Table of Contents


	ҚАТЕРЛІ КЕРУЕН

	КӨГІЛДІР КҮМБЕЗ

	СОҢҒЫ САЯТ





	Еркінбек Тұрысов

	Темірлан



	Тарихи роман





	Шыңғысханнан кейін, оның сұрапыл жорықтарынан қалған өшпейтін ізін басып, ол аспаған аспан таулардан асып, Зұлхарнай (Македонский) жете алмаған Үндістанның көк дариясына арғымағын суарған қаһарманның кемеңгер падишах, жауынгер қолбасы, жай қарапайым адам ретіндегі бейнесі де ашылмаған ақиқат, шешілмеген жұмбаққа толы.

	Романда Әмір Темірдің өмірі мен заманы, жосынды жорықтары жайында кеңінен әңгімеленеді.





ҚАТЕРЛІ КЕРУЕН




	Қайықпен кездім теңіз ауыр күнде,

	Қанды опқын қатты толқын қара түнде.

	Заманым заманында сәйкес келмес,

	Сынап көр сол қайыққа сен де мін де.

	Шәкәрім.



	Ақпанның аяғында қардан арылған қара даланың кеші жым-жырт. Испиджаб пен Яссы аралығын жалғастырып, одан әрі Самарқа

нд, Бұқара асатын ежелгі керуен жолын кернеген сабылған жүріс, жосыған жортуыл да тынған. Жас мирасқор қолбасы Халил Сұлтанның өзі бастап Ханқорған мен Сұлтанрабаттан қозғалған Аллададаның түмендері Қазығұрт асуына бет алғалы недәуір болған. Қараспанның ерте аттанған Ергеней батырдың екінші түменінің ізін басып, Қаратөбеден көтерілген Алдан баһадүрдің алтыншы түмені де Сейхұнға қарай ойысқан. Құбыладан қаптаған дауылдың қара бұлты құдіреті күшті тағдыр үкімімен енді кейін серпілді.

	Дәл осы кеш, осы сәтте әлгінде ғана маздаған оттары сөндіріліп, енді қоламта түтіндері бықсып, қан мен жынның кермек исі кернеген кең тоғайдың сыртында, қарадөң биігінен көшкен орданың орнында – жаңа орнаған діңгек белгінің жанында қалқайған жалғыз жанның қарасы көрінеді. Ол жиһангер ордасының аспазы – Сахи-Машраб, қос ат жегінді қоқан арбадан арқан бойы ұзап, қатқақты қара дала бетіне бел орамалын жайған. Құптан намазына тізе бүгіп, тағдырдың тағылымымен өзгерген өмір, жаңа жөн-сапарына бағыштап сәждаға маңдай түзеді. «Я, Раббым, – Алла, я Мұхаммадин расулулла, бейкүнә пендеңді жасынның оты, тамұқтың өртінен, Иллипастың дертінен, Хазіреттің қылышынан, падищахтың қаһарынан сақтай гөр, барша ғаламға жақсылығы мол жарық дүниеңді жаза гөр!» Ол Тәңірге тәуап етіп орнынан тұрды. Қара жел кезген қара дала, қара жонның үстінде қалып бара жатқан жалғыз діңгек белгіге соңғы рет көз тастады. Жай басып өзін күтіп тұрған көш соңынан аяңдады. «Я, Раббым, оң сапарыңды бере гөр!»

	* * *

	Бұл бұдан алты ғасырға жуық уақыт бұрын 1404 қой жылы Әзіраның алғашқы күні болған жай еді. Қос дария аралығы – Мауараннахрдың қылышынан қан тамған әмірі Ақсақ Темір отыз жылға созылған қаншама қанды жорықты бастан кешіп, Таяу Шығыс, Кіші Азия, Үндістанның қаншама гүл көрікті абад шаһарларын шауып, қол астына қаратып, дәуірлеп тұрған кезі.

	Жұмыр жердің жарымын уысында ұстап, шексіз иелік құрған билеуші үшін бұл аз дүние емес еді. Бірақ, тойымсыз адам көзі, адам нысабы бір орнында байыз тауып тұрған ба? Оның өткір жанарының көрмейтін жері жоқ, құстай ұшқан тұлпарларға қанат болып жабысатын лянг – ақсақ аяғының жетпейтін елі жоқ. Солай болғасын сарайдағы, маңайдағы сансыз жансыздары, аларман-шабарманы арқылы барша дүниеден хабардар, әлемнің төрт бұрышын алақанда ойнатқан, қыбыр-қимылын бағып отырған Әмірді Шағатай ұлысының ұланғайыр көшпенді жұрты, сол Әмір атағына қосып, кезінде Әмір-Темір көреген деп дәріптер еді.

	Ия, шуақты жаздың соңғы бір аптасын қала сыртында, Түкел-ханымға арнап салынған Дили куши (жан жәннаты) миуа бағындағы гаремде өткізген Әмір-Темір көреген ол күні Көксарайға қайта оралған еді. Тамыздың ыстығы мен қаңтардың суығы жете алмайтын құдіретті ғимарат Көксарайдың іші көгілдір мәрмәрмен өріліп, алтынмен зерленген сәулетті бір бөлмесінде оңаша тыныстап отырған-ды.

	Сарай сайыпқыраны Әмір – Хұсайынға бұйрық қып: Ғибадатханада Атабегінен әскери дәріс алуда жүрген немерелері – империя мирасқорлары Халил-Сұлтан, Сұлтан-Хұсейн, Ибрагим-Сұлтан және бұлардың ең кішісі, ең зерделісі, ұлы Әмірдің өзі сарай бектерінің ұлысы болар деп ерекше ұнататын, әлемде Ұлықбек атымен мәлім болған жеті жасар Мұхаммед-Тарағайды келтірді.

	Әмірдің бұйрығымен ақжібек шалмасы ақша қардай жарқырап, иіле тағзым етіп сарай жылнамашысы Шараф-аддин Иезди келіп кірді. Ол ақ жайманың үстінде алтын тұғырға орнатылған, қоңыр сақтиянмен қапталып, көк жібекпен түптелген зілдей ауыр қалың кітабы «Сапарнамені» айқара ашып, ұлы Әмірдің белгісін күтіп, сілтідей тынып отыр.

	– Ия, баста,– деді Темір жай ғана.

	Темірдің қарсы алдында шарт жүгініп, кітабына үңілген Шараф-аддин Темірдің жанын тербетер алқоңыр ашық үнмен қаншама көз бен ой сарабынан өткен жолдарын кең көмейі бүлкілдеп сыдырта оқи жөнелді:

	«О, жаратушы Тәңір, бүкіл жер бетіндегі әділет пен тазалықты үстем етудің қасиетті парызын бір ғана оның үлесіне жазған. Оның ерен жүйрік тұлпарының тұяғы тиген өлкелерде ғана пенделіктің күнәсі арылып, аспан астында бақыт құсы сайрайтын, пәни жалғанның жәннаты орнайтын күні тумақ. Ол жеңімпаз туын қайда нұсқаса да өмір тұлпарының жолын тек жеңістің бақыты мен шаттығы, теңдессіз даңқ пен шексіз салтанаттар күтіп тұрды».

	Бұдан әрі Шараф-аддин әлем билеушісінің еркімен даңқын аспанға көтерген ержүрек Баһадүр, Шах-задалардың ұлы шайқастарда көрсеткен ғажайып ерліктері паш етілген беттерді жұтына судыратты.

	«...Өмір мен өлім беттескен бір сұрапыл-сұмдық шайқаста жау жағы қарсы келгенді тау тасқынындай жапырған қалың пілдерін алға салып ұмтылды. Бұған қарсы болат семсері найзағайдай жарқылдап он жеті жасар Шахзада Халил-Сұлтанның жаужүрек жасағы шықты бір шеттен...» Бұған шейін дастангер – тарихшының сөзін міз бақпай тыңдап отырған кішкене Шахзада Мұхаммед Тарағай сөзге килікті:

	– Халил-Сұлтан пілдерге қарсы семсермен емес, найза ұстап бармап па еді?..

	– Жә, несіне бөлесің сөзді... Семсері не, найзасы не, бәрібір емес пе саған. – Темір немересі Мұхаммед Тарағайға отты жанарын қадады.

	– Жоқ, – деді кішкене Тарағай, ұлы падишах атасына қайсарлана үн қатып.– “Сапарнамеде” шындық, тек шындық қана жазылуға тиіс!

	Шараф-аддин қандай құлпыртып, қалай көркемдеп, әрлеп, әсерлеп жазғанмен, оның қара сиясымен қалың пергаментке айшықтанып түскен әрбір сөздің арғы жағында гүлбалауса бақтар мен құзар тауларға, шөл жазиралар мен мөлдір толқынды дариялар жүзіне сел жоса боп аққан адам қанымен жазылған, мәңгіге өшпейтін сұрапыл шындық жатқаны да айдай анық еді.

	Ия, солай, жер қайысқан Темірдің колы сол бір айтулы жорықтан, Үндістан жорығынан оралғалы алты жылдың жүзі болып барады екен. Ол жорықтан, ол жеңістің ұлылығына сай Самарқандтың ғажайып жәннат-миуа баулары мен зәулім сарайларында өткен сән-салтанатында да шек болмаған.

	Империя шегіне өткен ұлы көш әуелі Сұлтания жерін басып Жейхұн-дария жағасына келгенде ұлы Әмірдің алдында дария арқылы салынған жүзбелі көпір көрінді. Көпір үстіне көздің жауын алар парсы кілемдері төселіп, оның бетіне раушан гүлдерінен шашу шашып тасталынған еді. Басында алтын зерлі болат дулығасы күн шұғыласына жарқ-жұрқ шағылған әлем билеушісінің ақбоз тұлпары Жейхұнның сұрғылт толқыны үстінде баяу толқыған көпір жиегіне төңкерген кеседей құрыш тұяғын салып, қаз мойнын соза иіскеп алғасын, бірер осқырып, алшаң басып тарта берген. Ал көпірдің арғы басында осынау Самарқандтан Сарай-Мүлік ханым бастап келген ханзада, бекзадалардың сән-салтанатты қисапсыз тобы күтіп тұрған-ды.

	Әр кездегідей тендессіз ұлылықтың рәсімі сақталып, көпір арқылы жалғыз әлем билеушісі ғана өтуге тиіс. Сол рәсім, өзгермес дәстүр ешқашан бұзылмақ емес. Асқан салтанатпен сырнай, кернейлетіп, жер күңіренткен қалың шудың астында, ол ат үстінде насат тұлғасын түзу ұстап келе жатты. Бәз-баяғы, қала сыртындағы Афросиаб биігінен айналаны қыран көзімен шолып, жандайшап нөкерлері алдында, көгілдір күмбездері көкке шаншылған Самарқандқа беттеп, кешкі серуеннен келе жатқан қалпы. Тұтас бір жылға созылған бұл сапарында көзі көріп басынан кешкен соғыстың өрті мен дерті, қаншама қатерлі өткел, қиын асулардың азабы мен тозағы мұның беріш боп жаралған мізбақпас жүрегіне титтей де әсер ете алмапты. Енді міне алшаң басқан ақбоз тұлпардың құрыш тұяғы қан түстес қызыл кілем үстінен Мауараннахрдың топырағына аттады. Сол сәтте сайыпқырандар жарлығын күткен сан мың құрылысшы құлдар су толқынында қалқыған көпірді ортасынан қақ бөліп, екі жағалауға жинап әкеткен еді.

	Енді айнала сарбаздар қоршаған ұшы-қиырсыз ұлы көш шұбап келіп Жейхұнның толқынына қарақұрым құмалақтай қалқып, арғы бетке малтып өтуге тиіс. Рахымсыз, риясыз қатал тәртіп, Темір заманының бұлжымас тәртібі солай еді.

	Ең алдымен дария толқынына үстіне тай-тай жүк тиеліп, қат-қабат қаздай тізбектелген аттар мен қашырлар, түйелер керуені түсті! Бұлардың соңынан дария бетінде жылжып көшкен тау сияқтанып жон арқасына седеп, сүйекпен өрнектелген үйшік орнатылған алып пілдердің ұшы-қиырсыз тізбегі қалқыды.

	Бұлардың соңын алып осынау бір қиырдан қисапсыз азаппен айдалып, сандалып келе жатқан қол-аяғы бұғаулы сансыз тұтқын құлдар үрген мес, қалқыған бөрене, тақтай салдарға сүліктей жабысып өтіп жатты. Дария үстіндегі тұманды топырда кісінеген ат, өкірген өгіз, бақырған түйе, ыңыранған пілдер, тұтқындар үстіне қайқы қылышы мен дырау қамшыларын үйірген сан мың айдаушы сарбаздардың айқайы, темір қару аспаптардың даң-дұң, шаң-шұңына ұласып, екі күн, екі түн бойы толассыз құлақ тұндырды. Аяқ-қолдарын аяусыз шынжыр бұғау қиып, ұзақ жолдың азабына белшесінен батқан сан мың тұтқын құл түгелге дерлік Үндістан жерінде шаһарларда шертіп жүріп іріктелген ылғи бір алтын қолды ісмер-шеберлер еді. Дүниедегі ең жойқын қиратушы Темір, қынадай қырылған ел, жойылған қала, қираған ғимараттардың орнына күллі әлемді тамсандыратын жаңадан гүл-жазира баулар мен салтанат сарайларын осы тұтқын құлдардың сел боп ағар қаны мен теріне суарып қайта орнатпақ. Ия, ол әлі алдағы күннің ісі. Ұлы әмірдің қара емендей қайыспас қайсар жүрегінің мызғымайтын мақсаты.

	– Міне, енді Самарқанд – әлемнің жарық жұлдызы, бірінші алтын астана, шаһардың шаһары, көк мәрмәрмен киініп, асыл жауһаздан алқа таққан Самарқанд! Мұнда жазғы жасыл баулар мен сәулетті сарайларда жеңіс құрметіне арналған ағыл-тегіл, көл-көсір той мерекесі әлденеше күндерге ұласты. Көк сарайдың кең тынысты қоңыржай залдары мен жер астының кәземет – қоймалары осы Үндістан жорығынан келген, тау болып үйілген – тайтай жібек, жасау-жиһаздар, қап-қап інжу, маржан, лағыл тас, алтын қазынаға лық толды. Ол аз болса, бұл салтанат – сарайдың зәулім қабырғаларында қаз-қатарынан ілінген Тәбриз бен Исфазардың, Дели мен Пенджабтың теңдесі жоқ ісмер шеберлері жасаған сан алуан ақ алмас, қару-жарақтардың нелер ғажап үлгілері тұрды.

	Мұндай сән-салтанатты сәт, сарай тәртібі бойынша ешқашан ұлы жиһангер әулетінің ханзада, бекзадалары, тақ мирасқорларынсыз, әлбетте гаремнің жарық жұлдыздары – кербез ханымдарсыз өтпек емес. Қала сыртындағы жазғы жасыл баулар мен сәулетті сарайларда жеңіс құрметіне арналып аптаға созылған сарай шаттығы – көлкөсір шашу, ағын-тегін той мерекесі көксарай көрмесіндегі олжа бөліс салтанатына ұласты.

	Бірде ызғар, бірде жаз, ащы-тәттісі, азабы мен ләззәті аралас өткен ғажайып ғұмырында, бұл Темір, семсердің жүзі, найзаның ұшымен табанына басқан алыс-жақын жұрттардан қаншама құралай көз қырмызы сұлуларды қолдан өткермеді. Олардың көбі оған жансерік емес, тежеусіз, шексіз нәпсінің аз күндер мен айларға тиесілі үлесін өтеу үшін керек болды.

	Гаремнің гүл-көрікті бақша-бау әсем жайларында тордағы тотыдай сыланып-таранумен қасірет-қайғысыз, бал-балаусалы шолжаң өмір, адам затына жұқпалы індеттей жабысқыш бақталастық пен күндестіктің, тарлық пен қызғаныштың отын тұтатпай қалған ба еді? Олардың көбі – кешегі ай жүзді арулар, сол оттың жалынында жанып, қайсар білектің күші, ақ семсердің ұшымен Шахинзинда мұнарасының астында жан жетпес тереңнен мәңгілік тұрағын тапқан-ды.

	Солардың қатарынан жаратқан Тәңірі маңдайын ашып, аспандағы шоқ жұлдыздай оқшауланған бақытты төртеу бар еді. Олар – жарық дүниеге Темір әулетінің ұлы шахзадалары Жаһангер, Мираншах, Шахрухты баулыған ұлы бәйбіше Сарай Мүлік ханым және бүгінгі гаремнің қырмызы гүлдері – Тұманаға ханым, Шолпан Мүлік ханым, Түкел ханым...

	Бұлардың әрбірі гаремнің ғажайып кештерінде Тәңірі сыйлаған тән мен жан сұлулығы арқасында ұлы Әмірдің құпия сырға толы мұзарт жүрегін талай тебірентіп көргенмен, рәсімді сарай ісіне қол созып, бой көрсете алған емес. Бұлардың ғұмыр-тіршілігін, талассыз тағдырын алақанында ойнатып, Тәңірдің өлшеусіз билігін қолында ұстаған Темір тұрғанда сарай билігінде қандай шаруасы болатын еді. Тек қайсыбір ханзада, бекзадаға әмірдің қара бұлттай қатері төнгенде, жас мирасқордың тағдыры қыл үстінде тұрғанда, ұлы әмірге риясыз берілген ыстық ықыласы көңіл назын бұлдап, қаһарлы қара жүректі қорғасындай балқытып ара түсуді ғана өздеріне парасатпарызы санайтын.

	Ия, енді міне, сол бір Раманданның соңғы күні, Темір семьясының тарихындағы бақытты күннің бірі сұлу ханымдардың есінен кетпек емес. Олар бүл күні ұлы жиһангердің еркімен Үндістан жорығының қисапсыз олжасы – талайды тамсандырған ғажайып жиһаздары мен қымбат қазынасынан үлес таңдауға келе жатты. Бұл сән-салтанаттың нақ ортасында, соңына ержүрек қолбасы – баһадүрлер мен мирасқор ханзадаларын ілестірген әлем билеушісінің өзі жүрді. Оның жан баласы қарсы келмес қаһарлы-қайсар жүрегі қаншалық рақымсыз, қатал болғанмен, махаббатты, салтанатгы шақтарда соншалық шалқар-шашуы шексіз жомарт та еді.

	– Енді міне, барлығы алдарында, не қалайтын едіңдер, ала беріңдер, ерік өздеріңде, – деді ол ұлы бәйбіше Сарай Мүлік ханым бастап, алтын зерлі киімдерін сан құбыла судырап қанаттас қатар тұрған сұлу ханымдарға бұрылып.– Бозғылт мәрмәр тұғырларда қабырғаны жағалай қаз-қатарынан қойылған күңгірт зал ішінде көздің жауын алып, шұғыла шашқан қымбат олжаларды нұсқап,– Алыңдар, алыңдар!

	Қашаннан қалыптасқан үлкендік жолымен жол бастайтын ұлы бәйбіше Сарай Мүлік ханым ырғала басып, айнала шұғыла шашқан қымбат қазынаға қарай бет алды. Оның ізімен “ендігі кезек менікі”,– деп әр кез тәкаппар, сұлу жастығын бұлдап, өзгелерден ерек, бәйбішемен ыбырсыбыры бір кіші тоқал Түкел ханым, үстіндегі алтын зерлі көгілдір асыл жібек шапаны сан құбыла жалтылдап, қызыл кебісінің қоңыраулы өкшесін тас еденге қадай, шолжаң басып жөнеле берді. Оның мына қылығына қызғаныш оты ду етіп, жан жүрегін жалап өткен, келісті кербез Шолпан Мүлік ханым, Тұманаға ханымды бүйірінен бір түртіп, кіші тоқалды иегімен нұсқады. Бұл екеуі өң-жүздері сұрланып, отты көздерімен тоқалды ту сыртынан атып, бір сәт қалшия қарап тұрды да, жұптарын жазбай, қарсы қанаттардағы жасау-жиһаздарға карай жұлқына басып бара жатты.

	Ия, мұның бәрі де өткен шақ, сан қилы орасан оқиғаға толы ғажайып ғұмырдың есте қалар сәттері.

	Ол енді мына ғұлама Шараф-аддин қолымен, қара сия ізімен сарай тарихының алтын беттеріне көшпек. Жылдар, ғасырлар өтер, кешегі шөл-жазира қайта түлеп өзгерер, құзар таулар орнынан көшіп, ұлы дариялар арнасынан ауысар. Ал, сұр пергамент бетіне қисапсыз төгілген қан, өзен боп аққан көздің жасымен жазылған ұлы шежіре адам затымен бірге жасап, мәңгіге мұра боп қала бермек.

	– Оқы, – деді Темір, көмеккейі бүлкілдеп, көзі жасаурап, бұйрық күткен Шараф-аддинге бір қарап.

	“... Жеңістің көкжасыл туын көтерген қолбасшы – баһадүрлер ұлы билеушінің түмендерін бастап...”

	– Тоқта, – деді Темір, – Сен маған айтшы анығын, бұл адам заты Меккендеген дүниенің шегі қайда?!

	– О, бақытты Ұлы Әміршім, жалпақ жиһанды айнала сулар қоршап жатыр. Сіздің көкжасыл тулы түмендеріңіз жеңіс ізін салмаған, сіздің қанатты тұлпарыңыз маңдайы бұрылмаған бұл әлемнің екі ғана жұрты бар. Ол – күннің шығысындағы Манги (Қытай). Батыста патша сарайының мәрмәр тас табалдырығын ең шеткі көк теңіздің суы шайып жатқан Рум жұрты.

	– Бар болғаны осы ма?

	– Осы, ұлы билеушім.

	Ұлы Әмір енді Шараф-аддин алдындағы тұғырда қос қанаты кере құлаш айқара ашық жатқан шежіренің айқышұйқыш өрнекті жаңа беттеріне өткір жанарын қадап, қара бұлттай түнеріп, біршама отырды да:

	– Жә, енді мына адам заты Меккен қылған жарық әлемге екі бірдей билеушінің болуы лайықсыз. Жалғыз жерде жалғыз билеуші болуы тиіс, – деді. Ол сол күні, сол сағаттан бастап болашақ ұлы жорықтың қыры мен сырын жан адамға ашпай, құпия сақтай жүріп, оған дайындық жайын егжей-тегжейлі қарастыра бастады. Көк сарай астындағы қараңғы қоймаларға түсіп, Үнді, Византия жорығында олжаланған сан мың қарудың сақтаулы жайын, азық-түліктердің қорын қалт жібермес жанарынан өткеріп шықты. Ертеңіне ұлы сәске кезінде ол қолбасшы, ханзадаларын көксарайдағы үлкен әскери кеңесіне шақырды.

	Осыдан кейін арада не бәрі алты жұма өткенде, империя жерінде іріктелген таңдаулы жиырма түмен, екі жүз мың құрыш құрсанған жауынгер әлем билеушісінің көкжасыл туы астында алдағы ұлы жорыққа сай тұрды.

	Енді Әмірдің қанды шеңгеліне алыста алтайыдай бұлаң қаққан сол шығыс елдері ілінбек. Ұлы Шыңғысханның арғымағы жете алмаған алыс өлкені енді ол өз тұлпарының тұяғымен таптамақ. Мынау құбылған алмас жүзінен адам қаны кеппей, бүгіндері қынапта жатқан болат семсер күні ертең тағы да қаншама жұмыр бас пен қыл мойынның үстінде жарқыл қақпақ. Бұл тойымсыз адам нысабында шек болды ма екен, сірә?!

	Ақсақ Темір көрегеннің өткір, қыран көзі енді осынау шетсіз-шексіз жазира, құлан өтпес шөлдер мен алып таулардың арғы жағындағы “жібегі мен шайы, ақ күріші таусылмайтын теңіз” деп аңыз болған, көп құпия сыр құшағындағы Манги (Қытай) еліне шаншылды. Одан әрі көк теңіз ортасында “асыл жиһаз інжу-маржан тастары аяқ астында шашылып жатады” дейтін Зипонгу Жапон аралы қол созым жерде деседі.

	Әскер Самарқандтан қыс ортасында қарлы қаңтарда қозғалды.

	Оң қанатты бастаған Халил-Сұлтанның таңдаулы сегіз түмені Мырзашөлдің қар басқан мидай даласын көктеп өтіп, қос жағалауды ит мұрны батпас нарқамыс пен жиделі жыңғыл тоғай көмкерген Сейхұн дарияға келгенде, сойысқа арналған қарақұрым мал айдап, ас-ауқат, азық-түлік, киім-кешек, қару-жарақ тиелген сансыз арбалы, аттүйелі керуенін шұбатқан Сұлтан-Хусейіннің он екі түмені Ташкент маңына ілінген-ді. Қарлы өлкеде қатар аққан қос дариядай екі тасқынды қолдың алдын бастап, қасына шоқ жұлдыздай топтанған бекзада нөкерлерін ертіп, сарыазу кәрі көкжал ұлы Көрегеннің өзі келе жатты.

	Бұл кезде Тянь-Шань шыңдарының қойнынан бұрқана құлап, ұлы дала төсімен жылжып ағатын Сейхұнның суы бетін ақша қар жапқан көк мұздың құрсауында еді. Қос өзеннің қосылған тұсында мыңдаған сарапшы, құрылысшылар жыңғыл мен қамысты қынадай қырқып, қалың төсеген жыңғыл мен қамыс сал көпірдің үстімен қиналмай өткен Халил-Сұлтан түмендері енді алыстан көкторғын сағым ішінде мұнарланған тау өлкесін бетке алды.

	Ол бір көк жүзі айнадай ашық, құбыладан жылы жел есіп, жаңа көктемнің алғашқы лебі енді білінген шақ еді. Шығыс атыраптағы асуларды әлі қалың қар басып жатқанынан хабар алған Темір бір-бірінен алшақ, екі ұдай көш боп келе жатқан әскердің бас аяғын жиып, қыран көзінен тағы бір өткеріп, алдағы ұлы шеруге тас-түйін ғып аттануды ойлап келе жатты. Оң қанатты жағалауында жаңа тіршілікке бой түзеген сәмбі тал, жиделі жыңғылы сыңсыған кең айдынды өзен ағып жатыр. Айнала белбелесті құба жондар көмкерген кең алапты алып сарайдың айдыны дерсің. Бұдан өрге қарай майда қоңыр желге кеудесін тосып, бір қиырда арманыңа шақырған сағымдай болып көгілдір мұнар құшқан Қаратау бұлдырайды.

	Бергі белестен жібек жалы кешкі самал желмен желбіреген есік пен төрдей ақбоз тұлпарын алшаң бастырып шыға келген Темір, ат басын тартып, табиғаттың мынадай сиқырлы көркіне таңдана қарап едәуір тұрып қалған-ды.

	Енді ол, артқы жағында арқан бойы жерде шоқтанып тұрған сауыт-сайманды нөкерлеріне бұрылып, белгі беріп, жанына шақырды да, үнемі наркескеннің алтын сабына сүйеп отыратын оң қолын көлбей көтеріп, кешкі күн нұрына шомылған жасыл алапты нұсқады. Бұл ұлы аттаныстың алдындағы үлкен ерудің алғашқы күні, айтулы сәті еді.

	Сегіз түмен – болат құрсанған сексен мың әскер, жүзбасы, мыңбасы, түменбасы, олардың маңындағы сансыз нөкер жандайшаптары лек-легімен ұлы дарияға тоғысқан айдынды өзендей әлгі майдам жазыққа келіп жатты, ағылып жатты. Бесіндіктен ағылған сол тасқын нөпірі леклек салт атты сарбаздардан басталса, араби арғымақтар жегіліп, сұлу бегімдер мінген күмбірлеген алтын күймелер, ас-ауқат, қару-жарақтар тиеп, тізіле шұбаған даңғара доңғалақгы Қоқан арбаларының соңында Хиуаның, Хорасанның, Пенджабтың, Хорезмнің шеберлері жасаған ауыр доңғалақты қамал-бұзғыштар сүйреген ұзын көш түн ортасынан ауып, таң шолпаны туғанда ғана толас тапқан-ды. Сол алаптың шығыс жағында, оңаша оқшау тігілген биік шатырдың сыртында еңкейген ай сәулесіне шомған түнгі дүниеге көз жіберген жалғыз адам тұр әлі. Бұл – империя әміршісі – Темір. Мынадай сиқырлы түннің сарқылып, жаңа жарық күнге ұласар өліаралы мимырт шақта мына ұлан-ғайыр шексіз дүниенің бір ғана сырына, мәңгі шешілмес жұмбағына қайран қалып тұрған беті.

	Ол – мәңгілік дүниеге көктемгі бәйшешектей келіп-кетер адам өмірі.

	Ойлап қараса, гүлден гүлге таласа қонып, тармаса ғұмыр кешкен көбелек өміріндей көшпелі, алдамшы жалған, құдіреті күшін уысында ұстаған Әмірге де, кісендеулі құлға да бірдей екен. Өмірге келгесін сол өмірден құл да кетпек, құдірет иесі де кетпек. Мына жарық дүние қызығы барша жұмыр басты пендемен бірге өз басынан да көшпек. Неткен қасіретті қателік! Неткен әділетсіздік!

	Бұдан отыз бес жыл бұрын Әмірші алмас семсерін қынабынан суырып, жиһан шахының алтын тағына барар жолды қанға бөктіріп өткенде, адамның бас сүйегінен зәулім ақ мұнаралар тұрғызған айтулы күндерінде, Үндістан мен Сұлтания, Алтынорда күл талқан боп мұның табанына түскенде мына өмірдің өз басынан да өтерін ойлап па екен, сірә.

	Сонау бір жылы алынған, табанға салынған Хорезмдегі Сұлтан сарайынан кісендеп Самарқандқа әкелінген бір ақын күллі әскербасы, нөкерлері ортасында алтын тақта отырған Темірдің бет-жүзі, көзіне қаймықпай қарап:



	О, Тәңір, нысап берер сұрағанға,

	Не берер көздің жасын бұлағанға.

	Қаншама билік тәжін кисең дағы,

	Жер тиер жер ошақтай сыбағаңа,



	деген-ді.

	Сол күні, сол сағатта көзсіз қайсар ақынның басы қыл мойнынан алмадай қағып түсірілген еді.

	Соны ойлағанда ол басы зең болып, екі құлағы көрік басқандай шулады.

	– Жоқ, жоқ! – Оның темір тегеурінді оң қолы наркескеннің алтын сабын сықыр-сықыр қысып, тұла бойы қалшқалш етті. Қынабынан құлаштай таратқанда жарқ етіп, аспанға көтерілген ақ алмас көмескі ай нұрына шағылып, құбыла жалтырады. Ол семсерін қынабына қайта сүңгітті. Жай пенде емес, ұлы дүниені уысында ұстаған қаһарман Әмір екені есіне қайта оралды. Енді ол арқан бойы жерде түн мұнарына шомған көкжібек шатырға қарай аяңдады. Бұл кезде батар айдың алыс сәулесіне қараған шатыр есігін серпіп ашқан Әмірді балауыз шамның әлсіз жарығында қырмызы парсы кілемі төселген шатырдың төрінде, алтын жалатылып піл сүйегінен жасатқан биік төсегінің жанында жанат ішігін жамылып, мөлдір қара шашы омырауына құлаған қалпы кербез сұлу Түкел ханым күтіп тұрған-ды.

	– Ей, Тәңірдің періште-пендесі неге тұрсың?..

	– Ұлы Әмір-ием, сізді күтіп тұрмын. Алдымен шешіндірейін. Мына төсегіңізге жатыңыз. Содан кейін рұхсат етіңіз, жалғыз сұрағым, жалғыз тілегім бар еді.

	– Тілегіңді қоя тұр. Құйшы шарабыңды тостағанға толтырып.

	– Қазір, ұлы Әмір-ием. – Сәмбідей майысып Түкел ханым ұсынған алтын тостаған толы шарапты толғай сімірді.

	– Ия, айта бер, қандай сөз, қандай тілегің бар еді?

	– Әмір төбесіне лағыл тас қадаған қара мақпал тысты сілеусін тымағын, асыл мәуітімен тысталған қасқыр ішігін тастап, болат семсерін оңтайлап, оң жағына қойды. Ұзақ жол азабынан сырқырап, талған тәні әлде не үлбіреген жібек толқынға жұтылып, шексіз рахат әлеміне біржола берілген халде шалқалап құлай берді

	– Ал, айта бер, құлағым сенде.

	– Ей, ұлы әміршім, сұрайын дегенім бір ғана нәрсе еді. Ол мына ұлы жорықпен аттанып бара жатқан сапарымыздың жайы. Жолы жіңішке, затымыз әйел болғанмен, алдағы сапарымызды ойлаудан басқа қандай қайғы болатын еді?! Әлемнің соңғы теңізінен ат суарып қайтамыз деп бара жатқан бағытыңыз Манги жұрты осы арадан қанша жер?

	Отыз бес жылғы қанқұйлы жорықты бастан кешіп, қаншама сұмдықты көзбен көрген саясатшыл Әмір, мұның арғы жағында не бар екен деп, іштей жиырылса да, соңғы айдың жүзінде қасынан төрт елі қалдырмай, бауыр басты болған кербез сұлудың көңілін қайтарғысы келмей, қысқаша, енжарлау жауап қатты.

	– Наурыздың туар күнінде жолға шығып, алпыс таң атырып тоқтаусыз жүрсек, мамырдың ортасында Ұлықорғаннан әрі өтетін боламыз.

	– Алпыс таң... “Неткен ұзақ еді” дегендей, Түкел ханым мөп-мөлдір қарақат көзін таң алдындағы салқын самалға құбыла дірілдеп тұратын шатыр төбесіне қадап, біршама үнсіз жатты.

	– Ал айта бер, не тілегің бар?

	– Ей, ұлы Әмірші патшам, біз жай серуен емес, жеңімпаз, қасиетті туыңыздың астында жорықта келе жатырмыз. Олай болса, менің күймеден түсіп, жауынгерлік сапта ақ кіреуке киіп, болат семсер тағып, өз жаныңызда ақтанкер жүйрігімді мініп жүруіме рұқсат етсеңіз.

	Жорықта әлемнің ақырғы шегіне дейінгі ұшы-қиырсыз өлкені баса жаншып өтетін әскердің басы мен көзі, жөн сілтеуші ұлы қолбасшының жанында болу әйелдің ісі емес, әрине. Бірақ, әйел затын ашық ұстап, атжалында күн кешкен ұлы бабасы Шыңғысхан жолын ұстанған Әмір мұны ерсі көрген жоқ.

	– Жарайды, айтқаның болсын.– Оның міз бақпас мұзарт жүрегін бір жылы леп желпіп өткендей тұла денесі балбырай балқып, жорық жолында қашаннан қалыптасқан құс ұйкысына шомды.

	Ұлы қолбасшы таңғы ұйқысынан бұл күні әдеттегіден кеш оянды. Түкел ханым бұйрық қып келтірілген ертеңгі астан кейін көк шатыр алдына көлденең тартылған ақбоз арғымағына мініп, әскер еру болып жайғасып жатқан алапты сырттан шолып шыққалы жүріп кетті.

	Ол көркіне көз тойғысыз араби арғымағын баяу аяңдатып, арғы шығыс жағалауын күреңіткен биік жарлар қоршаған өзенге таяу келіп, оны ат үстінен шолып біршама тұрды. Ия, бұл Арыс. Қаратаудың Тянь-Шаньға тоғысқан шығыс сілемінен бас алып Сейхұнға мол суын қосып жатқан Арыс осы. Бұл енді сол Сейхұн-дариядан Қытайға дейінгі ұлан өлкенің иегері – Ұлықбектің жері, Ұлықбек биыл он бірге толды. Алғаш рет ат жалын тартып мініп, ұлы жорықта сол қанаттағы негізгі әскер тобын бастаған немере ағасы Сұлтан-Хусейннің қасында, әжесі СарайМүлік ханыммен бірге келе жатыр. Ол әлі бала, жарық дүние қызығына қанат қаққан жас сұңқар!

	Жер мен көктің арасын тітіреткен қанды жорықтарда жүріп, Самарқанның алтынды сарай, саялы бауларында сейіл серуенде жүріп, Сейхұн-дарияның сыртында Ұлытауға шейінгі құла далада құлан мен құлжа аулап, ғұмырдың қан мен ләззәт аралас қызығында жүріп байқамапты. Бір жағы мына Испиджаб, батыста Яссы арқылы Самарқандқа өтетін ежелгі Жібек жолы үстіндегі мына өзеннің көз ұшына дейін созылған жазық жайлауы неткен көркем жер еді!

	Мұның көз алдынан Бағдат пен Басыраның, Шираз бен Делидің бағзы бір замандардан бері адам затының қолынан өрілген ғажайып ғимараттары мен бұ дүниенің жәннатбаулары елестеп өтті. Жүз мың құл, үстінде қамшы мен қайқы қылыш ойнаған жүз мың құлдың бір жылғы қаны мен тері емес пе ол, тәйірі. Жә, бұл жерге Темір заманының даңқын алты асқардан асыратын, Самарқандтан кейінгі тағы бір көркіне көз тоймайтын ақсарайлы алтын шаһар орнайтын болады. Оған шейін жорық, алда қиын асулы – ұлы жорық тұр. Жорық, жеңіс, оны жаратқан Тәңір бір ғана адамға, әлемнің билеушісі – ұлы жиһангердің маңдайына ғана жазған. Жә, ол – алдағы болашақгың ісі. Әзірше алда тұрған бір ғана мақсат бар, ол – шеру тартып, аттанып бара жатқан қытай жорығы.

	Иә, ұлы Әмір кең айдынды, асыл алқалы Арыстың жағасында тұрып ол күні солай ойлады. Өзінің жан адам шешіп болмас жұмбақ кеудесінде ұшқын атқан тағы бір жоспарын солай байлады. Бірақ жазмыштың ісі басқаша болып, санаулы апта, санаулы күндер өткенде, раушан гүлдің нәрімен жуылған оның қара емендей қайыспаған тұлғасы алтын табыттың ішінде, мұның ұлы атасы Шыңғысхан туын тіккен Отырардан – Самарқандқа, өзінің ендігі мәңгі тұрағына қайта сапар шегетінін қайдан білетін еді. Ол ат басын бұрып, арғымағын алшаң бастырып жүріп кетті. Алдағы көз ұшығына кеткен жазықтың өн бойында қаз-қатар орнаған шатырлар, қара құрым әскер, айнадай таза аспан жүзіне шаншылып көлеңдеген көп түтіндер көрінді. Әр жүздіктің орталық шатырының маңында шатыр-шұтыр от жанып, үйір-үйірімен айдап әкелініп жазықта қан-жоса ғып жайратылған көп мал енді нән қара қазандарда былқып қайнап жатыр. Сейхұннан бері өткелі салқын-сазды ауада тоқтаусыз жүріп, жолсоқты боп келген сарбаздар енді қызылтұмсық түскі тоятқа кіріспек.

	Құмырсқа илеуіндей құжынаған осы ұлан асыр тобырдан оқшау, жазық белестің бел ортасына Әмірге арналып жаңа орнатылған Үлкен Орда шатырдың алдында, Темірді кіші қолбасшы Халил-Сұлтан, Самарқандтың әкімі Арғұншах, Әмірдің корғаушы жасағының бастығы Мұзафараддин, жеке басын қорғаушы топтың бастығы Жағатай бастаған нөкерлердің үлкен тобы күтіп тұрды.

	Жағатайдың екі сайыпқыран көмекшісі екі жағынан келіп, ат шылауын алып, Әмірді қолтығынан сүйеп түсіріп, алтын тұрманы жалтылдаған арғымақты талтаң бастырып алып кетісті. Бұл сәтте барша күтушілер қолдарын кеудесіне айқастырып иіле тәжім қылып тұр еді. Бұларға сәл ғана ишаратпен жауап қатқан Темір шайқатыла басып, есіктен төрге шейін қан түстес қызыл-қоңыр парсы кілемі төселіп, Дели шеберлері піл сүйегінен алтын жалатып жасаған жорық тағы қойылған орда шатырға келіп кірді. Мұнда ол санаулы сәт тыныстай отырып, күн жаңалығын, алыс-жақыннан жеткен үкілі почта хабарын білуге тиісті еді. Сарай хатшысы Мұрат-хан, Әмірдің алдында тағзым етіп, сұрғылт пергаментке Ұлықбек пен Араб-шахтың қолымен жазылып, астына әскердің сол жақ қанатының қолбасшысы Сұлтан-Хусейн мен аттылы түмендердің қолбасшысы Алла-дада бармағын басқан хатты әкеліп жайды. Онда ұлы қолбасшының саламат-саулығына тілек айтылғап, мадақтау сөздерден кейін, бір Алланың өзі жар болып, барлық түмен Самарқандтан бергі жолды ешбір қауіп-қатерсіз артта қалдырып, Сейхұннан өтіп жатқанын, алды Отырарға жетіп, жайғасып жатқаны, жылы күймеге мініп жайлы жеткен ұлы әже Сарай-Мүлік ханымның жайкүйі жақсы екені айтылып, соңына Отырардан сәскелік жерде қалың нарқамысты, шалқар айдынды жылы көл бар екендігі, со көлдің беті жыртылып айырылған құс екендігі, Алла рахым етсе, ұлы атасымен бірге сұңқар саятына шығып қайтуды тағатсыз күткен Ұлықбектің жеке тілегі де тіркелген-ді.

	Сұңқар саяты... мұны естігенде ұлы Әмірдің шемен жүрегі нәр жүгіргендей шымырлап кетті. Пай-пай шіркін жалған дүние-ай! Мына ізгілік пен зұлымдық қатар Меккендеген тұрлауы тайғақ, құбылмалы ғаламда, қаншама ғұмыр мерейі, сән-салтанат, тіршіліктің ләззәтімен бірге сан қилы сұрқия сұмдық, жанкешті-опасыздық жолды белшесінен кешкен Темірдің темір жүрегіне одан артық ем, одан асқан жалған қызығы болған ба еді? Неткен әділетсіз жалған! Қым-қиғаш тартыс оты арасында жүріп, балта сабындай алдамшы ғұмырдың өте шыққанын қарашы! Енді, жас жетпістен асып, құрыш сүйек қажыған шақта, мына ұшпа қанат Ұлықбектің ұлы кеудеге құйын ойнатып отырысы мынау. Қырық жыл, қырқыспен өткен қырық жылды тұлдарын қалдырмай, сілкіп тастап, жиырма үшке қайта оралар күн қайда? Бар ма, сондай құдірет мына жарық дүниеде? Ол шымырлап ұйып қалған тұла денесін сілке қозғап, орнынан көтерілді.

	– Ат, ат келтіріңдер, – деді ол қанталаған қаршыға көзін Жағатайға қадап. Енді ұзақ жортуыл жүрісте талуды білмейтін есік пен төрдей құла айғыр үстіне Ақтаудың қанды көз қара бүркітіндей қонған Темір, тізгінді Түкел ханым шатырына бұрды.

	– Кеттік!

	– Қайда ұлы падишах ием! – күтуші кәнизектер арасынан таң шолпанындай жарқырай қозғалған Түкел ханым, қарақат көзі жаутаңдап, ұлы жиһангерге жақындай түсті.

	– Отырарға!

	Арада сүт пісірім уақыт өткенде қос жанары от боп жанған ақтангер жүйрігін ойнақтата бастырып, құндыз бөркіндегі лағыл тастары жалт-жұлт етіп, шатыр тасасынан шыға келген Түкел-ханымға шаншыла бір қараған Темір, соңына ерген бір топ нөкерлері алдында құла айғырды құлан желіске салдырып, күн батысқа қараған ұлан дала қиырына ұзап бара жатты. Көшпелі ордада небары бие сауымы мезгіл өткізген ұлы жиһангерін көз ұшығына ұзатқан жорықтағы түмен, қолбасы баһадүрлер оны мына шексіз ғаламнан қайта оралмас ақырғы сапарына да жөнелтіп тұрған еді.

	* * *

	Көшпелі ордада небары бие сауымы болып, қиялында құйын ойнап шыға келген Әмір мінезі оны қоршаған топ, бекзада-бегімдерге мәлім. Көңіліне алды екен, алған беті оң, сол бетінен оны еш пенденің еркі қайтармақ емес. Осы себеппен шығыста соноу Ханқорған, Испиджаб, Сұлтанрабаттан күн батысы Сейхұн дарияны жағалап, Сауранға дейін созылған қанаттас екі әскер аралығындағы жортуылды күндер мен түндер толас таппайтынын күн бұрын есепке алған мыңбасы, түменбасылары бұл аралықта Әмірдің жүріп өтер жолына, түстенер, түнеп өтер ұрымталды тұстарға киіз үйлер тіктіріп, бұл аралықта шолғыншы-шабармандар жортуылы тынымсыз жалғасып жатқан-ды.

	Бұл бетінде Темір Сейхұнға таяу жердегі ескі Испиджаб, Яссы жолы маңындағы бір жиделі тоғайда қонып шығуға тиіс. Бірақ оған шейін бір көштің жолы бар. Жағатайдың бұйрығымен жол бастаған шолғыншылар соңынан бірде екпінді аяң, бірде сары желіске салып, суыт келе жатқан Әмірдің тобы қиырсыз даланың қарауытып, сұлай созылған бір ұзын белесіне шыққанда арбаушы ғұмырдың құбылған тағы бір күні түпсіз дүниенің беймәлім құшағына құлады.

	Өлкені жапқан мақпал аспанда жымыңдасып жұлдыздар көрінеді. Қара түннің тауға иек артқан айдынын түріп, ай туып келеді. Түстен кейін киіздей балқитын жер енді тағы да көксүңгі мүйіз қалпына түскен.

	Мақпал көпшікті ер-тұрманды құла айғыр үстінде Әмір қашанғы өзіне мәлім жортуыл жолының жел бесігінде тербеліп келе жатыр. Арқалықтан шылбыр бойы шырқауы көтерілген ай алып даланы боз нұрына малғасын айнала дүние бейнесі де айқындала түсті.

	Бұл дүниеде шексіз биліктің кеудесі запыранға толы Жиһангердің қолына тигеннен өткен қасірет жоқ. Жуан жұдырықты жауыз бірді өлтірер, онды өлтірер. Ал зұлым қолындағы билік қаншама елдер мен халықтардың, мыңдар мен миллиондардың қанын жүктегенін, елді жерге, жерді күлге айналдырғанын қадімнен бергі тарих қаншама бастан кешті. Сондай қанқорлардың ішінде арғы-бергі дүниеде мына жетпіс төртке қараған жасында беймезгіл түн, қара дала, қара желдің өтінде сұлу бегім, саяқ топ, сайлы жасақтары ортасында құлан желіске салып, салдыра тартып бара жатқан кәрі көкжал Әмір Темір – Көрегеннен асқан жан болған емес.

	Жолбарыс – тегінде, жомарттықты жолдас еткен, кербездігі тұлғасына жарасқан жыртқыш. От жүрегі, шексіз қайраты о баста тек тазалықты, ірілікті, тәкәппар – сұлулықты мансұқ етті. Қанша күндер мен түндерде қалың ну қопа жыныстарды бипаз қимылмен асықпай шолып, толық бір аптаны таза аштықта өткізіп, бабына келген шақта о да бір сұмдық күшпен керілген жебе, сілтеуге дайын көксүңгі найза. Ол жебенің, сол найзаның қате кетер жері жоқ. Таңдап алған құрбаны оңтайына келгенде найзағай оты жарқ етіп, қас қағымда жайратып салар сәті қандай еді шіркіннің! Апай төс астында мұрттай ұшып, жанұшыра бұлқынған кербез марал қызыл қанға ақтамақтан шомылған қалпы жан тәсілімін қылмас па еді? Жойқын күш, жасын қимылмен жеткен жеңісін күндей күркіреп, кең дүниеге паш етіп, бапты қимылмен тоятын алып, кердең басып кете бармас па еді?

	Бірақ өмірдің жолы, тіршілік заңы әманда өз билігін, өз дегенін етпей қоймақ емес. Сол жолбарыс, сол тәкаппар таза құдіретің күндердің бір күнінде жазмыштың жазырына кез болып, адам жегішке айналмақ.

	Жейхұнның Пянжіге таяу маңында жыңғылды жыныс, қамысты ну тоғайларды Меккен қылған хангар атты жолбарыс жеті жүз адам жеп, бүткіл бір уәлаятты қонысынан аударып жібергенін, ақырында сол қанқор – әйгілі Византия жорығы кезінде Темірдің бұйрығымен Алла-даданың түмені қоршап, қаншама қансәлет әрекетпен көзі жойылғанын ол ұмытпақ емес.

	Қопада қоршалған жолбарыс сол ақтық айқасында жер қайысқан Темір қолының екі сарбазын жарып өлтіріп, үшіншісіне шеңгелін салған жерде қос өкпеден қадалған көксүңгі көп найзаның жүзінде жан тапсырған еді. Орасан жыртқыштың аузынан атылған көбікті қаны, көзінен ұшқан найзағай оты дүниеде теңдесі жоқ жеңімпаз, әлемнің жалғыз жиһангері Ақсақ Темірдің адуын қаһарына, оның асқақ даңқына шашылған құдірет шашуындай, көп ел, көп жерге аңыз боп тарап қала берген.

	Ұлы жыртқыш ол әрине, тек ұлы Әмірге тиесілі, ұлы жиһангерге ғана лайықты олжа.

	Алып жыртқыш енді сынық сүйем аппақ азулары арандай ашылған аузында қанжардай айқасып, жасындай құбылған екі көзі тастөбеде шоқтай шатынап, Әмір аяғының астында жатты. Бұл сәт – бір ғана жанға, әлемде құдіреттің бір ғана сүйген құлы – ұлы Әмірге ғана сый, ұлы жиһангерге ғана тиесілі өшпес даңқ болмақ. Ұлы Әмірдің еркі, әлем билеушісінің қалауы бойынша жолбарыстың сыртқы тұлғасы тұтастай сақталып, көксарай даңқын асыратын аса айбарлы белгі болмақ. Сол есеппен сарай сарапшылары, үнді шеберлерінің қолымен бальзам-жұпарымен мейіз ғып қатырылған алып жыртқышты, Көксарайдың алыс ел елшілері мен Сұлтаниядан-Самарқанға дейінгі шаһар бектерін қабылдайтын сұсты, күңгірт күмбезді залының төріне арнайы тұғыр үстіне жайғастырған еді.

	Темір әр кез әлем биігінен тұрып, өз әмірін жүргізгенде, ең алдымен Көксарайдың көгілдір көкке тіл қатқан мұнарасы астында, осы биіктен айбар шеккен айтулы жыртқыштың тылсым тұлғасына отты жанарын бірер қадап алар еді.

	Темір, тегеуріні жер сілкінтіп тұрған сол айтулы күндері, тіпті одан бергі тынымсыз қантөгіспен, жеңіс салтанатымен бір-біріне ұштасқан жылдарда, қаншама жойқын соғыстың жолынан өтіп, Дили-Куши бағының жиһазды гәремінің сұлу бегімдері ортасында өткерген мас түндерінде ол – адам табиғаты, адамның ынсап-ындыны көп жағдайда өзі көксүңгіге түйретіп, көзін жойдырған қанқор жолбарыстан да асып түсіп жататынын ойлады ма екен сірә?



	Тоқтамыстың тізесі бүгіліп, түрік патшасы Баязидтің басына бұғалық түскенге шейінгі мұның жүріп өткен жолында төгілген қан мен жазықсыз жандардың көз жасы бір шұңқырға құйса даңқы дүниеге дүрілдеген Арзурум жорығында өздері ат жалдатқан айдынды Үрми көлінен әлдеқайда асып кететіні. Хангар жолбарыс жеті жүз жанға құныкер болса, ұлы Әмірдің бір қаһарына душар болған шығыстың шынар-жауһаз шаһары Исфаһан бас-аяғы алты күнде күл-тозаңға айналып кетпеп пе еді?

	Ел қамын, жұрттың жайын ойлап, жарғақ құлағы жастыққа тимейтін бабамыздың – “бөрінің көзінен, патшаның кәрінен сақта” деп, жаратқанға мінәжат етуі де, бәлки сол сұрапыл жылдың бұған шейін, көз көріп, құлақ естімеген сұмдық оқиғасынан туған да шығар. Не болып еді сонда? Бұл мың да үш жүз сексен үшінші – доңыз жылы, зауза айының 26-сы, бейсенбі күні болған жай еді. Әйгілі парсы жорығын жеңіспен аяқтаған Темірдің көк ала тулы көп түмендері Византия шегіне жетіп, атағы күллі шығысқа дүңкілдеген бай шаһар Арзурумға барар жолында, көз жасындай мөлтілдеген жауһар көл – Үрмидің жағасына жетіп, еру боп жатты. Дүниенің шаңын аспанға атып, жер қайыстырған қалың әскер ер-тұрмандарын алып, ат арқасын босатып, жеңісті сапар жолына шалған құрбандықтарын көк майсаңда қан жоса қылып, қағанағы қарқ боп жатқан қоңыр кештің шағы болатын. Жандайшап – жасауыл жасағы алдында, ақбоз араби арғымағы үстінде көлдің көркі мен оған құйып жатқан тау бұлағын асықпай шарлап шыққан Әмір, әпелсінді бақтың саясына, жасыл алаңқайға орнаған көшпелі көк ордаға жаңа ғана оралып еді.

	Даяшы сайып-қыран Аллаудин әкелген алтын құмғаннан бет-жүзін шайып, кешкі жібек самалға кеудесін тоса тыныстап, көк жібек орда шатырда жайылған дастархан басына жаңа келіп жайғасқан. Салтанат шеру құрметіне жайылған дастарқан үсті барынша сәнді де дарқан еді, аппақ қардай аршылған тау пиязымен көмкерілген алтын зерлі нән дағара табақтарда бас аспаз Абдаль – Рахым Ширази дайындап, пісірген қырғауыл мен Ұлар, Нахшабан тау маралдарының бауыр-бүйректері, жас жабағының жал-жаясы, Тәбризден келтірілген сан алуан құрма, жеміс-жидектері тұрды. Алтын зәрлі нән шараларда сары қымыз сапырылып, бір шетте бүйірлі көзелерде ақшараптары тұрды. Ұлы Әмір биік насат тұлғасына көк жібек шекпен жамылып, ақсақ жағына теңселе басып, көкжасыл орда шатырға кіргенде, мұны сарай бектері, Алла-дада бастаған атты түмендер қолбасылары, қорғаушы жасағының бастығы Жағатай, Самарқан әмірі Арғұн-шах және Ұлжатайдан туған екінші ұлы Миран-шах, көрікті дана келіні Гауһар-шад, осы жорықта ұлы Көрегенмен бірге келе жатқан сұлу қатындары Сарай-Мүлік ханым мен Іңкәр-бегім орындарынан дүрк көтеріліп қарсы алды.

	Белгілі сарай тәртібі бойынша, қол қусырып бастарын иіп, қыбыр қақпаған сән-салтанатты ханзада, бекзада, сұлу бегімдер тобы ұлы әмірші төрге шығып, арқалығын атлас жастықтарға сүйеп, “кәне” деп ишарат еткенде ғана орындарына отыруға тиіс. Осылайша сарайдың шұбар ала бек-бегімдері, той дастарханы басына баппен жайғасып, жалған дүниенің жәннатты бір кешін енді өткеріп жатқанда, сырт жақтан дүркірей дүрлігіп, тасырлай шауып жақындап келе жатқан шапқыншы дүбірі естілді.

	Мұндай бейбас шабыс, бейсәует жүрістің тегін еместігін ішкі дүниесімен сезетін Темір, асқа қол созуын тоқтатып, қанын ішке тарта сұрланып, жасындай отты көздерін есікке қарай атқанда, тыстан қарауыл жасағының бастығы Мұзаффар-аддинге ілесіп, бет-жүзі өрт шалғандай қарайып, түндей түтігігіп, Лурастан уәлаятынан жеткен суыт шабарман келіп кірді.

	Ол басын жерге жеткізе ұлы әмірге тағзым ғып, қонышына тығып әкелген Лурастаннан Мұхаммед-Сұлтан жөнелткен үкілі почта қағазын ұсынды.

	– Не бар мұның ішінде? – деді Темір шатынаған жанарын шабарманға қадап.

	– Исфаһанда болған қайғылы халдің хабары бар ұлы билеушім, – деп шабарман маңдайымен жер иіскетті.

	– Қандай қайғылы хал болмақ еді, құлдық ұрған, құлаған қайдағы бір Исфаһанда?

	– Ондағы орда өртелді, ұлы билеушім, ондағы барша жасақ түгелдей опат болды. Түгелдей ақырет отына берілді. Түгелдей, ұлы Әміршім!

	– Ол кімнің ісі, кімдердің қолымен жанған ақыреттің оты ол?!

	– Исфаһан бегі Мұстафа-Әзиз бастаған бүткіл шаһар көтеріліп, бір түнде орда жасағын қоршап алды да, үш жүздік жасақ-жасауылын түгелдей ұстап, шауып, дарға тартып, бастарын алып, түгелдей жаһаннамға жіберді, ұлы билеушім.

	– Жә, жетті, – деді Темір, салқын сабасына түсіп, жай ғана. – Біз Исфаһаннан қымбаттау құн өндіреміз. Оны көп ойланбай, осылай шешті. Бірақ ол қандай құн болмақ? Бұдан бар болмағы ай бұрын ақ туларын Әмірдің аяғына иіп, берілген, жеңілген, ару әйелдері зорланған, керімбике қыздары қорланған, ар-намысы Темір сарбаздарының қанды табанына тапталған кешегі дүниенің жауһар шаһары – Исфаһан оны қалай, немен төлемек? Бұдан небәрі ай бұрын Темірдің көкала тулы түмендері Исфаһанның миуа бағына шомған ақ мәрмәрлі, ғибадат сарайлы маһалла, алаңдарын қанға бояп, сан мың ат тұяғына таптатып өтпеп пе еді? Бірақ талассыз тағдырдың адамзат басына жіберер ғазамат сұрапылы мен сұмдығында шек болып көрген бе еді? Жазмыштың желкеден жасын боп төнер семсерін серпіп тастар құдіреттің күші қайсы? Бар ма еді сондай құдірет? Мына мархабат пен озбырлық, махаббат пен зұлымдық бірге туып, бірге ғұмыр кешкен шексіз жарық дүниеде?! Сарайдың – бек-бегімдері, сарапшы, хатшы, жаршылары, көк-жасыл орда шатырдан Әмірдің “Құн өндіру” әмірін естіп, әрбірі өз ой, өз түйсігінің жетегінде үнсіз тарады. Темірдің қасында енді тек екінші ұлы – Сұлтания әмірі Омар-шейх, Самарқанның әмірі Арғұн-шах, атты әскерлерінің қолбасшысы Алла-дада және бірнеше түмен басы, қорғаныс жасағының басшысы Мұзаффар-аддин қалды.

	Отбасы, әулетінің жай-күйін ғана ойлайтын шаруагер адамдай Темір күңгірт дауысымен баяу сөйлеп отыр.

	– Арзурумды алу ол ары кеткенде, аптаның ісі. Бірақ, ол Византия емес. Оған барар жолдағы көп уәлаяттың, көп-көп шаһарлардың бірі ғана. Алдымызда жатқан қос дария – Евфрат пен Тигрден өтіп, әлгі Баязит падишахтың ордасы орнаған Анкараға шейін қаншама құзар тау, айдынды көл, медиен шөлдер жатыр. Күз болса мизамын шуатып келді міне. Арақастың долы суын шулатқан Нахшабан, Қарабақтың көксеңгір таулары ақ көрпесін жамылды. Сегіз түмен, сексен мың ат-көлікті азудай сексен мың сарбазды мына Құдайдың қуысындай тар шатқалдардың ішінде қыстатып шығу – ақылға сыймайтын іс. Түмендер екі күн еру болсын. Екі күн аяқ созып, емінеркін тынықсын. Одан арғы төрт күн Қызылбастың шеру кернейі тартылған. Исфаһан арқылы Сұлтанияға, одан әрі ұлы Жейхұнның жайлы-жайсаң жағасына бет түзейміз. Исфаһан ел бола ма, жер бола ма көріп аламыз, – деді.

	Көкжібек орда шатырдағы түнгі әскери кеңес Темірдің келте әмірімен осылай тынды. Бекзада, қолбасы, сарапшылар өз шатырларына тарасты. Қат-қабаттап койылған атлас жастықтарды арқалығына алып, жұмбақ түн, жұмбақ сыр құшағына шомып, әлемнің әміршісі отыр. Ынсапыждаһаты таусылмайтын сұмдығы көп дүние, күні ертең тағы да көк сүңгісі қайраулы сегіз түмен, сексен мың тажалды тағдырдың үкімін күткен қай жұртына бастамақ. Көп жылдардан бері Сарай мен Гаремнің ішкі, ілкі тіршілік тынысын алған, айдынды сұлу бәйбіше ҰлжатайТұрхан ханымның билігі бойынша, Темір ол күпі келісті кербез сұлу Іңкәр – бегімнің ай астындағы ақжібек шатырында түнеуге тиіс еді. Ол енді ұзақ отырыстан шымырлап ұйый бастаған сегіз-көз, оң жамбасын салалы ірі қолымен бірер сипап-сығымдап, ұмтыла қозғалып орнынан тұрды. Шәйі астарлы жібек шекпенін желбегей жамылып, тысқа беттеді. Әр бір жұдырықтай жемісі сағағынан иілген әпелсін бағының ортасында желкенді кемедей жарқыраған ақ шатырға беттеп жай аяңдап келе жатты. Ұлы Әмірдің әр қадам, әрбір қимылын, етегі жер сызған селебедей ұзын шекпенінің судырын ішкі жанымен емес, тәнімен де сезетін тәкаппар, сұлу Іңкәр-бегім, әр кездегідей оны оң босағада сұңғақ бойы сәмбі талдай иіліп тұрып қарсы алды. Оны төрдегі көгілдір батсайы көрпе жабылған кең төсегінің жанында, мақпалмен тысталған текшеге отырғызып, мәсісін, кең айыр балақты зерлі шалбарын, жезберен бешпентін сипай тартып, баппен шешіндірді. Ұзақ жорықта құрсанған қапсағай денесі жайлы төсек, жайсаң құшақты сағынған Әмірді ақ мамық ішіне аунатты да, сұлу тәнін әзер жапқан ақжібек торқа көйлегін сусыта атып жіберіп, өзі де сол ақторғын мамық төсек құшағына сүңгіді.

	Үрмидің жәннат бағында, жұпар ауасы кернеген ақ шатырының ішінде, айдындағы аққудай керілген кербез сұлу Іңкәр-бегімнің балғын құшағында мас болған Темір, біршама балқып жатып, бал ұйқыға шомған да еді. Қанша мезгіл өткені беймәлім, тұнық түннің бір уағында әлденеге елігіп, селт оянды. Жанындағы Іңкәр әдемі сүйрік саусақты жұп-жұмыр аппақ білегін мұның апай төс, арыс кеудесіне асқан қалпы бал-рахаты тереңінде балбырап ұйықтап жатыр. Соны көргенде қашанғы бір сұмдық елес көз алдына көлеңдеп, оның от болып жанған ұлы кеудесінде арыстандай айбар шегер міз бақпайтын жүрегі жылан орап өткендей түршіге, тітіркеніп кетті.

	Ол бейкүнә жас баладай бал ұйқыдағы Іңкәр-бегімнің білегін сол қолымен жайлап ысырып төсегіне түсірді де, бір қырынан аударылып, жартылай ашық түндік арқылы құйылған ай сәулесіне шомған әйелдің мына қайталанбас, бояусыз, келісті-кербез бейнесінен көз алмай, демін ішке жұтып, біршама үнсіз жатты. Иә, жаңа аршыған тау жуасындай әппақ бет, мөлдір төгілген кірпік, жаңа ашылған қызғалдақтай үлпілдеген жұқа да, қалың да емес әдемі үлбірек ерін, балбұл жанған ақ төсінде жұп-жұмыр қос анарынан асып, құшағына құлап, жібектей төгілген бес өрімді қап-қара қолаң шаш... Сол сұлулық бейнесі сиқыр құдіреттің суретіне еліткен сайын Әмірдің нар кеудесін оған көрінбейтін таудай бір ауыр салмақ басып бара жатқан сияқтанды. Сол сұмдық салмақ, үстіне тау боп құлап, құтқармай жаншып келе жатқан адамның, қанға малшынған қара шашты жас жігіттің басы сияқтанды.

	Әмір тынысы тарылып, тұншыға қысылғандай болған өр кеудесін әнтек көтеріп, өрлей түсіп, шалқалай жатып, жартылай ашық түндіктен түнгі түпсіз дүниеге көз тікті. Ол енді жуықарада ұйықтай алмасын білді. Қайдағы бір қайғы-мұң, қасіреттің керуені мұның көз алдынан заңғардың ақшоғыр бұлтындай алыс тартып көшіп жатты. Бұл 1371 – доңыз жылы мамыр айының ақырғы күндерінде өткен жай еді. Ақсақ Темірдің Самарқан билеушісі Әмір Хұсейнді дарға асқызып, бұрынғы әскер басшылығымен қоса қос дария аралығы Мауараннахрдың билігін оз қолына түгелдей алғанына алты айдан асқан. Барластың байырғы әдет-ғұрпымен үйірлеп жылқы айдап, түйелерін тізіп, сахарада көшкен ел, ол кезде де қашанғыдай жаз шыға шаһардың шаң-тозаңды жаңжұңынан оқшау, шалғынды өріс, кең жайлауларға көшіп шығып, ақшағыр үйлерін топтана тігіп, таза қоныстарға жылжи қонып отырар еді.

	Сондай сән-салтанатты, ақ ордалы ауылдың бірі айнала алыстан айқын көрінетін, Афрасиаб биігіне таяу саялы бақ жанындағы жазықта отырған, әлі де іргесі құламай, шаңырағы биік тұрған Әмір Хұсейннің ауылы. Оның көзі жойылып, әмірлігі өшсе де, маздап жанған оты мен шырағданы өшпеген. Сол шырағданды сөндірмей, ұстап отырған сол ауылдың таң шолпанындай бір перизаты бар. Ол Хұсейннің жас жесірі, жиырма бірге жаңа келген шағында толған айдай Іңкәр-бегім еді. Өзі асыл текті, атағы жер жарған Шыңғысханның Шағатай тармағынан бесінші ұрпағы боп жалғасатын, әйгілі Қазаған-ханның кенже қызы болғасын аяғын іркілмей басатып еркетотай еді ол. Хұсейннің көзі тірі кезінде қадалғаннан қан алмай тынбайтын Темірдің көз құртын жеп, мұз жүрегін қорғасындай балқытқан кербез келіншек, енді жасынан қылышын қанға бояп, бүгінде қос дария аралығында ұлан өлкені уысында ұстап тұрған жалғыз Әмірдің күндіз есінен, түнде түсінен кетпейтін болды.

	* * *

	Қайсыбір асқынған ауру азғантайдан басталатыны сияқты о баста адам да қанқор, жауыз боп тумаса керек. Адам түгілі бөрінің бөлтірігі де әуелгі, дүниеге көз аша алмай жатқан бейкүнә кезінде енесінің бауырында ақсүтін емеді емес пе? Бертін ол енесінің қамқорлығы арқасында суырдың күшігі, қоянның көжегі сияқты әлсіз жәндіктерді, одан кейінірек енесі әкеліп берген суыр мен қоянның өзін, кейін қозы, лақ, тоқты-тораң жеп, ақырында ұялас қасқыр боп аттанып, қоралы қой, үйірлі мал атаулыға қырғидай тиіп, қаншама жер мен елді қан қақсатпас па еді? Міне, сол сияқты Темір де, осынау жарық дүниеге көз ашқан, оны өмірге әкелген, құдіреттің 1336-шы тышқан жылының көктемінде, Туар анасы Тәкине-бикеден қанқор қарақшы болып туған жоқ. Барша жұрттың нәрестесі сияқты анасының емшек сүтін еміп, барша көшпендінің ойын баласы сияқты құрық мініп, тай мініп, құлдыраңдай шауып, әке-шешесінің көз қуанышы, көңіл жұбанышы боп өсті.

	Иә, кішкентай, бейкүнә бала шағында көшпендінің көп балалары сияқты бұл да әке-шеше, ата-әжелер аузынан сөз аңдығыш, ғажайып қызық аңыз, әңгіме ертегілер тыңдағыш еді. Маужыраған жазғы жайлаудың қоңыржай кештерінде балауыз шырағданның калтылдаған әлсіз жарығында, сарыала саусақ еттерін жеп, қымыз сімірісіп болғасын, үйір қайырып, азынаған айғырлардың жырақтан түн жаңғыртып кісінеген даусы мен көп жылқының дүрліккен тұяқ дүбіріне әлсін-әлі еліге құлақ түріп, өздерінің түпкі атамыз деп мақтан тұтары әлемнің ұлы жиһангері Шыңғысхан заманының даңқы жер жарған қанды жорықтары мен батыр нояндарының теңдесі жоқ ерлігін мадақтайтын аңыз әңгімесін еститін.

	Сонда ол, әлсіз даусымен баяу сөйлеп отырған кәрі Гүндәнә әжесін бүйірінен түртіп қойып:

	– Әже айтшы маған, кім ол Барластар, бұл жаққа қайдан келген? Бұл дүниеде Барластан күшті ел болған емес қой, ә, – деп ентелей түсетін.

	– О, бейкүнә балапаным менің, ата-бабаңның мына жарық дүниемен бірге жасайтын салған жолын, даңқын, шежіресін білгенің жақсы. Біздің барластар... деп алыста, тым алыста, аспан тіреген заңғар тау – Алтайдың арғы жағында, сағыныш сазындай боп елестейтін ата Меккендері жайлы жайма шуақ әңгімеге кірісер еді.

	Кәрі әжесі мен өз әкесі Тарағай-бектің аузынан еститін сол аңыз әңгімелер қаншама ертегі сипатты болғанмен, оның түпкі тамыры қаншама заман көшпенді жұрттың киіз кітабында сақталып, осындай ертегішіл аталардың санасында жатталған шежіре шындығына барып табысатын.

	Барластар жайлы әже хикаясы айтылғанда, көгілдір зеңгір аспанға көз тігіп, қиял қанатында шарықтайтын бала шағында оның көзіне айшылық жол, алып шөлдердің арғы жағында көк тіреген көгілдір Алтайдан сонау бір қиял жетпес қиянда қалған майсаңжаға, кәусар сулы қасиетті Керуленге дейінгі ұлан ғайыр шексіз өлке елестейтін.

	Барластар со бір мархаббатты заманда Алтайда жайлап, Керуленде қыстап, ұлы далада қаздай қалқып, көшіп-қонып жүрер еді. Ұшы қиырсыз өрісте келе-келе түйелері мен сансыз тұяғы жер жиһанды дүбірлеткен жалдас жылқыларын өргізіп, ақшаңқан үйлерін топ-топ ауыл боп, алшысынан тігер еді. Шалқар дүние, шалқыған байлық, шексіз өріс, өз қызығы, өз шыжығы өздеріне жетіп жатқан ел бұл пәни дүниеде бұдан артық тіршілік жәннаты болар деп ойламайтын.

	Бірақ өмір деген, адамның ашқарақты көзі деген бір орында, бір арнада байыз тауып тұрған ба еді? Бұлардың түпкі бабалары заманында өз ортасынан әйгілі Есугей баһадүрдің баласы, әлемді тітіреткен Темуджин – Шыңғысханды шығарды. Шыңғысханның даңқы шырқау биікке шығып, қасиетті орда – Қарақорым үстінде көтерілген моңғолдың жеңімпаз сарыала туы әлем билігі үшін жорыққа аттанатын жер қайыстырған әскер үстіне көшкенде, бір қанатын тұтастай ұстап қаһарлы Қарачор ноян бастаған Барластың түмендері тұрды.

	Қарадауыл Жебе – ноян мен Урянхайдан шыққан асқан айлакер қолбасы Сүбітай баһадүр, Шыңғыс ханның өз әулетінен шыққан Үгідей, Бұрынтай – батырдың қамал бұзар қалың түмендері ортасында Барлас түмендерінің орны өзгеше болатын.

	Барлас түмендері жеңімпаз Шыңғысхан туы астында алғашқы жорықтардың өзінде Алтай, Тарбағатай асып, Тохтахан бастаған Меркіттің, Даян бастаған Найманның әскерлерін тас-талқан етіп, Орта Азияның гүлденген көп шаһарлары мен Хорезмге жол ашты.

	Ұлы Империя қаймағы – Барластың, Керейттің, Ойраттың, Урянхайдың жас жасақтарынан құралған ұлы әскер ұлы дария тасқынды күшімен шығыстың ұшантеңіз елі мен жерін алып, алтын қазына, шексіз байлығын олжалағаны жайлы, бұл жерлерде енді тек Шыңғысхан туы астында тек монғол билігі үстем құратыны жайлы үкілі почта хабары алыстағы Отырар, Самарқанд, Үргеніш, Хорезмнен, Алтай асып, бір қияндағы қарақорым Керулен бойына дейін жетті.

	Жеңімпаз Шыңғысханның жолымен енді, Керулен бойындағы көп-көп монғол тайпаларымен бірге, сансыз түйелі көштерін тізген Барластың бай ауылдары да, жер қайысқан малын айдап, Алтай, Тарбағатайдан көк Ертіс, Ханшадария, Ұлытау, Мауараннахрға дейінгі ұлан өлкелерге бет түзеді.

	Содан бері атаның жолын әке, әкенің жолын бала жалғап, екі жүз жылға таяу уақыт өткен. Арғы атасы Есугей батырдан бастайтын, әлемнің жалғыз жиһангері Шыңғысханнан бері хан ұрпағымыз дейтін Барластар бертін келе Алтайдан Әбесхунның көк теңізіне дейінгі ұлы далада қаздай тізіліп, үдере көшіп жүріп, дәстүр-ғұрпы, тіршілік жолы өздерімен сыбайлас найман, керей, арғын, қыпшақтармен сан-сапыра араласып, қыз берісіп, қыз алып, нағашылы-жиенді туыс болып, құдандалы ғұмырдың талай жолын өтеп те үлгерген.

	Сол себептен өзін ұлы Шыңғысханның ұрпағымын деп дәріптеуге бейім Ақсақ Темір, шежіре қуып келгенде хан әулеті – төре де, оның жасауыл жасақшысы – Торғауыт та, жай сайыпқыран қызметкері – Төлеңгіт те емес, ұлан даланы еліне қоныс, малына өріс етіп, ат мініп, ит жүгіртіп, құс салған, ат шаптырып, бәйге алған көшпенді түркі тайпаларымен қат-қабат араласып кеткен жай, қара Барлас екенін білетін. Сол себепті Шыңғысханның үлкен баласы Жошыдан кейінгі екінші ұлы Шағатай әулетінен қыз алып, хан әулетіне күйеу бала – гураган атағына ие болу жайы жатса-тұрса есінен кетпей жүрген істің бірі болатын.

	Міне, енді оның көктен іздеген жұлдызын Құдайтағала өзі ретін келтіріп, қолына қондырғалы тұрған жайы бар. Бақ таласы, тақ таласы кезінде кешегі күнгі түн жамыла қатар жортқан Қандыбалақ серігі – Хусейннің мойнына тағдырының тұзағы түсіп, дарға асылғанына жарты жылдың жүзі болды. Хан қызы болмай, жай жарлы-жақыбайдың бір шүйкебасы болса, Іңкәр-бегімдей қылымсыған кербез Ақсақ Темірдей азулы әмірге кімнің шікәрасы еді? Жусан түбіне бұққан бөденедей қағып, лақша өңгеріп кете бермес пе еді? Темірдің темірдей тегеурінін тежеп, қарулы қолын матап тұрған да баяғы атақ-даңқы аспандағы ұлы хан – Шыңғысханның рухы.

	Ақсақ Темір төбесіндегі жеңістің туы сияқты көрінетін сол рух соншалық сыпайы әдеп сақтатып, Іңкәр-бегімге деген өз іңкәрлігін, оны ешбір жанға қор қылмай, өзі иеленгісі келетінін бір оңаша кездесуде жай тілек ретінде айтқан.

	Бірақ адамның талап-тілегі бар да, оның іске асуы – екінші басқа нәрсе. АқсақТемір айтқаны емес, ишараты екі болмайтын тежеусіз билік иесі болғанмен, әйел жүрегі зорлық жүрмейтін қияметтің қиыны екенін ол осы жолы өз өмірінде алғаш рет көрді.

	– Сіз ұлы Әмір хан аруағын, қасиетті ата жолын сөзіңізбен емес, ісіңізбен сақтаңыз. Бір басымның еркіне өктемдік етпеңіз, – деп Іңкәр-бегім оның тілек сөзіне қарсы тілек айтып, ізін де, іргесін де одан аулақ ұстауға бекінгенін білдірген. Іңкәр-бегімнің сөзді түлкі бұлаңға салып отырған мынадай бейіл-бейнесі әлбетте әккі Темірдің отты назарынан қағыс қалуы мүмкін емес еді. Оның қамал кеудесінің ішінде құйын ойнап, күдіктің ұшқыны сол күні-ақ жылт ете түскен. Мұндайда оның сазарған қарасұр жүзінен не ойлап, нендей қасіреттің торын құрғалы отырғанын Құдайдан өзге тірі жан біліп болар ма еді.

	– Сен Іңкәр, есің болса ерте ойлан. Ертең алдыңдағы тағдырыңның бұйрығын шаң түсте шам жағып өзің іздейтін боласың, – деп Темір құпия зіл тастап кете барған. Анығында, хан қызы болғанмен бүгінде жас жесір боп, пенде боп, Темірдің қол астында қалған Іңкәр-бегімнің тағдыры тордағы үлпілдеген ақ қоянның халінен несі артық. Тордағы қоян жортып қыр аспас, қомағай құлқыны оянған күні ол бейбақтың арбай тартқан аждаһаның аузына өзі келіп түсері анық.

	Ия, Темірдің құйын ойнаған кеудесі, оның құтқармас қолы сол күні-ақ Іңкәр-бегімге арналған торын жайып, қақпанын құрып үлгерген. Ол көп ұзамай-ақ, Іңкәр төңірегіне қойылған көзқарақ тыңшылары арқылы сұлу келіншектің бұған бел алдырмай, тайқып жүруінің барша сыры бір ғана нәрседе – Іңкәр-бегімнің Хұсейн Әмірдің қолына түспес бұрын, бейкүнә жүрегін кір шалмаған балғын-бала шағынан бірге өскен, Хасен атты сүйікті жігіті болғанын, сол Хасен Іңкәр-бегімге жасырын жол тауып, күні бүгінге шейін қол үзбей, түн жамылып келіп-кетіп жүргенінде екенін білген.

	Ендігі әңгіменің түйіні тек білектің күші, семсердің жүзімен тынуға қалған. Осылай бұрылмас, құтқармас сұмдық іске тісін қайрай бекінген Темір, жазғы айлы түннің бір мезгілінде, қасына тасжүрек баскесер жендеттерін ертіп, айдынды алаңқайда оқшау тұрған ақ үйдің есігін серпіп ашып, баса-көктеп кірген. Кірген де, нақ төрде, жайлы ақ төсегінде құшақтары айқасып, жалғанның қызығына милығынан батып, ұжмақ аралында шала мас күйде жатқан қос ғашықтың үстінен түскен.

	Қаһарына мінгенде қара тастан да қан шығаратын Темір, тағдыры талассыз шешілген екі күнаһар жанды көргенде, қан қызуымен дауыс та көтермеді. Керісінше, өркештеніп, ішкі құбылысы насаттана түсті. Жан сезімін барынша тежеп, қонақжайда отырған жай шаруагер отағасы сияқты пәс, күңгірт даусымен ишарат ете иек көтеріп, келте ғана бұйрық етіп, – “мына өлексені тындырып, мынаған қажетін қайтып әкеліңдер”, – деген. Бұл кезде болары болды, енді қалай өлтірсең де тағдырыма ризамын дегендей келісті қайсар Хасен жалаңаш тәніне тек төменгі лыпасын тартып, Әмірге қасқая қарап тұрған. Ол әкетілді. Іңкәр-бегім от болып алаулаған жүрегі алқымында лүпілдеп, судыраған шәйі ішкі көйлегін тал бойына асығыс ілген қалпы Әмірге жирене қарап тұрды.

	– Солай де, Іңкәр. Әлгі ажалын өзің кескен бейбақ Әмпейіңе қайыр-қош айтқызбады деп қайғырар болсаң, ол тілегенің болады қазір. Аз сабыр ет, – деді жай ғана.

	Осының ізінше бет-құлағында әлі де суып, ұйып үлгермеген қанды баттасқан Хасеннің басы зерлі табақпен үйге қайта келтірілді. Төгілген қолаң шашы омырауын жауып, басы кеудесіне құлаған Іңкәр-бегім шыбын жаны махаббатына, құрбан болған қымбат бейнеге мөлт-мөлт сорғалаған ыстық жасы арқылы үнсіз қарап тұрды.

	– Дегеніңіз болды, пенденің басы көнді. Не дейсіз енді?– деп Іңкәр-бегім бұл кеште алғаш рет түндей түнерген Темірге телміре қарап үн қатты.

	– Жер жиһанда тек жеңістің туын көтерген ұлы хан атамның қасиетті шаңырағынан шыққан ең сұлу қызы – жарық дүниені жалғыз билеуші жиһангердің ең сүйікті қатыны болуға тиіс, – деді Темір.

	Іңкәр-бегім жауап ретінде сәмбідей иіліп, қаһары қара дауыл Әмір – Темірдің алдында алғаш рет тағзым етті. Сол күндерден бастап оның Әмір – Темір атына гүреген – көреген (күйеу бала) атағы қосылған.

	Содан бері мінекей он екі жаз кетіп, он екі көктем келді. Бірақ сол бір кеште тағдыр бұлардың алдына тартқан сұмдық сурет-зәрлі табақта ашық көзі Темірдің өңменінен өтіп, шабынып, мәңгілік тылсым тапқан жас жігіттің басы осындай оңаша түндердің тұңғиық тұнық шағында әр мезгіл елес беріп, мұның көз алдынан кетпейтін болған. Бірақ ол, әмірлік жолы, Темірлік шыңы – адамның қанымен суарылған Әмір – Темір көрегеннің бетін, қанқорлық дертін қайтара алған емес. Сол дерт кеше кеште Сұлтаниядан жеткен суық хабардан кейін, мұның еш жан біліп болмас түнек кеудесіндегі запыранын тағы да қоздырып, шығыстың шолпанындай жарқыраған жауһаз шаһарының бірі – Исфаһан үстіне найзағай отын ойнатар жойқын дауылдың қара бұлтын төндіргелі тұр.

	Хұсейн-бектің басы алынып, қос дария аралығының барша елі мен жері билігіне көшкен сол айтулы 1370-ші ит жылынан бері Ақсақ Темірдің, өзінің рухани атасы – Шыңғысханнан алған, оны бүткіл ғұмырына тағлым еткен екі ғана нәрсесі бар. Ол – жер бетіндегі барша ұлыстар мен елдер түгелдей алынып, түмендер шеткі теңізге жеткенге шейін, жарық әлемнің тұтқасы түгелдей өз қолына тигенге дейін жолында кездескен тосқауыл атаулының күлін көкке ұшырып, жойқын жорықтармен өмір кешу. Екіншісі – адамның аяғы, аттың тұяғы жетер барша дүниеде әр қилы жұрт, ру, тайпалардың текті-тексіз әулеттері ішіндегі көркіне көз тоймайтын сұлу әйелдерге деген шексіз құштарлығы.

	Оның мургаб түркпендерімен болған сәтсіз шайқасының алдында 1362-ші барыс жылы алған алғашқы әйелі Хұсейн-бектің қарындасы Ұлжатай – Тұрқан қатын көрікті де опалы, парасатты жан еді. Бірақ ұшан-теңіз қос дария аралығы аздық етіп, жақсыдан –жақсы, дәмдіден – дәмдіні татқан, жер-көктің арасына сыймай жүрген Темірдей тегеурінді Әмірдің жұмырына бір қатын қайдан жұқ болатын еді.

	Сол ыждаһатсыз – ынсапсыз талап-талғамы мұның құштар құшағына мына Іңкәр-бегімді әкелді. Іңкәрбегім қаншама ақылды, сымбатты сұлу болғанмен, Темір қастерлеген әйел затындағы үш қасиеттің ең биігі – опалылық жағына мақұрым. Оны өзге емес, өз көзімен көрді. Көре тұрып, мұның, Темірдің темір жүрегін қорғасындай балқытқан басқа ерек қасиеті үшін бәрін де кешті. Кешіп қана қоймай, жақсы көрер жар етіп, қанды жорықтарда да жанынан бір елі қалдырмайтын болған.

	Осы Іңкәр-бегімнің Темірдің жан жүрегін жегідей жеп, қызу қанын қаншама сақардай қайнатқан осал қасиетін – бұдан екі жыл өткесін – 1374 барыс жылы он бес жасында бауырына басқан әлемге Сарай-Мүлік – ханым атымен мәлім болған Бибі ханым толтырды.

	Бибі ханым, ол Құдай-тағаланың өзі Темірге арнап, ақ мәрмәрден құйып жаратқандай құрыштай берік, сарай төңірегінің барша тіршілік-тынысын қап-қара тұнжыр көзімен қалт жібермейтін ақыл-парасатына, беріктігіне залымдығы қосылған аса зерделі, саясатшыл жан еді. Сол қасиеті арқасында, бертін келе ұлы Әмірдің көксарайда өзі шешетін тысқы саясатынан өзге, оның барша тіршілік қимылы, бала, келін, немерелер тәлімі, қазына-байлық, ғибадат құрылыстар, гүл жазира миуа бағындағы сан алуан кештер, гүлжиһазға оранған гаремдегі түнгі, тыныс сәттері – баршасы осы сұңқар пішімді сайыпқыран – Бибі ханымның еркі, соның билігімен жүргізілді.



	Ия, ол солай болатын. Бірақ, оған шейін алда қаншама жорықтар жолы, асқарлы асу жатыр, қаншама жұрттың қол болар көз жасы жатыр. Бұл 1383 доңыз жылы, зауза айының ақырғы түні ғой. Алты күндік еру, содан кейін Темірдің көк найза, алмас қылыштары қайраулы жер қайыстырған сегіз түмен – сексен мың қолы “көбірек төлем қайтару” үшін, шеру тартып, Сұлтания жолындағы – Исфаһанға бет алмақ.

	Әмір-Темір көреген жорыққа арналған ықшам киімдерін, қайқы тұмсық сақтиян етігін киіп, алтын жалатылған жалпақ кемер белбеуін буынып, белше Хорезм шеберлері сыйға тартқан наркескен семсерін іліп, жай басып сыртқа шықты. Шығыста ашық аспанда алмастай жалтылдап есекқырған жұлдызы найза бойы көтеріліп, таң шапағы да таяп қалған екен.

	Атбегі Әль-Назардың бағымында таң асып, бабында тұрған ақбоз арғымағын мініп, қасына Жағатай бастаған бір топ шолғыншы жасағын ілестірген Ақсақ Темір алыста, Аракс дариясына қараған көксеңгір тау жоталарын бетке алып жүріп кетті. Кеудесін зәнзабір ашу-ыза кернеген кезінде, не салтанат шаттығы шарықтаған шағында мынадай құпия-сыры көп жұмбақ дүниенің көңілі ауған бір атырабын шарлап, сейіліп-серігіп алу – мұның қашанғы әдеті.

	Бұлар тастан-тасқа секіріп, көбік атып, Үрми көліне құйып жатқан шағын тау бұлағын өрлеп келе жатты. Осылай тастақты соқпақпен недәуір жүріп, олар ұлы сәске мезгілінде терең тау шатқалына кіріп, таза тау бұлағының жағасына, шағын көкорай алаңқайға келіп, аттарынан түсті. Сайыпқыран жасақшы жігіттер қолбасшы – Әмір алдына зерлі ақжібек дастарқанын жайып, сақтиян қоржындарын ашып, Темірдің сүйген асы – тоңдырылған қырғауыл мен ұлар еттерін, анзур тау пиязын, әр алуан хұрма, жеміс-жидектерін рет-ретімен қойып, алтынды өрнегі көз жауын алған көзе-тостақтарды толтыра ұшқын атқан хакетия шараптарын құйды. Шағын ақ киізді жамбасына төсеніп, қара мақпал көпшікті қолтығына басқан Әмір қанқызыл күреңіткен шараптың бірер тостағын тұна сіміріп, алдындағы асқа самарқау қол созып, жайбарақат тыныстап отырды. Таяу құзардың секіртпе, текше тастарынан ғажайып сұлу құс – қызыл тұмсық кекіліктің тау жаңғыртқан сайраны естіліп жатыр. Биікте, көк жүзін сүзіп, шарқ ұрып жүрген ақиық бала бүркіттің ұлылықты паш еткен ащы шаңқылы жетіп тұр. Қырандар қиянда сорғиды, құзғындар өлексені аңдиды, біреуге мал, біреуге жан қайғы. Бірді-бірге алғызып, бірді-бірге жегізіп, кансәлет, жанталас тартысқа салып қойған сиқырлысырлы дүние.

	Ақсақ Темір табиғатында сұңқарын қолда қайырған құсбегі, мерген, жүйрік құмайларын жүгірткен аңшы да емес. Бірақ ол сипатты жанның-жәннаты ғажайып өнер салтын қызықтауға құштарлығы шексіз-ақ. Солай болғасын да, күздің күреңселі, қыстың қыраулы ашық, кектемгі құскелістің шағында арынды арғымақтар мініп, құстай ұшқан сылаң тазылар ілестіріп, ақ иық қырандарын алақанда ойнатар ісмер құсбегі, бапкер аңшы, ат құлағында ойнайтын шабандоз аларман жігіттерін сақадай сайлап қою – Әмір тағына отырғалы бергі оның өзгермеген өмірлік салты болған.

	Сол саясаткерлік-қызықшыл күндер қызуы бұл Әмірді қай таулардың биігіне шығарып, қай даланың сағымына салмады? Сол сағым ойнаған сары далада даңқы жер жарған саяткер – сері атасы Жошыханның жолын қуып, Ұлытау мен Қаратау, Жейхұн мен Сейхұн маңында, маң далалар мен айдынды шалқар көлдерде, әрбірі жырдастанға тұрарлық, қаншама өткінші жалған қызығын көз алдынан өткермеді. Биылғы ақыраптан қауысқа ұласқан қара күз Темірдің Сейхұн-дария сыртына ұзап, Сарысу өрлеп, Ұлытаудың ұлан даласына – құлан жорығына аттанар кезі. Оған да бас-аяғы ай жарымдай ғана уақыт қалыпты. Сынаптай сырғып, ағын судай жылысып, білінбей өтіп жатқан сұрқай өмір...

	Ақсақ Темір осы ойлардың жетегінде аз қиялдап, бір сәт мызғып кеткендей еді. Алдағы тар аңғардың шатқал жолын шолуға кеткен шолғыншы жігіт осы аңғардың жолымен осылай беттеп, жүк артқан қашыр, қодас керуені, алдында бір шоғыр салт аттылар келе жатқанын хабар етті.

	– Керуен ол кесапаттың белгісі емес, неде болса келсін, – деді Темір, қынабында қылшылдаған наркескеннің алтынды сабын жуан, салалы-қатқыл қолымен сығымдап.

	Кешікпей шатқал мүйісінен шығып, суыт жүргіншілер де келіп қалды. Өңшей бір тау жолына бейім құрыш тұяқты, қаншыр белді, сүліктей сүмбел теке жаумыттар мінген орақ мұрынды, қап-қара мойыл мұртты жігіттер.

	– Жол болсын, – деді жасақшы басшысы Жағатай, бұларға түркі тәлімімен тіл қатып.

	– Уа, ассалаумы-ғалайкум, ұлы жолдағы ағайын! Біз бөтен емес, мына Аракс дариясы бойын Меккен қылған Нақшабан, Зангезур, Күрд жұртынан келе жатқан елшілерміз. Византия жорығына бет алып бара жатқан әлем жиһангері ұлы падишах Темір – Көрегенге Зангезур кінәзі мен Нақшабан, Күрдістан бегінің жолдаған сәлемсауқатын жеткізгелі келе жатқан бетіміз – деді, қаракөк бедеуінен қарғып түсіп, тағзым еткен қылшылдаған жігіт.

	– Уағалайкум-ассалам! Сапарларың сәтті болғай. Елшілік мұраты адалдық болса, ұлы жиһангердің ордасы тым алыста емес. Тек Алла-тағала ақ жол, ақ ниетке жар болсын!

	– Ақ тілеу, ақ ниеттің адалдығына бір Алланың атынан ант етеміз. – Елшілер басшысы оттай жайнаған, алмастың жүзіндей өткір жігіт, күмістелген белдігінде құбыла жалтылдаған болат қанжарын алып, оны жүзінен сүйіп, Жағатайдың алдына көлденең тартты.

	– Ендеше ұлы жиһангердің орда шатырына бұл жерден хабаршы барады. Қай күн, қай мезгілде, қайда қабылдайды, ол – алдымен Алланың, содан кейін ұлы Әмірдің ісі. Біз сол жорықтағы түмендердің жай шолғыншы сарбазымыз. Қане, Алла жар болғай, жолдарың болсын, – десті.

	– Сендер айтыңдаршы, – деді осы шақта ғана Ақсақ Темір баяу даусымен сөзге араласып, – Нақшабан мен Күрд, Зангезурдың бүгінгі бектері кімдер және олар бұл арадан қанша жерде?

	– О, биік мәртебелі мырза, – тау жігіті алдында ақ киізде ұлы падишах емес, жай жүзбасының бірі кейпіндегі қарапайым отырған, еңселі, қапсағай қарасұр адамға енді назар аударды, – алдымен мен ғапу өтінемін, мен таулы Аракстың арғы бетінде билік құрған Нақшабан бегі молла Мұстафа-хаджы – бектің үлкен ұлы Абдул – Мәжидпін. Нақшабан – Иландық уәлаяты бегінің ордасы бұл атыраптан үш қоным жерде. Иландық пен Тәбризді жалғайтын тау жолымен ұлы жиһангер Әмірге Қаптауы мен Қарабақтағы үш уәлаят жұртының сәлем-сауқаты келе жатыр. Сол елшілік сәлем жеткізуді біз өз басымызға зор мәртебе деп білеміз.

	– Жарайды, – деді Темір. – Біз сендер туралы хабарды Әмірге бүгін кешке жеткіземіз. Әмір сендерді ертең өзінің жорықтағы ордасында қабыл ететін болады. Ал оған шейін, сендерді бұл арадан осы жасақтың арнайы адамы бастап барады.

	Ақсақ Темірдей атышулы жиһангер қолбасшыға тікелей хабар жеткізе алатын және Әмірдің күні ертең ордада бұларды қабыл қылатынынан хабардар, – алдындағы еңселі, қарасұр жасауылдың тегін емес, сарай, ордаға қатысы бар жүзбасы – бектердің бірі деп пайымдаған жас елші Абдул – Мәжид, соншалық ризалы бейіл көрсетіп, иіле тағзым етіп, орнынан тұрды. Бұларды Жағатай жасағының бір сайыпқыран жасауылы бастап, Үрмидегі қосынға бет алып, аттанып та кетті.

	Тау бұлағының жағасында таулықтар елшісімсн болған бұл кездейсоқ кездесу, айналадағы ат тұяғы жетер елжұрттардың қимыл-харекетін қалт жібермей қадағалап, барша дүниені тізгіндеп отырған саясатшыл Әмірді ойға қалдырды. “Бөрінің алдында бөкен қаққан қарсақтың күнін кешіп отыр ма екен, бұл Құдайдың қуысындағы – уәлаят бектері”, – деп ойлады Темір. Анығында ол ақиқаттан онша алшақ та кеткен жоқ еді.

	Бір жағы батыс пен шығысты жалғастырған барша тіршіліктің тірегі, Рум мен Византияны, Мысыр мен Шамды – гүлденген Исфаһанға, Бағдат – Басыраға, Мекке Мәдинаға, Сұлтания арқылы Хорезмге, Самарқандқа, Испиджаб пен Отырарға, одан әрі Қытайға табыстырған Ұлы жібек жолының нақ ортасында қылышын жалаңдатқан қызылбастың шахтарынан көресісін көрген, сыбағасын сан рет алған таулықтар, шын мәнінде бұлардың елі мен жерін қаншама рет баса-көктеп, талай рет табанына таптаған батыстағы Византия мен екі аралықтағы байлаулы торпақтың күнін кешкен жайы бар. “Асқанға да тосқан бар” – дегендей қызылбастың елі мен жерін қанға бөктіріп, Баязидке қарай қара дауыл түмендерін қаптатып келе жатқан Әмір – Темір көреген тар қыспақтағы таулықтарға арыстанды да түгімен жұтатын аждаһа сияқтанып көрінген. Аждаһаның алдын алмаса, жылы шырай бейіл көрсетіп, жансауға етпесе, қатал тағдырымен шыныққан азғана өжет жұрт Темірдей араны ашық тажалдың жұмырына жұқ болатын ба еді?

	Жарайды Баязидтей жыртқыштың азуын қағу үшін жорық жолының ашығы, қоржын-қосқалақтың тоқтығы ләзім. Сол жорықтың жолында Нақшабан, Күрдістан, Зангезурдың бектері ас-тұзын алып алдынан шықса, қажет болғанда сойылды бірге соғар достық бейілін көрсетсе, оның несі айып, несі артық? Зормын, күштімін деп, үркердей жұртқа қылыш сермесе, тышқан аулаған бүркіттің кері болмай ма? Жоқ, әлсізбен айқасу, құлдық ұрғанды құл ету – Ұлы Әміріе жараспайтын іс, – деп түйді жиһангер.

	Таң алдында шоқ жұлдыздай топтанған Әмірдің тобы, аттарына мініп, аяң бастырып тау бөктерінің көгалды белестерін, кәусар бұлақтарын шолып, кіші бесін кезінде өздерінің қалың қолы қосын болып жатқан Үрмидің көлі атырабына таяп келді. Аттылы түмендер көп күнгі жортуылды жолдан кейін бірер күн еру болып, арғымақтарын таза көл суына жалдатып, мәре-сәре, думандатып жатқан шақ еді бұл. Әр жүзбасыға арналаған шатыр алдында қойлар сойылып, әр мыңбасыға арнап тігілген ақбоз үйлердің маңында ту байтал, семіз биелер жайратылып, нән қара қазандар асылған жер ошақтарда оты лаулап, өлкенің үстін көгілдір түтін пердесі жапты. Кешкі тұнық ауаны жас ет, үйітілген құйқа, күйген майдың исі жайлады. Ошақ басы, үй шатырлар арасы ерсілі-қарсылы сапырылған тобыр, көңілді күлкі, у-шу, гу-гу.

	Алынған жер, шабылған ел үстінде сарала, көкала туларын көк түтінге көміп, нөпір той жасау, жазира бетін атой дүбіріне толтырып, сарбаздардың айыз-тоятын қандыру жиһанның ұлы қаһаны – Шыңғысхан дәуірінің дәстүрі еді. Сол дәстүр Шыңғысханның шыға алмаған биігін, жете алмаған жолын мирас еткен Ақсақ Темір тұсында кенеріне толып, шарықтап-шалқи түсті. Кешегі кеште өз әмірімен жария еткен алты күндік ерудің қансәлет майданын жай, ат үстінен шолып, ақбоз тұлпарын алшаң бастырып, көк жасыл жібек орда шатырға келіп, ат басын тартты. Бұл жерде ұлы Жиһангерді оның ең жақын қолбасшы – бекзадалары ішінен Мұхаммед-Сұлтан, Арғұн-шах, Алда-дада және Мұзафар-аддин күтіп тұр еді.

	Жорықтың – жосығы, ұлы аттаныстар алдында әр кез кеш жатып, таң шапағын ерте тұрып күтіп алу Темірдің қашанғы өмір өрнегіне айналған. Кешегі тау шатқалында күтпеген кездесуде байласқан сөз және кеше кеште Ордаға жеткен хабар бойынша ол бүгін, памдат намазынан кейін, сарай мирасқоры Мұхаммед Сұлтан, Самарқанд Әмірі Арғұн-шахтың қауымында отырып, таулықтар елшісін қабыл алуға тиіс.

	Міне енді жаңа таңның рәсімді харакетін өтеп болған Әмір, салтанат күндерінде киетін, алтынды зер салынып Қытай жібегінен тігілген мол пішімді көгілдір шапанын жамылып, басына қарасұр сусар бөркін киіп, Орда шатырдағы жорықтың алтынды тағына келіп отырды. Арада бие сауымы мерзім өткенде, Мұзафар-аддин, Жағатай және сарай хатшысы Араб-шахтың бастауымен қасына бір топ өзіндей өндір жас нөкерлерін ілестірген АбдулМәжид келіп кірді.

	Таулықтар салтымен үстіне қынай бел ықшам, жеңіл бешпентін киіп, белін жіңішке күміс белбеумен буынып, басына ақ шалма тартқан Абдул-Мәжид, шалмасының ұшын жерге тигізе иіліп тағзым етті де, Әмірдің ишаратымен оның дәл қарсы алдында мол жайылған парсы кілемінің ортасына тізе бүкті. Нөкерлері өзінен екі қадымдай кейінірек жайғасты.

	Әлем жиһангері алдында, оған бүгін алғаш рет назарын аударған Абдул-Мәжид, орда тағында отырған кешегі тау бұлағы жағасында кездесіп, жөн сұраған жүзбасыжасауылды көрді. Көрді де, от жүрегі өрепкіп, тұла тұлғасы әлде қалай ыстық семсер жүзі жанып өткендей шымырлап кетті. Ол енді Ұлы Әмірден өзінің албырт-аңқаулығына рахым сұрағандай жүзі алаулап, жүгіне бүгіліп, мандайын кілемге қайта тигізіп, тағы да тағзым етті.

	Темір қарасұр жүзін сәл жылытқан шырай көрсетті де:

	– Иә, Абдул, мен тыңдауға әзірмін, – деді жай ғана.

	– О, Жиһанның ұлы Әмірі, Сізге ұлы дария Аракс жағасында ғұмыр кешкен таулықтардың бегі – әкем Молла Мұстафа Хаджы-бектің атынан, ұлы мәртебелі Сіздің хұзырыңызға арналған сәлем хат пен бірге, асыл сыйлығын жеткізгеніме өзімді бір Алламен бірге ұлы жиһангердің рақымы жауған бақытты жан деп білем. – Соны айтты да орнынан жеңіл көтеріліп, ақжібек ораманы Әмірдің алдына жайды. Ақжібек орама бетінен сұр пергаментке араб әрпімен жазылған орама хат пен жүзі құбыла жалтылдаған алтын сапты алмас қанжар көрінді.

	– Бұл не, ненің салты, ненің белгісі, – деді Темір оң жағында әтлес көпшікке тізе бүгіп отырған Арғұн-шахқа назар жіберіп.

	– Ақ жібек – адалдық, алмас қанжар – берік достықтың белгісі. Ал хат көңіл сәлемі болса керек – ұлы билеушім,– деді Арғұн-шах. Ақсақ Темір Арғұн-шахтың тапқырлығына ризалы бейіл көрсетіп, мақұл алғандық белгісіне басын сәл ғана изеп қойды. Ол енді алдында ширатылған пергаментке самарқау қол созып ашып қарады да, Мұхаммед Сұлтанмен қатар отырған Араб-шахқа ұсынды.

	– Оқы, – деді баяу үн қатып.

	Араб-шах хатты қолға алып, басын иіп тағзым етті де, мұндағыларға түгелдей таныс, түркі тілімен жазылған сөздердің әр бірін жеке салмақпен, сазды қоңыр дауыспен оқи бастады.

	...“Ассалауми-ағалейкум, ұлы падишах! Жарық әлемнің билеуші иесі Әмір – гураганға, Аракс дариясының суындай таза, Арараттың аспанындай зеңгір – ашық адал пейілімізбен, басымызды ұлы ағзам, Алла тағаланың бір ғана сүйген жиһангезі, сіздің хүзір-құдіретіңіз алдына басымызды иіп, үшбу хат, һам, адал сапармен бара жатқан елшіміз арқылы ақ тілеулі сәлемімізді жолдаймыз. Осымен бірге жіберілген таудағы Нақшабан, Зангезур, Күрдістан жұртының Сізге арнаған сый-сияпатын қабыл қылсаңыз, біз өзімізді Алла тағаланың, оның сүйген ұлы әмір-гураганның нұры жауған бақытты пендесі ден есептейміз. Ұлы Әмірдің жеңімпаз туы қалың қолы құс қанаты, ат тұяғы жетер барша әлемде үстемдік құрып, ұлы жиһангер, патша ағзамның даңқы күн астында мәңгі жасауына тілеулес екенімізді бір Алланың атынан ант еткен адал пейілімізбен жолдаймыз...”

	Әмір, Молла-Мұстафаның жолдауына ризалық белгі көрсетіп, сазарған қарасұр жүзіне нұр жүріп өткендей жылы шырай білдіріп, қапсағай нар кеудесі үстінде дүние бағбанындай биік көрінген басын сәл ғана изеп қойды.

	– Иә, сөйле Абдул, Нақшабан – Күрдістанның бегі Молла-Мұстафаның қандай сәлем тілегі бар, тағы да?

	– О, ұлы падишах, тау елінің ұлы Әмірге, оның жорықтағы жеңісті қолына арнайы жіберген сыйлығын да алып келдік. Ол Аракс дариясы жағасынан келген тоқсан арба шарап, анар, жүзім, инжир және Нахшабан қыздарының ұлы Әмір – гураганға арнап тоқыған кілемі. Сонымен бірге тау жұртының патша ағзамға, оның сарай бегімдеріне көрсетер қызметі үшін бір қосын өнерпаздары келді.

	Алынған, жеңілген жерлер мен елдерде сый-сияпат атаулы пәлендей таңсық емес Темірге. Әйтсе де Аракстың асау арнасынан келген елшілік керуенінің орны өзгеше. Тау елшілері Арғұн-шахтың басқаруында арнайы ақ шатырға жайғасты. Дастарқандар мол жайылып, қызыл күрең шараптар судай ағылды. Күн екіндіге ауысып, өлкені даланың жұпар-тұнық ауасы кернеген бір келісті шақта сарай бегімдері мен олардың күтуші кәнизектері жиылған Ұлжатай – Тұрхан қатынның үлкен шатырынан шерменденің сыңсыған сазды үні естілді. Мұнда ұлы Әмірдің бірінші нақсүйер бәйбішесінің бастауымен бүгін сауықой – сәнқой керім сұлулардың көптен күткен мархабат кеші осында елшілер керуенімен арнайы келген таулықтар көрсететін тамашаға, одан әргі ертең ертелеп басталатын ұлы думан – сейіл күніне ұласпақ.

	Мұның баршасы – әлбетте, Самарқанның мәңгі жарқырайтын сөнбес жұлдызы астында жойқын жеңісті жолдан өткен жиһангердің еркімен, оның атақ-даңқын алты асқардан асыруға істеліп жатқан нәрсе.

	Үлкен орда шатырдың қарсы алдындағы көгалды жазықта сан мың адам айнала үлкен шеңбер құрып, алқақотан жайғасқан. Оның бір шетіне үлкен ақ шатыр орнаған. Бұл ара бүгінгі таулықтар көрсететін тамашаның айдыны болмақ. Сол ақ шатырдан алшаң басып, ортаға шыққан ақ қардай бұйра сеңсең бөрікті, мойылдай қара мұртты сырнайшы, сүйек сырнайын безілдетіп, ел-жұртты тамашаға шақырды.

	Биіктеу жерге орнаған шатырға Әмір – Темір бастап келген сарай бектері, бегімдері. қолбасылар және Әмірмен жанаса жас елші Абдул-Мәжид жайғасты.

	Енді ақ шатырдың қаздай тізілген, қылыш ұстап қылшылдаған биші жігіттері мен аққудай маңғаз қалқыған ару қыздары шықты. Жалт-жұлт сермелген семсер жүзінен от шығарып, айқұш-ұйқыш сілтенген қайқы қылыш, сартсұрт соғылған қалқан, ерлік пен ептілікті, қайрат пен батылдықты паш етіп бұған шейін бұндай ерлік өнерін көрмеген сұлу бегімдер мен жас бекзадаларды қайран қалдырды. Бұл өнерге ерекше сүйсініп, таңдана тамсанып орнынан тұрып, қуана құттықтап тұрғандар ішінен Темір сарай бекзадаларын, өзінің алғаш жолына шыққан жас сұңқар ұлдары Шах-рух пен Миран-шах, келіндері Гауһар-шад пен Сыбан-бикені көрді.

	Соғыс өнері, жауынгерлік – батылдық өнер ең алдымен Ақсақ Темірдей даңқы жер жарған жиһангердің әскеріне керек нәрсе. Бұл сипатты ержүректік қасиет шықса, басқадан емес, ең алдымен Темір әскерінен шығуға тиіс. Бәлкім осы жағын ойлаған сайын, кешке тартқан қызыл күннің қиғаш сәулесіне шағылып, таулықтар қолында жалт-жұлт, жарқ-жұрқ сілтенген семсер, қылыштарды ор қояндай аспанға орып, сұлу тұлғасына қылау ілдірмей жүрген тау жігіттерін көрген Темірдің жүзі күреңітіп, қанын ішке тартқан келбеті сұрланып-сұстана түсті.

	Ол биік қапсағай тұлғасын жай қозғап, оң жағында отырған Алла-дада мен Арғұн-шахқа бұрды. Бишілер жағын иегімен нұсқады.

	– Көрдіңдер ме не көрсетіп жатқанын, – деп күңгірттеу үн қатты.

	– Бұл осы таулықтарға ғана тән ұлт өнері, ұлы билеушім, ерлік өнердің басқа түрі біздің түмендерде де аз болмаса керек,– деді Арғұн-шах.

	– Ат ойыны, күш пен ептіліктің құдіреті бұдан кем түспесе керек. Ондай өнер құдіретін таңның атуымен осындағы атты әскерлерден көресіз, ұлы Әмір ием, – деді Алла-дада.

	Ақсақ Темір темірдей құрсанған биік тұлғасын қайта бұрып, түндей түнерген үнсіз қалпы, еңсесін алға жіберіп, міз бақпай ұзақ отырды.

	Ұлы Әмірдің дауыл тұрып, отты құйын ойнаған ішкі әлемін әр қимыл, әр басқан қадамы, көз жанарынан қалт жібермей танитын мыңбасы, түменбасы, сарайдың сайыпқыран нөкерлері енді ертеңгі үлкен сейілдің Әмір көңілінен шығуы үшін мына жауар бұлттай түнерген қабағы астындағы ұшқын атқан жанарына жылы шырай беру үшін еш нәрсені аяп қалмауға тиіс. Таулықтар өнерінің таңғажайып тамаша кешінен сарай төңірегінің бетке шығар бектері, мыңбасы, түменбасы, қолбасылар қосынға осындай берік ой-шешіммен тарады.

	Жағатай жасағының сақшылары қоршаған Ақсақ Темір, ақсақ жағына теңселе басып, бүгінгі түнеп шығар жансая орны – Іңкәр-бегімнің шатырына бет алды.

	Ақыраптың бесінші таңы да саз беріп атты міне. Кең атырап ағарып, Үрмидің жасыл жазығында таң тынысына шомған қосын үстінде таңғы тұнық ауаны қақыратып, ат үстінен шалынған кернейдің сұңқылдаған даусы жаңғырықты. Жорықтағы түмендер дүрк көтеріліп, бүгінгі ерудің соңғы күні – үлкен сейіл қарбаласына кірісті.

	Ақсақ Темір ол түні төсегінде ұзақ дөңбекшіп, шала ұйқыда ұзақ жатып, кеш оянды. Күн құрық бойы көтерілген шақта, баптануын тәмәмдап, мол жібек шапанын иығына іліп, Ұлжатай – Тұрхан қатын мен Іңкәр-бегім әзірлеткен той құрметіндегі үлкен дастарқан төріне келіп отырды. Жас елші Абдул-Мәжитті ортаға алып, Темірдің екі ұлымен бірге Арғұн-шах, Алла-дада, Мұхаммед Сұлтан, Мұзаффар-аддин. Араб-шах, Жағатай да осында келді.

	Сарайдың бас аспазы – Сахи-Машраб баптап әзірлеген жас жабағының жаясы, тоңдырылған қой еті, қырғауыл, кекілік, ұлар еттерімен бірге тау ғып үйілген сан алуан жемістер, зерлі көзелерден құйылған қызыл мүсәлла, хакетия шараптары мен сапырулы сары қымызда есеп жоқ еді. О шеті мен бұ шетіне ат шаптырым Үрмидің балаусалы жасыл жазығы. Бұл жазық бүгін әлемнің жиһангері Әмір – Темір көрегеннің көк ала туын көтерген көп түмен, жер қайысқан әскері күш-құдіретінің куәгер айдыны болмақ. Осы жазықтың орта тұсындағы шағын белеске Әмір мен оның нөкерлеріне арналған үлкен шатыр тігілген. Шатыр төбесінде Әмірдің айыр құйрықты көкала туы желбірейді. Көп ұзамай, күн тау өркешінен найза бойы көтерілген шақта жиһангер – Әмірдің өзі бастап, осылай келе жатқан сарай бектері мен әскер басшыларының үлкен тобы көрінді. Әмір мен түмен басылары кілең араби арғымақ үстінде, ал ханзада, бегімдер күймеде келе жатыр. Олардың құрметіне, сейілдің басталар рәсіміне дабыл қағылып, кернейлер тартылды. Жазықтың теріскей шетінде беттерін құбылаға түзеп, Әмір шатырының алдынан сәулет көрсетіп өтетін аттылы түмендер, қаншама мыңдыққа топтанып сілтідей тұнып тұр.

	Сол түмендер шеруін Әмірдің тобы белеске жайғасқан шақта, ылғи ақбоз арғымақ мініп, жалаң қайқы қылыштарын биік ұстаған Әмірдің таңдаулы жасағының сарбаздары бастады. Олардың соңын ала дүрліге қозғалып, көк найзалары төбесінде самсап, биылғы көктем-жаз бойы толассыз жүргізілген Иран жорығында ерекше қаһармандық көрсеткен, мыңбасы моңғолстандық Барластан шыққан Ергеней батырдың кілең шымқай қара аттылы қалың қолы жалғастырды. Астына түйедей, жалдас қара айғыр мінген атағы дүңкілдеген, шөккен нардай шомбал Ергенейдің өзі жарқылдаған жалаң қылышын төбесіне көтеріп, арқан бойы алда келе жатты. Жорықта Ергеней жүріп өткен ел мен жерде тек қираған тас, домалаған бас қалатыны қашаннан мәлім. Бейне бір қап-қара тау тасқыны құлап келе жатқандай аспан жердің арасын сұрапыл дүбірге толтырып өтіп жатқан түмендер қара жермен бірге адам жүрегін тітіреткен соншалық жойқын да қорқынышты еді. Осы қара дауыл түмендер шеруі көшкен бұлттай жөңкіліп, көпке шейін таусылмады.

	Түмендер шеруінің саны жасыл жазықта жалғасып жатқанда, көшбасы жасақтар сол жазықты айнала бір әйдік қамал боп қоршап, сап құрып тұрды. Шерудің саны сарқыла бере, екі жақтан он-оннан, жүз-жүзден іріктеліп алынған қарулы сарбаздар қылыш, найзаларын жарқылдатып, ат ойнатып ортаға шықты. Қылыштасу, найзаласу, топ шайқасы, жекпе-жек айқас, аударыспақ, сайыс. Мұның баршасы осынау Шыңғысхан заманынан, Урянхай, Барлас дәуірінен жорықтағылармен бірге жасап келе жатқан ерлік өнер дәстүрі. Ол дәстүр бабасы Шыңғысқаннан басым түсуді, ол жетпеген жерлер мен елдер үстінде нажағай отын ойнатуды мұрат еткен Ақсақ Темір тұсында ерекше етек жайып дәуірледі. Қайсы бір жеңісті жорықтың соңын, АқсақТемір қан-жосалы қираған қалалардан тысқары, осынау сахара айдынында дүбірлі той, еру-шеру өткізбей аяқтаған емес. Сол тойдағы ерлік өнері ішінде Темірдің ерекше ұнатары екі түменнен таңдап алынған екі ер найзагердің шайқасы болатын еді.

	Бұл кәдімгі өлімге бас тіккен жанталас шайқас. Жеңіске жеткенге – атақ пен даңқ, өліп кеткенде құн жоқ. Тек қанды майданнан бір ғана өзгешелік, мұнда өткір болат найза орнына, істік ұшы отқа күйдірілген темірдей қатты, иық тірер айыр бақан беріледі. Қалқан орнына жауынгердің жалаң кеудесі серке терісімен қапталып, қыл арқанмен қалың шандып тасталады.

	Темірдің міз бақпас темір жүрегін тек осы ерекше айқас қана шын тебіренте алатынына кәнік Алла-дада, жанындағы жандайшабына “бастаңдар” деп сыбырлады бір кезде. Осының ізінше айқас айдынында, осынау ұлы сәскеден бесіндікке дейін ұласқан жасанды соғыс, айқас, сайыстардан соң, алаң үсті көтерілген шаң-тозаңнан тазарып, сілтідей тұнған сан мың адам, жекпе-жек майданға шығар екі тұқыл-найзагердің айқасын тағатсыз күтіп тұрды. Енді төрт-төрттен екі майданға бөлінген сегіз түменнен қолдарына кішкене ақжалау ұстаған екі аттылы жаршы қалың нөпір елді жағалай, найзагер батырлар есімін атап, шауып өтті.

	– Науан,... Науан батыр! Ергеней түменнің басы қазандай, балтыры ұстындай наркеуде Науан батыры, – деп дүрлікті жұрт.

	– Құлатай, Құлатай! – деп шулады жұрт екінші жақтан. Екпіні ерен, қимылы көз ілеспейтін найзағайдай жарқылдаған құлан түсті, құба батыр – Құлатай! Шыққан тегі моғолстан жеріндегі Қаратаулық, Бақтияр. Кешегі соңғы жорықта Тәбризді тізе бүктірген, Иранның қаншама құла дала, қатпар тау, долы өзен, құс қанатын күйдірген шөлдерін жеңіс туын көтеріп өткен, Алдан баһадүрдің алтыншы түменінің атағы жер жарған батыры бұл. Жасы жиырма төртке жаңа шығып, шыңдалған семсердей қылшылдап тұрған шағы.

	Жекпе-жектің рәсімді тәртібімен, екі батыр екі жақтан астындағы саңлақ тұлпарларын аяңмен – алшаң бастырып, көруші жұрт алдынан білектері сыбанған оң қолдарын көтеріп, бүткіл қосын қоршаған кең алаңды айналып шықты. Содан кейін әр қайсысы өз түмендерінің тұсынан қағылған қарақшы түбіне келіп, бақан-найзаларын иығына тіреп, белгі берілер сәтті күтіп қасқайып тұрды.

	Науанның мінгені омырауы есіктей, жалдас, шойындай шомбал қара айғыр да, Құлатай жібек жалы төгілген, жұлдыздай жарқыраған қоян жонды, сұқсырдай сұлу, ақбалтыр араби арғымақтың үстінде еді. Екі таңдаулы бір-біріне ұқсамайтын екі батыр, дәл қазіргі сәтке дейін тізе түйістіріп, Сейхұн мен Жейхұнның жасыл жағасынан басталған жорықта жиһангер – Әмірдің туы астында жат ел, жерлерді бірге шапқан, жеңістің атақ-даңқына бірге жеткен, батырлық-ерлігі аңыз болған екі алып, енді бір қиянда, Иран мен Византия шегінде Үрми көлінің жағасында империя даңқы, Темірдің даңқы үшін болып жатқан мына әскери күш өнерін көрсететін сейілде жекпежек шайқасқа шыққалы тұр.

	Бұл аламан айқастың бас төрешісі, найзагерлік өнерімен аты шыққан, шолғыншы, мыңдықтың қолбасшысы, қап-қара мойыл мұрты құлағына жеткен, апай төс Жолан батыр құйрық-жалы жер сызған арынды құла қасқа айғырын ойнақтатып ортаға шықты. Оның жалаң қылышын жарқ еткізе сілтеп берген белгісі бойынша екі дәу екі жақтан атой сала ұмтылды.

	Жан берісіп, жан алу оңай емес. Төнген қатер, туралап келген тажалға шыдай алмаған арынды айғыр арғымақ, карама-қарсы төніп келген бақан найза сұсынан тайқып, жанай шапқанда, бір-біріне айқаса соғылған найзагерлер ағындап өткен бетте аттарын еңсере бұрып, екіұдай айқаста қайта табысты. Қарулы қол, ат екпінімен кеудені көздеп шүйілген бақан найза қақтығыспен қағып жіберіліп, қайтадан алға ұмтылысты.

	Осы аламан айқасты жасыл белестің бел ортасынан қадала бағып отырған Темірге, қаншама рет құсбегілік саятта көрген сұңқар мен дуадақтың аспандағы айқасы елестеп өтті. Сонда суылдаған сұңқар жұлдыздай ағып, апай төс нән дуадақты көк желкеліктен тепкенде, топшысы үзілген құрбандық, түбіт қауырсыны дода-дода шашылып, аспан биігінен астан-кестең аударыла құлап, қара жердің үстінде қанды көбігін құсып жайрап жатар еді. Енді мына өздеріне назарын қадаған сексен мың қара нөпір ортасында, ат төбеліндей бекзада-бегімдер мен Империя ұстыны жалғыз Әмірдің тежеусіз талап, көкірек айызын қандыру үшін арыстан мен жолбарыстай жанталас айқастағы екі батырдың қайсысы сұңқар, қайсысы дуадақ болмақ. Бұл жағын дәл қазір, ат омырауын ақкөбікке малып, өздері жан тері, қан теріне батып жүрген кешегі сапарлас қос батырлардың қимылынан тану қиын еді.

	– Уаһ-пірім, әзіреті шері қолдай гөр, – деп қос қолын көкке жайып, дауыстап жіберді, – Әмірден сәл ғана төменде отырған сарай жылнамашысы молла – Араб-шах. Барша жұрт енді анық аңғарды. Денесі қызынып, бауырын еркін жазып, көсіле жосып жүрген жирен төбел тұлпарын шапшаң бұрып алған Құлатай, ағындап келген бойда оң иыққа шірей тіреген қара найзаның ұшын Науанның нар кеудесіне түзеп үлгерген еді. Сан мыңның “аһ” ұрған жүрек жалыны, әйелдердің ащы даусымен бірге шарт ете сынған найза ұшында қара айғырдың үстінен қалбаңдай ұшқан қара дәу – Науан майдан жазықта төңкеріле барып түскен-ді. Оның төс етегін ала сұғылған найза кеудені көктей өтіп, жауырын астынан шыққан, сынған сабы кеудеден бір кез сыртта қалып қойған еді.

	Науан батыр мерт болып, найза ұшына ұшқанда, ағылған арғымағынан қарғып түскен Құлатай, жаяулай басып, алдына келіп тізе бүгіп, бас иді. Ащы тер мен көз жасы аралас, мұнар теңізіне батқан халде – “Қош арыстаным, бауырым!” – деп теңселе толқып, орнынан тұрды. Империя жеңісі, Темірдің даңқына бағышталған әскер шеруі мен соғыс өнерінің ду-думаны бір қиянда, таулы Иран мен Византия шегінде, қаншама жер мен елдің мұңын сақтаған көгілдір көл – Үрмидің алқабында осылай тынды.

	Сол күні кеште, үлкен орда шатырында Темір жас елші Абдул-Мәжидпен соңғы рет кездесті.

	– Молла-Мұстафа хажыға жорықтағы Әмірден сәлем айтатын бол! Семсермен бекінген сенім айнымайды. Қажының адал ниетіне сенеміз! – деп жанына оңтайлы қойылған күміс қынапты құйылған болат семсерді АбдулМәжидке ұсынды. Әмірдің сөзін оның қарсы алдында жүгіне отырып тыңдаған Абдул-Мәжид тағзым ете иіліп, семсерді болат жүзінен сүйіп, орнынан тұрды.

	– Адалдыққа бір Алланың атынан ант етеміз, ұлы мәртебелі падишах!

	* * *

	Үрмиде өткен алты күн еру мен сейілден кейін Темірдің түмендері қосын-қонысынан 1387 қоян жылы, ақырап айының бесі күні таңсәріде қозғалды. Таң салқынымен сергек көтерілген сексен мың қол, алтынды күйме, жасаулы керуен, жер қайыстыра айдалған үйір-үйір жылқы, қорақора қой, жүк артып тырнадай тізілген түйелі көштерімен бас-аяғы күншілік жерге созылып, жайқын-толқынды қара дария сияқтанып, күн шығысқа бет алды. Бұл бір жағы аспанмен тілдескен мұзарт таулар, күнгейі алтын алқасын миуа бағына толтырған қос дария, аралығы қаншама көгалалы ұжмақаралға толы – сәнді шаһарлар, одан әрі осынау бәдәуйлердің жылы теңізіне ұласқан шексіз өлке, ұлы шөл Әмірдің екінші ұлы Омар – Шейхтың жері. Кешегі ұлы жойқын жорықта Әмірдің аяғына ақ туын иген сәулетті шаһар – Тәбриз енді шаңырағы шырқай көтерілген Омар – Шейхтың ордасы. Бірақ мұның бәрі мына жарық әлемнің бір пұшпағы емес пе? Жылнамашы, шежіреші, сарай хатшылары Ғияс-аддин мен Араб-шахтың бұның алдына жайып оқыған кітап сөздеріне қарағанда, дүние бүгінге шейін сиырдың бүйрегіндей қырық бөлек. Ондай берекебітірсіз бытыраған ел, әр тоғайда шулаған шибөрідей айнала аңдасқан жауға толы жалған дүние жарығы кімге керек! Ақбоз тұлпарының үстінде мандайын шығысқа беріп, таң самалына кеудесін тосып, көп нөкердің алдында арқан бойы келе жатқан Темірге, мұның Барластан шыққан батыр бабасы – Қарачор ноян, урянхайлық Сүбітай. Керулен керейттерінің қас батыры Ноян жебе, әрбірі қасиетті қарақорымда туын көтерген хан түмендерін бастаған өз ұлдары Жошы хан мен Төле, Шағатай мен Үкітайдың қарақұрым қалың қолын – Алтайдан асырып, Ұлы Итильге дейін жеткізген ұлы Шыңғысхан дәуірі елестеді.

	Керуленнен арғы кер далада, мына өз атының басын тіреп, кері қайтқан, жай емес жеңіспен қайтқан Қарабақ тауына дейінгі ұшан-теңіз өлкені көзінің тірісінде төрт ел, төрт ұлысқа бөліп, төрт орданың үстіне қасиетті монғұл тұлпарының қыл-құйрығы байланған айыр құйрық төрт сарыала туын тігіп, орда басына өзіне тартқан ақылды да айбарлы төрт ұлын отырғызбап па еді Шыңғысхан. Осылай жарық дүниенің тізгінін өз қолында ұстап, мәңгілік империяның іргесін қалап берген Ұлы хан, осынау бір қиянда, Ханчедария жағасында ақ үйіпің ішінде көз жұмғанға шейін қаншама қанжоса жорықпен қолы жеткен сол империя бірлігі, күндердің күнінде шілдің боғындай тоз-тозы шығар деп ойлап па еді?

	Иә, содан бері жүз елу алты жыл өткен. Мәңгілік өмірдің балта сабындай шолтиған бір белігі емес пе ол. Міне енді хан әулеті, хан ұрпағы жеткізе алмаған Шыңғыстың туы, әлем билеушісінің асқақ желбірейтін жалғыз туы мұның қолында. Өзі де сол Шыңғысхан бабасының бір заманда батысқа қаптатқан қара түмендерінен қалған ежелгі қара соқпақпен келе жатыр. Көгілдір мұнараларын мұң басып, нілдей аспанмен үнсіз тілдескен Тәбриз сол қанатта, күз мұнарының ішінде қалып барады.

	Ол бір заманда қайқы қылыштарын қызыл қанға бояп, аттарын Аракстің дариясынан суарған Ноян-Жебенің жойқын жорығынан кейін Шыңғыстың кенже ұлы – Төленің орталық ордасы еді. Енді бұл шаһарда күллі Сұлтания билеушісі, империя мирасқоры Омар – Шейхтың ордасы. Жер мен ел тұтастығы – ол бір ғана Әмірдің қолындағы нәрсе. Қара темірден су шығаратындай қысым болмаса, отпен күйдіріп, мұзбен суарып отырмаса, қит еткеннің басын алмадай ұшырып, жұрттың зәре-құтын қауыздың ішінде ұстамаса, сол Шыңғысхандай әлемді алақанда ұстаған ұлы ханның империясы тозғындап кететін еді!

	Ол үшін өзге емес, сол Шыңғысхан заманының бұған қалдырған тағлымы, бір басына берген ащы сабағы жетерлік.

	Басқаны былай қойғанда, өткенді айтпағанда, кешегі Исфаһаннан жеткен хабар не сұмдық. Мұның тұлпарының маһаллада қалған ізі суымай жатып, мұның алмас қылышынан тамған қан кеппей жатып, жорықтағы түмендер жетер жеріне жетпей жатып, қол астына берілген, Сұлтания құрамына кірген шаһар, ұлы Әмірдің қарасы қыр аспай жатып, мұның жер жиһанға жеткен абыройдаңқына, орнатқан темір тәртібіне қарсы қол көтерді. Бір Алланың атынан, дін-исламның атынан ақ ту астында аманат айтылып сенген адам Мұстафа – Әзизбектің өзі бастап бүлік шығарып, ұлы жиһангер жасағын қолдан қырса, империя туына, ел мен жер тұтастығына жасалған одан артық қанды-қаскөйлік болар ма?! Ол қырау шала қабағы қатуланып, арбиған, тарамысты қарулы қолымен алмас қылыштың сабын сығымдай түсті.

	Ақсақ Темір ат үстінде келе жатып, шығыста бір жағы қарасұр қатпар тауларға қол артып, күңгейі ұлы теңізге дейінгі шексіз шөлге астасқан сағым құшағындағы сары далаға көз тікті. Сұлтания жерін басып, Исфаһан арқылы Хорасанға, одан әрі Жейхұн жағалауына жеткізетін төте әрі тиімді жол сапарын ойлады. Әмір ат үстінде. Атпен өмір кешу, жорықтың сан асулы жолын өту – мұның өмір өлшеміне айналғанына қаншама жылдар өтті. Ол ат тізгінін келте түйіп, ер үстіне қонғанда, бейне томағасын сыпырған қандыкөздің өзі. Көз жетер, қанат жетер, тұяқ жетер шартарап мұның алақаны аясында. Ат басын қайда бұрса, әр кез, әр жортуылда тұлпарының тұяғы тиген жер, көз жанары түскен ел – баршасы Құдайдың құдіреті, одан кейін Әмірдің әмірімен, дүниеге жеке дара мәңгілікке жасайтын жалғыз империяның, Темір империясының меншігіне өтуге тиіс. Осы атпен апталап, айлап өткен жол

	– Темірдің қанды жолы әне бір жылдары түн қатып керуен тонаушы сойқанды қарақшыны тежеусіз билікке жеткізді. Бұл жол оны тағы да адам баласының бұған шейін көзі көріп, құлағы естімеген тағы бір сұмдығына бастап келеді. Ол, Хоремдагтың асуында ат басын тартып, алдағы беймәлім құладүзге көз жіберді. Мына күзгі күңгірт кештің алыс айдынында қаншама құба шөлдер мен сеңгір таулардың арғы жағында, кәусар бұлақтары сылдыр қағып, миуа бағы жайнаған ұжмақ аралдардан қат-қабат перде тұтқан Исфаһанның көк күмбездері елестеді. Ол енді Хорасанға барар жолдағы империя тірегі Исфаһанға жеткенше тыным таппақ емес.





КӨГІЛДІР КҮМБЕЗ




	Қайран жүрек, дауа таппай дал болар да қамығар,

	Бұл сөзімді махаббаттың уын ішкен жан ұғар.

	Өмір бойы құлы болып, қызмет етсем арман жоқ,

	О, құдірет, не жазып ем мұнша жүдеп зарығар!

	Шамс-аддин Хафиз



	Жортуылды күндердің тағы бір түні құрыш тұяғы қаңтардың тоң басқан қара жолынан от шығарып, құстай ұшқан құла айғырдың үстінде өткізген Ақсақ Темір ол



	түні Арыстың айдынды ашық даласында келе жатып, өз басы кешкен, жеңіспен өткен бір ғана жорығын, айтулы Арзурумның алғашқы жорығын еске алды. Ол кез Темірдің қырық жетіге толған шағы емес пе еді? Арынды сапарына жол шақ келмес кезі. Одан бері ойлап қараса, аз-кемі жоқ жиырма бір жыл, төрт ай, он тоғыз күн өткен. Әрбірі адамның қаны мен көз жасын көл еткен жиырма бір жыл. Айтуға жеңіл тойымсыз, тұрлаусыз, шолақ дүниенің Темірге тиесілі болған балтаның сабындай бір бөлігі ғана. Енді міне, сүтпен біткенді сүйекпен әкететін ғұмыр тағлымы оны жетпіске қараған жасында тағы да ат үстіне қондырған.

	Тән тозғанмен, мына күмбездей қара кеуде ішінде өрекпіген ыстық жүректің өлшеусіз, сарқылмайтын обырараны тозар ма? Мәуітімен тысталған қасқыр ішігін кемер белбеумен шірей тартып, найза төбелі алтайы тұмағын маңдайына еңкейте киіп, түбіт ораған аяғына саптамасын тартқан қалпы ауыздығын шайнаған арынды айғырдың тізгінін тежей ұстап, жер үстінде емес, көк жүзінде көшкендей халде келе жатты.

	Баяғы бір кезі болса мұз төсеніп, қар жастанған жорықтың бір түні дүр-дүрмектің таусылмас қызық-шыжығында өте шығар еді. Ол ғұмыр, ол күндердің ауылы енді қайда шіркін! Оның екі тізерлігі ұйып, арқалығы құрысып, көк желкесі аши бастағанына недәуір өтті. Бірақ оған сыр берсе, тән ауруын тәрік етпесе, Темірдің темірлігі қайда? Қоналқы жайда сүт пісірім сылаудан соң кәрі қырандай сілкініп, тұғырға қайта қонудан танған ба еді ол. Қашанғы бір Арзурум жорығының жан тебірентер ұмытылмас күндерін ойлап, ол алып даланың айдынында қанша жер, қанша жолды басқанын аңғармады. Тек алда кеткен Жағатай жасағының ізімен, бекзадалар тобымен, сұңқардай сұлу мүсінді Түкел-ханымның жанында келе жатқанын білді.

	Айнала қатқақты қара дала, сырт жақтан екпіндей соққан қаражел бәрі бірге тұтасып, мына беймезгіл жортқан үркердей топ жолаушысын шексіз тұңғиықтың түнегіне тартып бара жатқандай. Өз еркі, өз әмірімен түскен жол, алда ұлы сапар-жорығы жатыр. Көнбесе, төзбесе оның темірлігі қайсы? Темір арынды арғымағының желкілдеген суық жалына құнысқан еңсесін еңсере көтеріп, тебінгісін сірі тақымымен қапсырып қыса түсті. Тебінгі тершіген сайын қара желмен жарысқан құла жүйрік те ерен екпіндей түсті.

	Аттың желі, желбесіктей тербейтін аттың белі – қашанда ұзақ жортар жолаушы мұраты, жолаушы қиялының қанаты. Шексіз әлемнің шартарабын шарлайтын адам ойы, адам қиялы қайда қонақтап, қайда шарқ ұрмайтын еді мұндайда. Сылаң ұшқан сұңқардай ат үстіндегі Әмірдің теңіздей тербелген қиялы қайдағы бір алыстағы Арзурум сапарына орала берді. Анығында қара дауыл қаһарын алғаш рет барша әлемге танытқан, айбар атағын жер дүниеге дүңкілдеткен, Темірдің темірлігін, Әмірдің әмірлігін асқар таулардан асырған сапары еді. Сол сапардың сазы – Самарқанның көркі болған Көксарайды, Шахизинданы, Бибі-ханым ғимараты, Яссауи мұнарасы,

	Регистанның миуа бағы сияқты қаншама сәулет, жаннат кереметтерін дүниеге келтірді. Самарқандтың іргесінде о шеті мен бұл шетінде ат шаптырса жете алмас Тәңірдің сыйлығы – Диликуши (жан жәннаты) гүл бағындағы Темір әулетіне арналған гарем – саяжайы да сол сапардың қисапсыз қазына олжасымен еңсе көтерді. Бағдат пен Дамаскіден, Тәбриз бен Шираздан келтірілген сәулетшілердің ақылдан асқан шеберлігімен тұрған сол ғимараттар ішінде Темірдің өз басы, өз әулеті үшін саяжай гаремнің орны өзгеше болды. Ол дүниенің төрт бұрышында басынан кешкен қанды жорықтардың ащы тауқыметі жалған күнәһар дүниенің уы мен зәһарын сол Гаремдегі балауса күндер мен түндерінде қайтып келмес ғұмырдың ләззәты бал-шекерімен жуды.

	Гаремнің биік форталь – қақпасының арғы жағында сая-бағы көмкерген үлкен айна-қауыз, сол қауызге мөлдір суретін түсіріп айнала тұнжырай төнген көгілдір-көркем ғимарат құдіреттің бір ғана сүйген ұлы – Әмір Темір көрегеннің Меккен жайы. Оның қаншама құпия өткел жолы бар, әрбірі өзінше ерек, парсы кілемдері төселіп, қытай жібегімен жасанған алуан сырлы бөлмелерінде Темірдің ұлы Моғолстан мен Мауараннахр, Сұлтания жерінде таңдап алынған, тартып алынған текті, тексіз сұлу бике, бегім-ханымдары тұрды.

	Бірақ талап-талғамы шексіз, әлемнің жалғыз Әмірі шоқ жұлдыздай санаулы ханымдарын қалай қанағат тұтпақ.

	Дүниенің шар тарабында қол астына берілген әр жұртынан таңдап, тартып алынған қаншама құралай көз – сүмбіл шаш күтуші күң, қызметші – нөкер есебінде осы гаремнің құпия сыр мен терең мұң басқан жұмбақ қойнынан мәңгілік тұрағын тапты.

	Темірдің ханымдары мен қатындары, әрбірінің жиһангер өмірінде алған ерекше орны болды. Бірі мұз жүрегін шектен асқан сұлу сымбатымен балқытса, енді бірі ақылпарасат, назымен баурады. Солардың ішінде Темірдің табалдырығын аттаған күннен өле-өлгенше ұзақ ғұмырды жаза баспай бірге өткізген, ащы, тұщыны бірге татқан ерекше сүйген ашық жары жалпақ дүниеге Сарай-Мүлік ханым деп дәріптеген, атақты ақша жүзді сұлу Бибі ханым еді.

	Жетпіс бірінші доңыз жылғы әскери төңкерістің кезінде Темірдің тікелей бұйрығымен Кейқысырау әмір, Хұсеин Әмірдің басып алып, оның барша қазынасымен бірге гаремдегі сұлу-бегімдерін үлеске салғанда, әйгілі Іңкәр-бегіммен бірге Темірдің жүрегін ерек тебірендірген гаремдегі ай жүзді сұлу – осы Бибі ханым еді.

	Әуелгі нақ сүйер жылдар өткенде гарем тағдырымен бірге ұлы көрегеннің өз өмірін де алақан аясында ұстаған әлемнің ұлы бәйбішесіне айналды. Темірдің жүру-тұруы, ішер ас, киер киім, күнгі-түнгі тыныс сәттері, қай күні, қай кеште қай сұлудың ақ төсін аймалайтын пенделіктің бір басына тиесілі үлесі түгелдей осы бәйбішенің еркінде болды. Бала, келін, немере тәлімі, ұлы салтанат тойлардың қаншама қызық-шыжығын сүттей тасытқан рәсім-салты бір ғана осы адуын ханымның көз қарағы, көңіл қалауымен іске асырылды.

	“Текті жылқы тебінсіз” дегендей, Темір ежелгі Шыңғысхан заманынан жалғасқан хан тұқымын қастерлеп – хан күйеуі, көреген атағы үшін Ұлжатай-Тұрхан осы Бибіханым, Түкел ханым сынды хан ұрпағының үш асылын бірінен соң бірін алса да бұлардан хан нәсілі өрбімеді. Оның орнын гаремнің сұр мәрмәрімен айшықталған күңгірт бөлмесінде Бибі-ханымның рахымы арқылы әмірдің ақ төсекке оралар күнін айлап, тіптен жылдап күтетін басыбайлы сұлулары толтырды. Тор қапастағы тотыдай таранған парсы, тәжік, түрікпен қыпшақ қыздары Әмірдің болашақ мирасқор нәсілдерін бірінен соң бірін доптай домалатты.

	Дүниеге жаңа мирасқордың келгенін паш етіп, гаремнің күңгірт бөлмесінде шыр етіп жерге түскен нәресте кіндігі кесіліп, уызға тойған сәттен анасының ақ сүті тәрк етілді. Ол енді туған ана төсінен аулақ Бибі-ханым басшылық еткен ерек жайда арнайы қойылған сайыпқыран қызметкер әйел қамқорлығына көшеді. Ұл үш жасқа толғанда, ата бегінің тәліміне өтеді. Жиһангер тағына мирасқорлықтың қанмен бітіп, сүйекке сіңген өмір тағлымы, өзгермес заңы осылай еді.

	Бір биеден ала да, құла да туатыны сияқты, Темірдің кіндігінен өрбіген, оның алғашқы үлкен қатынынан көрген түңғышы Жаһангер, одан кейінгі Омар-шейх, Шах-рух, Миран-шах мінез-құлқы, қадір-қасиеті бір-біріне соншалық алыс, бірі кәззап, бірі мас, бірі Құдай жолын ұстаған тасбих аударған жай дәруіш боп өсті.

	Жаһангер жастай өліп, оның артында қалған жас жесірлері жасау-жиһаз мүлкімен үшінші үл Миран-шахқа бұйырды. Соның бірі орданың атақты ханы – Өзбектің немересі, Ақсопының ай жүзді көркем қызы – Сыбан бике ұлы Әмірге торсық шеке, толымды қос немересі – Мұхаммед Сұлтан мен Халил Сұлтанды сыйлады. Бұның ізінше Гераттың билеушісі, шарият-намазсыз жер баспайтын діндар сопы – Шах-Рух сарайында ажарлы да ақылды келін Гауһар-шад дүниеге арғы атасының алып есімін жаңғырта келген кішкене Мұхаммед Тарағайды әкелді. Ғаламда өшпес ізін қанмен емес, ғылыммен, біліммен, адамға, заманға деген парасат-жақсылығымен мәңгілікке қалдырған – адамзаттың Ұлықбегі еді ол.

	Темірдің гаремі мен сарайында болашақтың иесі, Империя мирасқоры болып өрімдей үш ұланның қатарына кешікпей Темірдің ұзатылған қыздарының бірінен туған хан-текті немере жиені Сұлтан Хұсейн қосылды. Енді төрт жасқа толғанда көксарайдың көгілдір мұнарасы астында, сұрғылт-сұсты залдарда, ата-бегі, ат-бегі, құс-бегінен сан алуан соғыс, сайыс, саят-өнерінен дәріс алған, осы төрт бөлтірік, көкжал сарыазу ата арланға ілесіп, сүзгі жортуылға аттанар күнін асыға күтіп өсіп келе жатты.

	Бұлардың алды Мұхаммед-Сұлтан мен Халил-Сұлтан Темірдің алғашқы Арзурум жорығына сегіз жасында қатысты. Сегіз жасындағы ұшпа қанат ұландар, қаһарлы, қандыжол атасының іргелес, көрші ел Хорасан мен Иранның қаншама гүл көрікті шаһарларын жермен-жексен етіп, халқын қанжоса қырып, азаматын құл, қыздарын күң етіп, бұғаулап айдап, қымбат қазына-мүлкін тонауға салғанын көздерімен көрді. Ұяда қанды жем көрген жас қыран қан-сонарсыз күн кешпейтіні аян. Содан бергі жердегі дүниені дүбірлеткен Темір жорықтары оның айбарын асқақ шырқатқан жеңісті жолы он төрт жасында тегеуріні қарадауыл қара түмендердің тізгінін ұстаған төрт немере, төрт қыраннан қағыс қалған емес.

	Мұның рухани атасы Шыңғысхан әлемнің үстінде моңғол туын көтеріп, моңғол тұлпарын ең шеткі теңізден суарудың өсиет-батасын өзінің төрт бөрі, төрт ұлына тапсырса, Шыңғысхан жетпеген жер мен елді, барша жарық дүниені Барластың құлан жүйрік арғымағы тұяғына таптатып, жиһан тұтқасын бір қолда, Темір империясын қол астында ұстауда осы төрт немересіне иек артты.

	Сұлтан-Хұсейн міне, бүгін, Темірдің ақырғы арманы, бәлки соңғы жорығы – Қытай жорығында он екі аттылы түмен туын бір қолда ұстаған сол қанатты басқарып келе жатыр. Оның қарақұрым қолы Сейхұннан өтіп, Отырар мен Яссы, Сығанақ пен Сауранды, Уранқай мен Қарнақты, Ихан мен Шорнақты тұтас жайлап, Қаратау күнгейі мен теріскейі көшпенді ру басшылары, уалаят бектері Әмір сапарына тартқан, құрбандық еткен, сан атыраптан күнітүні толассыз айдап келтіріліп жатқан сансыз отар, жылқы үйірлерін шетінен баудай түсіріп, қансоқта майға шылқып жатқанына міне аптадан асты.

	Дәл осындай күй, осындай күнді соң жағы Ташкенттен Қазығұрт асып, Испаджабты, Оксузды, Ханқорған меи Маданкентті, Сұлтанрабат пен Қараспанды қара тұманға тоғытып, ұлы Әмір-көрегеннің өзі бастап келген ХалилСұлтанның сегіз түмені жатыр. Әскердің оң қанаты оң сапардың алдын бастайтын – жойқын қанаты еді бұл. Халил-Сұлтан мен Сұлтан-Хұсейн, қатар өскен, қатар шыққан қос сұңқар. Бұлардың кең дүниеге көз ашып алғаш рет қиянға қанат қаққан шағы ұлы жиһангер атасының әуелгі Арзурум жорығына тап келген. Сол сапарда бұлар Үрмидің жасыл жағасында орда шатырдың ішінде сарай бектері мен бегімдеріне арналған кіші тойхананың үстінде Исфаханнан жеткен суыт-суық хабарды өз құлақтарымен естіген. Сонда бұлар Әмір – көреген атасының күңгірт даусымен “Исфахан қымбат төлем қайтаратын болады”– деген жайбар жауабына таңданған. Ол не төлем? Алтын мен ақшамен өтелмек пе ол қарыз! Сол жұмбақтың түйінін Әмірдің қос түменмен Хорасанға қайтқан сапарында Шахрихан өзенінің бал құрақты жағасында еру боп тоқтаған күні алтыншы түменнің атақты қолбасшысы Алдан баһадүрге берген қысқа бұйрығы шешкен. Мыңдар, тіпті сан мыңдардың қаны мен жаны ұшантеңіз жер мен елдің үстіне тежеусіз билік құрған қарасұр ақсақ адамның рахымсыз, аяусыз Әмір – көреген атасының жалғыз ауыз сөзінде екенін бұлар алғаш рет өз көздерімен көрген.

	Иә, солай, Арзурумның әйгілі, алғашқы жорығынан Хорасанға бет алған Темірдің алдында ол күні әлі де көп асар асу, өтер шөл, тасыған дария, сағым құшқан шөлдер жатты.

	Хоремдаг баурайында түнеп шыққан түмендер келер күні кіші бесін кезінде Әбесхун теңізіне қарай қанды көбігі тасқындап ағып жатқан – Қызыл өзен жағасына жетіп, ат басын тартты.

	Кешегі аттаныс алдында түмен басыларымен болған әскери кеңесте – негізгі әскер тобы тырнадай тізілген көп түйелі керуен арбалы көштерімен бірге Хорасанға жеткізер жақын да жайлы жолмен тұп-тура Мешхетке жылжып, екі түмен тізгінін өз қолына алған жиһангердің өзі күнгейдің таулы асу, сары даласын көктеп, Исфаһанға бет алмақ болып шешілген-ді.

	Осы Қызыл өзен бойынан айырбасты айдаһардай ирелең жол тастап, екі атырап қозғалып, Темірдің түмендері енді Хорасанға жетпей, жемтігін жұтпай тынбайтын тажал бұлты боп шығысқа қарай жөңкілді.

	Жайбар сапарда екі аптаға ұласар жолды суыт жорықпен бас-аяғы сегіз күнде өткен қос түмен ақыраптың нақ ортасында қаншама ғасыр шығыстағы жұлдызы биік шаһарды сусындатып, жайқын толқыны жайдары ағып жатқан Шахрихан жағалауына жетіп тоқтаған. Енді көгілдір мұнаралары көкпен тілдескен әлемге қаншама керемет суреткерлер мен сәулетшілер берген күллі шығыс елдерінің мақсаты – Исфаһан қол созым жерде.

	Өзен алқабында тер, кірлерін шайып, қосқалағын түзеп, қылыш, найзаларын қайрап, ат-әбзелдерін сайлап жатқан қалың әскер ортасына күндік жол алға кеткен Мұзаффар-аддиннің шолғыншы жасағының хабары жетті. Олардың айтқаны: – Шаһар қақпалары ашық. Тай-тай жүк артқан керуендер тізбегі боз-баяғы бейбіт күндеріндей кернейлетіп келіп, қаздай қалқып кетіп жатыр.

	– Жә, бұғалық көрмеген бұлан асау бұлқынып қайда баратын еді. Әскерлер қос тігіп, екі күн еру болсын, бабына келсін. Істі сәрсенбінің таңында хан базардың қызған кезінде бастаймыз, – деді Темір түмен басыларын шақырып. Неткен іс ол, қалай басталып немен тынбақ, Әмірдің қара кеудесіне құйын ойнатып келе жатқан оның түпкі мақсаты не еді? Оның сыр-сипаты сол бір ақыраптың қара кешінде құдіретті Құдайдың жалғыз сүйген құлы – Әмір көрегеннің бір өзінеп басқа жанға беймәлім еді.

	Сейсенбінің кешінде ол өзінің орда шатырына түмен қолбасшылары Алдан баһадүрді, Ергеней батырды және Арғұн-шах, Мұзаффар-аддинді, Жағатайды шақырды. Олар балауыз шырағданның әлсіз жарығы үстінде отты көзі қанталап, құрбандығына атылғалы тұрған қангер жолбарыстың бейнесін қайта көрді.

	– Шаһарға құлан иек таңмен бірге Алдан баһадүрдің түмені кірсін. Ергеней батырдың екінші түмені шаһарды айнала қоршап қорған сыртында қалсын. Шаһардан шығар жол түгелдей жабылсын. Бірде-бірі тірі жан сытылып кетпейтіндей болсын – бірде-бірі!

	Оның әр бірін бөліп айтқан бұйрық сөзі тіптен жай, әлсіз естілді. Сол күңгірлеген жай, күңгірт сөздің әрбірінде мыңдардың тағдыры жатыр. Оны мына қасында қас-қабағын қалт жібермей баққан баһадүр, нөкерлері жақсы біледі.

	– Сенің қылыш тотын алатын күнің енді келді. – Темір енді қанды жанарын бұдан кірпігін алмай, шоқыдай шөккен арыс кеуделі Алдан баһадүрге аударды. – Түменнің, мыңдықтың, әр жүздіктің, әрбір сарбаздың іс тындырғаны – шаһар алаңына уәлаят ордасы алдындағы алаңға жиылған үйілген адамның басымен ғана өлшенеді. Кім де кім, мейлі мыңбасы, сарбаз болсын – мына қара шегірткедей құжынаған жексұрын қызылбастың басын жерге неғұрлым көп ұшырса, оған солғұрлым-ақ Алланың рақымы жаумақ. Есіңде болсын,– деді ол тағы да, – шаһар алаңдарымен махалла –көшелеріндегі нәжіс түгелдей Шахриханның суымен шайылуға тиіс. Оған қажет болар екі мың адам қолы байланып шаһардан тірідей алып шығылсын, – деді. Әркез тапсырма сөзін шолақ қайыратын Темірдің ертеңгі қанды қырғын алдындағы аз-кем кеңес сөзі осылай тынды.

	Енді міне қараңғы-қапас түн. Мыңжылдық Исфаһанның ақырғы түні. Қара барқын аспанда сансыз жұлдыздар самсады. Дауыл ұшырар күзгі жапырақтай сансыз өмірдің өшер алдындағы тірі әлемге, жарық дүниеге, Адам ата әулетіне қалдырар сөнбес белгісі емес пе екен ол. О, жақсылық үшін жаралған жалғыз өмір – таянған тажалды, төбеден төнген жасынды кері серпіп, бейкүнә пендеңді сақтап қалар күнің қайсы?!

	Сәрсенбінің сәтті таңы бұл күні де Исфаһан үстіне әр кездегідей алыста қатпар таулардан иек артып, арайлап атты. Жаңа күннің шапағы көкке бой түзеген көгілдір күмбездерді алтын нұрына малғанда кернейлетіп, сырнайлатып, майпаң басқан түйелі керуендер, қап-қап алуа, жаңғақ, жидегін артқан қоқиған қоқан арбалы керуендер махалла, алаңдарды толтырып, шаһардың қан базары қызар шағы да туды. Бағдат пен Дамаскіден, теріскейде Тегераннан, Тәбризден келген саудагерлер жаршыларын жалдап, мәре-сәре қызықты өмір қазаны енді қайнап жатқанда мұнара басынан жалпы жұртқа жар салған күзеткер – жаршының жанұшырар айғайы жаңғырықты.

	– Ей, халайық, жау келіп қалды жау-жау... сақтан, сақтан! Соның ізінше сан тараулы махалла – көше, өткелдер арқылы орталық алаң, оған жалғас сан мың адам сеңдей соғысқан үлкен базарды беттеп, таудан құлаған қара тасқындай қаптап келе жатқан қалың жаудың қарасы да көрінді. Олар жай шеру емес, жолындағы бөгет атаулыны жапырып, көрінген жан төбесіне найзағай отын ойнатып, қанды қылышын жарқ-жұрқ сермеп, тас айдынды көше алаңдарды жанталасқан айқай шу бір сұрапыл сарынға кернеп келе жатты.

	Әрекетсіз, қарусыз қалың тобыр қайда барса да қаптаған жасақ, қалың қол, қайқы қылыштың астына түсіп, ат тұяғына тапталды. Құлаштап сермеген сүйек сапты құбыла жүзді өткір қылыш жүзінен ақ басты ата, қара шашты бала, еңкейген әже, арыс кеуделі азамат бастары алмадай ұшып, басы кетіп, кеудесі қалған өліктер баудай түсіп жатты. Шаһар үстін таңсәрідегі көкірек тоймас кәусар ауа ұлы сәске шағында қолқаны атқан қою шаң мен қан сасыған қара түнекке айналды. Сол түнектің ішінде жасын отындай жарқ-жұрқ шабылған қылыш, ысқыра тартылған садақ, ат үстінен сілтенген көк сүңгі найзалардың жарқылы толастар емес. Шылқып аққан қан, жығылған ат пен адам денесі тай-тай боп шашылған жүк, тас айдын алаңдар мен махалла – көшелер жүзіп тұтастай жапты.

	Алданның қалың жасақтары ат басын қайда бұрса, оның жолында шашылып домалаған бастар мен теңкиген өліктер қалды. Екіленген тағы сарбаздар аш қасқырдай жалақтап, үйге кіргенді үйден, інге кіргенді іннен суырды. Күн бесіндікке ауғанда ат омырауы қан мен терге малшынған сарбаздар қараусыз шаһар, қорғансыз халықты қынадай қыруға келген масұқ-міндетін тәмамдап та қалған еді.

	Ол кезде астына жібек жалды қаз мойын, қара қасқа теке-жәуміт арғымақ мінген мыңбасы Құрбан-непестің жасағы айнала қорғанды орталық үлкен базарда отыз мыңдай адамды қойдай қамап, тапжылтпай ұстап тұрған. Енді қолдарына бұрау-бұғау салынған олар топ-тобымен қала сыртын орай ағатын Шахрихан жағасына айдап шығарылды.

	Астына ауыстырып, араби ақбоз тұлпар мініп, соғыс жағдайында киетін сауыт-сайманы, биік болат дулығасын киген Темір де бір топ қорғаушы жасағы ортасында, өзен жағалап осында келіп қалған-ды. Ол көбі қилы елжұрттан келіп, төбеден жай түскендей мына күйге душар болған жат жер, шет елдік керуенші саудагерлер мен жай қаңғыма дәруіш, қыдырма саяхатшылар тобырын ат үсті биіктен шолып, міз бақпай қарап тұрды. Бұл тобырдан ол іргедегі Хорасан, теріскейдегі Тегеран, алыстағы Бағдат пен Басыра, сонау бір қиырдағы өз елі, өз жері Хорезм мен Бұқардан келген қыдырмаларды басына тартқан шалма, үстеріне киген айыр етек, ұзын жеңді қара шапан, ала шапандарынан жазбай таныды.

	– Мыналар, – деді ол жанында ат басын бір кез кейінге ұстап Әмірдің айтар әмірін күткен Арғұн-шахқа қарасұр жүзін бұрып,– електеп өтетін болсын. Шет елдік және Исфаһандық бай саудагер, ісмер, шеберлердің өмірі сақталсын. Самарқанд ғимараттарын салуға қажет қайраты бар жас адамдар да бұғауланып бөлек ұсталсын. Қыздар мен жас әйелдер теріп алынсын. Қалғаны мына Шахрихан суын бөгеп, оны шаһар көшесіне шығарудың іс-қаракетіне жұмсалсын, – деді.

	Арғұн-шах әр кездегідей Әмір иесіне бұрылып, оң қолын төсіне басып, басын иді.

	Бұл әлегі, ду-дүрбелеңі көп іс түні бойы маздап жанған от маңында майлы алаулардың жанында, аппақ таңның атқанынша созылды. Жалақтаған сарбаздар қолдарына алау ұстап көпес дүкендері мен керуен сарайларын, көшелер бойында жүк-мүгімен теңкиген түйелердің теңдерін шашып, тай-тай пұл артқан биік қоқан арбалардың жүгін, ол таусылғасын исфаһандықтардың қора-қопасы, Меккен-жайларын тонап, тірі қалған жас әйел, жас қыздарын шаһардың орталық алаңы маңындағы үлкен гүл-бағының ішіне апарып жатты. Олар енді басыбайлы пенде, жат елден келген қаптаған жаудың алдын бастап, айыз қандырып, ат үстінде асыр салған әскер басыларының қолында. Қатын қыла ма, сатып жібере ме, гәремдердің гүл-жазира бақтарында бегім ханымдарға күтуші – күң етіп ала ма, солардың ісі.

	Иә, заманында ақыл-парасаты, алдамыш-Меккерлігі Шығыс елдерінде ертегі-аңыз болған Бағдат пен Басыраның пері-перизаттары сияқты Исфаһанда қиялға даңқы кеткен үрдің қызы сипатты нелер жасөспірім қаракөз сұлулардың шаһары еді. Сол шаһардың барша бетке ұстар асылы, ақша бет арулары Тәңірдің тәлкегіне түсті. Пәни себеппен тірі қалған ана баласынан, қыз анасынан, әке жер мен елден, сүйген жар сүйікті адамынан айырылды.

	Осылай өрт пен шаң, қан мен мұңға батқан шығыстың айдын шаһары қасіреттің уына милығынан батып, өз тарихындағы ең қаралы түнін өткізді.

	Шаһардың қаншама ғасырлар дүниенің төрт бұрышынан жиылған асыл қазына жасаулары – Қиырдағы Қытайдан ақырғы көк теңізге ұласқан – Андалузияға дейінгі ұланғайыр жер бетінен – Күнгей Үндістаннан, таяудағы Мессопатамия Мысырдан, Рум мен Византиядан әкелінген сан алуан алтын, інжу-маржан асылдар, көз жауын алар әсем нақышты кілемдер Темір сарайындағы сайыпқыран сарапшылар сарабына түсті. Ең асыл бұйымдар мен жиһаздар – көксарай қоймасының меншігі.

	Одан кейінгі бай, қазынаның бір бөлігі әскер басыларға сыйлық болмақ. Қалғаны – қалың тобырдыкі.

	Мұның баршасынан ерек Темірдің әр кез, әр сапар, әрбір жорығында, оны шексіз құштар көңілінің заһарын қайтарар, оның пенделік қалыпта ұстап тұрар – бір құдіреттің қымбат сыйлығы бар. Ол – әйел заты.

	Өз басының атақ-даңқы үшін Ақорда мен Ұлы Моғолстан жерінен ежелгі хан әулетінен таңдап алынған асыл текті сұлу бегімдері аспандағы шолпан жұлдыздай ерек жарқырар орны бар. Солай болғанмен Самарқандтағы шаһар сыртындағы мұның құдіретіне бағыштап, сан мың бағбандар орнатқан миуа бауларындағы гаремдерде тұрағын тапқан күтуші-кәнизектердің көбі сұлу көркі, ақыл-парасатымен Темірдің ең таңдаулы, текті қатындарынан кем түспес еді. Сол гаремнің хұжыра жайлары жорықтарда жойылған шаһар, ордалардан таңдап алып әкеліп жататын көркем қыз, сұлу әйелдерге толып көрген емес. Толуы мүмкін де емес. Оны олай еткен өзге емес, сол гаремнің өз әміршісі, әйел падишағы ұлы ханым Бибі-ханымнан басқа ешбір жан біліп-ұғып болмас өз тәртібі, құпия жұмбағы көп ішкі тәртібі.

	Өзі де он төртінде гарем тұтқыны болған Бибі ханым әйел заты үшін сұлу көрік, сыр мен сымбаттың, жүректі алаулап таусылмайтын құштарлықтың не екенін білетін. Ондай сырлы қасиеттің ләззәтін өзі де мына ғажайып ғұмырында өз басынан талай кешкен. Солай болса, терең есепті ойшыл, саясатшыл зымиян әйел гарем билігін қолына алғаннан кейін, ондағы көбелек ғұмырлы тұтқын қыз, жас әйелдердің тағдырын өз алақанында қанкөбелек ойнатқан.

	Гаремнің қырмызы гүлі – гүл сипатты сұлулар бір жағынан Бибі ханым ұлы билеуші әмірінің көңілін табу – жастайынан зұлмат істі көп көріп, запыран-заһарын көп татқан мұз жүректі жұбатуға керек болса, екінші жағынан өзімен әрдайым бақталас, тайталас күндестікте қүн өткізіп келе жатқан Тұман-аға ханым мен Шолпан Мүлік ханымға қыр көрсету, олардың ішін қызғаныш отымен өртеу үшін керек болатын. Қызғаныш жайлаған күндес жүрегі неден аянады, нендей сұрқия сұмдығынан тайынатын еді. Дәл осындай есеппен Бибі ханымның уытты қолымен тасталған шоқ күндестің көзін жоя алмай, бір ғажайып өнер иесі – асыл азаматтың дидарын жарық дүниесінен айырған-ды.

	Ол бұдан бар болғаны төрт жыл бұрын Темірдің екінші Византия жорығынан оралған жаздың жұпар кешінде болған жай еді.

	Алыс сапардан оралған Темір шынар бағындағы аз-кем тыныс сәтінен кейін бүгінде Сарай Мүлік ханым атымен шартарапқа даңқы кеткен Бибі ханымды ілестіріп, осы жорық тұсында мұның ең сүйікті сұлу әйелі Шолпан Мүлік ханымның тілегімен, Темір жеңісінің құрметіне, атақты шираздық сәулеткер – ұста Жағыпар-аддиннің шеберлігімен, Шахин зинда түбінде көкпен тілдескен көк мұнара күмбездің жаңа біткен құрылысын көруге шыққан еді. Сонда араби ақбоз жүйріктерге мініп, үкілі қамшы қолға алып, жазғы кештің жайлы самалымен желпінген Әмір көгілдір көкпен тілдескен көк мұнараның ғажайып көркінен көз ала алмай ұзақ тұрған. Оның шыңыраудағы шоқтай ұшқын атқан сол қанды көзі – сол көгілдір мұнараға қадалған сайын, оның сол күмбездей күмбірлеген кеудесі әлдене жұмбақ жалынға толып, қарасұр жүзінен қан қашып, бұршақтың бұлтындай сұрлана түскен. “Құрыған, өлген жерің осы шығар, сұрқия” – деп тісін қышырлатқан. Темірдің тұтанар алдында түтін қаптап, тұншыға булыққан кеудесіне құйып жіберер майы да даяр тұрған.

	– Мынау не құдірет? – деді Темір Бибі ханымға қарауыта сұрланған қансыз жүзін баяу бұрып... Бұл мұнара неге, не себепті көк аспанмен мұңдас, тек қана көгілдір нілмен боялған. Неге, не себепті құпия мұңға толы мұндық зарын төгіп тұр?

	– Білем, ұлы билеушім,– деді Бибі ханым сазарған жүзі мұңданып, терең күрсіне үн қатып,– Мен айтпағанмен дана жүрегіңіз сезіп тұр. Ауыр болса да айтайын, шираздық ұста Жағыпар-аддин, сіздің сүйікті – сүйген, шын берілген асыл жарыңыз Шолпан-Мүлік ханымға ғашық. Мына күмбез – сол ғашықтық мұңының белгісі. Ол өзінің ғашығына деген бар жүрек мұңын, әні мен зарын осы көк мұнара көркіне төккен.

	– Ал, солай делік. Көзі бар ұста көрген шығар, сүйер жүрек сүйген шығар...– Темірдің күңгірт сабырлы үні діріл араласып естілді. – Ал, оған Шолпан-Мүлік қандай сыр, нендей күйде жауап қатыпты. Білемісің оны?

	Бибі-ханым жауап орнына Темірдің темір тектес жүзіне мұңдана қарап тұрды да:

	– Бері жүріңіз, Ұлы билеушім, – деп ат басын таяуда балбырап пісіп тұрған алма ағашына бұрды, – мында келіңіз. Мына бұтақтан таңдап тұрып, ең ажарлы, ең нәрлі бірін алыңыз.

	– Ия, солай болсын.

	– Алыңыз ұлы падишах – ием. Өз көзіңізбен, өз қолыңызбен таңдаңыз.

	Темір Бибі ханымның мына жұмбағына қайран қалып, соның бұйрығын орындай берді. “Не ойлап, не сұмдықты көрсеткелі тұр, мына қатын?”

	– Ал, енді, – деді Бибі ханым, Темірге қолындағы албыраған қызыл алмасын көрсетіп, – ортасынан жарыңыз. Сырты сұлу ханымның ішкі дүниесінде не жатқанын көресіз.

	Темір алманы қынынан суырылған болат семсерімен қақ жарып еді, мұз жүрегі от қарып кеткеңдей дір ете түсті. Сырты бүтін, алаулап-албыраған алма ішінде дәнек арасын кеулеп ұя салған ақшұбар құрт жыландай ирелеңдеп, қара басын көтеріп шыға келген.

	– Міне көрдіңіз бе, ұлы билеуші-ием, сүйген жар, сүйікті ханымның іші дәл қазір өз қолыңызда. Әйел опасыздығы, әйел Меккерлігі деген осы! Басқа айтарым жоқ, – деген.

	Ақсақ Темір жауап қатпай, қолындағы ирелеңдеген шұбар құртқа шоқтай шатынаған қанды көзін қадап аз тұрды да, алманы құрт-мұртымен атып жіберіп, ат басын кері бұрды. Афросиабтың биігіне қарай аяңдап жүріп кетті. Ол шеттен айна жүзіндей көрініп бір ғана Самарқанд үстіндегі көк аспанмен тілдесіп, мұң сазына шомған Шолпан мұнарасы тұрды. Ғаламның қаншама өрті мен дертін көргенде міз бақпаған жүрегін заһарға толтырып бара жатқан не сұмдық еді бұл.

	Ол АқсақТемір көкірегін кернеген сол заһарды, жүрегіп өртке жайлаған сол жараны емдейтін бір ғана дәрі бар екенін білді. Ол қаншама ел, жерде қаншама перизатты көргенде орны да, сөзі де ерек тұрар, ешбір жанға ұқсамайтын асыл-парасатты мінезі бар ШолпанМүлік ханымның өзі. Ол енді, сол бір ақыраптың айлы кешінде осы гаремнің ақ мәрмәрмен айшықталған оңаша бөлмесінде мұны тағатсыз күткен Шолпан-Мүлік ханымның есігін ашқан.

	Ақсақ Темір қаншама шат-шадыман салтанатты шағымен бірге қасірет-қайғылы сәтін де сырсыз, қалыпты сақтай алған адам. Қазір де сол сабырлы қалпынан жазбады. Шолпан-Мүлік ханымның:

	– Есен-сау келдің бе, ұлы падишах, саламаттығың жақсы ма, – деп қатқан сазды үніне:

	– Жақсы, бәрі де қалпында, – деп жайбарақат жауаптасып отырды.

	Тек ұзақ түннің бір мезгілі өткенде ғана, ол ШолпанМүлік ханымды көгілдір күмбездің құпиясы жайлы сөзге тартқан...

	Ақылды Шолпан-Мүлік ханым Ақсақ Темірдің күмбезді көргенін, ол күмбездің мұңды бейнесі Әмірді әсерсіз, ойсыз қалдырмасын, Темір – көрегеннің көкірегіне ұшқын салып, ол тұтанып, алауға айналарын да білген. Сол себепті оның қаһарлы жиһангерге айтар жауабы да әзір болатын.

	– Ол күмбез – ғашықтықтың дастаны, ұлы падишах ием, – деп бастаған сөзін Шолпан-Мүлік ханым. Ол – аспандағы таңмен бірге туар жалғыз Шолпанға ғашық болған жай пенденің арман-қасіретінің дастаны. Ғимаратмұнарасы. Сіздің жеңіспен оралар ұлы сапарыңызға бағышталып, менің тілегіммен осы жерде, Регастанның көрнекті жеріне, шираздық ұста Жағыпардың қолымен тұрғызылды.

	– Мұнара ұлы падишахтың атақ-даңқына сай сәулетті болып шығуы үшін қоятын бір ғана шартым бар, – деді ұста.

	– Ол қандай шарт еді, айтыңыз. – дедім.

	– Құрылыстың алғашқы қышы қаланып, соңғы нақыш бояуы өз орнын тапқанға шейін осында ұста көзіне көрінетін арнайы орында отыратын боласыз, – деді.

	Мен бұл жайды адамдық адал жүрегіммен ойладым. Шираздық ұстаның адам затына өмірде бір ғана оралар махаббатының оянғанын білдім. Көрер көз, сүйер жүрек, барша пендеге ортақ. Көргеніне, сүйгеніне ол жазықты емес. Ол бар өнер құдіретін енді сол ғажайып құрылысқа төгерін білдім. Солай ойладым да, жарайды ұста, тілегің сол болса – болсын, – деп келісімімді бердім. Бірақ ол көрсеткен орында мен емес, мен бейнелес гаремнің бір жауһар жүзді кәнизегі отырды. Ол шираздық ұста өзінің таза махаббатын өнеріне, бояуына төкті. Мен ол адам махаббатын құран аударып, сіздің ұлы сапарыңызға бағыштадым, бар сыр бар оқиға осы, ұлы падишах ием, – деді.

	Иә, Шолпан-Мүлік ханым ол түні Ақсақ Темірге таза жүрегімен бүкпесіз шынын айтты. Қаһарлы Әмір алдында жасқанып, жалтармады. Ол енді ақтың ісі – хақ, қашанда мәртебесі биік екенін ойлап, Әмірден жауап күтіп отырды.

	– Жарайды, – деді Темір, – Шолпан-Мүлік ханымның ай жүзді бейнесіне қиялай көз жанарын аударып, – Жағыпар ұстаның көзі мына жер жиһанда бір сені таңдапты. Ендеше ол көз ендігі жерде еш нәрсені көрмейтін болады.

	– Еркіңіз, ұлы падишах ием, – деп жай ғана жауап қатты да, Шолпан-Мүлік ханым іштей терең күрсініп, үнсіз қалды.

	Иә, солай, жаңа таңның атуымен Әмірден арнайы тапсырма алған жасауыл-жендеттер Регистанға таяу шеберхана хұжырасында памдат намазын оқып отырған Жағыпар-аддин Ширазиге келген. Олар ұстаны бұғаулап, байлап қала сыртындағы Зарабшан жағасына алып келген. Ұлы Әмірдің мархаббаты шапағатымен ұстаның өмірімен бірге сол күннің соңғы жарығы өзіне сыйланып, кештің батуымен бірге, оның соншалық махаббат мұңын тудырған екі көзі жойылуға тиісті болған.

	Солай, Тәңірдің жазуына, Әмірдің жарлығына шара жоқ. Жендеттер қыздырылған от бізбен екі көзі ағызылған әлемнің асыл текті сәулетші ұстасы ғаламдағы не ғажайып мәрмәр, заңғар кереметтерді дүниеге келтірген шебер Жағыпар-Шираз отыз төрт жасында жалғанның жарығына, жалғыз махаббатына мәңгілік қош айтып, тасқындап ағып жатқан Зарабшанның жағасында жападан-жалғыз қала берген.

	Ол әлдекімді аялап, аймалаған бейнеде қос қолын қабат алға соза құбыланы беттеп, еріндері күбірлеп әлдене аят оқып, кіндік қаны тамған Шираз, одан әрі қасиетті Шамға қараған түпсіз түнек дүниеге қарай бірер қадам жасады. Одан әрі не болды, қай құзардан ұшып, қай дарияның құшағына құлады, оны сол түнек түннен өзге көрген-білген пенде жоқ. Тек бір ғана Самарқан аспанымен тілдескен мәңгілік махаббаттың таусылмас жыры – көк мұнара, мұңды сырын замана заңғарында сақтап қала берген.

	* * *

	Әр кездегідей сияқты сол Арзурумның әйгілі жорығында мына жаны жанкентке жіберілген Исфаһанның қанды қырғыны үстінде де сарай мен гарем жайы оған жасалатын қымбат сыйлықтар мен таңдап, талғап алынатын сұлулар жайы ұмыт қалған жоқ.

	Самарқан әмірі Арғұн-шах пен сарайдың сайыпқыран сарапшылары іріктеп, талдап, топ-топтарға бөлінген құрылысшы шеберлер, ұсталар, зергерлер, сәулетшілер қосынынан іргесі бөлек арнайы Меккен-жайға әкелінгеи

	Исфаһанның текті-тексіз әулетінен таңдап алынған отыз қызы да бар еді. Сол күні тынған іс, олжа ауқымын шолуға шыққан Темір арнайы келіп, осы қаракөз сұлуларды өз көзінің елегінен өткерген.

	Мынау Шахриханның тоғаны. Осы арадан шаһар ғаллаларын, бақтарын, маһалла – әуелгі жайларын сусындатып ағып жататын үлкен оман арық басталады. Қазір суық күздің шағында ол су кенерінен әлдеқайда төмен, шаһар көшелері мен алаңдарын кешеден бері толассыз болып жатқан қырғынның қан нәжісін жуып, шаһар ішін Шахрихан суына тоғыту керек. Ол үшін тоғанды шым басып, оны кісі бойы көтеру керек еді. Оның қиын міндетін Темір оңай шешкен. “Айдап әкелінген құлдар шым оюға жегілсін, сол шыммен бірге сол құлдардың өздері де өзен тоғанына басылсын”, – деген.

	Осылай таңнын атуымен төбесінде қылыш ойнап, қамшы ысқырған екі жарым мың тұтқын өзен жағасынан таутау шым ойып, оны әуіт-әуізіне құмырсқадай шұбап, тасып жатқан. Бір қабат шым басылғасын оның үстіне қол-аяғы байланған тірі адамның денесі айқастыра басылған. Осылай бір қат шым, бір қат тірі адам денесі қат-қабатымен қаланып, дария тоғаны лықсыған суға бөгет боп биіктеп өрлей берген. Соңғы адам денесін жапқан шымдақ әуіт қол ұсыным биікке жеткен кезде дарияның қанды суы да арындай ағып, шаһар алаңдарынан екі күндік қырғынның қанды ізін жуып жүре берген.

	Алдан баһадүрдің алтыншы түмені Әмірдің әмірін екі етпеді. Екі күн, екі түн қым-қуыт қырғыннан кейінгі сарапшлылар есебін де, дария жағасында көк шатырында қан түстес хакетия шарабын көпіршіте жұтып, жансая ғып отырған әлем билеушісіне жеткізген.

	– Ұлы жиһангердің туы астында ерлік қимыл көрсеткен жасақтар екі күннің барысында сарбаздар қылышынан ұшқан жетпіс мың бас жинап алынды, ұлы әміршім. – деп Алдан баһадүр мен Ергенен батыр бастаған бір топ мыңбасы, қолбасылар Әмір алдына келіп, бастарын иіп тағзым еткен.

	– Жарайды, – деген Темір, жай, орақшы қосшысына жауап қатқан диқан атайдай жайбар күйде, – Одан енді ұлы жеңісіміздің мәңгі жасайтын белгісі етіп биік мұнара тұрғызылатын болсын!

	– Ләббай, ұлы билеуші ием! – деген Әмірдің қасқабатын баққан нөкерлер басшысы – Арғұн-шах.

	Сол күні, сол сағаттан Исфаһанның жан-жақтан керуен жолы тоғысқан орталық үлкен алаңында жетпіс мың адамның бас сүйегінен қаланған әйгілі ақ мұнара бой көтере бастаған. Қанша заман, қанша ұрпақтың жанжүрегін тітіреткен адамзат тарихындағы ең сұмдық хикая, Исфаһан хикаясы осылай тынған.

	Ұлы жиһангер, дария жағасында көк шатырдың төрінде қат-қабат қойылған батсайы жастыққа арқалығын тірей отырып, көп нөкерлері ортасында көпіршіген қызыл шарапты жұта отырып, бір ғана жайды ойлаған. Бұл жалған дүние күнәһар пенденің күнәһар ісіне толы. Тамұқтың оты, әңкүрдің қылышы болмаса, жиһан жұрты құдіретті Құдайын ұмытып, түгелдей күпір боп кетпек. Мына Исфаһан бастан кешкен – хал – тек сол бір құдіреті күшті Алланың әмірі, оның жердегі құлы Темір сол әмірді орындаушы ғана. Иә, бәрі де Алланың әмірімен болған іс. Неге екенін кім білсін, енді Темірдің көз алдына Арзурумның алғашқы сапарында, Пянжіге таяу жерде, Гиндакуштен долы толқынданып ағып жатқан Жейхұнның нуында, жеті жүз адамды жалмаған қангер арланның қанды көмейі елестеді. Оның терісін сылған айтулы күнін еске алды. Ол солай қан түстес қызыл шарап, қанға бөккен Исфаһан, қан болып аққан Шахриханның жағасында отырып, әлемнің жауһар шаһары – Исфаһанның екі күндік қаны жиырма жылда қангер арлан жұтқан қаннан жүз есе артық екенін ойлады ма екен, сірә!

	* * *

	Бұл сыры, жыры таусылмайтын ғаламда не шексіз – адамның теңізден терең, ой дариясы шексіз. Не жүйрік, ескен желден, зымырық құстан асқан адамның ой-қиялы жүйрік. Ат үсті қанат болып, дүние бетін жел кемесімен кезген Әмір – Темір көрегеннің тақымы құла айғырда, еңсесі ескен желде, қиялы алыс қалған өткен күндерімен сырласып келе жатты.

	Иә, бұл Темір – Әмір болғалы, Әмірдің алтын тағына қонғалы жер қайысқан түмендері көк найзаның ұшымен жолдар салғалы қаншама ел мен жер, қаншама су, шағыр шөлдерден өтпеді. Әр жорық, әрбір сапардың сазы мұның кеудесін пәни жалғанның қаншама шекері мен заһарына толтырмады. Соның ішінде ойлап қараса, бұдан үш жыл бұрын аяқталған, бұл ғаламда тендесі жоқ той-думаны, қызығы мен мархабатты күндері қайғылы қара кешке ұласқан ең соңғы Византия жорығының ерек тұрар орны бар.

	Темірдің ішкі есебінде, бұл жорықты ол Үрмиден кері аттанып бара жатқан жолын суытпай, келер 1388-ші ұлу жылының көктемінде бастамақ еді. Бірақ бұл жолы адамның айтқаны емес, Алланың дегені болады.

	Ақыраптың ақырғы бір кешінде, Зинде – Руде өзенінің жағасында өткен әскери кеңесінен кейін Темір, алды Хорасанға жетіп бұларды күтіп жатқан Мұрат хан мен Алла дадаға үкілі почта шаптырған. Онда аттылы түмендері сол Хорасан мен Мургабтың жайылымы мол жазық тоғайларында қыстатып, Сарай Мүлік ханым бастаған үлкен сәнді топ әйелдерін, күтуші нөкерлері мен жас немерелері Халил Сұлтан, Искандер мырза, Ибрагим Сұлтан, Сұлтан-Хұсейнді көш көлігімен Гератқа, Шахрухтың қол астына жеткізуін талап еткен. Бұдан кейін ол алдағы тау асуларға Барлас найзагерлерінен іріктелген Жағатайдың шолғыншы жасағын аттандырып, бұлардың ізімен өзі де екі түменін бастап, ат басын Күнгейдің жылы теңіздері жуып жатқан Фарс пен Лурастанның жасыл нулы, жайлы өлкесіне бұрған.

	Темірдің есебінде Арзурум арқылы Армен тау асуларын асып, Осман түріктерін тізе бүктіретін алдағы шешуші жорыққа шейін үш ай уақыт бар. Бұл тым көп те, аз да емес. Азулы жаумен айқасқа бару әманда сайлы әзірлікті керек етпек. Хорасан мен Герат, Сұлтания мен Фарс, мына теріскей Үндістанға дейінгі Лурастанның жері мен елі, малы мен пұлы сол айтулы жорыққа ауадай қажет қару-жарақ, ат пен азық, ас-ауқаттың теңіздей шалқар кені. Гүл жиһазды шаһарлар мен уалаяттар елінің сан ғасырлар сақтаған қазына дәулеті жиһангер сапарының жолына құрбан болуға тиіс. Темірден қалған малы – мал, жаны – жан болмақ.

	Осы есеппен бұдан тоғыз жыл бұрынғы аламан жорықта ақ туларын жиһан падишағының аяғына жығып, Империя құрамына берілген ұланғайыр өлкеде Темір заманының темірден берік тәртібін нығайта түсу. Әмірдің – әмірлігін, пенденің – пенделігін сөзбен емес, іспен үстем етуді ойлап атқа мінген.

	Әр кездегідей сапардың жолы сайлы жүргіншіге өзінше мерей, өзінше бір мереке. Зинде – Рудеден ұзап шыққан күні, орданың сайыпқыран жасақтары Шах-реза қамалы маңында, тау баурайының бір мәуелі қойнауына Әмір қосынына арнап қоналқы шатырларын тіккен Әмір Темір көреген соңғы ай, соңғы апталарда шаң мен мұң басқан Шахрихан оқиғасынан кейін кірлеген көңіл күйін осында, Иранның асқар тау өлкесінде, таза кәусар бұлақ жағасында кіреуке ауасы көкірек жарған мақпал аспанның астында Хузестанның мөлдір шәрбетімен жумақ болған. Ол күнгі салқын күз аспанының жүзі айнадай ашық, тек алыстан мұң басқандай мұнар құшқан тау өлкесі ғана көгілдір перде жамылып, құпия сыр құшағына шомған. Қиырдағы Рум, Византиядан Тәбризге, одан Тегеран,

Исфаһан, Шариз арқылы қос дарияға асатын ұлы жол бұларды сол сеңгір тау бауырына бастап келеді. Темір қосына қос түменнен түстік жер ұзап кеткен, бүгінгі қоналқы жер – Шахреза қамалы маңындағы биікте, хурма бауы саясына арнайы тігілген көкжібек орда шатырда болмақ. Оған шейін әлі недәуір фарсах жер жатса керек.

	Темір құйма тұяқ, құлансауыр араби арғымағы үстінде, биік, еңсегей түлғасын қапсыра кіреуке сауыт киген, басындағы маңдай қалқаны алтынмен зерленген болат дулығасы қиырға еңкейген күн сәулесіне шағылып, құбыла жалтылдайды. Темір мұндай құрышқа тек ұлы жорықтың қанжосықты күндерінде ғана құрсанар еді. Бұл енді жиһангердің кешегі Шахрихан, Зинде – Рудедегі қанды көбікпен толқыған қаралы, азалы күндер әсерінен әлі де айыға алмағандық белгісі. Ол сауыт-сайманы Әмір үстінен түскенге дейін, көш үстінен бозторғай қайта ұшқанға шейін қол мен қосынның көк найзасы қолдан түсіп, қайқы қылышы қынабына салынбақ емес.

	Топ жұлдыздай шоқтанып, үздік-создық созылып келе жатқан сарыала топтың алдын бастаған Темірге тізгін түйістіре, үзеңгі қағыстыра еркін келе жатқан жалғыз ғана жан баласы бар еді. Ол жорықтың ыстық-суығын, ащы-тұщысын ұлы Әмірмен бірге татып, қанаттас келе жатқан, атақты Шағатай Сұлтаны Қажыбек батырдың қызы, Темірдің сүйікті әйелі, Арқада туып, айдында өскен сарайдағы екінші жұлдыз Шолпан Мүлік ханым. Құстай түлеп, құндыздай жайнап ұлы падишахтың жанында келе жатты ол.

	О бастан бұла мінезді ерке-еркін Шолпан ханым, ор қояндай аяқ тастап, жер танабын қуырған сүліктей қара арғымағы үстінде Әмірге жанай жортып, оған наздана көз тастап, жез қоңыраудай сыңғырлаған таза даусымен сыңқылдай күліп, әлденелерді сөйлей түседі:

	– Мына жол бізді қайда апарады, ұлы көреген?

	– Бүгінгі қонар-қосымыз – Шах-реза бауына апарады.

	– Шах-реза бұл арадан алыс па?

	– Алты фарсах жер қалса керек.

	– Шах-резадан арғы жағын не дейміз?

	– Арғы жағы – Зегрестің зәулім таулары.

	– Таудан қалай асамыз?

	– Моргабтың биік асулы жолы бар.

	– Ол жолмен қайда барамыз?

	Темір жас балаша мәз Шолпан ханымға қыран бүркіттей отты жанарын аударып, шаншыла бір қарап, езуінен мырс етті.

	– Жүре берсек Ширазға, одан әрі жылы теңіздің жағалауына шығамыз.

	– О, Шираз! – Әжемнің аңыз ғып көп айтатын Ширазы осы жақта ма еді? О, ғажап, ұлы жиһангер ием, теңізден өтсек қандай жер, қандай елге жетеміз?

	– Теңізден ары айта беретін Арабтың ұлы шөлдері, шөлден әрі кәдімгі қасиетті Медине.

	– Медине?!

	– Иә, жаңсағы жоқ, ханым!

	– Мединеден соң Мекке болмаушы ма еді?

	– Иә, ұлы Мұхаммадин – Расуллулла Меккені, қасиетті Мекке – жер ұшығы сол шөлдің арғы жағында.

	– О, қасиетіңнен, атыңнан айналайын, ата-бабам тәуап қылған Мекке мен Мединеге келе жатыр екенбіз-ау, ұлы жиһангер – ием!

	– Ол солай, қажының қызы. Әкең Шағатай бегі Меккеге сапар шегіп қажы атанып еді. Бірақ сен мынаны ойла ханым, жаңа наурыз, құжыраның жылы келсе, Осман түріктері де алынар, сан мың құлдар, күңдер Самарқандқа ағылар. Сол мұратты күніміз туса, Қажыбектің қызы Шолпан ханым атымен, сенің бабаларың Мекке жолында сан рет барып мінәжат қылған ділмәр – дана бабамыз

	– Яссыда қалған құл Қажы – Ахмет Яссауи мазарының үстіне, әлемдегі ең үлкен ғимарат орнататын боламыз. Пәни дүниедегі екінші Мекке сонда болуға тиіс.

	– Шын айтасыз ба, ұлы падишах?

	Темір Шолпан ханымға жанары ұшқын ата қарады.

	– Әмір Темірдің жаңсақ айтқанын қайда көріп ең?

	– Қуанып айтқаным ғой, ұлы жиһангер.

	– Сол мазар, ғибадат мешітін орнататын ұста осы Шираздан шыққан сәулетші Убайдулла Садр Маулан Ширази болмақ.

	– Садр Ширази. Ол бүгінде Самарқандта болса керек.

	– Иә, Регистанның ескі жайларын жаңа үлгіде қайта тұрғызып, Көксарай мен Шах и зинданы жаңартып жатқан сол Ширази.

	– О, құзіріңізге құлдық падишах. – Қожа Ахмет Яссауи күллі Шағатай ұлысының оң атырабында, оң сапардың жолында дүниедегі ең үлкен, ең биік, ең сұлу ғибадат Меккені, қасиетті мазар-мешіті алыстан, тіпті көз жетпес, қиял жетпес жерден күн шұғыласына шағылып, сәулет беріп жарқырап тұрса... Неткен әйдік, неткен керемет болар еді, ұлы падишах ием!

	– Иә, ол Яссауи күмбезі әлемнің қай бұрышынан қараса да көрінетін болады. Оны көзімен көре алмағандар көкірегімен, санасымен көретін болады.

	– Әлемнің... дүниенің шар тарабынан... неткен әйдік, неткен керемет! – Шолпан ханым алыста көкторғын мұнар құшқан зеңгір таулар биігіне сылаң сұлу арғымағы үстінен көз жіберіп, бір сәт үнсіз келе жатты. Тұңғиық ой дариясын қайта серпіп тастап, ол сөзін қайта жалғады.

	– Таудан ассақ, Ширазға жетсек арғы жағы жылы теңіз, арғы жағалауда Мекке мен Медине болса тым жақын келіп те қалған екенбіз-ау, ұлы жиһангер!

	– Жылы теңіз, одан ары құс қанатын, тұлпар тұяғын күйдірген ұлы шөл жатқан жоқ па! Ол сұмдық қиын жол, сол қиямет қиыны үшін де Мекке сапары қашанда қастерлі де қымбат.

	– Одан әргі жерде қандай ел, қандай шаһар болды екен?

	Темір Шолпан ханымға шатынай шаншылып қарасұр жүзі ызғар шашып сұрлана түсті.

	– Сен қызықсың, ханым. Мекке – жер шеті. Одан ары шетсіз-шексіз тұңғиық, тек сулар жатыр.

	– Сонда өзіңіз айтып жүрген адам заты Меккендейтін ғаламның бар болғаны осы ма, Әмір ием?

	– Күн батыста біз бармаған, біз алмаған Балқан тау, Рум, одан әріде Пранке, Кастелон – Оспанның елі жатқан көрінеді. Мына іргедегі Оспан түріктерінен басқа Оспан...

	– Түу, япыр-ай, жердің де, елдің де аты көп-ақ екен! Әр бұтаның басына бір бұлбұлды сайратып қойған Құдайдың құдіреті де қызық-ау өзі.

	– Иә, ол солай ханым. Сан-сапыра елі, сан қилы жолы керемет асу, құбыла шөл, ұшан сулары, көз көрмес, қиял жетпес құпиясы болмаса, бұл ғалам шетсіз-шексіз жиһан болып жаралар ма еді?

	Құбыла жайнап қиял қанатында шарықтаумен келе жатқан Шолпан ханым бұл сәтте құпия сыры таусылмайтын бұл ғаламның алыс қиырына көз тікті. Оған айнала қоршаған құба дүние құз таулар, шөл ортасында тандырды талдырып кезігетін, мәңгілік өмірдің өшпес белгісіндей, құлпырғап ұжмақ қайнарларына төніп жайнаған гүл бағы – жасыл аралдар баршасы құдіреттің алға тартқан сыйлығындай өзгеше бір қызық. Ал Темір болса, тас дүлей кеудеде әр кез құйын ойнатып жататын өз ой, тежеусіз тексіз мақсаттың құшағында.

	Бәлки, әлгінде ғана мына үзеңгі қағысып, тұлпар үстінде тұйғындай сыланған кербез сұлу ханымның қайдағыны түрткен бейкүнә, назды сылқым сауалының әсері шығар, оның көз алдында осынау бір қиянда, көгілдір мұнар құшқан Қаратаудың қос атырабында қалған Шағатай ұлысының ұлы даласы көлбең қақты. Мұның батыр бабасы, қалың барластың туын ұстаған Қарачор Ноян ұрпағының, онымен қым-қуыт құдандалы, қан мен тері сан-сапыра араласқан арғын мен қалың қыпшақтың, найман, үйсін, қаңлының ата қонысы – құс қанатын талдырып, құлан тұяғын тоздырған шалқар дүниеде қаздай қалқып көшкен елдің кіндігі сол Қаратаудың күңгей бауырындағы Сейхұннан не бары алты фарсах атыраптағы Яссыда жатыр. Сол Яссы – қыдыр дарыған касиетті Шейх Қожа Ахмет әулиенің Меккені – “бұл ғаламның тізгіні екі емес, бір падишахқа ғана тиесілі” – деп он сегіз жылдан бері ат айылын тартып, толассыз жортуылдың жолын кешкен бұл Темірге түпсіз аспан заңғарында мізбақпай құбыла жалтырайтын Темірқазық іспетті. Темірқазық орнында тұрғанда әлем көгінің төрінде айбар шеккен ақбоз ат, көкбоз ат та мызғымақ емес. Қыдыр әлейкіәссаламнің өзі мұның шылауына байлаған жеңіс тұлпары ұлы жиһангерін жаңа қастерлі жол сапарына жебей бермек.

	Иә, сол қасиетті Қаратау мен Ұлытау тарабының ұлы даласынан Темір қолына ұшан-теңіз мал мен пұл, жер қайысқан қол-қосын қарақұрым түмендер дария боп ағып толассыз жол тартып жатқанына он сегіз жылдың жүзі болған. Шағатай ұлысының ұландары – Арғыннан – Алтай Қаржастың, Қыпшақтан – Алтыбас, Құлан, Байсарының, Керейден – Шеруші, Қарақастың, Сейхұн бойын жайлаған қалың Қоңырат ішіндегі – Қырғызәлі, Құрбан, Қарашаның, Ойсыл мен Үйсіннен – Айтбозым, Есқара, Батыр Жайдақтың, Байжігіт пен Бәйдібек, Байтулының сансыз ауыл-атырабынан көтерілген қара нөпір жасақтары, Темір түмендерін қаншама қайтара кенерінен асырып еді.

	Шағатай ұлысының кең өлкесіндегі жасақталған алты түмен, алпыс мың қол алғашқы Сұлтания жорығында, жасұлан қолбасы Мұхамед Сұлтанның қоластында, Иран– Тау асуларын асып қарабөрік түрікпен, ақ қойлы ауған, қызылбастың қаншама ел-шаһарларын құлдық ұрғызып, Тәңіріне тәубе келтіріп, – оспан түріктері мен Шам, Византияға жол ашып бергені Әмірдің әр кез жадында. Оны ол бұл өмірінде ұмытпақ емес.

	Кешегі қан-қасіретті Исфаһаннан бергі жерде қаншама жосынды жорықта ат айылы босап көрмеген қаһарлы Алдан баһадүр мен Ергенейдің екі түменін жылы үйектің жайсаң өлкесі – Евфрат пен Тигрдің жасыл алабына қыс өрісіне нұсқап, өзі жалаң қылышты Жагатайдың алты мыңдық қорғаныс жасағының жолымен тұлпарын алшаң бастырып келе жатқаны да сол Ұлы Шағатай ұлысының кереметі екені аян. Оны бұл Темір әлдекімнің сөзімен емес, өз құзырының құдіретімен таниды.

	Солай екен, империя ұлыстарының ұлысы – Шағатай жерінің түп қазығы – қасиетті Яссы бағзы бір заманда Қарахан бектерінен қалған ескі қорда орнында елеусіз қалар жөні бар ма?!

	Өзге емес, қаһарлы Шыңғысханның өзі топырағына тәуап етіп, кереметіне бас иген, жорық шаңына шалдырмай, түмендерін түстік жерден орағытып өткізген қасиетті Яссауи Меккені, әлемді тамсандырған империяның бір алтын-тұғыры сонда болуға тиіс. Ол өзге емес бір ғана ұлы әмірдің – әмірі, алмас қылыштың жүзі, көк найзаның ұшымен ағылатын қазына, айдаушы құл, қаншама алыптар әлемін дүниеге келтірген шығыстың шың ұлдары – ғажайып сәулеткер, ұста, зергер – шеберлер қолының құдіретімен тумақ.

	Ондай шеберлер бұл дүниеде бар болса, өзге емес, бүгінде алты арыс ел-жұрттың басын қосқан ұшықиырсыз Темір империясындағы бүгінгі шығыстың жауһаз шаһарлары – Тәбриз, Бағдат пеп Фарс, Мешхед пен Шираздың алтын шаңырағы астынан табылмақ. Ол аздық етсе, тарлық етсе мына көк толқынды Әбесхуннан әргі жерде Қап тауын жайлаған әрмен елі, Византия, құз таулардың арғы жағындағы Ауған мен Үндістаннан алынбақ. Көкте Құдай, жерде Алланың ақ семсерін жарқылдатқан ұлы Әмірдің қара жерді қайыстырған қалың қолы тұрғанда, жиһангер құзырына құлы мен пұлын бермейтін ел мен жер болатын ба еді?

	Бұл жайды ойлағанда, Темірдің көңіл-көкейіне өткен көктемде, көксарайдағы оңаша бір сұхбатта. Самарқанд Регистаны құрылысының бас сәулетшісі шираздық ұста Убаидулла Садр-аддин Маулан Ширазидің өзіне айтқан мына бір насихаты орала берді. Онда бас ұста Әмір алдында маңдайын жер иіскете тағзым ғып:

	– О, ұлы падишах – ием, шын шеберлік мүлкі бұ дүниеде екі тумайды, қайта жасалмайды. Ұлы Шағатайдың, ұлы жиһангердің атақ-даңқын әлемге көтерер алып ғимаратқа жан бітірер мен білетін шын шеберлер Тәбриз бен Ширазда жүр, – деп бүгінде Самарқанд пен Шахрисиябзде, Бұхар мен Марғұланда көктемгі өрімдей боп көтеріп жатқан асыл ғимараттарды салуға, өрнектеуге аса зәру сәулетші ұсталар есімін атап, оны Әмір жанындағы сарай хатшысы Ибн Араб – шах әль Айниге жазғызып еді. Олардың ішінде тәбриздік құйма шебері Абдель Әзиз ибн Аль-Шараф-аддин мен бұл дүниеде теңдесі жоқ нақышкер – зергер шираздық Сафар ибн Махмуд және асқан сәулетші ұста Қожа Хасан Ширазидың есімдері ерекше аталған-ды.

	Әмір ұлы ұстаның сөзін оған түнерген түкті қабағы астынан самарқау назар салып үнсіз тыңдаған. Аз ойланып күңгірлеген күңгірт даусымен:

	– Сен не айтасың Шейх, – деп өзінен қол созым төменде әңгімеге сазарып құлақ тосқан екінші уәзір Шейх Нураддинге қараған.

	– О, ұлы жиһангер ием,– деп отырған орнынан қармақша иіліп тағзым еткен уәзір, қазықша қаздиып сөйлей жөнелген. – Барша ғаламның кереметін жасаушы Шығыстың шын ұлдары өзге емес, өз еліңізде, империя ішінде Тәбриз бен Шираздың, Мешхед пен Исфаһанның биік мұнара-мешіттерін салған шеберлер Маулан ұстамен тізе қосса, бұл ғаламның кереметін солар жасайды деп білем...

	– Жә, бұл – әуелі Алланың, екінші – алдағы күннің ісі. Самарқан салмағын бір ғана Иран көтере ме, әлде жиһан көтере ме, көріп аламыз...

	– Есіңде болсын, ұста, – деген Темір әр сөзін қалт жібермей, қақшып отырған шеберге көз қиығын аударып: – Қади – Яссы ол дария сыртында біздің батыр бабамыз Қарачор Ноянның туы тігілген, Барластар жорықтың жолын салған ұлы Шағатай ұлысының ордасы. Алыс жол, айдынды көл, ұшан-теңіз өріс, дала, биік таулар ұлыстардың – ұлысы тек Шағатайға жарасқан. Ондағы ел, көшпенділер тек ауқымды, айдынды алып даланы, кеңістікті, биіктікті, таза, дархан ғұмырды мансұқ етіп жаралған. Олар әманда аяғының астына емес, алысқа, тым алысқа қарайды. Ұясын құзар тауларға салатын қыран бүркіттер сияқты олар ұзаққа қанат сермеуді, өмірмұратын алыстан көруді қалайтын жұрт.

	Ол – бірінші сөз. Екінші жағы – діни исламның тәбәрік – уағзы ұлығ Ахмед Шейх мәйіті сол ұлы далада Шағатай ұлысының ордасында жатыр. Ендеше, Қади Яссы үстіне салынатын ғимарат алыстан, тым алыстан, ат мінген көшпенді – далалық аты үстінен қарағанда, көз ұшығынан көрінетін болып, биік һам ұлық болып орнауға тиіс. Ол бір уәлаят, яки бір ұлыс емес, һамма жиһан көзіне алыстан көрінетін тәбәрік ғимарат болып тұруға тиіс, һамма жиһанның! Ұғып отырсың ба, ұста?!

	– О, құзырыңызға құлдық, ұлы падишах – ием!

	– Ендеше сен, ұста! Регистанда Бибі ханым мешітімен бірге Шағатай ұлысының тәбәрік орны – Қади Яссыда барша жамағат үшін салынатын ғимараттар нобайы қандай болмақ? Оны алдымен мына басыңа, онан кейін қағазыңа сыз! – деген.

	– Құзырыңызға құлдық, ұлы падишах ием, – деп қара сақалды қапсағай тұлғалы шебер, Әмір тағының алдына қалың төселген қан түсті парсы кілеміне маңдай тигізген. Иә, Самарқан мен Шағатай ұлысының Темір тегеурінімен қисапсыз ауырлай түскен салмағы бір Иранның желкесін үзіп жіберері анық. Әуелгі Арзурум жорығында Сұлтания, Тәбризден, Мешхед пен Лурастаннан айдап әкелінген алпыс мың құл Сейхұн мен Зарабшан алабында әмірдің әр ханымына арналып салынып жатқан және салынатын ұшан-теңіз жәннет баулары, сарай мен гәрем, мешіт, медресе, ханаки – күмбезді ғимараттарының қай жұмырына жұқ болатын еді.

	“Нақыш бауы” атанып Самарқанттың іргесіне осы Шолпан ханымға арналған алып ауқымды гүл-бағы, ондағы хауіз, гәрем жайларын орнатудың өзі елу мың құрылысшы құлға, қаншама тастан өрім – өрген, темірден түйін түйген шын шеберлерге бас көтеріп, бел жаздырмас жүк болып жатқанына алты жылға айналды емес пе?!

	– Иә, Жиһан төрінде шолпан жұлдыздай жарқырайтын ұлы ғимараттар ең алдымен алтын астана Самарқанд пен оның асқар биігі – Шағатайдың даңқы, Темір дәуірінің даңқы. Ал дәуір мен Темір ол ғаламға бірге келіп, бірге жасауына жазған бір ғана құдіреттің еркі. Өзі қиянда, Иран жері – қатпарлы қалың тау – Зегрестің баурайында ат маңдайын жылы теңіздер жағасына түзеп, алыста қалған ел мен жерге қияли сапар шегіп жол кешкен Темір, алға кеткен Жағатай жасақтарының ізімен ақыраптың ақырғы бір кешінде бұларды күткен Шах-реза бауына таяп келген еді.

	* * *

	Өзінің мың жылдық ғұмырында сан қилы оқиғаны бастан кешкен Шираз сол бір қоян жылғы қауыстың алғашқы таңын кірпік ілмей атырды. Апта бұрын Шах-резадан шабарман жеткізген хабарда көк сауытқа құрсанған қайраулы найза, жалаң қылышты қос түменін бастап, Жағатайдың алты мыңдық, қорғаушы жасағын алға салып, әлем билеушісі осылай бет алғаны айтылып еді.

	Өткен кеште әр бір жүздікке, мыңдыққа топтанған аттылы түмендердің алды айқара ашылған шаһар қақпасынан қара өзен болып ағыла бастаған. Жолындағыны жасынның отындай жайпап, қаншама қанселет күндер мен түндерді артта қалдырған Алдан баһадүр мен барлас Жағатайдың алмас қылышты, көксүмбе найзагер атты сарбаздар легі көлеңкесі қосылып, тым қою да қорқынышты. Күнгей иранның гүл бағына бөленген жауһар шаһарының тастабанды махал-көшелерін тас қашаған сан мың құрыш тұяқ пен қақтығысқан қару – әбзелдің даңдұң, жаң-жұңына құлақ тұндырып, қара түннің қаншама мезгіліне шейін басылмай тұрған. Бұл дүниені тітіреткен Темірдің телегей қолының Иран тауын көктеп, көк теңізге жол ашуды ғана мансұқ еткен шолғыншы бір бөлегі. Ол шаһар арқылы байырғы керуен соқпағымен Казерунге өтіп, одан ары қос дарияның құйылысқан сағасы – Хузестан жерінің ну тоғайларына жетіп ат айылын босатпақ. Азығын жолынан іздейтін ұялас бөрі сияқты түн қатып, жортуыл жорықты жанкешті қатал ғұмырға бастарын тіккен әр сарбаз, қол-қосынның еркі әуелі, бір Алла, екінші әлем билеушісі ұлы Көрегеннің қолында. Темір бар жерде жеңіс бар. Ал жеңістің жолы тежеусіз көсіп алар көл-дария олжа, ас-ауқат, шеруде шертіп жүріп, теріп алар қисабы жоқ құнсыз құл, сылаң-сұлу қыз-қатын.

	Сол жеңістің көкала туын желкілдеткен Темір түмендері қаншама асқар таулар, медиен шөлдерді артқа тастап, Фарс пен Лурастан, Хузестанның жері мен елін ат табанына салғалы алты жыл болған. Бұл зор уәлаят жарты әлемді уысында ұстаған жиһангердің батыста, жұмбақ дүние құшағында жатқан Рум, Византия, Шам мен Мысырға барар жолдағы мықты тірегі – Пірмұхаммедтің жері. Ол көз ашып көрген тұңғышы, сүйікті ұлы Жаһангердің екінші кәнизек әйелі, парсы қызы, атақты сұлу Фарахтан туған Темірдің үшінші немересі, әкелес, тетелес екі ағасы Мұхаммед – Сұлтан, Халил – Сұлтан мен бірге Әмір сарайында төрт жасынан ата бегінен тәлім алып, араб, парсы көне жазбаларын көкейіне көп құйған еді ол. Енді он жетіге толған тастүлек шағында империя жерінің күңгейін тұтас алған Фарс пен Лурастанның тұтқасын ұстап отыр. Мұндағы барша уәлаят ашса алақанында, жұмса жұдырығында.

	Қарабақтың қатпар тауларында империяның батысқа барар даңғыл жолында аңдасқан аш жолбарыстай жон көрсетіп, айбат шегіп жатқан азулы Түрік сұлтаны Мұрат пен оның айлакер залым оғланы Баязиттің Арзурум сапарында сырттан шолып, тісін қайрап қайтқан Темір аңдысқан жауды алуды, ертерек алуды ойлап, күллі Мауараннахр, Шағатайдың ұлан-асыр күшін сол Түріктің үстіне төкпек болып Самарқанға бет бұрып еді. Бірақ құдірет ісіне не шара, бұл сапарда Темірдің қаһарына Түркі емес, күллі шығысты тамсандырған сәулет ордасы – Исфаһан ілінді. Енді екіұдай көш боп, Хорасан мен Фарсқа бет түзеген қалың қолдың оң қанатын бастап, жылы үйектің сән-салтанатты шаһары – Ширазға ат маңдайын түзеген беті. Әмірдің бұл жолғы мансұқ-мұраты екпіні ерен таңдаулы екі түменін мына қанға бөккен Исфаһаннан жылы теңіз жағасына әкетіп, алдағы ұлы жорыққа әзірлеу болса, екінші жағы тас түмендерін тас кешу шаһар алаңдарынан өткізіп, бұл атыраптың көзі көрер, құлағы естір барша пендесін тәубасына келтіру болған.

	Темірдің шаһарға кіргені де, жан біткенді інге, жерге, көрге кіргізетін жойқын күшті жолбарыстың тоғайда жүргені де бір. Жылы үйектің күні тас төбеде шырқап, талма түстің шағы жеткенде, тұнық ауаны қақырата қаңқылдап тартылған қызыл өңеш көп кернейдің ащы даусы сарнап қоя берген. Ылғи жирен мініп, күн сәулесіне шағылып, жалтылдаған кере құлаш кернейлерін әулекі бұлғап, құйқылжыта тартқан жаршылар тобы қатарын түзеп, қала махалдарын қақ жарып жүріп келеді. Бұл ұлы салтанат шеруінің алды – ұлы жиһангердің қала шегіне келгенінің хабары.

	Тас тағаны қима тастармен өрілген айнала зәулім мұнара, әйдік сарайлар қоршаған орталық көшенің арғы басынан ылғи жарқылдаған болат дулығалы, алдыңғы легі қолдарына әуелете тіп-тік көксүңгі найза, кейінгі легі жалаң қылыш ұстаған байырғы барластардың Әмірдің жеке басын қорғаушы жасақтары көрінді. Бұлардан қара үзбей. алдында Әмір, сарай орданың шоқжұлдызындай сары ала тобы келе жатты.

	Жиһангер астына салтанатты шерулерде ғана мінетін алтын тұрманды ақбоз арғымағын мінген. Басында үшкір төбесіне бармақтай қанқызыл лағыл қадалған сілеусін бөрік, үстінде бір түсті көгілдір жеңіл жібек шекпен, аяғында қайқы тұмсықты, ойма қонышты шоқайма көк етігі. Еңсегей, биік тұлғасын сәл ғана алға беріп, түкті қабақты қарасұр жүзін түзу ұстап, атын жай, асықпай, аяңмен бастырып келеді.

	Бұл сәтте күллі Шираз, күллі фарс, күллі ғалам бейне бір ғана жанға, бір Темірге, бір Әмірге – Көрегенге жүзін бұрған. Шаһар шетіне ілінгелі, шеткі көшеге кіргелі айнала жым-жырт тылсым дүниенің көз біткені кірпік алмай, демін ішке жұтқан. Құйма лақса, қыш қорған, тас қорғандардың дарбаза, биік қақпалардан, махалдардың есік-тесігінен, саңылау қуыстардан сығалаған сан мың көздер, сыбырласқан, жыбырласқан сансыз ерін: – “Әне келе жатыр, әне бара жатыр... Темір... ұлы Әмір... Темірлан!” деседі. Той алдында дара, есік пен төрдей жібек жалды ақбоз ат үстіндегі нақ тұлғаны көздерімен нұсқап. Орталық шаһар көшесі енді кең алаңға ұласты. Алаңның оң жақ биігінде, көк мұнаралы зәулім мешіт махалласы көрінді. Оның тас еденді биік форталь қақпасына шығар алаңдарын түгелдей көркем нақышты парсы кілемдері жапқан. Алаңқайға шығар жол, басқыштың қос қапталы иін тіресіп, қол қусырып, тағзым ете тізілген ақ сәлделі, көк сәлделі уәлаят, шаһардың бек бегімдері, шейх – ұлы ислам, қажы-қазіреттер.

	Кең алаңның шетінде ат басын тартқан Темірді Жағатай жасағының жау-жарақты екі жауынгері екі жағынан сүйеп, аттан түсірді. Енді ол өзін қоршаған сарай бектері, қолбасылары алдында ірі қапсағай тұлғасын ауыр қозғап, теңселе басып, мешіт қақпасы алдында сілтідей тұнып күткен уәлаят пен шаһар әкімдеріне қарай беттеді. Мезгіл биік, адам – заманның, дәуірдің құлы. Сол сияқты. Темір де уақытқа бағынады. Мәңгі өзгермейтін тіршіліктің жолын сыйлап, ет-сүйектен жаралған адам екенін біліп, өмір сүрді. Құдіреттен қуат, Ғайып-ерен, қырық шілтен әзіреті – Сұлтан әулиеден медет сұрады.

	Сөйте тұрып ол өз заманына өктемдігін жүргізді. Ол заманға емес, заманы оған бас иді.

	Сол күні екіндінің кезінде шығыстың шартарапқа аты мәшһүр Ширазы дінисламның, хадис – құранның бар шарапатты – сауабын бір ғана жанның, жиһан әмірінің жолына бағыштап тұрды. Шығыстың шын салтанаты даңдабыра мадақ көзінде емес, сыпайы әдеп, мінсіз мінажат іс-қимылында. Темірді күткен әкімдер мен бек-бегім, шейх-хазіреттер де сол сыпайылықты ұстанған.

	Сол бір айтулы сәтте, ұлыстың ұлы ордасы жамағат мешіті шомған салтанатты тылсым-тынысы соншалық – тас тағанға аяғын жайлап басып, мешіт қақпасына өрлеп келе жатқан бір ғана Әмір етігінің тасқа басқан тысыры мен желең-шәлі, шекпенінің судыры ғана естіліп тұрған. Әмір тағына мінгелі он жеті жылдың ішінде бұл сипатты мінәжатпен қарсы алу рәсімінің қаншасын көріп, бастан кешкен Темір бұл жолы да әр кездегідей самарқау сабыр, баяу қимылынан жазған жоқ. Тек сәлем ишаратымен оң қолын кеудеге, жүрек тұсына басып, шоқыдай шомбал басын нар кеудесіне аз-кем иген қалпы – “Ассалауымәлейкүм, жамағат!”,– деп күбірлеген күңгір даусымен бәсең үн қатып, мешіт табалдырығын аттаған.

	– Уағалайкум-уассәлям, ұлы падишах ие, бір Алла құзіріңізге жар болсын! – деп күтуші топ, кілем үстіне қос тізерлеп шөге-шөге кетісіп, бастарын иген.

	Темір сұр мәрмәрдан ерілген жамағатқана күмбезінің астында тұрып, құбылаға бет бұрып, батиқа ғып қос қолып жайды. Сол сәтте салқын-сазды күңгір зал ішін күңірентіп. “Аллауһи – акбар, Аллауһи – акбар, лә-һи, лаһи, иллал-лооо” – деп әндете созған азаншы шейхтың биік даусы жаңғырыққан. Темір ордасының әмір, әкім, бек-бегімдері, уәлаят пен шаһардың шонжар, би, байлары, қажы-қазіреттері Әмірдің соңын ала топтасып, Әмір сапарына бағышталған бесін намазына ден қойған-ды.

	* * *

	Джехан-даг қамалы ескі Шираздың сыртында, күңгей Зегрестің тас шатқалынан тасқындап ағып жатқан Мандеруде дариясының жағасында. Шебер тағдыр, өзі ойлап, қисынын тауып, оны адамзат әулеті, аспан жердей екі дүние, екі дәуірде бастан кешкен екі оқиға, екі ұлы тұлғаның куәсі болуға жазған. Мың жасаған миуа бағы саясында қашанғы бір өткен дүниеден сыр тартқан ғажайып сарай тұрар еді. Қаншама үргін-сүргіннен аман жеткен тас ғимараттар, қаншама ел билеген хан, патша, әмір, сұлтан, жиһангер қолбасшыға ыссыда сая, дауылда пана болған-ды.

	Өзінің ту тіккен ордасы – осы қамал – сарай қақпасына келіп, ат басын тартқан Темір әуелгі сәтте тас қақпаның маңдайында қашалған семсердің суреті мен ежелгі бір жұмбақ жазудың таңбасын көрген. Сарайдың сұр мәрмәрмен өрілген құжыра залдарын, нақышты кілемдер төселген ою-орнекті қоңыржай бөлмелерін терең ойда теңселе басып, суық назарын сұр қабырғаларға енжар аударып, асықпай, ұзақ аралаған. Енді ол сарай қақпасы алдына қайта шығып, тастағы семсер белгі, жұмбақ таңбаға түксие қарап, ұзақ тұрды да, қос көлеңкедей жанында бірге тұрған шах – Мәлік пен шаһардың бегі – Абдель Хафизге:

	– Мыналар неткен таңба? – деді тас қақпаның биігін иегімен нұсқап.

	– О, ұлы жиһангер, бұл Македон патшасы Зұлхарнайннан қалған белгі...

	– Зұлхар-найн!...– Темір жанары ұшқын атып, тұтас тұлғасын бұрып, уәзір мен Шираз әміріне сұстана қарады.

	– Иә, ұлы падишах ие! Бұл – Македония патшасы Зұлхар-найннан, Ескендірдің жорығынан қалған із. Патша шығыс жорығында бұл қамалға тоқтап өткен.

	Самарқанда, Көксарайдағы ғибадат кештерінде Арабшах пен Шараф-аддин Шамиге көне шежіре көмбесінің қаншама қалың кітаптарын ашқызып, өткенге көз жіберіп, терең ойға шоматын Темір бұл ғаламның талай тарихынан хабардар еді. Ол енді сонау қиыр батыста Македониядан жорыққа аттанып, дүниені теңселтіп өткен ұлы Ескендір патша рухымен бетпе-бет келгенін білді. Ол бұл жиһанда бұрынды-соңды замана заңғарынан биік тұрар екі тұлға, екі ұлы адамның өткенін ғана білетін. Ол батыста Ескендір, шығыста мұның ұлы бабасы – Шыңғысхан. Ол әлдекім, көрінбес құдіретке тіл қатқандай жанарын тас таңбаға қадаған күйде – Македония... Зұлхар-найн. Ескендір... деп көмескі күбірледі.

	Иә, ол ежелгі – ескі дүниеде бұдан мың жеті жүз он сегіз жыл бұрын өтіп кеткен жаймен үнсіз тілдесіп тұрды. Ол дәуір, ұлы патша Дари – Ксеркстің тұсында, Парсының шығыстағы мұзарт таулар Гиндикуштен қос дария елдері Месепотамия мен Финикия, Сирия, Егей суларынан ары ескі Эллада мен Балқан тауларына дейінгі сан қилы жұрттың басын біріктірген Ахаменид имиериясының гүлденіп тұрған кезі.

	Дари патша үшінші ай астында алтын заман орнатып, пәни дүние ақ қойдың үстіне боз торғайын ұялатып жатқан кез. Сол елі тыныш, бәрі тоқ, бөтеге жемге толған шадыман-шалқар дүние аз-кем айларда астаң-кестеңі шығып, адамның басы ақ семсердің жүзімен доптай ұшып, кешегі бұлбұл құсы сайраған миуа бауларында, жағасында сырнай үні сыңсыған мөлдір хауіздерде сәуле суреті дірілдеген ақшаңқан әсем сарайлар жайрап жатар, ғашықтың гөзәл-сазды әні мұң-зарына айналар деп кім ойлаған?

	Тағдыр үкімі, құдірет жазуына шара жоқ. Сол мархаббатты дүние үстін басқан жасынның оты қарадауыл боп қаптап, жылнамашы дана көріпкелдер айтатып шығыстағы ғұндардан емес, көп заман үнсіз, құпия сыр құшағында жатқан батыстан келген.

	Македондық Филипп патша оғланы қос мүйізді Зұлхар-найн көк сауытқа құрсанған қисапсыз қолын бастап, ұлы патшалықтың жеріне өткен. Алдымен Исса, бұдан кейін Мысыр құлады. Жерорта теңізі жағасында гүлденген шаһарлар күлге айналды. Ақыры көне дәуірдің 331-ші жылы көктемде ұзақ күндерге созылған жанкешті қырғыннан кейін айыр құйрықты Македония туы империя астанасы, тас ошағы талқан етілген Пересполь үстінде желбіреді. Шығыстың шынары, керемет сәулетті сарайлары мен күмбездері көкпен тілдескен қасиетті Пересполь өз ғұмырының соңғы сот, ақырғы демін бүкіл өмір бақиында кере құлаш семсерін қынабына салмаған Зұлхар-найн тұлпарының тұяғы астында тәмам еткен-ді.

	Ғаламда өткен ұлы күн, ұлы оқиға санасында сан жылдар сақталар ғажайып сыр, сұлу аңыз қалдырмай кеткен емес. Македония шаһарынан жол бастап, ұлы дариялар, зеңгір таулардан асып, Византия, Мысыр, Месопатамия, Парсыны түгел олжалаған Ескендір ат басын осы жерде, Пересполь қабырғасында тартса керек еді. Бірақ ондай қасиетті бұл Тәңір замана тізгіні қолына тиген қызылкөз билеушісіне жазбаған.

	Зұламат іс, тежеусіз билікте жорықтың өртімен қызынған қолбасшы көксауытқа құрсанып, көк найзасын кезенген сан мың қолын бастап, жаңа жер, жаңа дүниеге жол тартқалы Переспольден не бары алты фарсах жердегі Шираздың іргесінде, Манде-Руде өзені тасқындап ағып жатқан тар шатқалдағы тас қамалға келген. Келген де алдынан кез болған биік қақпаны семсерінің жүзімен құлашын сермей ұрып, – “аш!” – деп айқай салған, – дейді. Сонда ғайыптан шыққан бір дыбыс, – “Ей жиһангер, бұл жол пенденің емес, Алланың жолы, келген жолыңмен кері қайт, еліңді тап”, – депті. Оған оңай көнетін Ескендір ме, кақпаны соғып, қаһарына мініп, айқай салып тұрғанда, көз алдынан көрінген бір елес, қолына ақ шүберекке ораулы түйіншек берген дейді. Падишах ашып көрсе, алтын да, алмас та емес, қол басындай қураған сүйек екен дейді.

	– Ей, мынау не пәле, қандай мазағы? – деп қаһарға мінген қолбасшы қасындағы данышпан ұстаз, уәзірі Аристотельге қараған дейді. Сонда Аристотель тұрып:

	– Аз сабыр етіңіз, падишах! Мұнда бір терең сыр жатса керек, – деп әлгі сүйекті таразыға салып, екінші басына алтын, күміс қазынаны үйгізген екен. Әйтсе де таразы басқан әлгі сүйекті мызғыта алмапты. Таңданған патша алтын үстіне сауыт, сайманын, оған қосып қолындағы семсерін салған. Бірақ таразы басы орнынан қозғалмаған. Сонда Аристотель аз ойланып, жердің бір уыс топырағын Ескендірге ұсынып, енді сүйекке осыны салғын, – дейді. Падишах сол топырақты сүйекке тастай берген екен. Сол замат сүйек жатқан таразы басы көтеріліп, алтын басқан жағы сылқ етіп жерге түскен.

	Содан бері заманды – заман, адамды – адам өзгертіп, аз-кемі жоқ он жеті ғасыр өткен. Өзгерісі сол, алтын қақпа ашық, Темір ұлтанының астында төсеулі қалың кілем. Жамағатхана төріне орнатылған алтын тақ. Айнала қол қусырып, құлдық ұрған көп қауым.

	* * *

	Барластар жасағының бір лек қорғаушы қосынын бастаған Темір Зегрестің сан-салалы сілемдерін шолып, саят құрған алты күндік сапарынан үт айының бастапқы – бейсембі күні оралған.

	Үт – асау толқындары тулаған Әбесхуннан түстік үйектін жылы суларына дейінгі таулар мен шөлдер, жазира Меккен, жайлы қонысы шым-шытырық, шатысыпбытысқан Иран жерінде қыстың Фарс пен Хузестан, Белужистан жерінде жылы күз бен көктемнің арасы әр кез баз-баяғы жасыл-жайсаң қалпында. Көк желкелікте тындыры кепкен, қураған қу медиен – Сиестан мен жылы теңізден ары құла дүниеге ұласқан әйгілі Кербала шөлінің арасында бір құдірет сақтап қойған бейне ұжмақ аралы.

	Бұл өлкеде дариялар мойны толы ақ күріш, тау тарабы сыңсыған сан алуан жиде-жемісті миуа бақ. Қыраты толы қаптап өрген қалың мал. Өлкенің жері мен елі шығыста Қытай, Үндістаннан басталып, қос дария бойымен батыста Шам, Византиядан сонау бір қиырдағы Македония, Рум, шексіз мұхит шегіндегі Андалузияға шейін ұласар Ұлы жібек жолының сауырында.

	Ұлы жол сан ғасырлар қисапсыз ағылған алтын қазына, шайы-пұл, ұланасыр айдалған мал, ас-азықтың арнасы. Алтын арна ағысы толассыз ағып жатқан жер, сол жерде Меккен еткен елі қай жағынанда жарлы-жақыбай болатын еді. Мың-мыңдап түйелі керуендер тартып батысшығысты жайлаған бай саудагер, шонжар көпестер алыс жақындағы елдермен тек мал саудасы емес, қолын тым алысқа, отты шөл, түпсіз сулардың арғы жағындағы – қара Африканың қалыңына созып, мойны шылауда, қолы бұғауда сансыз қара құлдарын қара жүңгілдер ішіне қораға түскен қасқырдай терең енген арабтар мен парсылар адамды аңша аулап, шыңғыртып ұстап, шынжырлап байлап, бұл Мысыр мен Фарс, Хузестанның жерінде малдың емес, адамның басын тігіп, қаншама қан базарын қайнатып еді. Алтынмен қосып, адам саудалаған жұрттың құдіретті Құдай мен құзыры биік әмірге берері мол болса керек-ті. Серуен – саяхатынан көп нөкер, қорғаушы жасағын шұбатып оралған Темір ол күні кіші бесін шағында Джехан-даг қамалында ақ сарайдың маңы үлкен әбігер, қалың қарбаласта екенін көрген. Күні ертең жұмада мұнда жәмиғаттың ұлы Әмірге бағышталған намазы оқылып, бұдан кейін уалаят бектері мен шаһар әкімдері, шонжар саудагерлер қатысқан Әмір Темірдің жиыны болмақ. Әмірдің жиыны, падишахтың рәсімі ерулік беру – ол әмәнда думанды той, көл-көсір шашу. Күллі уалаят жамағаты атынан жиһангердің құзыр-құдіреті алдында бас июге келген әкімдердің империя сарай, әскер қуатына қосар үлес, берер сый, қисапсыз тарту-таралғы, жол-жоралғының бәрі сол күнгі сән-салтанаты асып төгілер жиыны үстінде болмақ.

	Қарсаңда, сол бейсенбінің кешінде сарай төрінде Темір өз төңірегінің белді адамдары – уәзірлері, хатшылары, түменбасы, мыңбасылармен бас қосты. Сахара төсінде туып, жел қанатты ат үстінде өскен ол көбіне-көп өзінің қашанғы қалыптасқан салтын сақтап, кең төселген ақ киізде құлын тері бөстегінің үстінде отыр. Ол әр кез от басы, ұл, келін, немерелер қауымында, көп жортып, бөлтіріктерін баулып, енді апан аузында аяқ созған кәрі тарлан бөрідей айналаны қызықтап, бір сәт пенделіктің бейкүнә дүниесіне сапар шегуді ұнатар еді. Мұндай шақта Әмірдің айтар сөз, қысқа кеңесі де адамдықтың жай күнелкі тағылымының шеңберінде болатын.



	– Сөйле, Шах, Шах-и зинда, Регистанға баратын ұсталардан не хабар? – деді Темір, оң жағында орныға тізе бүккен бас уәзір Шах-Мәлікке қиялай көз тастап.

	– Тәбриз бен Хамадан, Басырадан, Шираздан таңдап шақырылған Абдель-Әзиз, Хожа-Хасан, Махмуд ибн Сафар, Алдель-Вахаб Шами бастаған сәулетші, ұста нақышкер, зергер шеберлер тобы Ширазға келтірілді. Бұған Самарқанға барар жолда Хорасанның шеберлері қосылмақ.

	– Сен Шах, ол ұсталардың тобы емес, есебін айт.

	– Жалпы есебі екі жүздей болса керек, ұлы падишах – ием.

	Әр кез бұлдыр ой, күңгір сөзді ұнатпайтын Әмір қабағы түнеріп, өңі сұрлана түсті.

	– Ал, жай іскер, ғышкер, тас қашағыштар есебі қанша болмақ?

	– Он бес мыңнан асады, ұлы падишах ием!

	Темір үнсіз ойланып, өзінен қол созым төменде, мыс тұғырда калтыраған балауыз шамның әлсіз жарығына қарады. – Он бес мың жұмыскер қол, айтуға көп, ал шындап келгенде ұлы империяның әр тұсында Самарқан пен Бұхарда, Шахрисябз бен Шағатайда жұлдыздай шашылған құрылыстар, жәннет баулары, хауіздер, сарайлар, гаремдер, ханаки күмбез, мешіт – медреселердің қай жұмырына жұқ болмақ?!

	Әмірдің көкірегінде қандай бұлт көшіп, қандай дауыл тұрып жатқанын қас-қабағынан қатесіз танитын ШахМәлік сөзді ары жалғады.

	– Империяның әскерін, көш-көлігін, жау-жорықты аттарын толықтыра, молықтыра түсуге төрт уәлаят әкімдері төрт мың қашыр, алты мың түйе, он сегіз мың ат әзірлеп жатқанын хабар етті.

	– Әзірлік... Не қылған жұмбақ ол. Маған Шах, сөздің жұмбағын емес, анығын айт.

	– Алыс жолға аттанар көш, барша адам, ас, ат-көлігімен наурыз туа дайын тұрмақ, ұлы падишах-ием!

	– Ал, Шам мен Бағдаттан келетін қару, сауыт-сайман, Самарқан отында балқытып қару соғатын құйма құрыштан не хабар?

	– Құйма құрыштың алты жүз батпанын бес мың қылыш семсерге қосып артқан үш жүз түйелі керуен Хузистаннан Самарқанға бет түзегелі екі жұма. Саламат сапармен Хорасанға жеткенінен хабардармыз, ұлы падишах-ием.

	Бұл кешкі кеңесте Әмірге Шах-Мәліктің айтқан мағлұмат жауаптары әлдекімдерден жеткен желең-желпі сөз емес, сарайдың қызметкер, сарапшы, сақшылары көзі көріп, қолдарынан өткерген, барша есебін бас уәзірге жеткізген анық-ақиқат болатын.

	Бағдат қаруы, оның шым болаттан туатын наркескен семсерлерінің қасиетін жетік білетін Темір Хорасанға жеткен керуен хабарын естігенде, ризалы бейіл ишаратын көрсетті.

	– Бұл жөн іс, – деп жай, самарқау бас изеді. Анығында, өзінің Әмір тағына отырғалы елі мен жерінің шегін үдсте үлкейтіп, дүниенің билігін бір қолда үстауға бет бұрған Темір үшін шайы, пүл жасау – жиһаздан қан майданда алдағы күннің тағдырын күш-құдіретімен шешетін темірдей берік әскер мен қарудың орны әрдайым биік түратын.

	Ал мына жалпақ жиһанда ұшқан құс жетіп тауыспас алып кеңістікті алып жатқан Темір жерін ұстап тұру оңай шаруа емес. Бұл күнде қос дариядан арғы-бергі – Хорезм, Самарқан, Сұлтания, Хорасан жерінде Әмір жарлығын күтіп қылыш-найзасын қайрап жатқан үш жүз мыңдық қол, ойдағы, қырдағы уәлаят, облыстардан үздіксіз керуен көшімен өзен болып ағылатын қаншама мал, астық, ас-ауқатты талғамай жұтып жатқан араны ашық аждаһа сияқты. Ол тоймай, бабына келмей Темірдің көңілі тынар ма, Темір көңілі тынбаған жерде, елде тыным болар ма?! Бұдан не бары төрт жыл бұрын Темірдің алғашқы Сұлтания жорығында, ақ туларын иіп, ұлы жиһангердің қол астына берілген күңгей Иранның, бүгінде Пір-Мұхамедтің иелігіне берілген Фарс пен Луристан, Хузестанға ат басын бұрып келуінің бір қыры осында жатқан.

	Темірдің бұл сапарының сазын да, салмағын да жақсы білген уәлаят пен шаһардың әкімдері, бай-бағыландары айтулы жиында өздерінің Әмірге ықыласын тек марапатты сөзімен емес, шексіз сый-сияпат, тарту-таралғымен Самарқан даңқына, әскер қуатына қосар үлесімен көрсеткен.

	Жұманың памдат намазынан кейін ұлы сәскеде басталған аксарайдағы ерулік рәсімі Әмірдің сәт-сапарына бағышталып оқытылған кешкі құптанға дейін созылған. Жиын тарағанда қазынакер, есепші, сар

апшылар Темір сарайына сыйға тартылған парсы кілемдері, тайтай пұл, жібектер, алтын, күміс қымбат фарфор, шыны ыдыс-аяқтары жүз түйелі бір керуенге жүк болды дескен. Бұдан өзге ол күндері Фарстан Гератқа, Хорасанға қарай жол-жорықтағы Темір әскерінің ас-азығына арнап күріш, кептірілген жеміс, жидек артқан әлденеше керуен көші бар еді.

	Бұл жиынның айтулы салтанатты сәті Шираз әкімі Абдель-Хафездің жамағатхана төрінде, үлкен көшпелі тақ үстінде жиылған қауымды биіктен шолып, нар кеудесі насат отырған Темір алдында иіле тағзым етіп, сабы жақұтпен зерленіп, алтынмен қапталған бір кез алмас семсерді сыйға тартуы болған. Інжумен көмкерілген қынабынан суырылған наркескен жайылған ақ жібек үстінен алынып, Әмір қолына табыс етілгенде, тақтан түсіп, қапсағай тұлғасын тік ұстап тұрған Темір, қос алақанында көлденең жатқан семсерді жүзінен сүйіп, өзінен қол созым оң жағында тұрған барластар жасағының басшысы Жағатайға ұсынған.

	Сол күні кештің бір мезгілінде, енді ғана тыныштық орнаған жамағат залының төрінде, кең тыныстап, бір сәт мызғып кеткен Темір, ұзын жезберен шекпені судырап, таяп келе жатқан жүріс сыбдырынан селт оянды. Келген Шах-Мәлік еді.

	– Не сөз? – деді Темір уәзірге қанталаған отты көзін қадап.

	– Самарқаннан Мұхаммед-Сұлтан жіберген хабар жетті, Әмір-ием! Ақ ордадан жеті түмен әскерімен көтерілген Тоқтамыс Бұхарға бет алыпты.

	– Тоқтамыс... Бұхарға! Самарқандқа азу тісі батпайтынын білген ғой залым қасқыр. Жә, аңдыған жау алыстан емес, Ақ ордадан шықса, көріп алармыз оны. Таңғы памдатта қолбасы, түмен асы, мың басыларын осында келтір. Оң қолын кеудеге басып, Әмір алдында бір тізерлеп, бас иіп, тағзым еткен Шах-Мәлік үнсіз жөнелді.

	Кешегі еру кезінде тәтті шараптың әлденеше тостағын тауысқан Темір біршама шала ұйқылы, талықсып, талған халде балбырап жатты да, түннің бір мезгілінде мүлде сергіді. Көз алдында Сейхұннан өтіп, аттылы түмендердің алдын бастап, тарлан көк арғымағы үстінде бара жатқан, шомбал денесі көк сауытқа құрсанған Тоқтамыс бейнесі елестеді. “Иттің күшігі! “Өзіңнен тумай ұл болмас, сатып алмай құл болмас” деген осы. Осының тақсіретін тартасың әлі!” Темір сексеуілдің бізіндей арбиған сіңірлі саусақтарын сығымдап, тісін қышырлатты. “Тоқтамыс, Тоқтамыс!”

	Бұл қырық пышақ дүние күнәһар күпірлікке толды. Алланың қаһарымен, ақ семсердің жүзімен жөнге келмесе, ақирет заманының орнауы анық. Ел мен елдің, көк пен жердің арасын жалмап Баязит отыр. Бейне өзі бұл дүниенің тірегі, жалғыз қожасы. Майланған, шелденген қыли көзін айналасына ашып қараудан қалған. Олай болатыны – алты жыл Балқан тауы, батыс елдеріне жасалған жорықта, алынған қала қазынасын былай қойғанда, сол Баязиттің кілең жорықта жұлдыздай ағатын жарау жүйріктер мінген атты әскерінің өзі төрт жүз мыңға жеткен. “Қарқынды Баязит”, “найзағай Баязит” деп, табанына түскен батыс жұрты құдірет көріп отыр оны. Ондай жан ешкімге де оңай шағылар жаңғақ емес. Оның үстіне қылышын жалақтатып Тоқтамыс тұрғанда, арқаны ашық тастап Баязитке бару, екі оттың ортасына түсумен тең. Алдымен Тоқтамысты торға түсіріп, одан кейін алынар қару-қазынасын, пұлы мен құлы ұшан-теңіз Үндістанды бұғаулаған жөн. Алтын орда мен Үндістан – дария боп ағылар қуат, сансыз әскер, шексіз байлық, қисапсыз қару алдағы барша істің тағдырын шешпек. Баязит мықты болса сол кездесуге шыдап бақсын.

	Таң алдында таласқан аласапыранды ой дариясында оңаша жүзген Темір жұмбақ кеудесінде сан қилы құпия жоспарының түйінін осылай түйіп еді.

	Сол күні 1388-ші ұлу жылы үт жұлдызының төрті, сәрсенбіде екінді кезінде шеру кернейі тартылды. Темір Загрестің биік тау асуы арқылы қалың түмендерінің алдын бастап, Фарс-Хорасан керуен жолымен алыстағы Самарқанға бет алды.

	* * *

	Ол күндер Әмір Темір көрегеннің есінде. Оны ол бұл өмірде ұмытпақ емес. Ол кез Темірдің қырыққа енді толып, қайраулы қылыштай қылшылдап тұрған шағы. Әмір тағына отырып, айналаға әлем билігінен қанды көзін қадай бастағалы алты жыл болған. Үргеніш, Хорезм жерменжексен етіліп, Мауараннахр үстін бір ғана қаһарлы Әмір түмендерінің дүбірі дүр сілкінтіп тұрған.

	Енді Темірдің алдында батыс елдеріне барар жолда, Әбесхун теңізінің күңгейінде, қиырдағы хан тауы на дейінгі байтақ жерді алып Иран жатты. Гүлденген шаһарлар, жайнаған базарлар, қалың шеберлер, сұлулар елі, байлық пен зорлықтың, құлдықтың күні үстем болған қызыл бастың елі жатты. Ол елге, ол жерге аттану Темірдің күндіз есінен, түнде түсінен кетпеген күндер.

	Жат ел, жат жерге жорық түйіні – ол әманда жер қайысқан қарулы қол, сарқылмас ас-ауқат, мыңғыртып айдар қалың мал, күш-көлік, қазына пұлда “Жорықтың күні жорықпен” – деген осы. Сол есеппен ала көктемде атқа мінген Темір қол астындағы барша қосындардан таңдалған төрт түмен – қырық мың атты әскерін дүрк көтеріп еді. Сол жайсаң қолын бастап, Сейхұн-дариясын өтіп, наурыздың орта тұсында теріскей Алатау мен Қаратаудың тоғысар шегі – Құлан асуынан асып, алдағы байтақ өлке Шағатай ұлысына бет алып келе жатқан.

	Айыр түйе өркештенген екі таудың аралығын шебер құдіреттің өзі адамның жол-жосағына арнап, ойып алғандай аш кезеңденген асудың арғы беті көз ұшында мұнарланып көрінген. Тағы бір қоңыр қырқалы тау жонына дейін көсіліп жатқан кең жазық еді. Жағатай бастаған барластар жасағының алдында омырауы есіктей кертөбел арғымағы үстінде келе жатқан Темір, асудың биігінде ат басын тартып, алдағы айнала ат тағасындай иіліп тау қоршаған майдам жазыққа таңдана көз жіберген.

	– Бұл қай жер? – деген Темір, жасақ ішінен суырылып алға шыққан жорықтың жөн басшысы, атыраптағы ел мен жердің қыр-сырына қанық, Бақтияр тайпасының Сиқым әулетінен шыққан қияқ мұртты, қыр мұрынды еңсегей жігіт Тоғатайга көз жанарын тастап.

	– Бұл Құланбасы жазығы, тақсыр. Мына биік құлан асуы болғанда, онымен нелер заман сырлас та мұңдас жазықты ел бағы бір заманнан солай атапты. Шыбынсыз жаз өлкесі – жазда толассыз есер салқын – самал желімен қалың өсер көделі шөбі теңіздей толқитын, қастер-қасиеті қадімнен мәлім жер еді бұл, тақсыр. Оның бір кеште айтып таусылмайтын өткеннен қалған жыры бар.

	– Иә, бұл Құланбасы, падишах ием, – деп Әмірдің сол жағынан ат басын қатар түзеген сарайдың жылнамашы хатшысы Шараф-аддин алдағы кең жазықты майда өрімді қамшысының сақтиян сабымен нұсқады. – Ұлы хан бабамыздың ізі қалған шарапаты мол Меккен.

	– Ұлы хан!...– Ауыздығын шайнап, ойнақшыған кер арғымағы үстінен керілген майдам сазға қос жанары ұшқындап, насаттана қараған Темір, бұл сөздің арғы жағында бір терең сыр жатқанын сезіп, жанына қаптайлас келіп, Әмірден жарлық күткен, сарайдағы екінші уәзір Шейх Нұр-аддинге бұрылды.

	– Самарқандтан бергі жол он бір күнімізді алды. Түмендер мына жазықта алты күн еру болсын. Алдағы үлкен жорыққа күш-қуатын жинасын!

	– Құзырыңызға құлдық, падишах!

	– Ал енді, – деді Темір қысқа жарлығын жалғап, – орданы мына биікке орнат. – Ол мінер жақ қапталда қызыл күрең жартас сыртында, жазыққа сыналай еніп, ылдидан едәуір зәулім көрінген тепсеңді биікті нұсқап. Өзі ат басын солай бұрып, биікке өрлей тартты. Ерте көктем шуағымен түрленген тау беткейі, жаңа алақан жайған сан алуан гүлі түкті кілемдей жайнай түскен, балауса көгіне бусанған жер, ат тұяғы астында исініп, балбырап жатыр.

	Әмірдің сегіз қанатты ақбоз ордасы Құлан биігінің күншығысқа қараған алаңқайы мол доңғал мүйісіне орнады. Бұл ғұмырында биіктікті ұнатқан Темір үшін одан артық, одан көрнекі жер қайда бар? Ақбоз орданың алдында алдағы беймәлім құла дүниеге көз жіберіп ұзақ тұрып қалған-ды.

	Алым-қарымды көктемнің күні недәуір ұзап қалған. Бесіндіктен енді қиысып барады. Арада ет пісірім өткенде ақ киіз, оюлы сырмақ құлын бөстектер мол төселген ақбоз орда ішіне дастарқан кең жайылды да, тегеш толы сары қымыз келтірілді. Темір жанына жорықтағы сарай хатшысы Шараф-аддинді шақыртты.

	– Кәне, сөйле, жыршы. Сенің мына қара сақтиян қалың кітабың не дейді? Әлгі айтылған “ұлы ханның ізі қалған” дегенің нендей жұмбақ?

	Осы сауалдың туарын білген Шараф-аддин айтар жауапқа әзір болатын. Кішкене мыс тұғырға орнатылған қара кітаптың бетін ашып, әлденені іздеп, көз жүгіртіп отырды да:

	– Бұл ұлы бабамыз Шыңғысхан заманын, жорықта өткен жолдарын хатқа түсірген дана ғұлама Хажы-Рахым жазып кеткен шежіре жазбалардың бізге жеткен біреуі. Сол жазбаларға жүгінсек, жиһан билеушісі, әскерінің аяғы, аттарының тұяғы жеткен төменгі Сейхұн, Сығанақ, Отырар, Хорезмді тізе бүктіргесін, 1224-ші тауық жылының жазында жеңісті сапарынан Испиджаб, Ханқорған арқылы осы Құлан асуының бөктеріне кәдімгі қара ордасын орнатып, немерелерін, баһадүр нояндарын жиып, үлкен құрылтай өткізген. Жылнама солай дейді, ұлы падишах ием. Қаған ордасы тұрған биікке жақын жерде Алла тағаланың құдіретімен ерек жаралған от шығаратын жартас болған дейді. Бұл өңірді Меккендейтін көшпенділер оны шақпақтың тасы, деген.

	– Сонда ұлы Қағанның ордасы дәл осында тұрған ба? – Темір салалы сұқ саусағымен алдында жаюлы дастарқанның шетін нұсқады.

	– Осында болуы әбден кәдік, ұлы падишах!

	Өз табиғатында арзан күліп көрмеген Темір, темір тұлғасы қорғасындай балқып, нар кеудесін насаттана көтеріп, қияқ мұрты астынан езу тартты. “О, тағдыр! Неткен үндестік, неткен ұқсастық”, – деп көмескі үнмен күмбірлей үн қатып, қыран қабағы астында әркез ұшқын атып тұратын өткір жанарын ашып, есік арқылы айдынды дала, көгілдір мұнарға шомған тау биігіне жіберіп, үнсіз қалды.

	Иә, жылнама солай дейді. Бар ғұмырын Шыңғысхан әулетінің жорықтарын хатқа түсіруге берген ғұлама Хажы-Рахым қате жазған емес. Қара сақтиянмен тысталған сұр пергаменттер бетіне сиямен түсірген сараң жол, қысқа сөздерінің арғы жағында сол бір сұрапылды заманның сазы, жыры мен сыры жатыр. Жансыз, үнсіз куәсі осы қасиетті Қаратаудың жері, оның әрбір жон-жота, құзар тас, бұлақтары. Әрбірі қадім дүниеден сыр тартып, ой-ожданды адамға айтар сырын тауысып болған емес...

	Қаратау жері, мұнар мен мұң басқан Көсегенің көк жоны, Құлан асуы мен мына Құланбасы жазығы сол бір үргін-сүргінді дәуірде осы күй, осы қалпын сақтап жатты. Жаздың жайсаң тұсы, Боралдай бөктерін күншығыста көкпен тілдескен Алатау төскейіне шейін гүл балауса көгімен кенеріне толған кезі.

	Саратанның төртіне қараған қара кеште Испиджаб, Ханқорған жағына өтетін ежелгі керуен жолымен осылай өрлеп келе жатқан ылғи бұқа мойынды, тұқыл сирақты жалдас ат мінген, үстінде ылғи көк кіреуке сауыт, бастарына болат дулыға киген, бедер шеңберлі қалқаны, көксүңгі найза, қайқы қылышы батар күннің қызыл нұрына жарқ-жұрқ шағылып келе жатқан аса айбарлы әскер легі көрінген.

	Бұлар белгілі күн, белгілі кезеңде бір ғана Шыңғысханның еркімен бір көш алда жүріп, ұлы ханның жорықтағы жолын бастайтын Бұрынтай баһадүрдің торғауыттар түмені еді. Бұдан төрт жыл бұрын, 1219-шы ұлу жылының көктемінде бас-аяғы Зайсанда жиылып, сол жерден екі тармақ жол алып, Жошы бастаған оң қанат ор Алтайдан бір қияндағы Еділ болғарына дейін жатқан ұлан байтақ Дешті Қыпшаққа бет алғанда, қос дария өлкесі – Мауараннахрдың гүлденген шаһарларын шабатын сол қанаттағы он екі түмен, жүз жиырма мың таңдаулы қолды Шыңғысханның өзі бастап қозғалған.

	Екпіні күшті, қарадауыл түмендер арада санаулы апта өткенде осы Құланбасы жазығына жеткен-ді. Жорықтағы әскерге әр кез, ұрымтал тұста еру болар жер, ат айылын босатып, аз күн аяқ созар өріс керек. Ендеше гүл балаусалы, жаз басында салқын самал желі есіп, жайсаң көгі үзеңгі сүйкейтін Құланбасы жазығынан жайлы қоныс болған ба еді мына шетсіз, шексіз дүниеде?!

	Жаз басының осындай жайлы кешінде, астында омырауы есіктей, бұйра жалы тізесіне түскен құлан жонды құла айғыры, көксауыт болат дулығасы жарқылдаған атақты жебе ноян Торғауыт түменімен ұлы ханның қолын бастап, алшаң басқан тұлпарының тізгінін мына Құлан биігінде тартқан-ды.

	– Мына жерге, – деген ол қасынан бір елі қалмайтын нөкеріне айнала айқын көрінер даңғыл биіктің жон-жотасын болат найзасының ұшымен нұсқап. – Орда осында, дәл осында орнайтын болсын!

	Бірақ, “жау келе жатыр, жау-жау” деген үрдес хабармен дүрке көтеріліп, ұрысқа қамданып, қамалдарын бекітіп, жарақтарын сайлап жатқан Испиджаб, Сығанақ, Отырардан хабар алған Шыңғысхан бұл жерде еру боп ұзақ жата алмаған. Небары екі күн тыныс алып, “ Ендігі Ұлы жиын, жеңіс құрылтайының орны мына майдан жазық болсын” деп құла сары тұлпарына қайта мінген.

	Содан бергі төрт жылда Ұлы хан туы астында аспан астын кернеген атақ-даңқын көтеріп, жол кешкен атақты жебе ноянның түмені ат басын қайда бұрмады? Арғымағының ізі қай шаһардың шаң-тозаңында қалмады? Хан ордасында құрыштай топтанған түмен, жанталас шайқастардан тыс құрбандығын күткен аш жолбарыстай, шыңдауда шиыршық атып тұрар еді.

	Жау-жарағы майырылып, қансырап, екі дүние тайталас, өліспей-беріспес күн туғанда, биік қорған төбе үстінде сары шатыры жанында мұздай темір құрсанған Торғауыттар жасағы ортасында, көшпелі тақ үстінде айнала ашық дүниені сарышегір шоқты көзімен шолып, мізбақпай отырған ұлы хан алдына бұл жебе айбарлы тұлғасымен алшаң басып келер еді. Бір тізерлей тағзым етіп:

	– Қамал бұзар түменге жол болсын сұраймын, ұлы хан! – дейтін.

	Ал дауыл шайқап, құлау халіне жеткен бәйтеректі соңғы бір серпінмен жайратып салар дүлей күш, торғауыттың бұл кезгі сұрапылды соққысы Шыңғысхан үшін бәрінен ерек тұратын. Ол ойнақшып, шиыршық атқан құла сары тұлпарына құлшына қонып, ат басын қансәлет майдан отына бұрып, қынабынан құлаштай суырған наркескен алмас семсерін алға сермеп:

	– Ұлы орда, қасиетті Қарақорым данқы үшін, жеңіс Құдайы Сульденің құдіретімен алға! – деп қамысты нуды жеке жайлаған кәрі мәліндей, тарлан даусымен айғай салатын.

	Сол замат бейне бір тау тасқыны құлап келе жатқандай, аспан-жердің арасын құлақ тұндырар ию-қию дүбірге толтырып, шапқан қара түменге қарсы тұрар, төтеп берер күш бұл дүниенің қай бұрышынан табылатын еді?

	Қаған тауы астында қанды топырақты қамырдай илеп, судай кешкен түмен Сейхұн мен Жейхұннан Үргенішке дейінгі сан-сапыра жорықта қаншама ел мен көк мұнаралары көгілдір көкпен тілдескен гүл-жазира шаһарларды жер-жексен еткен, Испиджаб пен Сығанақтың кілтін алтын табаққа салғызып, ұлы хан алдына тартқызып, Отырарды ойрандап, оның топырағын жер ағашпен айдатып, ең шеткі теңізден қайтар жолда монғол пырағының жемі үшін арпа еккізген де осы дауыл екпінді бұла батыр Жебе ноянның құдіретті күші болатын.

	Жебе алдағы майдан жазықты Құлан биігінде құла айғыры үстінен шолып, жанына топтанған бір қосын нөкер-қосшысына әмір етіп – «үш мың үйді, көк шалғынды, алып айдынды кеңістікте алқақотан құрғызып, айнала ай шеңберленіп тігілсін”, – деген.

	Айнала атырапқа андыздай шапқан қосын-қосшылар тау бөктерлеп, тырнадай тізіліп келіп жатқан алты мың түйелі көшті, аралығы үш жаз кез алшақтық тастап шөгеріп, майдан жазықта кешкі ай жарығымен қым-қуыт шаңырақ көтеріскен.

	Ұлы Құрылтайға арналған қым-қуыт әзірлік үсті, жеңімпаз түмендерінің қолын ешнәрседен қақпаған Шыңғысхан заманында, ешбір жер, ешбір елде болып көрмеген көл-көсір шашу, шалқар шаттығы өзінше ерек, ұлы той. Ол шеті мен бұл шеті көз көрімге созылып, қаздай тізіліп, қанаттас еңсе көтерген біркелкі қоңыр киіз үйлердің алды сол түннің өзінде ұшы-қиырсыз маздап жанған от алауына толған. Әр үйдің алдына айдың жарығында бір-бір қысыр жайратылып, қызыл тұмсық қырғи таластың даң-дұң, жаң-жұңы қан көбікті қарға күлкінің қарқылына ұласып, өлкені ақтаңның алтын шапағы жапқанша толас таппаған.

	Бұл ұлы жорық кезінде жарты малта ас қылып, жер төсеніп, жең жастанған монғол әскері қаншама шеру таңын көзбен атырып, күнді күндерге қосқан. Бөрі азығы жолымен шала құрсақты күн кешкен ұлы дүйім. Оның бүгін Тәңірі жасап, күн Құдайы төбеден күлген күні. Қарын тоқ, жел қанатты талпақаты астында болса, моңғол сарбазы үшін одан биік мерей жоқ. Ал мына ұлы құрылтай тұсындағы сейіл сол мерейдің жетер биігі, шығар шыңы болмақ.





Таңертең биіктегі Қаған ордасына жақын тігілген көк шатырынан көтерілген Жебе Ноян Құланның етегінен небары тай шаптырым жерден басталып, аса зор, көлемді айналма доға жасап, бір шеті сонау көз ұшығындағы көкжиекке дейін ұласқан улы думанды сейіл алдындағы еру – қосынды көрген.

	– Мынаның жалпы қарасы қанша? – деген ол, жанынан көлеңкесіндей қалмайтын атқосшы торғауытын жақын шақырып.

	– Кешегі кештен түн жарымына шейін үш мың екі жүз үй туырлығы жабылды. – Ол күс басқан сол қолының қарға тұяқтанған үш саусағын арбайтып, оған жартылай бүгіп, екі саусағын көрсеткен.

	Уақыт өткізбей, Жебе Ноян әр кездгідей көк кіреуке болат дулығасын киіп, көлденең тартылған құла арғымағына мініп, ерудегі әскер қосындарын шолып шығуға жүріп кеткен.

	* * *

	Қоналқы түнін Боралдай тауының күнгейін орап ағатын өргі Арыстың жағасында өткізген Шыңғысхан ол күні Құланға жетуге асыққан жоқ. Кеш жатып ерте оянса да, жайлы төсегінде кәрі мысықтай ұзақ маужырап, кеш көтерілген. Тек кіші сәске кезінде бағланның тұтас шикі құйрығын, мейіз, науат қосып, ұзақ пісілген қоймалжың сары қымыздың тоқ зеренін сіміріп атқа қонған. Енді ол үлкен қосын, қорғаушы торғауыт жасағын бастап, алды көрінген зеңгір тау бөктерін өрлеп, құла сары тұлпарын жай, алшаң аяңына бастырып келе жатыр. Ішінде елу жылдай бұрқанған қайсарлық, залымдық дертінің сырттағы жалғыз белгісіндей құбыла ұшқын атқан сарышегір көзін сәл сығырайтып, әлі де мұзарт төбесі мұздан арылмаған тау биігіне қарайды. Өзен де, бұлақ та, жол да сол биікке мегзеп жатыр.

	Сол жолмен мұның қасынан ерте, құспен бірге оянып кіші хан, ұлы мирасқор Үгедей аттанып кетіп еді. Ендігі ол, жел қанатты ержүрек хан ұлы сейіл майданына жетіп тақалған шығар.

	Ұлы сейіл, құрылтай алдағы, ұлыс, бөлісті ойлағанда, Қағанның көңіл көкейінде ең алдымен осы Үгедейдің тұратыны бар. Рас, мұның алдында арыстандай қос арыс Жошы мен Шағатай тұр. Екеуі мына таудың екі биік шыңы сияқты. Әйтсе де туған жер, өскен орта қасиетті Қарақорым шаңырағы – Онон, Орхон, Керуленді жанындай жақсы көрген жалын жүректі үшінші ұлы осы Үгедейде қалуға тиіс. Бұл ұлы ханның Хорезм жорығы жеңіспен тынғаннан бергі алдағы өмір мұратының бір ұшқыны болып, жүрек түкпірінде жатқан ішкі есебі. Оны белгілі сәт, рәсімді салтанат күніне дейін тірі жан сезуге тиісті емес.

	– Хай, хай жастық, жастық! Әр көрген күнің бір өмір, саған жеткен не бар еді! – Шыңғысхан қос таудың аралығын қуып, кезеңнен аңқылдай соққан салқын самалға кәрі кеудесін тосып, ұлан далада әлде не, қиянда қалған, келмеске кеткен жайсаң күндерін еске алғандай терең күрсініп, құла сарының тізгінін жібере түсті.

	* * *

	Құландағы ордаға кіші бесінде келген Шыңғысхан өзін қарсы алған қарақұрым Баһадүр, ноян түмен басылары ортасында тұрып, ол кеште өз ордасындағы кіші хандар Үгедей мен Төледен өзге екі ұлы – Жошы мен Шағатайдың құрылтайға әлі келмегенін білді. Сол күннің кешінде Алмалықтағы ордасынан аттанып, осылай беттеп суыт келе жатқан Шағатайдың хабарын алып шабарманы жетті. Енді өз хабары өзінде жатқан бір ғана үлкен ұл, айбарлы қолбасы, қара ордада ұлы Қағаннан кейінгі екінші хан – Жошы еді.

	Жошы, Шыңғысханның Құрылтайға шақырған үкілі хатын барша кіші хандардан бұрын, сәуір айының басында алған еді. Бірақ Шыңғысхан осы Жошы түмендерінің күшімен Сығанақ, Сауран, Отырарды күйретіп, Бұхар мен Самарқан, Хорезмнің күлін көкке ұшырып, уәлаят, шаһарларда қан мен көздің жасына бөккен қисапсыз қазынасын сансыз түйелі керуеніне артып, құл мен күңін матап айдап, шығысқа бет түзегенін өз көзімен көрген. “Жемтікке тойған кәрі тарланның енді асығатын жөні жоқ”, – деп түйген. Сол есеппен сәуірдің ортасында Қаратаудың ақырғы сілемінде – Ақжайқын жазығында әскерін ордасымен аз күнге ат айылын босатып, дамылдап жатқан Жошы, ұлы құрылтай өтетін Құланбасы жазығына жетуге асықпаған.

	Торғауыттар түменін Қаратау сыртында, Созақ атырабында кідіртіп, өзі үлкен ұлы Орда – Еженді және ханзада, бегімдердің бір тобын ілестіріп, үлкен қосыннан Қаратау теріскейіндегі алшын, қыпшақ қоңыраттарының елін, жерін танып, тіршілік дүниесін сырттай шолып, Баба – Ата маңында Сарытау асуы арқылы ат басын оңға бұрған. Ол бұл сапарында ұлы хан ордасынан төрт түмен қырық мың әскерін бастап аттанған, өр Алтай. Қара Ертістен сонау ұлан өлке – Ұлытау жеріне дейінгі ұлы дала – бұлардың кіндік қаны тамған қасиетті ата Меккені ақселеу, айдын көлді монғол даласынан да ұлы, көрікті де көркем екенін кө

рген. Ол осы жорығында шалғыны

теңіздей шалқыған Дешті Қыпшақтың даласында да Орхон мен Онон, қасиетті Керулендей мөлдір сулы, жайсаң жағалы өзендер, аққулы көлдері, сол сұлу жер, ұшан жайлауларды жайлайтын мархабатты елі бар екенін көрген.

	Жазғы жайлауда шұрқырай жылқы өргізіп, қаздай тізілген түйелі көштер жүргізіп, майпаң басып қонысқан ауылдар, арындатып ат мінген қыз-бозбала, ақжаулықты әйелдер, топ-топ дөңгелене тігілген ақшаңқан үйлері мен көз ұшығына кеткен далада жарасты қызық-шыжығы бар ғұмырына жетіп жатқан өзгеше дархан дүние екенін көрген.

	Қыпшақтың аспаны биік, жері кең, таулары зеңгір, аттары жүйрік, аңы көп, қыздары сұлу, жігіттері жігерлі, батырлық та, байлық та жетіп жатыр мұнда. Өмір сүрер адам затына одан асқан не мұрат, нендей арман болатын еді?! Мұндай жер, мұндай елде өсіп-өнген жұртты құлдыққа салу – күннен туған қасиетті – Ғұн бабамыз аруағының алдында күнаһарлық болмас па?! “Жоқ!” – деген сонда Жошы. – Бұл өлкеден алатынын алды, көрерін көрді. Кетсе Қағанның өзі кетсін! Ал жошы ұрпағы өзінің қуаныш-қайғысы, думан-қызығымен осы қыпшақтармен бірге болады. Тағдырдың бергенін осы елмен бірге бөліседі”,– деді Қаратау жонында айнала көгілдір мұнар құшқан ұлы даланы биіктен шолып.

	Айнала ұлы дала, ұшан-теңіз дүние. Мұнда не көп ашылмаған аңыз, шешілмеген сыр көп. Мынау сырт жақта бейне осы дархан өлкенің мызғымас жалғыз күзетшісі сияқты заңғар шоқы қалып барады. Оны жергілікті жұрт – ”Мыңжылқы” дейді. Оның мың емес, түмен жылқысы еркін сиятын арқа сауырына, әр сәйгүлікке шәрбат үшін, мырза табиғат мөлтілдеген тас бұлақтарын сыйлапты. Сайы жыныс долана, жусанды жота, бетегелі беткейі сыңсыған шешек пен қызыл күрең тобылғыға толы. Ертелі-кеш тау тасын жаңғыртып, сайран салған кекілік әніне елігіп, құзардан құла дүниеге құлақ түрген тайыншадай қоңыр құлжалардың келісті кескіні алыстан шалынады.

	Содан бері қарай күншығысында, сонау көз ұшығында көк мұнарға көмілген көгілдір тауларға беттеп, әр қадам басқан сайын мұның алабұртқан асау сезімі алдында екіұдай дүние – мархаббатты өмір мен сол сырлы дүниеге өрт пен өлім сепкен зұлмат күштің тайталасқан суреті қатқабат көлденең тартыла берді. Ол бұл Жошының хан ұлы боп, ат жалын тартып мінгелі өз көзі көрген, өз басы кешкен, әкесі Шыңғысханның әмірімен ажал отына берілген сансыз жан, шығыс-батыстың гүлжазира шаһарлары, қираған інжу ғимараттар, өртенген жәннат баулары мен ешбір жамандық, зұлымдықтан бейхабар туа бітті қаймағы бұзылмай, мына жаңа көктем нұрымен түрлене гүлденіп, сүттей ұйып жатқан түл дүниенің келбеті.

	Иә, сонау көкжиекте көрінген көгілдір таулар етегінде, құлан жазығында шыжан қосын жиылып, мың сан киіз үйлер алдында той-торанғының көк түтіні көкке шаншылып жатыр. Күллі исі монғолдың бүгінде қағанағы қарқ. Бұл маңда Адам-ата жаралғалы теңдесі болып көрмеген ұлан-асыр Құрылтай сейілінің төрінде, дегереңді биікте алшысынан орнаған қара орданың төрінде жиһанды сары-шегір көзімен биіктен шолып, Шыңғысхан отырғаны аян. Моңғол мерейі, әке даңқы сайып келгенде, айтуға тіл, ойлауға қиял жетпес қиян өлкелерді тастүйін ғып ұстап отырған ұлы моңғол қағандығындағы екінші тұлға осы Жошының даңқы. Бірақ Жошы ондай даңқ тұғырынан, мына ұланғайыр өлкеде үйірлеп жылқы өргізген, құлан жортар құла далада дабылдатып саят құрған, пәни дүние қызығын мың мәртебе биік қояр жайы бар. Мұның еркі үстем болса, хан мен қара, төре мен төлеңгітті бөліп жатқан тас қамалды талкан етіп, Құдай мен құлды құдандалы етіп, иен далада үзеңгі шіреп, шат-шадыман ғұмыр кешуді таңдар еді.

	Сол себеппен, ұлы Сейіл жалауы желбіреген құлан жазығына жақындаған сайын, оның қаншама, елдер, өлке, ұлыстарда қисапсыз жұрттың қанын жүктеген хан-әкеге деген перзенттік жүрегіне түскен жиреніштің дерті, күн асқан сайын, ұлғайып келе жатқанын білген.

	Осындай екі дүние арбасып, енжар көңіл күптігей тартып, айнала адырлы тау, көк жонның көп жолын өтіп, сылдыр бұлақтарға аңтарыла назар салып келе жатқан Жошы алдынан, бір шақта алдағы ылди-жазықта үйірлене қонған үлкен ауылдың сыртынан недәуір ұзап, бұларға қарай жеделдете тартып келе жатқан ақ – желеңі аралас, қалың аттылы топтың қарасы шалынған.

	Өр Алтайдан асып, Зайсанды басып, Дешті Қыпшақтың байтақ өлкесіне өткелі бері, жаугершілік жорықпен өткен төрт жылдың ішінде, бұл ұлан өңірді Меккен қылған ел-жұрттың қыр-сырын әр қырынан көрген Жошы, өзі апталап, айлап ортасында болып, тұз-дәмін татқан көкмұрын, қоңыр, алтыбас, байсары, шегірдің әдет-ғұрпында – бұның ата-заманына, көзі көріп, құлағы естімеген мархабатты сенім, дархан молшылық пен құшақ жайды меймандос бейілдің соншалық айқара ашық екенін сан рет көріп еді. Бұл Қыпшақтың сан атырау ата-жұрты, тек салтанат ғұрпымен ғана емес, Селенге – Орхоннан Шығыста Керулен, Күңгейде Хинганға шейін көшкен бұлармен сансабақтас ғұмыр кешкен, тектес ағайыны қоңырат, қоралас, жалайыр, найман, меркіттермен түп ата – түркі тілдес болғасын, сөйлер сөзге келгенде пәлендей бір тосқауыл, кемдік көрмеген. Тек қолбасы – хан әулетіне тән алтынды кемер белбеу, сауыт-сайманы, найза төбелі зерлі қалпағы, қайқы тұмсықты кең қонышты шоқайма көк етігі болмаса, мұның моңғол текті хан ұлы екенін мүлде байқалмас еді. Оның үстіне моңғол қаруының жеңісімен тынған ең соңғы Гурганжа жорығынан кейін, ордасын қыпшақ даласына орнатқан Жошы, өткен жылқы жылының көктемінде өздері қойын-қолтық араласкан Алтыбастың атақты биі Жиреншеге құда түсіп, ілік алды жаужүрек – сері ұлы Сейілханды (Батуды) текті әулеттің ай жүзді сұлу қызы Жұпар-айдайға үйлендірген. Мұның артынша Батуға тетелес ер көңілді Орда-Ежен көршілес Құлан әулетінің атақты байы Молдиярдың қызы құралай көз, сүмбіл шашты Күнекейді хан ордасына келін ғып, ақ отауына кіргізген.

	Жүрек пен тілек табысса, адам баласының пейілі ол шүршіт, манғұт немесе танғұт болсын, бір-біріне бөтендігі жоқ. Оның үстіне ат мініп, атой салып, айдын көлді жайлауда ырғала көшіп, айлы кеште алтыбақан құрысып, ақсүйегін ойнап, қыр үсті ду-думанды, қырмызы әнге толтырған, ақ үйлерде марқасын жығып, сары қымызын сапырған исі қыпшақ, бақтияр ойсыл, үйсін жұртының бар тіршілік болмысы, өмір тағлымы бұл өлкеге жау болып келіп, жалаң қылышын қанға суарып, ұлы даланы шаң мен өрт даулына көміп кеткен Урянхай, ойраттан қиырдағы Жаужират, Дүрбітке дейінгі сан тайпаның басын қосқан қалың моңғолдан пәлендей бір ала-бөтен айырымы жоқ. Кәдімгі ат мініп, айранын ішкен ашық пейіл, ақ тілеулі ағайын екеніне қаншама көз жеткізген.

	Енді мына асу аңғарынан асқан бетте алда көрінген қалың ауыл сыртынан қозы көш ұзап, тұп-тура осылай бет түзеп келе жатқан неткен топ. Әрине бұлардың кімдер екенін, нендей мақсатт

а келе жатқанын, Жошы аттылы

топтың аяқ басысы, сырт нобайы, ақ-қаралы әлемеш тұрпатынан қатесіз танып келеді. Аралық жақын тартқан сайын Жошының онсыз да ажарлы ашық қоңырқай жүзінде қызыл қан ойнап, нұрлана түсті.

	Сыйлы қонақ жол тартып, ел сыртынан көрші жұрттың көші өткенде, жас-желеңдер, қыз-бозбала ат мініп, ақ пен асын алып, жұптасып ән салып, алдынан шығу – бұл елдің ежелгі салты. Оны байырғы ел – Серне деседі. “Бұл – жол болсын, сәт-сапарлы ақжол болсын!” – дескен ел тілеуінің белгісі.

	Аралық әудем жер қалғанда, көңілді жастар тобынан суырыла алға шыққан, дүр етек ақшағыл көйлек, қара батсайы бешпент, басына үкілі бөрік киген бойжеткен мен басын көгілдір жібекпен шарт байлап, белін қынай буынған дембелше жігіт сүліктей сылаң жүйрік аттарынан түсті. Қыз қолында саумал толы сырлы зерен, бозбаланың қолында құлын тері – қоңыр торсық. Сыпайы, сырдаң басып келе жатыр.

	Дүниеде дәм тұздан ұлы, одан биік нәрсе жоқ. Жошы бұйра жалды, бұлан құйрық кертөбел арғымағы шылауын жанындағы нөкеріне тастай беріп, бірер басып, алға шықты да, ақ зеренін алға тосып келе жатқан ару қыз алдында бір тізерлей иіліп, көксүңгі болат дулығасы жарқырап, оң қолын кең кеудесіне басып тағзым етті. Ол еңсе көтеріп, ашық жанары жарқырай қарағанда, соншалық бір сыпайы, сыбдыр қимылмен жақын келіп, күлімдей тізе бүгіп, тәжім еткен қыз бен ашық ашаң жүзді аққұба жас жігітті көрді.

	– О, сәлем бердік, шығыстың шын-ұлы! Ұлы хан Жошы-аға!

	– Сәлем, сәлем, жас жамиғат!

	– Ойсыл – ата әулетінің ұл-қыздары ұлы хан – аға Сіздің сапар жолыңызға шашу шашып, дәм ұсынғалы шыққан бетіміз. – Сәт-сапар сізге, Жошы-аға!

	– Ой, ха, жақсы ырым, жақсы сөз. Жөн іс екен. Ал кәне, алдымыздан күткен ағайын қолынан дәм татыңдар? – деп ол бір топ нөкерлерін қосының жанына шақырып, қыз қолындағы сырлы зеренге қол созды.

	Сары қымыз толтырылған сырлы зерен қолдан-қолға жылжыды. Қымызы сарқылып қайтарылған сырлы зерен түбінде қиырдағы Ган су, Си-сия елінің зерлі алтын теңгелері сылдырады. Жарқын сөз, көңілді күлкі көбейді.

	– “Көпті көргеннен бірдің атын біл” деген, ал жігітім есімің кім сенің, қай жұрт, қай тайпадансың?

	– Атым – Ізбасар, арғы бабамыз Байшора, Бақтиярдан тараған. Ойсыл әулетіненбіз, Ұлы хан-аға!

	– Е, жарайды. Мықты әйдік жігіт екенсің. Ал мына қыз бала кім болады?

	– Менің атым – Дүрия, ойдағы ойсыл. Есқара әулетінен Жәнтеке-бидің қызымын.

	– Ой, пәлі! Ылғи текті жер, егей өскен ер көңілді жастар екенсіңдер. Кәне, енді атқа қоналық. Айтушы сөзінде біздің қоналқы қоныс Ойсыл бұлағында болса керек.

	– Иә, көшпелі орда Ойсыл бұлағында хан-ие! Қашықта емес, анау көгілдір қырқаның арғы беткейінде, ат шаптырым ғана аралықта жатыр.

	Топ алдын Жошы, Есеншора бастаған қалың дүрмек дүрліге қозғалды. Алдыңғы қыз-бозбала тобынан ашық ауада қалықтап шырқалған ән естілді. Қаншама жылдар шаң мен мұң басқан жаралы жайсаң дүниеде қайта қалқыған, биікке қанат қаққан мәңгілік өмірдің өшпес белгісі еді бұл.

	* * *

	Жошы ол күні түс қайтқан шақта, қасында бір топ нөкер-қосыны, тау бөктерлеп алға кеткен шолғыншы жасағының ізімен, тау мен дала шегінде қазандай қайнап жатқан бұлақтың басына келген. Бұлақ аласа қыраттардың қолатты – ойпатында, қоралы қой еркін сиярлық қазан шұңқырдағы шыңыраудан, күн шапағындай алтынды айдар нұр шашып, шиыршық ата шымырлап, одан арғы жолы жасыл нулы тал-терегі сыңсығап тоғай өлкесіне ұласып, арындап өзен боп ағып жатыр.

	– Бұл қай жер, қандай ел? Мына жатқан керемет неткен өзен? Сөйле! – деп Жошы, ат үстінен, жанында сонау Ақжайқыннан бірге жол бастап, ханға – қылауызы міндетін атқарып келе жатқан Өр – Ойсыл тайпасының мерген жігіті Есеншораға бұрылған.

	– Бұл жер менің батыр бабам Ойсылдың жайлауы, Ұлы хан. Сонау өрде, тау жотасында көрінген ақбоз үйлер Ойсыл ұрпақтарының ауылы. Мына бұрқанған бұлақты ол – Ойсылбұлағы дейді. Қалың тал-терегінің саясы елге, нуы аңға, бұтасы құсқа пана, бұл кереметі көп, әулие су, ұлы хан!

	– Әулие су жолаушыға кез болғанда ат ауыздығын алып, бет-жүзді шайып, тәбәрікке деп сусын қандырып жатпас па еді!

	– О, ұлы хан, ол солай, аттан түсіңіз. Әулие – су, ол – Күн Құдайының адамға берген асыл сыйлығы. Кәне келіңіз, аттан түсіңіз, ұлы хан!



	Жошы ол күні көшпелі ордасын осы әулие, Ойсыл бұлағынан қозы көші өрге, бетегелі белес төбенің биігіне тіккізді. Мол жайылған ақ киіздің үстінде аз-кем аяқ созып, тыныс алғасын жал-құйрығы төгілген төбедей шомбал торы тұлпарына мініп, қасына Орда Еженді ілестіріп, жолды Есеншораға бастатып, айнала ашық дүниені кеш саясында шолып қайтуға жүріп кеткен.

	Орда – Ежен монғолдың 1219-шы жылан жылғы жорығында әскердің сол қанатын өзі бастап келген Шыңғысхан ордасында еді. Зайсаннан ұлы даланы бетке алып тартқан Жошының түмендері, ол кезде Ырғыз маңында. Хорезм-шах, Мұхаммедтің аттылы алты түменнің тозтозын шығарып, аттарының маңдайын Сейхұнға бұрып, көк найзасының ұшын Ұлы жібек жолында гүлденген күңгейдің, шаһарларына түзеген кезі.

	Өзінің осы ұлылық даңққа қатысты екенін биік мәртебе тұтатын Орда-Ежен, әкесімен дәрежесі тең, ат тізгінін қатар ұстап, үзеңгі қағысып, еркін-бұла ашық даусымен даланың төсін жаңғыртып әңгіме айтып келе жатқан-ды.

	– Ұлы Қаған, Асфара мен Тараз. Испиджаб пен Баршынкент, Қараспан құлағасын. жылқы жылы көктемнің қараңғы бір кешінде Ханқорғандағы ордасына Үгедейді шақырды.

	– Не айтты, Қаған?

	– Сен, – деді Қаған Үгедейге, – Осы Испиджабтан Дешті Қыпшаққа дейін үлкен жолдың үстінде қанша қамал тұрғанын білемісің?

	– Білемін! – деген Үгедей.

	– Ал білсең, санап бергін маған!

	– Олар – Отырар, Оксуз, Сауран, Харлук, Бабаата, Сығанақ, Созақ!

	– Жә, біледі екенсің, жетеу болды ғой, – деді Қаған. Жеті қамалды бұзған қаһарман жеті түменнің рухын аспанда оты жұлдыз боп жанған Жеңіс Құдайы көруге тиіс. – Ол Үгедейге, орданың ашық түндігінен көрінген, қаратүнек аспанда жарқыраған жарық жұлдызды нұсқады.

	– Сөзің жөн, Қаған, – деді Үгедей.

	– Жөн екенін білем, – деді Қаған. – Үлкен сөз – ол жердегі жеңіс отын аспандағы Құдай отына көрсету үшін жеті қорған орнауға тиіс. Жерде адам, көкте Құдай біздің ұранымыз – Сульдэ, сол қорғанның түнгі отын алыстан, тым алыстан көруге тиіс. Сонда ғана моңғол шырағының сәулесі барша ғалам үстінде өмірбақиға сөнбей жарқырап тұрмақ.

	– Сөзіңде қате жоқ, Қаған, – деді Үгедей.

	– Енді маған сөз емес, іс керек. Жеті қорған, жеті оба, жеті шырақтың жеті танапта жанып тұрғаны керек! Асфара, Шаштан Қарааспанға дейінгі қалың елдің барша тірі еркегін, құл-құтпанын түгел көтерт! – деді Қаған.

	Қаған мен Үгедейдің арасында болған сол кешкі сөзден кейін, он төрт таң атқанда, қолына кескір, қазғыр, шеңгек алған үш жүз мың құлақкесті құлдары, орданың жер тыңшысы – Маңғыла қылауызы көрсеткен жеті биіктің үстіне айдап шығарылған.

	– Не тындырды олар?

	– Үш жүз мың құл ай жарым Орда Ежен алдағы күнбатыс биікте әлі толыспаған жас айдың сынық табақтай жартыкеш нобайын нұсқады, – топырақты қан, терімен илеп жұмыс қылды. “Көптің ісі көл” деген, сафар айының соңында өлкені шолуға шыққан Қаған, Арыс өзенінің арғы, бергі дала айдынында, ең биік белдер үстінде орнаған жеті зәулім төбе, топырақ қорғандарды көрген. Қаған сол қорғандардың Арыстың шығыс жағындағы екеуіне жеңіс алауын жағуға бұйрық еткен. Ол – моңғол қаруының Испиджаб пен Шашты алған жеңіс рухының оты, – деген Орда – Ежен.

	Бұл әңгіменің тұсында тай шаптырым ұзаған Есеншорадан қара үзбей келе жатқан Жошы мен Ордан Ежен Қаратаудыц бір тар шатқалынан Сейхұнға қарай ағатын – Шаһи-янс өзенінің күншығыс дала биігінде, қара дөңнің ұстінде, қан жұтқан қара топырағы әлі де бусанудан танбаған, аса зор зәулім қорған – төбеге келіп жеткен.

	– Міне, Қаған орнаттырған жеті қорғанның, Дешті – Қыпшақ даласына барар жол үстіндегі, шеткісі осы! – деген сонда Орда-Ежен Жошыға ат үстінен бұрылып.

	Жошы жауап қатпай, түнерген бүркіт қабағы астында ойнақшыған отты көзімен, тағанынан ұшар басы жебе тартып зәулім қорғанның ауқымын сырттай шолып ұзақ тұрған. Енді ол арғымағы тізгінін күміспен қапталған ер қасына қаңтарып атынан түсті. Маң басып қорған төбенің ұшар басына шықты. Сол биіктен алыс – шығыста қарауытқан таулардың қарабарқын кешкі нобайы көрінді. Қара таулар, қалың таулар қыпшақтың қиян даласы – барша ұлылықпен шексіздіктің жиһан жүзіне берген жалғыз сыйлығы ма екен бұл?! Құс жетпеген, құлан өтпеген кеңістік, енді міне, мына жым-жырт, тылсым кеште бір қияннан Алтай асып, Тарбағатай басып, көктеңізді өтіп, құла дүниені көктеп келген ұлы хан Жошы аяғының астында жатыр. Дүние шегі адам үшін жаралған болса, оның шегі, ұшан-ұшығы осы болса керек еді.

	Ол жым-жырт қалғыған қара кеште ат тізгінін алыста қарауытқан таулар өлкесіне бұрып, маң даланы бетке алды. Оның сыры мен жыры, жер төсінде туып, жел қанатты өмір кешіп, енді сол жердің құшағында қалар перзенті үшін бір ғұмырда таусылмақ емес.

	* * *

	Ертегі ме, аңыз ба, бала жастан әжесі – ӘуелунУженнен естіген сол бір хикаяны Жошы, тіпті есейіп, ер қолбасы санатына қосылған шағында да ұмыта алған емес. Ол кезде бұлардың қыстауы – қастерлі ата қоныс, Алтын Ононның шығыс жағасында еді. Алдыңғы алапта шағын қамысты көлдің айдыны көрініп жатар еді. Көл бар жерде ел бар, ел бар жерде таусылмайтын сөз бар. Қыс түсті. Андастың айбынды ұлдары атқа ер салып, егеулі найза қолға алып, қорамсағын асынып, жортуылды өмір кешіп жатар еді. Аларман, шабарман ел, барымталы-бақталас қоңсы ру-тайпалар бірде беріп, бірде алып, арадан жау, бастан дау арылмаған ағайын. Сол қиқуы мол қиян-кескі заманда тағдыр жіберген ажалдан, адам сілтеген найза, жебеден қыршын кеткен өмір көп.

	Сенің батыр бабаң Андас, емшектес бауыры Барласпен бірге қасиетті періште – ана Алан-құбаның перзенті еді. Бұлар ана құрсағына ай нұрынан пайда болған ғайыптың ұлы. Жап-жас батыр Хұлан жорықта жау оғына ұшты да, айдалада ақ отаудың ішінде мұңды әуен, сарқылмас жоқтау әнін айтып, жарыққа жаңа келген сәбиі Бұзанжыраны бесігінде тербетіп, жас ару Алан-Құба қала берген. Құлан келіп емізген құралайдың лағындай деп ұрпаққа аңыз болған сол оқиға да сол жылғы қыс сарқылып, қыс келістің кезінде, жаңа көктемде басталған.

	Иә, сол жылғы қыстың сарқылуымен бірге, АланҚұбаның тіршілікке талғажу, талшық етер ас-азығы да таусылып, мұң басқан – мұңдық күйін кешкен бір күні еді. Ұзақ түн өтіп, шығыстан таң шапағы рауандап атқанда, ақ отаудың ашық қалған киіз жапсарынан сол көктемнің әуелгі ақ шапағы құйылып тұрған еді. Сағыныш мұңы сыздатқан жүрегі тар кеудеде дамылсыз лүпіл қағып, мархабат күнін армандап талумен тағы бір ұзақ түнін өткізген Алан-Құба, сол таң алдында ғана талықсып қалғып кеткен еді. Көзін ашқанда әлгі жабықтан құйылған ақ нұрдың орнында тек шығыс ертегісінде айтылар ғажайып бір сұлу бейне, қасы-көзі қиылып, өзіне нұр шұғыласын сеуіп, жарқырай күліп, қарап тұрған жайдары жүзді жас жігітті көрді. Есі кете таңданған, тіл қатуға халі жоқ Алан-Құба, әлде бір шақта:

	– Кім боласың жігітім, қайдан жүрген жан едің? – деген.

	– Мен, жазықсыз жабыққан, періште пендесіне жіберген Күн пайғамбардың ұлымын. Сендердің саламат-саулығың үшін келген жанмын. Менің өзім де, ізім де бір өзіңнен басқа пендеге көрінбек емес. Енді сен жесіржетімдік, аштық пен жоқтық азабынан азат жансың, АланҚұба. Мен әр таңның нұрымен бірге келіп, қасыңда болам.

	Енді сен бақытты, мұратына жетер жансың, Алан-Құба, көз жасыңды тый, жылама! – деп, мейірім төгіп қарап тұрған да, көзден ғайып болған.

	Ғайыптан түскен күн ұлы кеткен соң, аштықтан зарыққан Алан-Құба көзе толы қымыз, табағы толы алуа, сан алуан жемісін көрген.

	Иә, “Тәңірі асыраған тоқтыны қасқыр жемес” деген. Таң нұрымен келер күні пайғамбардың ұлы мен АланҚұба әр күні осылай кездесіп жүрді. Бай болып ешкімнен озып та кетпепті, ел қатарынан да кейін қалмаған. Оның Тәңірден тілегені де сол еді. Арада екі жылдай мезгіл салып, Алан-Құбаның Бұзанжырадан кейінгі екі ұлы – Андас пен Барлас ғайыптың ұлы, күн перзенті болып дүниеге солай келген. Күн нұрынан жаралған екі ұлдың байырғы жұрттан өзгеше, ерек белгісі де бар еді. Бұлардың көз жанары таза аспандай көгілдір, сақал-шашы күннен туған жалындай қызыл-жирен болатын.

	Одан бері қызыл судай жылысып қаншама заман өтті. Құрдай құлпырған құбылмалы дүние қай пенденің басына мәңгі-бақи қонақтап қалған еді. Бақыт құсы боп басына бозторғай әнін шырқатып, аз жыл аялдаған қызық дәурен Алтын Ононды жайлаған Андастың көшін бастап, сөзін сөйлеген батыр атаң Есугейдің де басынан көшкен. Сол Есугейдің өзіне тартқан өр кеуделі ұлы болғаны үшін, өз әкең Темуджин де жас шағында жау қолында құлдықта, басы – бұғауда, қолы – кісенде болды, бұл тірлікте татпаған қасіреттің уы жоқ.

	Есугей батыр басынан дәурен-бағы неге көшті? Өмірден неге ерте кетті? Өз әкесі Темуджин құлдық азабын неге тартты, кімнен тартты? Жас ұланның жүрегін жан жарасынан сақтайын, – дегені шығар. Ол жайында Әуелүн әжесі де пәлендей сыр шешпейтін.

	Ол бір сұмдыққа толы сұрапылды өмірде не көп, аламан шабыс, жортуылды жол, басып әкетер барымта көп. Көрші қонған ағайынның бірі қас та, бірі сау. Алыс-жақын көшкен елдің азы дос та, көбі жау. Соның ішінде қашанғы бір заманнан Онон мен Керулен сыртын кернеп, қара орманмен қанаттас жатқан қалың Татар-Тайшыттың бұл Андаспен жауласпай өткен күні жоқ.

	Сол жортуылды күндерде анда жүрген Есугей, саят қызығымен ел іші, қосын-нөкерлерінен көз жазып, құла дүзге лағып кеткен еді. Түн қатып, жалғыз өзі ел іздеп келе жатып, жапанда маздап жанған жалғыз отқа кез келген. Бәлкім өз қосынының оты болар деп ойлаған.

	Келсе, бір құланды жайратып, қызылөңеш, қансоқта қызығында қауқылдасып жатқан бір топ мұздай қарулы бейтаныс аңшы, түнгі тоятқа кірісіп қалған екен. “Енді шегінудің жөні жоқ. Неде болса көрдім”, деп қос басында аттан түскен. Енді байқады, бұлар Андастың қашанғы ата жауы, – Татар-Тайшыттың азулы ханы – Тарғұтай Қырылтөктің “ұялас бөрілер” дейтін жол торушы қарақшылары екен.

	Енді болары болды. Не де болса, сыр бермек керек. “Бәлки, адасқан жалғыз аңшы дер де, өз жөніме жіберер”, деп ойлағам. Күзгі түн от басы, олжа қызығымен өте шыққан. Таңмен бірге жүргіншіге таңырқай көз салған қарақшылар басшысы Аучы кәззап, бұл келген өзге емес, өз дұшпаны жирен басты Андастың азулы батыры – Есугей екенін таныған.

	Аучы нөкерімен күңкілдесіп, беймезгіл жүргіншіге таңғы қонақасымен бірге тостаған толы қымыз әкелуді тапсырған. Шөл қысқан Есугей қымызды сарқа сіміріп, атына ер салып, ерте аттануды ойлаған. Міне, ол жай басып келіп, ат тізгінін қолға алды. Ту сырты жаудың, ысқырған ажал оғы атылар болса, ұрымтал, қолайлы кез осы сәт. Бірақ жау қолы қорамсаққа бармады. Есен-сау ұзап кете барды. Әйтсе де, төбеден төнген құтқармас ажал Есугейді жан алқымнан қанды шеңгелмен ұстап үлгерген еді. Ол ат басын Алтын Ононға, Делуин – Болдаң шатқалындағы қыстау қонысына түзеп, жедел бастырып келе жатты. Ат жалымен жел есіп, алыста қарауытқан қасиетті батыр атасы Хабұл – ханның мазар – қорғаны таяған сайын ішін өрт, сыртын мұз жайлап, суық тер жуған көз алдында аспан-жердің арасы шыр айналып, төбеден төнген сұр тұман тұмшай түсті. Ол қашанғы қайсар жігерін жиып, ат тізгінін қаңтарып, есік алдында қалдырды да, әр кездегідей байсалды басып барып, үйіне кіріп, төрдегі өз орнына отырды.

	– Жақын кел, Әуелүн! Бірлесті жыл, жақсы күндеріміз осымен тәмам. Дұшпандарым у берді. Мен үшін ұлдарымнын маңдайынан сен сүйгін! Қош! – деп, арқалығына қойылған қара мақпал жастығына шалқалап құлай берген.

	* * *

	Бұл опасыз – залым дүниеде қаскөй зұлымдықта шек болған ба?! Болса, әкені жұтқан қорқау – хан, әзірге дұшпандықтан бейхабар балаға ауыз салмас еді ғой. Ондай күн, ондай жан ол күнде қайдан табылған! Есугейді өлтірген хан – Темуджинге ор қазғанда, өзіне көр қазғанын қайдан білген!

	Шектен асқан содырлық, қызылкөз – қызғаныш соңы өз басына сор баларын неге ойласын! Есугей өлгенмен, оның ізі мен көзі өлмеді. Арада ағын судай жылысып алты жыл өткенде Керулен үстін кернеген ұлан-асыр той болды. Моңғол тойы, о бір жағы көл-көсір шашу, думанды – дүбір ат шабыс, күш сайыс. Садақ тартыс, өнер жарыс. Елдің – елдігін, ердің ерлігін сынайтын, бақпен, байлықпен келер дабыра – даңқтың мерейі. Ол дүбір бақ сынаған жалғыз атты кедей мен байлыққа сенген шонжардың бетпе-бет келер жері.

	Құдірет ісіне шара жоқ. “Ат шаппаса бақ шабар” деген. Сол бір ұлы думандағы ұлан-асыр бәйгеде алтын тұрманды бай бағыланның тұлпары емес, жетім кедей Темуджиннің жалғыз аты қалыңды жарып жеке келген.

	Енді міне, Хабұл-хан қорғаны жанында жазғы жайлауына қонған Есугейдің қашанғы қара шаңырағы алдына шаң түсте шонжар жұмсаған шоғырлы топ сау ете түскен.

	– Ей, Есугейдің күшігі. Күштімен айқасып, күніңді батырма. Тарғұтай Қырылтөк жіберген сыйды ал да, жүйрікті бер, – десті.

	– Ол не сыйлық?

	– Күміспен қақталған тұлпар тұрманы.

	– Тұрман... Ол менің не теңім! Маған тұрман емес, мініп жүрер ат керек!

	– Ендеше сөз мынау, батыр екенсің, қайсар екенсің, сол қайсарлығыңды хан алдында көрсет! Қане, ұстаңдар мынаны! – деп қара құзғындай жабылып ұстап, шідер салынған жас асаудай бұлқынған Темуджинді жандайшаптар азу көрсетіп, айбар шеккен хан ордасына апарған.

	– Демек, кең дүниеде жүруге келіспеді ғой бұл Есугейдің күшігі. Бұл солай. “Қақпандағы бөлтірік бөрі болмас” деген. Ер болып еркіндікте жүруді ұнатпаса, құлақ кесті құл болуға жарар. Мойнына бұғау, аяғына кісен салыңдар да, аямай іске қосыңдар, – деген.

	Иә, сол бір тағдырдың кырсық шалған күні көркөкірек Тарғұтай Қырылтөк оңбай қателескенін білген жоқ.

	Қақпанға түскен бөлтірік, көкірегінде кек зары қайнаған жаралы қасқыр енді бір ғана Тарғұтай Қырылтөктің басына емес, құлақ естіп, аяқ жетер жиһан үстіне жасынның отын ойнатқан қара дауыл боп төнер деп кім ойлапты?

	Күндерде бір күн Темуджии аяқтағы темір кісенін үзді. Жасақшы қарауылды сол кісенімен қасқа маңдайдан сілейте соқты да, кең дүние, бостандық ауылы қайдасың деп жөнелді. Оның қолынан шідер, мойнынан қамыт ізі кетсе де көкірегіне терең сіңген кек запыраны кетпеді. Ол енді “жалғызда үн, жаяуда шаң жоқ” екенін білді. Енді құштар көңілдің айызы – күн көрем десең күшті бол, білек біріктір, тобыңды топта, қайратын жаны, қалың қолдың басын қос. Қол бастап, семсер сілтеп, елдер шауып, мыңдардың күші, көк найзаның ұшымен ұшан байлық, қарақұрым мал айдап, пұл мен құлды мына ұлы баба Хабұл ханның қорғаны, кең өлке Керуленнің үстіне тау қылып үйгенде ғана тынар жолын таңдады. Сол құштарлық жолы жапан жүзіп, дала кезген жас жолбарыс, аш бөрі Темуджинді осынау бір жылдары Есугей батырмен жорық жолы табысқан – өзі Тайшыт ханы Тарғұтай Қырылтөкпен ежелден егес, қырғи қабақты, теріскей шеттегі Алан-Ноян қол астындағы Урянхайға апарған.

	– Мен саған асқан айлакер қолбасы бастаған бір мыңдық әскер берем. Жорыққа аттан да, қарғыс атқан жауыз Тарғұтай Қырылтөктен кегіңді қайтар, малыңды, еліңді азат ет, – деген ол.

	Бұл – кеудеде кегі сақарадай қайнаған, өзі жерде, мақсаты көктегі Темуджинге жер Тәңірісі емес, аспанда күн Құдайының өзі жіберген сыйлығы еді.

	– Тірі жүрсем, мына жақсылығың мойнымда кетпес, хан!– деп Темуджин ерулі атқа ер салып, өмір бақи тот баспаған Есугейдің көк найзасын қолға алған.

	Ол мыңбасы, жиырманың ішіне енді кірген, жасында жанулы қанжардай жайнаған Сүбедей атты батырды сол жолы көрген.

	* * *

	Ел деген жарықтық та қызық. Кейде қара серке бастап тоғытпаға бет алған қой секілді. Қаншама жылдар құланның қиындай пышырлап басы бірікпей, бірі сай, бірі қырда, ит жемі күн кешіп жатушы еді. Енді әлдене алдағы дабыл-дүбірін сезгендей Темуджин батыр, ел қорғаны десіп, оның атын ауыздан тастамайтын болған. Сол тұста әуелгі Урянхайлық мыңдық маңына сан атыраптан сағалап келіп жатқан шағын топ, қол-қосында есеп жоқ. Күн асқан сайын молайып, қарасы қалыңдай түскен.

	Енді сол жұрт елеріп күткен ұлыстың ұлы күні туды. Қаншама дәуірді көріп, қаншама заман таңын атырған Алтын Ононның биік жағасынан басталып, қиырға қол асқан ұлы даланың үсті тобырлы ел, лек-лек әскер қолына толған. Жаңа көктемнің жасылын жамылған жайсаң биікте оңаша – оқшау қонған еңселі ақбоз үй алыстан айқын көрінеді. Үй сырты ат тағасындай айнала көксүңгі найзаларын биік ұстап, көк кіреуке, болат дулығалары күн сәулесіне шағылып, иін тірескен Торғауыт жасақтары.

	Үй-іші толған ылғи ығай мен сығай, толымды жайсаң жандар. Ру мен тайпа көсемдері, ноян, баһадүрлер. Нақ төрде, кілем үстіне кең жайылған өрнекті сырмақта, оң жағында Темуджинмен иықтас күллі Андастың атақты биі – Үйсін, бұларды қос қанаттан жалғап ру ақсақалы Дәрітай – Отшығын, Алтан – Нойон, Саче – Беке, Бөрі – бұқа, Бауыршы, Тайшы. Құшар, Итжеген, Қарачор – Нойон, Жалма-Нойон, Тоғычар – Нойон, Сүбедей-баһадүр, ДүрбайБатыр отыр. Ұлы құрылтайдың басталар мезгілі туды.

	Орнынан ақселеу қос бұрымы күмістей жалтылдаған ұзын ақ сақалына қосылып, омырауын жапқан, еңселі ер тұлғалы кәрі би – Үйсін көтерілді. Айналасын биіктен бірер шолып, көтеріңкі үн тастап сөйлеп тұр. Әр сөзі – нақыл, білмегенге – жұмбақ.

	– Аттың жалы, адамның күші тек біріккен бірлігінде. Талшықты тартып бала да, көлде ұшқан шағала да үзеді. Талшықтан ескен қыл арқан айдау бермес асауды тал мойнынан ұстайды. Хансыз ел – ескексіз қайық, қаз қонбас жансыз көлмен тең. Егесіз елді ұры да жейді, бөрі де жейді. Оны өзге емес, өз басымыздан кешумен келдік. Енді ұлы атамыз – Хабұл ханның аруағы алдында, күн Құдайының шапағаты астында, тізе бүгіп, ант етіп, төбемізге көтерер ханымызды таңдаймыз. – Ол орнынан баяу көтеріліп, оң жағында отырған Темуджинғе бұрылды. Оның алдына тағзым етіп бас иді. Енді ол маңғаз қозғалып есікке беттеді. Темуджин де солай аяңдады.

	Есік алды алаңда ашық төселген ақ киіз. Оны айна ла ірі шонжарлар, баһадүрлер, нойандар, ұлыс билері қоршап тұр. Темуджин аяғын алшаң басып, ақ киіздің үстіне шықты. Арбиған маймақ аяғында ақ былғарыдан оқа-оюлап тігілген қайқы тұмсықты кең қонышты етігі, басында шаншар төбелі сұр сілеусін бөркі, жирен бұрымы шудаланып иығына төгіліп, сарышегір көзі шоқжайнап, кең кеудесі насат өркештеніп, өрлей түсіп отырды. Қарсы алдынан бірер қадам басып, Үйсін би шықты. Ол Темуджиннің алдына бір тізерлеп жүгініп тауап етті де, қайта көтеріліп оң қолын биік көтеріп, көк аспанды нұсқап, зор даусымен кең даланы жаңғыртып сөйлеп кетті.

	– Уа, Темуджин, көк құдіретінің бізге жіберген елшісі, басыңды көтер де, көкжүзіне көз жібер. Көргін, білгін, қабыл ал – барша ғалам, жамағат алдындағы қасиетті ісіңді. Көкте Құдай, жерде сен, сол ұлы парызыңа адал бол. Құдай жолын қабыл қылмай, пенделікпен адассаң, жиһан жазаңды берсін. Сен осы күн, осы сәттен көктен түскен жиһанның пірі – ұлы хан, барша жұрттың биік шыңы – Шыңғысхансың! Кәне сөйле, Шыңғысхан!

	Ол айнала анталаған топ, ақ киізді шірей көтеріп қоршаған баһадүр, Ноян, ұлыс, тайпа көсемдерін өткір жанарымен бір шолып:

	– О, қасиетті Онон, көгілдір Керуленнің ұлдары. Мені хан көтеріп, халайық алдына келдіңдер! Бұдан арғы әмір, сөз менде. Бізді алдымызда ұлан асу қатерлі өткел, қиын жолдар күтіп тұр. Сол жолда өлсек басымыз, тіріде ісіміз бірге. Көк Құдайы, ұлы Хабұл – хан бабамыздың аруағы алдында моңғолдың соңғы мерейі, ақырғы арманы тынғанға шейін, жиһан жүзінде моңғол мерейі үстем болғанға дейін жанымыз, қанымыз бірге. Осыған көндік, сертті бердік десеңдер, Көк Тәңірісі астында бар дауыспен ашық айтыңдар!

	– Баста, біз өзіңмен біргеміз, Ұлы Шыңғысхан! – деп бар даусымен күркірей айқайлады Бауыршы нойон. – Баста бізді ұлан ғайыр ғаламға!

	Барша жұрт, баһадүрлер, нойондар, көсемдер одан әрі қалың ормандай қайысқан жұрт, найзасын жерге тіреп, иін тірескен мыңдықтар мен түмендер бастарын төмен иіп, тізе бүккен. Нояндар қос тізерлей шөгіп, маңдайымен үш қайтара жер иіскетті.

	– Бұл сертіміз бен антымыз көкте Құдай, жерде Шыңғыс естісін. Жорықта, ұрыста, жеңісте, салтанат кезі, қайғы-мұңды күнімізде біз өзіңмен біргеміз. Адалдыққа ант етеміз, Ұлы хан!

	– Біргеміз, біргеміз, ант етеміз, ұлы хан! Баһадүрлер, нойондар бірге көтерген көп дауыс, одан әрі қайысқан қара халық, көксүңгі найзаларына сүйенген сан мың қолға ұласып, тамылжыған таза ауада күн күркірегендей жаңғырықты.

	Тағдыр сәтін келтіріп, көк құдіреті қолдаса, адам ғұмырының шығар биігі, жетер мұратының шегі жоқ. Сұм заманның сұмдығы зұлымдық қақпанына тым ерте, бала жастан түсіріп еді. Аш-жалаңаш құлдықта, қорлықта өткен өмірде ол аранын ашқан ажалмен бірге жүрді. Ол мың өліп, мың тірілер күндер кешті. Даланың сұрапыл боранына ұшып, орманында шіріп, не жау оғынан мүрдем кетуі әбден мүмкін еді. Бірақ сақгаушы Тәңірі оны төбеден төнген зұлмат қатерден сан рет сақтап, дозақтың қыл көпірінен аман өткізді. Аман өткізіп қоймай, оны жиһан кеңістігі көрінер – құдіреттің тек бір ғана жанға, ұлы ханның маңдайына жазған биігіне көтерді. Ол енді – Ұлы хан. Көк Тәңірісі жер бетіне өзі жіберген жалғыз елшісі – Шыңғысхан!

	* * *

	Алтын Ононның бойы алыста көрінген шыршалы шың тауларға қарай созылған ұлан дала. Жазғытұрым аспан айдынының қалың жұлдызындай топ-тобымен шоқтана отырған ауылға толатын. Шұрқырай өрген үйір-үйір жылқы, құлдырай шапқан құлын, жамырай өрген қойқозы, шудалары жер сызып, маңғаз көшкен түйелер, асау мініп, құйындата құла дүзге жүйткіген жас желеңдер, өмір пердесін енді ашқан Жошының көз алдында балқаймақтай ұйып тұрар еді.

	Ақшоғыр бұлттар көшкен зеңгір аспанның көз жетпес биігінен мархабаттың әнін шырқап, қиян шетке қалқыған тырналар көшін ұзатқан бала көңілі, кіршіксіз сәби жүрегі, мына көктем көгімен түрленген сиқырлы – сұлу дүние, осы сұлулық көркімен бірге соншалық сұрқия-сұмдығы мол, зұлмат-зұлымдыққа да толы екенін ол күндері қайдан білетін еді?

	Енді міне, алты ұлыстың, алты арыстың ілкі жақсы, хан, баһадүр, нойон, алпауыт бай-бағландары сарыала жабдықты арғымақтар мініп, құлан құйрықты сарыала тулар көтеріп, Алтын Ононның өрінде Хабул-хан бабаның қашанғы қара шаңырағына жиылған. Дуылдаған ел, гуілдеген сөз, ұран тастап, ұлылық парқын аспанға атқан нөпір топ. Бәрінің аузында жалғыз сөз – Ұлы құрылтай! Бәрінің айтатыны бір ұран – ол Шыңғысхан, ұлы Қаған, аспандағы күн Құдайының жер жамағатына жіберген жалғыз өкілі, жалғыз тірегі, жалғыз хан, қаған – Шыңғысхан!

	Ал Шыңғысхан туында бір ұран. Ол жеңіс құдайы – Сүльдэ. Ол енді қашанда ұлы хан – Шыңғысханмен бірге. Көкте – Құдай, жерде – қаған, ұлы монғолдың туын ол енді тек алға, жаңа жер, жаңа елдерге бастамақ. Барша жер, барша ел түгелдей монғол атының аяғы ең шеткі теңізге жеткенге дейін дамыл алмақ емес.

	Енді, Ұлы құрылтай ақ киіздің үстіне хан көтерген Шыңғысхан туы астына Алтын Онон, көгілдір Керуленнің Тоғучар нойон, Жебе нойон, Бұрынтай баһадүр бастаған Тоғауыт түмендері, Қарачор нойон бастаған барластар түмені, Сүбітай баһадүр бастаған Урянхай түмені, Бала нойон бастаған Ойрат түмені, Алақ нойон бастаған Дүрбіттер түмені, Бүгурджи нойон бастаған Өлеттер түмені, Дүрбай баһадүр бастаған Байттер түмені сап түзеп тұрды.

	Ононның бойы, көк аспанның асты ылғи жарау ат мініп, көк сауытқа құрсанып, қайраулы қылыш, егеулі найза қолға алған мұз балақты жасыл жасақтар легіне толды. Ононның бойы, қиян-қырқалар үсті ол күндер мың сан тігілген қосын, дүбірлете айдалған жылқы, күнтүн қатып ағылған әскер легіне ұласып, дауыл қозғаған теңіздей толқып жатты.

	Түн баласы аспан асты, даланың жүзін лаулаған отқа қақтаған қансоқта ет, үйітілген құйқа, күйген майдың қоңырсық кермек исі кернеді. Қос-қосынның алдында, от алауы, айдың жарығында, ұялас қасқырдай таласа-тартысып, жалаңдаған сапымен шарт-шұрт кесіп, жұла-жұлқып, май асап, қан жұтып жатқан ұшы-қиырсыз қара топ. От үстіне төнген ылғи жазық бет, майбөксе, қысықкөз, майлы қара жаужүрек жауынгер қандыкөбік боршаны қара қанжарға түйреп, қызыл көМеккейге таласа тастап жатты. Аңыраған шексіз дала, құла дүние құшағында, дауылды боран, от пен су, шыжыған аптапта қақталған қара нөпір қосынға бұдан асқан өмір мұраты болмақ емес, одан өзге жан ләззатын керек те етпеген.

	Алты ұлыстан келген алты түмен, хан ордасы Торғауыттың қос түмені, сегіз түмен-сексен мың қол, ішкі Алтайдан қиырдағы Син империясына дейінгі ұшан-теңіз өлкеде шілдей бытыраған ел, тайпалардың бірде-бірінің мандайына бітпеген.

	Бірақ, құралай жастығын бұғаулы құлдықта, ақиреті арылмаған азапта өткізген, шемен жүрегі захарға толы, жаралы жолбарыс Шыңғысхан мұраты тек осы Алтай мен Саян, шығыстағы Хинген арасы емес, әзірге ат аяғы, адамның көз-құлағы жетер жерлерден тым кең, тым алыс алшақ жатыр. Құдай сөзімен, Құдайдың еркімен жер Құдайы өзі болмайынша, мына шибөрідей шулаған бәтербәтуәсіз сұрқай дүниеде екі көздің бірі – жау, екі күннің бірі – тамұқ.

	Өзгені былай қойғанда, мына іргедегі таңғұт, Енисейдегі қырғыз, Батыс Алтайдағы меркіт пен керей, найманнан ата заманынан бергі бұл қалқа моңғолдың көрген құқайы аз болған ба еді?! Ежелгі дұшпан ата жау бас біріктіріп, қол түйістіріп, тағы бір ақиретті басқа орнатпай тұрғанда, бұлардың ел мен жері Тарпанның қиындай бірі сай, бірі қырда жатқанда, шеру тартып, шеп бұзып, шеттен тиіп, аспан асты, жер үстін, ат тұяғы жетер дүниені түгелдей монғол табанына салғанға дейін ат айылы босап, монғол басы жастыққа тимек емес. Сол есеппен күн-түн қатып думандатып, түмендерін топтап, жау-жарағын сайлап, дамылсыз күндер кешкен Шыңғысхан заманының айтулы доңыз – 1203-шы жылы жеткен.

	Тағдырдың өзі асықтырып жатқандай сол бір жылдың көктемі де Алтын Онон бойындағы қалың Торғауыттар еліне жылдағыдан ерте келген. Амал (наурыз) кіре қар көбесі босап, жылғалардан жылысып сулар ағып, көбікті көлдер көк мұздың құрсауынан босаған.

	Бұл кез – мәңгілік мұзарт құздар құрсаған Гималайдың сан тарау асуларын асып, жылы теңіздер өлкесінен терістіктің қиырсыз орманды өзен, көл-дариялы алабын бетке алып, қиқулай келіп жатар келгін құстың мезгілі. Дала көлдерінің айдыны, жылы сулар үсті ағыла қонып, қиқулай ұшып жатқан қисапсыз көкала үйрек, қоңыр қаз, ақшағала аққуға толған.

	Сейіл құрар, серуен сүйер ханзада, бек-бегімдер үшін бұдан артық пәни тірліктің ұжмағы, бұдан асқан жан ләззаты болған ба еді! Сол Амалдың айтулы бір күні, атақты Есугей батырдың ілік алды немересі, бүгінде мәртебесі шырқауға шыққан Шыңғысханның үлкен бәйбішесі Бөртеден туған үлкен ұлы Жошы он төртке толған жасында, өзінен төрт жас кіші Бөрісері інісі Үгедеймен бірге, қасына Торғауыттың бір қосын жайсаң жасағын ілестіріп, көгілдір Керуленнің бойында дабылдатып құс салып, сұңқар саятында жүрген.

	Басына сілеусін бөрік, үстіне белін жалпақ күміс кемермен қынай буған ықшам ішік, аяғына сары сақтиян етік киген, құлан желісті құла арғымағты Жошы, қолында Делуин Болдок тауында торға түсіріп, әйгілі құсбегі Тоқа баптаған, қара тарлан ителгісімен қылаң боз жүйрігінің үстінде үкілі тымақ киіп, құндыздай құлпырған Үгедей, оң қолына қондырған сылаң сұңқарымен келе жатқан.

	– Сұңқардың жолы үлкен, серті биік. Сұңқар бар жерде өзге құсқа орын жоқ. Сілте! – деген Жошы, қалың қаз Керуленнің кеңістігін тұмшаған бір шағын айна көлдің жағасына келгенде, қос жанары шоқтай жайнап, тағат таппай, ентелей түскен Үгедейге тіл қатып.

	– Ал сен, ителгіні қайда салмақсың, Жошы?

	– Ителгі сұңқармен таласпайды. Мұның әуселесін сырттың бетегелі белінде дуадаққа жібергенде көреміз.

	– Ендеше кеттік! – деп Үгедей оқыс тебініп, қылаң жүйрік тізгінін еркіне берген.

	Үдере соққан дабыл, суырыла жөнеп, бауырын жазып, көсіле шапқан аттың жел-желігі үстінде Үгедей сілтеген сұңқар көл бетінен көтерілген қалың қаз арасында найзағай отындай жарқ-жұрқ сорғып кете барған.

	Қияғынан жараған қыран-сұңқар, о да бір құрбандыққа қатесіз сілтеген алмас семсер. Қимылына көз ілеспес жай түсірер жасынның оты. Түбіт қауырсыны аспан жүзінде қардай түтеген қоңыр қаздар көл жағасы жазық майданда топ-топ құлап жатқан. Қиялай ұшып, қиғаштай тиген алмас тұяқтан топшысы қиылып, алмадай ұшқан қаз-үйрек ол күні саяткерлер қанжығасын жетерлік-ақ қандаған.

	Жапан-дүзде киіз қостың ішін думандатып қонып шыққан саятшылар, енді Баян ұланның байтақ жазығына шығып, иен далада шау тартып, мамырлап жатқан қалың дуадаққа, Жошы ителгісінің өнерін көруге келе жатқан.

	Саят қызығының талай таңын атырып, талай күнін батырған жас сері – Жошыға ителгінің көк жүзінде тас түйін боп, оқтай зулап, дуадақ тепкінінен асқан айыз қандырар қызық жоқ. Ашық аспан, ашық дүние, кең дала. Барша ғалам, айна жүзі алақанда тұрғандай. Әне, анау алыста, сағым ойнаған сары дала, көгілдір көкжиекте қойдай жусаған сол дуадақтар үйірі. Жау келерін, бір сұмдықтың боларын сезіп, өрісіне үрке көтеріліп, ығыса-ықтап, маймаңдай жылжып барады. Енді міне, ұрындының кезі. Оңтайға келіп қалған Жошы, үдіре соғып дауылдатқан дабыл екпіні астында, құла жүйрігін құйындата шауып келген бетте, ауыр көтеріліп көк жүзіне өрлеген көкмойынды көп дуадақтар тобына қара тарланын құлаштай сермеп жіберген.

	Ителгі оқтай атылып, аспанға самғап шыққан.

	– Әне! Уа, пәле, қараңдар әне! – деп дала жаңғырта, шаттана айғай салған Жошы, құланың тізгінін шірей тартып көк аспанға шаншыла қарап қалған. Алда, айызы қана сүрең салып зулаған Үгедейдің соңында, дүрліге шапқан нөкерлер ат ауыздығымен алысып, Жошы жанына топтанып аспандағы айқасқа бұлар да жапа-тармағай көз тігіп қалған. – Уа, пәле қараңдар әне! – Жошының даусы тұнық ауаны жаңғыртып, тым биік естілді тағы да.

	Сол сәт мұндағы барша саяткерлер көк аспанда, шырқау биікте ноқаттай боп тас түйін түйіліп, сала мойынын созып жіберіп, жанталаса қанат сермеп, ұзап бара жатқан дуадақ тобы үстінде шүйіле сорғып жүрген бармақ басындай қараны көрген.

	Әне, шірей тартқан жебедей, әуені жарған сұмдық суыл естілді. Ол тажал оғының суылы. Ителгі оқтай зымырап келген бетте дамылсыз қанат сермеп, жандәрмен ұзап бара жатқан нән ата қоразды ту сырттан сүйкеп өтті. Сол замат тағдыры талассыз тынған даланың ақбауыр қызыларқа марқасы, аспан жүзінен астаң-кестең аударылып жер құшағына құлап келе жатты.

	Қыран тарлан алғанына, жегеніне емес, тепкеніне мәз. Тұнжыр көзге қан толып, қиянға қайта шырқап самғайды. Аққан жұлдыз ағынымен сорғатыла – сорғып теуіп жібереді де, жалт ете қайқайып, қайта өрлеп кетеді. Тарлан тепкісінен топшысынан қиылған, желкесінен үзілген апай төс ауыр құс бар екпін салмағымен жер төсіне соғылып, қанды көбігін құсып, әр тұста жайрап жатты.

	Қиқулай шауып, қиян көктен құлаған олжасын теріп, канжығаны қанға бөктіріп, Керуленнің кең өлкесінде апталы күн саят құрған хан ұлдары Жошы мен Үгедей, сол айтулы амалдың ортасында, Алтын Онон бойында ай астында айқара түтін салған Есугей қыстауына оралған еді. Қоржын-қосқалақ пен бөктерге, қанжығалар толы олжа, қолдарында құсы, екпіндей бастырып, саусылдап келе жатқан Жошы мен Үгедейді, қыстау сыртындағы қырқада бұлардың немере ағасы, Ұлы хан, Шыңғысханның інісі Итжегін қарсы алған. Ол салған жерде:

	– Ей, екі малғұн, әуейінің әнін айтып, өнбес іске әуре болып сендер жүрсіңдер! Әне, анау Шағатайды көріңдер! Шыңғыстың шын ұлы сол. Кешегі кеште Алтайдан алдырылған атақты Шаманның алауы астында ұлы қолбасшының қолынан күн Құдайдың сыйлығы – кіреуке сауыт, қару-жарағын алған. Ол енді кіші хан, Жебе нойонмен бірге әскердің сол қанатының басшысы! – деген.

	– Сол қанат Шағатайға тисе, қаһарлы қара орта мен оң сапарлы оң қанат олжа бөліске түспеген шығар. Кімнің түмені күшті, кімнің әскері айбарлы, кезінде көріп алармыз! – деп Жошы қыстауды беттеп тарта берген.

	Күн кеш тартып қалған еді. Аңғарды ымырт жапқан қара кеште қыстаудағы ең үлкен, ең биік Есугейдің қара үйінің алдында, кең алаңқайда екі жерде алауы биік шалқыған от маздағы көрінген. Ол рәсім аз болса да, монғолдың өмір-салтын көрген Жошыға таныс. Бұл ұлы шерудің алдында қасиетті орданы жын-шайтан, дию-перінің зұлмат-зиянынан қорушы Жеңіс Құдайы – Сульдэнің

еркімен, Монғол әскерін алыс ел, жаңа жерлерге бастайтын жас ханзадалар Жошы мен Үгедейдің әуелгі жорық сапарына арналған қарт шаман Бэкидің жаққан маздақ – оты.

	Туған анасы Бөртенің оң қанаты ақбоз орда үйінде аттан түсіп, аз-кем тыныс сәтін өткізген Жошы мен Үгедей, енді өздерін бүгінгі кештің рәсім-салты күткен Есугей атасының қашанғы қара шаңырағына келген.

	Үй алдында маздаған қос алауды күзетіп, найзаларын айқастыра ұстап, екі торғауыт жауынгері тұр. Бұлар сол найза асты, от арасынан өтіп, сайыпқыран үй күзеткері ашқан қашанғы қара есіктің табалдырығын аттаған.

	Ортада топтана жанған жеті шырақ көрінді, үй іші ала көлеңкелі, күңгірт те сұсты. Мыс тұғырдың үстінде түтін салған жұпар гүлінің ащы иісі аңқиды. Төр жағалай, кереге басына кере тартылған теңбіл барыс терісінің бетіне айқасқан жеті найза. Төрде қат-қабат төселген ақ киіздің үстінде күллі андастың ақсақалдары Ұсын – нойон, Дәрітай – Отшығын мен олардың ұлы әжесі Әуелүн кемпір. Сексенге қараған жасында сұңғақ бойы әжімді қоңырқай жүзі, тарамысы тарбағай, көнтоқа арық қолдары бейне будда хұндұсы мыс Құдайының бейнесі дерлік. Бұлардың оң жағында найза бойы жерде, марал бөстегінің үстінде бастарында шыңдауыл болат дулығасы, үстінде көк кіреуке сауыт, алмас семсерлерін алдына көлденең қойып, жүзі күреңітіп, сол жақ бетінде қас-қабағын қоса Найман қылышы шапқан қиғаш тыртығы айқын көрініп, жалғыз көзі жасынның отындай ұшқын атқан әйгілі Сүбітай баһадүр мен оның сол жағында шомбал шоқыдай боп шөккен сом тұлғалы еңсегей батыр Жебе нойон отыр. Бұлар шаман зікірінен кейін қос ұлан қолбасы ханзадаға арналған орда рәсімін атқаруға тиіс.

	Жошы мен Үгедей гүл маздағы алдына тізе бүгіп, жұптасқан қос алақанын мандайына тигізіп, ұлы ордаға ізет көрсетіп, сайыпқыран торғауыт нұсқаған бір кесек ақ киіз үстіне жүгіне жайғасты. Сол шақта сол жақтағы көлеңке бұрыштан ыңырана боздап басталған қара қобыздың сарыны естілді. Есіктен ұзын сылдырмақты аса таяғын жерге таяп, мысықтай маймаң басып, жеңіл жортып, жорғалап келе жатқан тірі аруақ бейнелі кәрі шаман Бэкидің елес түстес бейнесі көрінді. Басында қос мүйізді жарғақ тымақ, үстінде ала-құла келте бешпент, шашақ балақты құлын жарғақ шалбары, мойнына ілген қара сақтиян дорбасы – өн бойы, тұтас тұлғасы әсем сыңғырлы-сылдырмаққа толы. Бейне саудыр-садағын атуға сайлап, айбар шеккен ала теңбіл жайраның ат астындағы ойнағы дерсің!

	Қоңыр үрдісті үнмен ыңырана шалқып толқыған қара қобыз, уақыт озған сайын екпін алып келе жатқан сұрапылды дауылдай, үдей сарнады. Сол сарынның ішінде аса таяғын аспанға сермеп, қан көбелек айналып, қара сирақты жалаң аяғы жер тепкілей жұлқынып, от ойнатып, зікір сала билеген кәрі Бэки жүрді.

	Шаманның биі жын-шайтанға, аспан жүзін торлаған зұлмат күшке айбат. Адуынды айбат шегер Шаман тұрағында мархабаты мол бақыт шырағы мәңгі маздамақ. Енді бір шақта шаман зікірі шырқау шегіне жетті. Кәрі Бэкидің қимылына көз ілеспей, судан шыққан сусардай сілкінді. Сылдыр-сылдыр, күлдір-күлдір үдіре соққан үн салып, қайқы төсін қос қолымен ұрғылап, қос тізерлей шөгіп, сарын ырғағымен мың құбыла сілкініп, қос мүйізін желкелікке қайырып, қара жерге тигізді. Аса таяғын таяна шиыршық ата ойнақшып, бір аспанға атылып, бір жерге түсті. Бүркіт шеңгелді саусақтарын тарбаңдатып әлдеқалай көрінбес әруақтан медет сұрап, көбікті ауызы, көМеккейі бүлкіл қақты. “Ай-һа” деп жанұшыра айғайлап, алақанын жайып, екі қолын алға созды. Сайыпқыран торғауыт от маздағында қызыл шоқ боп алаулаған бір кез қара канжарды қолына ұстатты. Кәрі Бэки ыстық қанжарды жалаң алақанға салып, оны бұрқыраған бу шығара тілімен жалап алды да, енді орнынан ойнақтай секіріп, қанжарын оңды-солды сермеді. Бұл кезде кәрі әже Әуелүн қос қолын биік көтеріп, әлде-қалай көрінбес аруақтарға сыбырлай үн қатып, мінәжат қылып тұрды.

	Қара қобыз сарыны әуелгі қоңыр әуеніне түсіп, күңірене толғап, сызылта-сызғып тұрды да, қанаты талған қаздай қиқулап барып тиылды. Бұл шақта ұзақ зікір биін тәмамдаған кәрі шаман Бэки де орда ішін сылдырмақ үнге толтырып, маймаң басып, аса таяғын оқтанып, жұлдызды аспан астында от лаулаған алаңқайға бет алған-ды.

	Жошы мен Үгедей қатарласа қадам басып, енді ұлы атасы Ұсын-Ноян мен Әуелүн әженің алдына келген. Қол ұсыным жерде тізе бүгіп, қос алақанын жайып қастерлі рәсімге мінәжат еткен. Ұсын-Ноян саусақтары салалы көн алақанын жайып, Жеңіс Құдайы Сульдэнің шарапатын шақырып, қос ұланға батасын берген. Әуелүн әже кішкене күміс тостағанын биік көтеріп, жас ханзадалар төбесінен жолбарыс өті қосылған хош иісті жұпар суын сеуіп, Тәңірге тауап еткен. Бұл кезде еңсегей бойы көк тіреп, орнынан көтерілген Сүбедей баһадүр мен шомбал тұлғалы Жебе ноян жас батырларға арналған орданың рәсімді сыйлығы – болат дулыға, көк кіреуке сауыт, алтынды зерлі қара қалқан мен қынабынан суырылған наркескен қайқы қылыштарын тапсырған.

	Жошы мен Үгедей батыр атасының қашанғы қара ордасына ерке бұлан немере, сейілпаз сері, ханзада болып кіріп, енді ата заманғы тайпа хандарының салтымен салтанат рәсімін өтеп, көк сауытын киіп, жау-жарағын асынып, ел қорғаны – қолбасы жорық жолын бастайтын батыр – ұлан болып, өздерін күткен шексіз дүние әлеміне қадам басқан. Таң атып, күн сәулесі ұлы дала үстіне нұр шұғыласын шашқанда, жауынгер салтымен көтерілген Жошы мен Үгедей бұл күнді толыса бастаған ажарлы анасы – Бөрте алдына шақырып, маңдайынан иіскеген. Көзе толған көпіршіген саумал қымызын ұсынып: “Ал ұланым, сендерді ұлы хан бастаған ұзақ жолдар күтіп тұр, аттарыңа мініңдер!” – деген.

	* * *

	Орхонның айдынды алқабы күншығысқа қараған қарадөңнің үсті қайнаған әскер, қалың қол, монғол әскерінің жазғы тұрағы. Бұл шетке Нояндар бастаған түмендер қос тігіп, қорамта жиып, әскери ойын ойнағын құрып, күн сынағынан өтіп жатқанына екі айдың жүзі болған. Үт жұлдызының аяғында Алтын Онон атырабынан Тоғычар нойон, Бұрынтай баһадүр, Қарачор ноян бастап келген торғауыттар мен барластар түменіне көгілдір Керуленнен көтерілген Жебе ноян, Алақ ноян, Джельме ноян, Сүбедей баһадүр мен Жебе, Үгедей, Хұбылай қол астында халқа монғол ұлыстарының он түмені қосылған. Көктемгі дарияға жосыған даланың қызыл суы сияқты, әр ұлыс, аймақ, атыраптан ағылған әскерде есеп жоқ еді.

	Таңмен таласа атқа қонған Шыңғысхан, өз басын қорғау жүздігінің басшысы Жемаль-Хаджиды, өз ұлдарынан Жошы, Шағатай, Үгедейді ілестіріп, түмендерді көз қарағынан өткізіп, Онон сыртындағы биік қорғандағы көшпелі ордасына қара кеште оралған-ды.

	Бәлки алыстан кайтқан елші жеткізген үрдіс хабардың әсері шығар, әр кез ат үсті арып келгенде, қат-қабат жайылған қатқыл ақ киіз төсеніші үстінде ер-тұрманына арналған жәмші жастаған желкелікке алып, күзен ішігін айқара жамылып, аяқ соза тәтті ұйқы тұнығына батып, таңмен бірге сергек көтерілер ұлы хан, ол күні түннің бір мезгілінде шым-шытырман мәнсіз түс көріп, селт оянып, бас көтерген. Көрген түсін айтып жорытатын бәйбішесі Бөрте кіші ханым, меркіт қызы Күлән да жанында емес. Хан тағына отырған он жылдың ішінде, барымталас, бақталас көрші тайпалар мен шығыс батыстың қым-қуыт жұрты үстіне қылыш ойнатып, тай-тай пұл, қарақұрым мал мен құлын айдап келіп, бір басы жүз қатынды соншама нөкерімен бауырға басқан ұлы Қаған үшін, әйел заты пәлендей таңсық емес еді. Әйтсе де әлгінде көрген жай қылышынан қан тамған қаһарлы ханды қайран қалдырған. Өзі түз сапарында қоналқы түнін өткізер осы қара орданың іші екен. Төрде бәз-баяғы жер исі арылмаған қатқыл төсегінде, маңында тірі жан жоқ бір өзі жатыр екен. Кенет боз туырлық тұтылған боз үйдің ішінде сырықты бойлай жеңіл ысыл дыбыс беріп сусып келе жатқан әлдененің жеңіл сыбдырын сезіп жатты. Ол әрине, өзге емес, өзінің өрімталдай кербез-сұлу, керім ханымы Күлән болса керек-ті. Ежелгі бір үрдіспен мұның бармақсаусағын ұшынан шымшып оятып, жымия күліп тұрмас па еді? Неге, неге бұлай, күзен ішік астына сусып кіріп келе жатысы қалай еді өзінің?!

	Кенет, кенет ол, тұла тұлғасын отты қанжар қарып өткендей мұзарт жүрегі дір ете түсті. Жанында, басында Хорезм ханымының алтын тәжі, жалаң денесінде Қытайдың жеңіл торқасы, қасы-көзі қиылған, қара шашы мойынына оралып, шығыстың хас сұлуы жатыр. Кеудесі, ақ төсі, балғын білегі, қынай белі, бар болмысы ертегіде айтылар үрдің қызы. Тұнжыр көзі кірпік қақпай, тесіле тұнып қалған. Ес пе, елес пе бұл? Қаған аяғын қойнындағы жұмбақ арудың тәніне тигізіп еді, өз тәні мұз қарып өткендей кері серпілді. Хан құшағында кеудесі мен басы әйел, одан төменгі барша тұлғасы сұлай созылған айдаһар жылан екенін көрді.

	Ол кенет қайыспас қара нардай күшін жиып, мына сұмдықты ортасынан қақ бөлуді ойлап, жанындағы алтын сапты алмас қылышына қол созды. Қылышты қынабынан суырып, құлашын жазып сермеуге қалғанда, орда есігінен сырттағы түнек түнге суси жөнелген әлгі сұмдықтың тек ирелең құйрығын ғана көріп қалған. Ашу кернеген хан каһарға мініп, атой салып тұруға ұмтылғанда өз даусы, өз әрекетінен шошып оянған еді.

	Ұлы хан, сұмдық түстің әсерінен айыға алмай, арбиған еңсесін биік көтеріп, киіз төсегінің үстінде ойға батты. Хорезм ханымыньщ алтын тәжін киген, әйел бейнелі айдаһар нендей зұлмат істің елесі! Пері боп келіп, жылан боп қайтқаны не сұмдықтың белгісі!

	Алдыңғы күнгі алыс-батыс елінен қайтқан өз елшісі Махмұд Алуаштың жеткізген хабарының Көк Тәңірісі көрсеткен елесі емес пе екен ол?

	Иә, қаншама жол басып, таулар асып, ұлы шөлдерден өтіп, сонау бір қиырдағы Бұхардан қасында екі нөкерімен оралған Махмұд Алуаш, кешегі кеш алдында Шыңғысхан ордасы алдына келіп, алқымын ақ көбік басқан аттарынан түсіп еді. Қол қусырып, ұлы хан алдына тізерлей шөге кеткен Махмұд Алуашқа шаншыла төнген ұлы хан.

	– Кәне, сөйле, мұсылман!...

	– Сыйлаған елмен сыйласу – Ұлы Хорезмнің салты, Шыңғысхан сауда көпестерін жіберем десе, жолымыз кең, базарымыз ашық. Ал күш жағынан бізге ешбір елдің өктемдігі жүрмейді. Бұл жиһанда ұлы Хорезмнен асқан құдіретті патшалық болған емес, – деді.

	– Өктемдігі жүрмейді... Ха,ол солай айтады. Ол – соның сөзі. Ал айта түс мұсылман, тағы не сұрады сенен Хорезмнің патшасы өркөкірек Мұхаммед?

	– Сен мұсылмансың. Дініміз бір, піріміз бір адамсың. Туып-өскен жерің өзге емес, өзіміздің Үргеніш. Дінсіз дұшпанға сатылмай, шыныңды айт. Шыңғысханның әскері қанша? – деді.

	– Ал сен не айттың, мұсылман... Шыңғысхан құрбандығын көрген жолбарыстай жонданып, шегір көздері шатынап, арбиған аю саусақтарын сықыр-сықыр сығымдап, Махмұд-Алуашқа төне түсті.

	– О, ұлы падишах, бұл дүниеде сенің қара ормандай самсаған қалың қолыңа тап келер күш болған ба еді! Сенің жиһан жүзін жапқан сансыз түмендеріңнің қасында Шыңғысханның әскері қара түнгі самсаған жұлдыз ішіндегі бір шоқ үркердей ғана.

	– Бір шоқ үркердей!...

	– Иә, ұлы хан!– Мен Шыңғысханның әскері тек бір шоқ үркердей, – дедім.

	– Ха, – ха... Сен түлкіден де айлакер, тапқырсың Алуаш. Тауып айтқансың. Қусың сен, мұсылман. Ал енді сен мына нөкерлеріңмен маған кешке келіңдер, қарындарынды майға толтырам, – деген.

	Шыңғысхан арғы-бергі бастан кешкен қилы күндерін ойлап отырып, өз анасы, меркіттің ақылды қызы Әуелүнның “түсіңде ұзын жылан көрсең, ол ұзақ жол, көп олжа, ұзақ бақытты өмір, ұзақ жасар мәртебенің белгісі” деген сөзін еске алды. Жол тілеп, аш бөрідей іші ұлыған қалың қол, он алты аттылы түменін ойлады. Торғауыт нойондары бастап, ішкі ұлыстарда сақадай сайланған – жүз алпыс мың әскер.

	Өргі Алтайдан қиырдағы Хинганға дейінгі сан атырапта үдеріп көшкен елде, ойраттан, қара қытай, ұйғыр, қырғыздан, керей мен найманнан жиылып, мұның қол астында жаңа түмендер құрып, құла дүниені кернеп жатқан қосынды әскер күшін еске алды. Төсегінен ебедейсіз көтеріліп күзен ішігін жамылып тысқа шықты. Қыр ауасын кернеп, шығыстың салқын самалы есіп тұр. Ол енді байқады. Ерте сәуірдің айсыз қара түні ортасынан әлдеқашан ойысқан. Қарабарқын түпсіз аспанның қиырында жасыл алмастай жарқырап, қашанғы бір орнынан міз бақпаған темірқазық, байлаулы ақбоз аты оны айналып ұзақ торумен, енді таң алдында алыс батысқа ойысқан жеті қарақшының шоқжұлдызы көрінеді. Ол сапар тоғысы өтіп, енді ұлы жорықтың жұлдызы туып келе жатқанының белгісі еді.

	* * *

	Қыс бойы қиян даладан төсін құлан аулап, ат ойыны, сарбаздар сайысымен, қым-қуыт дүбірмен өткізген. Темуджин қар көбесі сөгіліп, көктем исі білінген күні ат айылын қайта тартқызып, дабылды қайта қаққызды. Бұл жолы, қара дүлей моңғол түменінің алдында Шығыс Керулен сыртын жайлап, қара ормандар өлкесін қоныс еткен, қалың татарлар жатты. Ұлы баба Хабұл-хан Бартан заманынан қаншама қан жүктескен елден есеп айырудың күні енді туып келе жатқан-ды. Өткенді еске алмағанда, кешегі құлан қуып, киік атқан мамыражай жылдары жалғыз атты еңіреген ер Есугейді зұлымдықпен өлтіріп ананы жесір, бұларды жетім еткен сол татарлар емес пе еді?

	Құдайдан қайыр болғанмен, моңғолдан рахым болмасын жақсы білетін татарлар, Темуджиннің іс-қимыл, қасқабағынан хабардар еді. Өр Ононнан қозғалған торғауыт, ұрыт, манғұттың мыңдықтары, жасақтары топтасып, лек-легімен Керуленге бет алып келе жатқанынан хабар алған татардың алтын ханы, туын ұстаған Нойондары көк кіреукеге құрсанған сарбаздарын жалма-жан сапқа тұрғызған.

	Иә, сұм дүние, тұрлаусыз тағдырдың көруге жазған сол күні, бұл Жошының өмір бақиғы есінде. Оны ол бұл жалғанда ұмытпақ емес. Ол көктем мұның жасы он беске енді шығып, ат құлағында ойнап тұрған кезі. Әке сөзі, хан әмірі өз жүрегінің тілегімен алғаш рет қанқұйлы жорық жолына түскен жылы.

	Әуелде жорық деген, оның тұрағын таппай, құстай шарықтаған жүрегіне жаңа жер, жаңа елдерді көру, дүние сарайының есігін айқара ашып, берер сайраны мол саяхат болып көрінген-ді. Бастарына болат дулыға, сом денеге сықай көк кіреуке киіп, ылғи апайтөс арғымақтар мінген нойондар қауымында, кейде топ ішінде, кейде суырыла алға шығып, тарланбоз тұлпарын алшаң бастырып келе жатқан өз әкесі алдында. Таудан құлаған тасқындай құла даланы дүрілдеген дүбірге бөлеп, қара бұлттай қаптаған қалың қолға әлсін-әлі қызыға үркіп қарайды. Матастырып құл байлап, қора-қора мал айдап қайту, бүған о баста базарлы, қызық дәурен сияқты еді. Оның арғы жағында нендей сұмдық жатқанынан ол кезде мұның балаң жүрегі мүлде бейхабар-ды.

	Енді төменгі Керулен ағысы, оң қанатта ұзап артта қалды да, сұр тулақтай тұлдырсыз өлке, бел-белесті, тораңғылды көп қола-қолаттарға ұласты. Алдан алқабында топтана үркіп сәмбі тал өскен Халқа өзені көрінді. Бұл енді татарлардың Меккені. Ұлыс ордасы тым алыс болмаса керек.

	Бір кезде алмас семсерін серт ұстап, Тарланбозын тебініп қалған әкесі, ат маңдайын алда көрінген қырқаға түзеп, құйғыта тартты. Ол дөң үстінде ауыздық шайнап, ойнақшыған арғымағын тежеп, көкмұнар перде тартқан кең алқапқа қолын маңдайына көлегейлеп шаншыла қарады. Өзен алқабына ұласқан көз жетер өңірде көк түтіні көлбең қаққан көп елдің нобайы көрінді. Ол әрине, татарлардың ұлысы.

	Ұлыс сыртында, айдын жазық үстінде төбесіне қарауылға қойған биік тас оба бой көтерген, Дегерез – дөңнің нобайы айқын көрінді. Дөңнің бергі беткейінде әлде не құдірет, өзі самғап кеткелі қанат жайған самұрықтың суретін салып қойғандай, кең құлашты бір жұмбақ қара көрінді. Темуджин мен оны қоршай топтаған Нойон нөкерлері сол жұмбақтардан көз алмай күжілдесе жауаптасып тұрды. Бұл татар ұлысының тас түйін қорғаныста тұрып, келер жауын қарсы алуға күткен қалың жасақтары еді.

	Жорыққа аттану, ел шабу дейтіннің жай сейіл-серуен емес, жан берісіп, жан алған тамұқтың оты екенін бұл Жошы алғаш рет сол жолы көрген. Ал осынша қолды ұрыс майданына бастап келген өз әкесі Темуджин болса, сол қырғынның тізгінін өз қолында ұстаған, дәті темірден берік қайсар жан екенін білген.

	– Ей, хұсар! – деп саңқ ете қалды бір кезде топтан оқшау алға шыққан Темуджин. Сілтідей тұнған қалың нөпірдің алдыңғы шебінен жирен арғымағын ойнақшыта шауып, бұқа мойынды шойқара жүзбасы келді.

	– Баста! – деді оған Темуджин. – Алмас семсерімен жау шебінің сол қанатын нұсқап. – Күйрете соқ, хұсар!

	Жүзбасы өз тобына оралған бетте, лек алдына шығып жалаң қылышын жарқ еткізе биік көтерді де, “Ұрұттар алға! – Хұр-рууу!” – деп ащы айғайлап ағындай жөнелді. Оның соңынан ала алдыңғы лек тау тасқынды дүбірмен дүрліге тартты. Бір лектен соң екінші, үшінші, төртінші лек дауыл айдаған теңіздің асау толқынындай тоқтаусыз, толассыз кіші сәскеден, қара кешке шейін...

	Айқастың алдыңғы сәтінің өзінде ат үстінен баудай түскен сарбаздар, алмас қылыштардан алмадай ұшып жатқан бас, ұрыс айдынынан шығып жатқан қан-жоса жауынгер жасақтарды көрді. Татарлар жігі ашылып, тобы толқып Дегерезден ауып, шегіне кейін шалқыды бір кезде. Моңғол жасақтары қынадай қырылған өліктерді басып, жанталаса алға ұмтылды. Мұндай кезде Темуджин майдан алаңында. Құла айғырын жосыта шауып, шептің алдынан, не оң мен солынан көрінеді. “– Алға ұрыттар! Алға манғұттар! Торғауыттар алға!” деп айғай салып жалаң семсерін алға сермей түседі. Алға басқан әр қадым қынадай қырғын тапқан адам өмірі, есепсіз төгіліп жатқан адамның қаны.

	Үлкен сәскеде қынабынан қылыш суырған моңғол жасақтар күн ұзағына созылған кескілесті ымырт үйріле аяқтаған. Енді тебінгіден тер төккен Темуджиннің апай төс арғымағы алдында қойдай үйріп әкелінген мыңнан астам тұтқындар тұрды. “Иілген басты семсер кеспес” еді. “Қалай етеміз?” – деп бұйрық күткен бас нөкер Жельмеге Темуджин түнере қарап, семсер ұшымен жерді көрсеткен. Жаудың жазасы– тек өлім, тұрағы – жердің асты.

	Осылай бұл Жошы жорықта ел шабудың не екенін осы сапар айқын танып еді. Содан бері қарай өткен қиян сапар жолында әке жарлығы, тағдырдың үкімі бұл мінген бұлан жүйрік арғымақтар басын қайта бұрғызбады. Қай таулардан асырып, жат жер бейтаныс елдер үстінде найзағай отын ойнатпады.

	Әрбір ұлы сапар майда соқпақтан жол алатыны сияқты, қайсы бір ұлы жосынның өзі – ел арасы барымта, бақталастан басталып кетері анық. Даусыз тағдыр алға тартқан сол қиян соқпақпен бұларды осынау керіз дала ұшығында, тұнық аққан Керуленнің жағасынан құлақ естіп, көз көрмеген Сейхұн мен Жейхұн дария өлкесіне бастап келген де, сол өлшеусіз адам ынсабының керті болатын.

	* * *

	Сол айтулы тауық жылының көктемінде Көсегенің көк жонына, жаз жайлауына жақында көшіп-қонған атақты би Айшыкелдің ауылы қалың қарбаласқа түскеніне недәуір күндер өткен. Батыс Қаратаудан осылай беттеп шыққан Жошының қол-қосындары өзге емес, осы жон өлкесі арқылы өтері жайлы хабар жеткен күні, әулетті би қабырға қанаттас жатқан алыс-жақын ағайынның сөз сөйлеріне ат шаптырған. Енді мына Аралтау, Берікқара, Биліккөлді жайлаған Бәйдібек, Байтулы әулеттері, өрдегі қалың сыйқым, шымырдың ілкі жақсылары – Қобыланды, Марсым, Қаратеке, Қазбанбет, Тоғатай, Борас, Иман, Жәнібек, Әйтім, Абыша, Қарамен бірге төменгі отыз ұлды Ойсылдан қалған жалғыз тұяқ – Сіргеліден өнген Батыр, Жайдақпен қалың Ыстының беделді бай-бағылан, ақсақал, қарасақалды билері топ-тобымен келіп жатыр. Он екі қанат ақбоз үйдің іші ығай мен сығай ел жақсысына толып, мол дастарханнан дәм

татысып, қыр қымызынан сусын басқасын төр жақта, үлкендер тобы ортасында шоқтығы биік отырған Айшыкел бидің даусы естілген:

	– Ей, ағайын, жарандар! Елдің елдігі, ағайын бірлігі күндердің-күнінде көрінбек. Сол елдігімізге сын боларлық күн туды. Құлан басы да ұлы хан шақырған құрылтайға барған күллі – Бақтиярдың бүгінгі сөз сөйлеп, ту ұстары Шынқожа датқадан арнайы хабар жетті.

	Ұлы ханның жорық жолын бастаған үлкен ұлы Сығанақ, Хорезмді тізе бүктірген атақты қолбасы Жошы, Ақжайқындағы ордасына көтеріліп, қос түмен торғауытын бастап осылай беттеп шығыпты. Құрылтайға тартуы – жиырма мың жылқысын тау сыртымен айдатып, өзі осы жон өлкесін басып келе жатыр. Өзге емес, ұлы ханның атақдаңқы дүниені дүңкілдеткен марқа-сері, ілік алды ұлының өзі. Ұлы хан атына сай іс қылмасақ, Құдай жолын ұстанып, қыпшақ– ата, арғын затынан қыз алып, өзектес болып өсіпөнген хан ұлын күтіп алмасақ, елдігіміз, бірлігіміз қайсы! Сол хан ұлы, атақты қолбасы Жошы алыста емес, БабаТүкті шашты азиз әулиеге ат айтып, мінәжат қылып, мына іргемізде жатыр. Араға екі-үш күн салып осында келмек. Кәне ағайын, нендей сөз, қандай ақыл бар өздеріңде, сөйлеңдер, – деген.

	– Сөзің жөн, би-еке, – деп орнынан қыраттай көтерілген шымыр Қазбанбеттің биік даусы естілді. – Келе жатқан өзге емес, ұлы ханның атақты ұлы, Көктің ұлы Көтеншінің қызынан туған жиеніміз Жошы ханның өзі болса, неден тосынамыз. Осы Қаратаудың бір биік, таза майданына ақ орда тіккізіп, қолда бар, елде бар сый-сияпатты жасайық.

	– Иә, ашып айтыңдар, ағайын, ол қандай сый, нендей сияпат болмақ?

	– Хан ұлы, жай сейіл емес, ұлы хан шақырған ұлы құрылтайға бара жатыр. Ендеше сый-сияпат бір Жошының өз басы емес, ұлы ханға да тартылғаны жөн. Осы жағын ойлаңдар! – деді Қазбанбетпен қатар отырған сиқымның шешен биі – Төребек.

	– “Ізетке найза бойламас” деген, алты арыс бақтияр, үйсін, сіргелі, Бәйдібектің елі дейтін атымыз бар. Хан да, хан ұлы да дүние-мүліктен кенде емес. Ендеше ата салтымызға сай екі ханға жасау-жабдықты, күміс тұрманды қос тұлпарды қатар тартсақ, жарасымды іс болар, – деді оң жақта Айшыкелмен иықтас отырған сіргелінің биі Ізбасар шешен.

	– Жөн сөз. Ағайын тату болса, ат та, ас та жетері анық. Қос арғымақтың бірін ақ күмісті тұрманымен хан алдына тарту – менің үлесімде. Оған қоса салынар салмақ болса, көтеруге біз дайын, – деп оң қанаттан қалың ыстының көшбасшысы – Досай батырдың биік даусы жаңғырықты.

	– Ойдағы Досай тұлпар тартса, қыр жақта қарап біз қалай отыратын едік? Екінші жүйрік үлесін бізге беріңіз, би-еке. Хан алдына тұрманды арғымақ тартып, иығына зерлі шекпенді де біз жабалық, – деп сол қанаттан сіргелі Бәйжігіттің ер көңілді сері биі Ер-Қосайдың даусы биік естілді.

	– Жә, сауын айтар ағайынның орны, жөн-жосығы осындайда көрінбек. Жөн сөз айтып, бәтуалы – бірлік жайын таныдық. Енді уақыт оздырмай, күні ертең хан ордасы тігілер – Сәлделітас сыртындағы жасыл жазықтан табылайық. Қане, жол болғай ағайын, әумин, – деп Айшыкел би қос алақанын кең жайып бет сипады.

	– Әумин, әумин! – десіп қауырт көтерілген ел жақсылары қардағы қалың ауыл төрінен дүрке көтеріліп, Қаратаудың жон-жота, қойын-қойнауында жұлдыздай самсаған көп ауылдарға бет түзеп кетіп жатты.

	Көк жондағы Айшыкел ауылында өткен ру билерінің қауырт кеңесінің ертеңіне, ұлы сәске кезінде Бәйдібек, Байтулының әулетті ауылдары жөнелткен жасаулы көштер тау ішінде тасқындап ағып жатқан Боралдай мен Талды өзенінің ара-арасында айнала айқын көрінер дегерезді биікте, майсаң жазыққа шөгіп, сол майдамда аралыққа тай шаптырым салып, екі орданың шаңырағы көтеріліп жатты. Оның бірі – Жошы ордасы болғанда, екіншісі оның батыр оғланы – Орда-Еженге арналған еді.

	Құдіреттің күші, тағдырдың тартуы ықылым дүниеге қашанда, қай заманда өшпейтін із тастап, өктемдік етпей қойған емес. Алыста, қиял жетпес қиянда, Ононда туып, Керуленде өсіп, көл-көсір ғаламды судай кешіп, қырыққа енді толған қылшылдаған шағында, бір қияндағы Қаратау бөктерінде ат басын тартқан ұлы хан Жошы, тағдырдың жазуы, дәм-тұз айдап, дәл осы жерге орда қондырар деп кім ойлаған? Енді бұған шейін алыс шетте елеусіз, атжөнсіз жатқан көгалды майдам жүз жылдар, ғасырлар биігінен келер ұрпағына үн қатып, “үлкен орда, кіші орда қонған” атанып қала бермек.

	Иә, сол Орда қонған биігіне Жошы мен оның екінші ұлы Орда-Ежен ел мен жердің жадында бірге жасар бағзы бір тауық жылғы заузаның алтысы күні, кіші бесін кезінде келіп еді. Астында бұйра жалды бұлан құйрық құлакер арғымағы, қасында ай маңдайлы ақсирақ жирен жүйрік мінген батыр оғланы Орда-Ежені бір топ нөкер-қосынын бастап келген Жошыны күллі Бақтияр тобы – үйсін, сіргелінің игі жақсылары қозыкөш жерде алдынан шығып, зор қошаметпен қарсы алды.

	Бір бүгін емес, ұшы-қиырсыз Дешті Қыпшақтың ұшан даласына келіп, қадімнен аты алысқа мәлім Қаратау өлкесінің топырағын басқалы ел мен жердің бейіл бейнесін көп көрген Жошының жүзі жарқын, көңілі көтеріңкі еді. Жазық маңдайлы, қоңырқай кесек келбетіне үйлескен ұясы үлкен қара көздері ризалы нышан көрсетіп, жадырап, нұрлана түскен. Құндызбен әдіптеп, кең қаусырымды монғол үлгіде тігілген батсайы бешпенті, ұшар басына қызыл лағыл қадалған Алтай пішімді үшкір бөркі болмаса, осы елдегі байбатша серінің бірі дерлік, ел азаматының пәлендей өзгелігі жоқ. Аттан түсіп, алшаң басып, ақордаға беттеп, аяқ басқалы өзіне сәлем берген үлкен-кіші ел жайсаңдарына қос алақанын біріктіре кеуде тұсына басып, білектей мойыл қос бұрымы омырауына төгілген басын, балуан мойнын өр төсіне иіп, ізет көрсетуден танған жоқ. Аз-кем найман тайшыт мақымды көне түркіше қоңырқай үнмен тіл қатып, “уа, ассалям туыс!” деп айналаға насат назар тастайды.

	Ол күні үйсіннің қонақжайлық салтымен ұлы хан жолына боз байтал шалынып, ақ орда маңындағы ас үйлердің алдына тай қазандар көтерілген. Құрлы текемет, құлын бөстектері үстіне, ақ орда төріне жайғасқан хан мен би, ру басылары алдына қазы-қарта, жал-жая, семіз бағыланның былқыған еті қайыстырған ауыр астау-мосылар қат-қабат тартылған. Нән сабалардан бұлақ боп ағылып, сапырылған сары қымызда есеп болмаған.

	Келер күні таң салқынмен атқа қонған Жошы қасына ерген Орда-Ежен, Есеншора, Айшыкел, Досан және Үйсін, Сіргелі Ыстының бай, бағланынан құралған қосын нөкерлерін ілестіріп, сейіл-серуенге шығып қайтты. Шығыс атыраптағы биік Дегерез – қоңыр төбе бөктеріне шыққанда, бұлардың алдынан осынау қиырда көк аспанмен тілдескен, көгілдір мұнар құшып, ақ басы әлі де қардан арылмаған алып таулардың нобайы көрінген. Бұл түстігі Қазығұрт, Өгем, Қаражанның құзз-қиялы қатпар шыңдарына ұштасып, күншығыста Тянь-Шаньға ұласқан Күшейдің Алатаулары. Қамшылар жақта құз шатқалдарын жарып, ақ көбігін атып, бұлан-тала ағып жатқан асау өзен – Боралдайды қос қапталдай күзеткен қалың құздардың сол Алатауға астасқан шегі – Құланбасы жазығы. Ол саяқта, сайлы жүргіншіге бір күннің жолы Құланбасы, бұл күндер барша ғаламды телміртіп, табындырған жер кіндігі. Шексіз жиһанды уысында ұстап, төрт атырап дүниені әрбірі айшылық жол – төрт ұлысқа бөліп, төрт ұлына тарту еткен әлем әміршісі – Шыңғысхан жер қайыстырған ел мен қолды ұлы құрылтайға жиып, сол Құланбасыда отыр. Бұл сынды ұлы дүрбілдің парқы мен нарқы Жошыға мәлім.

	Құланбасы Құрылтайы ұлы ханның атақ-даңқының шырқау шыңына шыққан шегі. Ондайлық даңқ пен телегей байлық, шадыман-шаттықты мына қажымас қара жерден өзге ешбір құдіреттің күші көрмек емес. Енді санаулы апта, санаулы күндер өткесін сол қара жер үстін басып, ұлы хан бастаған моңғолдың қалың қолы кіндік кескен кең өлке – Керуленге жол тартпақ. Алдағы моңғол жолы қанқасіретсіз, адамдықтың, ашық, таза игіліктің жолы болғай! Екіндінің кезінде оралған Жошы, енді сол ақ орданың төрінде айнала іріктеліп, жайғасқан Майқы, бақтиярдан бергі үйсін, сергелінің ел сөзін сөйлер ақсақал би, датқа бағланның ортасында, сырлы зеренмен ұсынған түскі қымыздан самарқау жұта отырып, замана сазы, өмір тағылымынан сөйлеп, өзі де ұлағатты сөз тыңдап отырған-ды.

	– Ей, ұлым, – деген сөз кезегі келгенде бүгінгі Бәйдібек әулетінің үлкені, сексенге келген селеу сақалды Жалменбет, Жошыға қарап тіл қатып, – “Түсі игіден түңілме”. – деген, хан ұлы болсаң да, қара қабағына қарайтын, жөн білетін жылы жүзді асыл азамат екенсің, – әкең Шыңғысхан керей-меркітке жиен, көктің ұлы Көтеншіге күйеу, өз басың өзге емес сол Көктің ұлы Көтеншінің бетке ұстаған биі Тай-шешеннің қызы асыл Бөртеден туған жиендігің және бар. “Алжыған шал адасты” демей тыңдар болсаң, айтар сөзім бар еді.

	– Айтыңыз қария, тосынбай айтыңыз, тыңдап отырмын сізді...

	– Бәрекелді. “Текті жүйрік тебінсіз” деген, жөн сөзге тұрғаның жақсы. Ендеше ұлым, менің мына сауалыма жауап бер:

	– Әкең Шыңғысхан алты арыс ел – жаужират, дүрбіт, қоңырат, керей, меркіт, найман жалайыр боп ақ киізге салып хан көтергелі қаншама жер мен елді шапты. Құдай құдіреті, хан әмірі – жөн делік. “Иілген басты қылыш кеспес” деген адам атадан келе жатқан адамдықтың сөзі бар. “Сағанақтан шыққан сөз сегіз айлық жол асар”, естіген құлаққа жазық жоқ. Әкең Шыңғысхан тайшыт, татарды шауып, сан мың қарусыз құлдық ұрған тұтқын пенде боп басын игенде, қолындағы жезберенді қамшысын ұсынып, “Бойы қамшы сабынан асқан жан атаулыны қылышпен шап та жерге тық”’ деп әмір еткені рас па еді?!

	– Рас қария, шындық сөз.

	– Әкең Шыңғыс Меркітті шапты. Кешекті найзагерлер Тоқта ханның басын қанжығаға байлап келіп, сол басты қарақұстан найзаға шаншып, хан алдына тартты. Жау жеңілді, кек қайтты делік. Ал енді айшылық жол кешіп тұрған жерден ауған Меркіттің көшін Ырғызда шауып, Қазтуғанды тірідей көрге тыққаны рас па?

	– Жалғаны жоқ, рас айтасыз, қария!

	– Уа, пәруардігерлер, Құдай-ай! Жаратқан жанды бұл сияқты сұмдығынан сақтай гөр! Әкең Шыңғысхан Хорезмнің патшасы – Мұхаммед-шахты шапты. Жөн делік. Берілмеген шаһарлардың күлін көкке ұшырды. Алланың әмірі шығар, жөн делік. Берілмей ұрыс салып, қиырдағы Хүндістанға кеткен падишахтың қаһарман ұлы – Жәлелді соңынан қуды. Қолын тар шатқалға қамап, Хунды дариясына тоғытып қойдай қырды. Жөн делік.

	Жәлел теке жаумат тұлпарымен құзардан дарияға ұшып құтылды. Тағдырдың жазуы, жорықтың сазы солай шығар. Әкең Шыңғысхан дарияның арғы бетінде тұлпары үстінде семсерін жарқылдата биік көтеріп, қасқая сес көрсетіп ұзай берген Жәлелді көріп, “нағыз ер осы, елін, жерін қорғаған жаужүрек осындай болсын” – депті. Кемеңгерлік сөз. Ал енді сол Жәлелдің қолға түскен ұланы, алты жасар Батуды алдына алып келген жас баланың жаутаңдаған көзіне тесіле қарап отырып:

	– “Ежелгі жау ел болмас, көкжалдың бөлтірігі ақыр түбі қасқырлық етпей қоймайды. Кеудесін жарыңдар да, жүрегін алақаныма салыңдар!” – депті. – Әділін өзің айт, ұлым, адам атымен жер басып жүргелі мұндай зұламатсұмдықты неше атамыздан көріп ек! Бұған шейін ата сөзін қалт жібермей, арғы-бергі астарын алыстан шолып, салқын сабырмен бас изеп тыңдап отырған Жошы мына сөз тұсында ашық күнгі аспандай жарқыраған қос жанарын мұнар басып, өң-жүзінен қан қашып, бұршақтың бұлтындай сұрлана түсті. Әлдене қанжар жүзі қан жүрегін тіліп өткендей тұла денесі тітіреп кетті.

	Бұл сәт оның мұнарланған көз алдынан мұның жас жүрегін мәңгі бақиға жаралаған, тағдырдың тағы бір айтып болмас сұмдық суреті елес беріп өтіп жатты. Бұл бұдан он жеті жыл бұрын, жылан жылының жазында болған жай еді. Даян-хан бастаған қалың найманды шауып, кылышын қандап, қаһарға мінген Шыңғысхан сол жеңістің желігінде әйгілі қолбасы – Сүбедейді шақырып:

	– Қасыңа мына Жошымен қосып, түмен әскер ал да, Гүрганжіге қашқан меркітті шап. Аспанға ұшса аяғы, жерге кірсе, желкесінен ал! Тірі меркіт жер басып жүрмейтін болсын!– деген.

	Иә, сол қарсы келер қауқарсыз меркіттің көшін Сүбедей айшылық жол алыста, бір қияндағы Ырғыздың жағасында шапты. Еркек кіндік адамын қынадай қырып, қаралы көшті зарлаған ана, азынаған қара жердің мұңды әуеніне бөлеп кері қайтқан. Сол көшпен бірге қаншама заман Шыңғысханмен ашық майданда шайқасқан Тоқта ханның жалғыз ұлы, он төрт жасар Қазтуған – ауыр тән жарасымен қоса жан жарасын көтеріп келе жатқан-ды. Жол ұзақ, керіз дала төсінде көшпен бірге келе жатқан Жошы Тоқта ханның құралайды көзден аткан мерген ержүрек, қайсар ұлы Қазтуғанды көтеріп, астына ат мінгізіп, қасына алып, сөзге тартқан.

	– Ей, батыр – ұғылан! Қайғыра берме, көңілді аш, өзіңдей ақ сүт емген біз де адамның ұлымыз.

	– Кім ол, адамның ұлы, мына жүрген сендер ме?! – Жошы жауап орнына намыс оты ішін өртеп, Қазтуғанға таңдана үркіп қарады.

	– Жоқ! Ақ сүт емген адам баласы бұндай болмас. Адам болсаңдар, аяныш болар еді сендерде.

	Алтай асып, алыс көшкен ел едік. Өлігіміз қарға-құзғынға жем болып, жапан-дүзге көмусіз қалдық. Не үшін, не жазығымыз бар еді әкең Шыңғысханның алдында?! Жоқ, бұл адам емес, қан жұтқан қорқаудың ісі!

	– Ей, Қазтуған, тоқтат сөзді! Кім адам, кім қанқор, алдағы уақыт көрсетер!

	– Көрдік, көріп келеміз, қайырымды ханның баласы.

	– Мен сені арғымаққа мінгізіп, қарныңды майға толтырып, үстіңе отау орнатып, алдыңа мал, қойныңа қыз салғызам, Қазтуған!

	– Тым артық қой мұның. Жау жорықта қолға түскен Тоқта ханның баласын тек мына жарық дүниеде тірі қойса жарар еді сенің әкең Шыңғысхан!

	– Шыда, күт жақсы күніңді, Қазтуған!

	Иә, солай қаншама қиын жол, қиямет асуды артқа тастап, хан мен көздің жасы көл болған меркіттің қаралы көші сол жылан жылының жазында, Архон жазығында Шыңғысхан ордасына келтірілген.

	Сол көш қарасын орда сыртында, биіктен шолған ұлы хан келте жарлық қып:

	– Мына меркіттің барша мал мен пұлы қазынаға салынсын. Барша қыз, қатыны Торғауыт мыңдығының таңдауына берілсін! – деген.

	Сол ұлы хан, арада біршама күндер өткенде, Тохта ханның тұтқын ұлы Қазтуғанды көруге ниет еткен. Сол күні сол сәтте жан азабы, тән азабын көп шеккен, арығанашқан жас бала тағдыр жазуы, хан үкімін күтіп, ұлы ордаға келтіріліп, ұлы хан алдында тұрған.

	Шыңғысхан шегір көздері сығырая қадалып, маңдайдағы қылыш шапқан жарасы әлі біте қоймаған қан-сөлсіз сазарған өрім жас баланың арық, ашаң жүзіне ұзақ қараған. Енді хан “не айтасың” дегендей ұшқын атқан жанарын бір сәт осы Жошыға бұрған.

	– Әке, бұл бала өзі мерген, өзі ер, таза жүректі жан екен.

	– Ал, солай болсын...

	– Рахым етсеңіз, өзіме серік, нөкер етіп алайын. Шыңғысхан жемтігін көрген кәрі мәліндей селдір жирен мұрты жалбырап жыбырлап, жалма-жан жанындағы алтын сапты семсерін серт ұстап, оның құбыла жылтылдаған суық жүзінен алдындағы қара жерді нұсқады.

	– Бұл – жау. Жаудың орны жәннатта емес, мына қара жердің астында!

	– Әке...

	– Тоқтат сөзді!

	Шыңғысхан сесті семсерін қара жерге қадаған күйі, жанындағы бас жендеті Байылдырға иек көтерген. Сол замат орданың оң жақтауында мұздай темір құрсанып, міз бақпай сіресіп, хан жарлығын күткен қос жендет қансыз жүзі күзгі жапырақтай қуарған жас ұлан Қазтуғанға көксүмбе найза ұшымен жөн сілтеп, оның ендігі мәңгі тұрағы – дөң сыртында қазылған орға беттеп бара жатқан.

	– Жауыз, жауыздар! – деген Жошының ашу-ыза қысқан жалын атқан лебізі, мұның қамал кеудесінде қамалып қала берген.

	Енді міне шығыстың жұлдызы биік ержүрек батыр ұлы – Жәлеладдиннің жалғыз ұланы – Байтұрдың жан шошырлық тағдыры... О, мархабаты мен жауыздығы қатар туып, қатар өрбіген сұрқай-сұмдығы көп дүние. Сұрапылсұмдығыңда шек болды ма екен сенің?

	Жошы ашық жанары жасаурап, қатардағы Жалманбет қартқа аңтарыла қарады.

	– Бұл оқиғадан бейхабар едім, қария!

	– Ендеше ұлым, әкені мінеу баланың ісі емес, заманның сазы, мына сұм дүниенің күнәһар пендеге жіберген керті шығар. Жазмыштың бергенін көруге тиіс Алланың басы, жұмыр пендесі. Тек айтарым – тағдыр саған жиһан тұтқасын ұстаған әкенің жолын берсін де, пейілін бермесін! “У – ішсең руыңмен” деген елмен дәм-тұзда жұртпен бірге болуды мұрат тұтқан жолың ұзақ болғай, балам, қолыңды жай, Тәңір сені алдыңнан жарылқасын, әумин! – деп кеудесін тұтас жапқан аппақ селеу сақалын сипады.

	– Әумин, әумин! – дескен үлкендер сөзі ақ орда үй күмбезінің астында жамырай жаңғырықты.

	* * *

	Салқын самалды заузаның кеші таяу. Көлеңке ұзарып, қырқалар басы күлгін тартқан. Бұл шақта Жошы мен оның бір топ нөкерлері хан ордасындағы соңғы күнді ұзатып, айнала. таулар қоршаған сан-салалы жасыл өлкені биіктен шолып, тұнық ауада кең тыныстап тұрған-ды. Сол кезде шығысқа қараған Дегерез биігінен ылди құлап, жедел бастырып келе жатқан бір шоғыр суыт жүргінші қарасы көрінді.

	Қырағы көз жас Орда-Ежен бұларды ә дегеннен жазбай таныды.

	– Шағатай! Әне, анау топ алдында келе жатқан Шағатай, әке! – деп жас ханзада жүргіншілер қосынына самарқау көз тастап, жайбар сабырлы, салқын қалпында тұрған Жошыға жақындай түсті.

	– Аптықпа, ұлым! Көріп тұрмын. Бәрін де көріп тұрмын! Жә, бұлар ұлы хан ордасынан бізден хабар, тіл алғалы шыққан елші – бауырлар болды. “Көңіл кірі шайылар көз көргенде” деген ғой. Келгені жөн, ұлым.

	Дүбір-дүрмекті саяқ топ сау етіп жетіп те келді. Жұлдыз төбелді қаракер арғымағы үстінде, тіп-тік насат тұлғасын түзу ұстап, сұңқардай сыланған сұлу мүсінді Шағатай көз көрмегелі жарты жылдың ішінде толысып, шоқтығы биіктей түскен. Көкберен зерлі қамзол сыртынан жалпақ, алтынды кемер буынып, найман үлгілі, үшкіл құндыз бөркі маңдайында танакөз жауһар тас баданадай анық, құбыла жалтылдайды.

	Ханзаданың көңіл көкірегі биік. Жошы жырақ тартқалы ұлы ханның оң қолтығында дегені болып, айтқаны келіп тұрған әлем Әміршісінен кейінгі екінші тұлға. Жолы үлкен Жошыға жүре сәлем беріп, енді ақ орданың төрінде алшысынан отыр. Биік сөйлеп, мықтылық көрсетер жайы бар.

	Бірақ “ит ұяласынан тайынбас”, қалай етсе де ол Жошы үшін жатырлас, табақтас, өзек-өрісі бір, тай-құлындай бірге өскен Шағатай.

	Кешкі ас желініп, кешкі қымыз ішіліп, нөкер қосыны, орда сыртындағы отау үйлерге, қоналқы тыныс-ұйқысына кеткен. Енді балауыз шамның көмескі жарығы қалтыраған үлкен орданың ішінде, қалың төселген құлан бөстек үстінде екі хан, Жошы мен Шағатай қарама-қарсы жүгініп, алма-кезек жауап қатып, күжілдесіп отыр.

	– Ұлы хан, моңғол туы астына құлдық ұрған барша ғаламды төрт ұлысқа бөлді.

	– Ел құлағы елу, естіп жатырмын оны, өз үлесіңе Зайсаннан – Сейхұнға дейінгі ұлы өлке тиіпті. Құтты болсын, Шағатай.

	– Ұлыстың – ұлысы деп Алтай – Ертістен күн батыстың Әбесхун дариясына дейінгі арғын ата найман жұрты көшіп қонған, Дешті қыпшақтың ұлы даласы тұтас енген шетсіз өлкені айт. Сол ұлысты Жошы, жолы үлкен ұлым деп саған мирас етті, ұлы хан!

	– Шаң мен қанға бөккен Отырар мен Бұхар, Самарқан мен Хорезм сансыз шаһарлар өлкесі, қос дария аралығы емес, салқын самал желі ескен құлан жортар құла даланың үлес болғанына шүкір.

	– Ей, Жошы, қалай сөйлейсің сен? Отырар ойран болса, қан төгілсе, берілмеген қол, сатқын әкімдердің жазасы. Сол жазаны қасиетті жеңіс құдіреті Сульдэнің еркі мен моңғол қаруы тартқызды.

	– Қарулы қол мен жазықсыз елді бірге шапқан қаруда қандай қасиет болмақ?

	– Ей, сен, алжаспа өйтіп, ел-ел деп елшіл болып алыпсың! Айтшы сен анығын, ел деп жүргенің кімдер сенің?

	– Елдің кім, жаудың кім екенін көркөкірек ез бен қандықол қарақшы ғана танымас.

	– Сен Жошы, тантыма өйтіп, кім қамқор, кім қарақшы, жұмбақтамай ашып айт!?

	– Кімде-кім қарусыз, жазықсыз жұрттың қанын төксе, бейкүнә жанды тірідей жерге тықса, көрге тықса, – сол қарақшы, сол жауыз. Бейкүнә сәбидің қанын ішсе – сол қанышер, сол қорқау.

	– Е, е, білдік сенің дертіңді, Жошы. Өзге емес, өз әкең ұлы-ханға, барша жеңістерімізді жебеуші құдіретті Сульдэ жолына тіл тигіздің, осының жазасын тартасың сен!

	– Жазалы мен, жазалаушы хан мен сен болсаң, күтіп алдым оны. Ажалдан арзан ар болмас. Сен енді Шаға, арзан сөзбен ар төкпей, келген жөніңді айт!

	– Жөн айтысар туыстың жолы Жошы, сенен өзге. Мен сенің көкейіңді, бейіліңді біліп қайтуға келгемін.

	– Білсең ендеше, хан әкеңе сәлем айт! Дешті Қыпшақ, Арғын, Найман елінің құрылтайға қосқан үлесі – жиырма мың жылқы, алтын тұрман арғымақ жіберілді. Ұлы ханның күллі ұлыстан толмағаны сонымен толсын. Енді сау болсақ сендермен ақиретте көрісерміз, көрерміз! Жолың болсын, хош! – деп Жошы ақ орда төрінен көтерілген.

	Бұл кезде жаздың қысқа түні арылып, алыс шығыстан құлан иек таң шапағы саз беріп қалған еді.

	Сол күні ұлы сәске шағында Ордақонғандағы ақ ордаға жиылған Үйсін, Сіргелінің ілкі жақсы ел басыларына қош айтқан Жошы, енді ат мандайын Құландағы Құрылтайға емес, Қаратау жонын асып, құлан жортқан құла далаға бұрып, алыстағы ақырғы, ақтық тұрағы – Ұлытау өлкесіне бет түзеп, ұзап бара жатты.





СОҢҒЫ САЯТ




	Кетермін, артымда сөз, әнім қалар,

	Кейінгі жастар оқып ортаға алар.

	Бірі жөн, бірі теріс айтыпты деп,

	Таласып өздерінше сынға салар.

	Шәкәрім.



	Айнала қатқақты қара дала, азынап соққан қара жел, бір-біріне ұласып, аш қасқырдай ұлыған түпсіз түнек қара түн. Шегі, шеті болар ма екен оның!

	Ақсақ Темір, сатыр-сұтыр ат тұяғының жел бесігінде тербеліп, өзін жер бетінде емес, әлдеқалай беймәлім көшкен қара бұлтпен аспанда ұшқан қаңбақтай сезінді. Неткен сарқылмайтын түн, неткен таусылмайтын жол еді мынау!

	Осылай шеті-шегі көрінбес түнгі даланың төсінде өткен күн, айтулы жылдарын қиялмен қайта кешіп келе жатқан Ақсақ Темір алдынан түн түнегін түріп, маздап жанған от көрінді. От соңынан – от, бейне көкжиек жалын атқан жанар таулар сияқты. Қорыстың қопалы қойнауында дүрлігіп, үрке жортып бара жатқан қалың жылқы үйірлері кездесті. Бұл енді Арыстың Сейхұнға құяр маңы, мың сан қосынға қос болып жатқан ұлы дарияның ит тұмсығы батқысыз жиделі-жыңғыл, тораңғылды тоғайының шеті... Енді Сұлтан Хұсейіннің ордасы қонған Отырар мен одан әргі қасиетті Яссауидің шаһары алыс болмаса керек. Көп ұзамай Мұзафар-аддиннің шолғыншы жасағы бастаған Темірдің үркердей тобы, жиделі тоғайда бұларға арнайы тігілген жол қосы – үлкен киіз үйлерге келіп, аттан түсті.

	Темір мұнда таңғы ұйқысын алып, сірескен сүйегін жазып, дем алуға тиіс. Көп ұзамай сексеуіл шоғы жайнаған қара үйдің ішінде, ақбөстегінің үстінде, аз-кем арқа сылауын алған Ақсақ Темір, қасқыр ішіктің астында бір сәт булыға жатып, қою ұйқыға шомып та кетті.

	Темір терең ұйқысынан ұлы сәскеде оянды. Таңғы дәретін алып, тән күзеті жасағын бастап жүрген Жағатай, шолғыншы жасақ бастығы Мұзафар-аддин, тағы басқа қосшы-нөкерлері ортасында, бір топ көмекші-кәнизегімен бірге Түкел-ханым әзірлеткен ертеңгілік дастарқанына отырды.

	Әр кездегідей сапар жолының асы қашанда дәмді. Ортадағы зерлі-кестелі кең дастарқан бетінде күн алды арнайы әзірленген қысыр емген жабағы жаялары, Сейхұн елігінің жас еті, тоңдырған қазы, тоғай қырғауылдары, жент, көзе толы қызыл шарап, анар суы, ақ жуаз ғып аршыған анзур пиязының үлкен үймесі тұрды. Мұндай ас Темір қосынында, әдетте ұлы дүбірлі аңшылық, олжалы қайтқан саят тұсында дарқан дала төсінде болушы еді.

	Мына сапар, мына қара қосын, оның дәмді дастарқаны сол Темір көрген, ол бастан кешкен, естен кетпес айтулы сонар, саят күндерінің жалғасы сияқтанды. Шіркін, жалған дүние қызығы запыран толып, дерт жайлаған жүректің емі – саятшылық, аңшылық саған жеткен, сенен асқан не бар еді мына жарық жиһанда. Енді Темір санасына сүйікті немересі – мұны Отырарда тағатсыз күткен Ұлықбектің тілек-сәлемі оралды. Кәрі тарлан тамырында ыстық қан қайта лыпып, оны тағы да дала қиырына, ат үстіне шақырды.

	Үлкен қара қосынның киіз есігін серпіп ашып, тысқа шыққан Темір Отырардан бұларды қарсы алуға арнайы шыққан сарай уәзірі Мұрат-хан, бас хатшы Араб-шах, Арғұн-шахпен бірге нөкерлердің үлкен тобын көрді. Қол қусырып, бастарын иіп сәлемдескен осы қосын басшылары арқылы ол, Қаратау күңгейі мен сырты – Сауран мен Қарнақ, Урянхай мен Созақ бектері жиһангер сапарына бағыштап айдатқан отарлар мен көп үйір жылқылардың, май, құрт азықтардың келіп жатқанын есітті. Сол хабармен бірге, Яссыда Хожа-Ахмед мазар – күмбезін орнатуды аяқтау үстіндегі атақты шебер Маулан ұстаның Әмірге сәлем бергелі Отырарға келгенін, Ұлықбектің тілегі, соның құштар көңілін қайтара алмас ұлы әжесі – Сарай-Мүлік ханымның шақыруымен, Самарқаннан Темірдің сан саятта серігі болған, атақты құсбегі – Байназар бастап, бір топ атбегі, аңшы-қосшы бапкерлердің келіп күтіп жатқанын білді.

	Осылай көңіл құсы қиянға қайта шарлап, шарықтаған Темір, бұл жерге арнайы келтіріліп, бие сүтіне бөктірілген ақ бидай жеміне тойып, таң асып, бабында тұрған қаракөк жүйрігіне мініп, оның маңдайын енді тұп-тура Отырарға түзеді.

	Қосыннан күнбатысқа ұзап, әр қадым алға басқан сайын алдынан ат жалын тартып мінгелі өз басы көрген, ат тұяғының ізі қалған жортуылды-жорық, аңшылық саяттың сан алуан қызығын қалдырған көзге ыстық, таныс өлкенің сүреңі айқындала түсті. Мінер жақта қалың жынысты, жиделі-жыңғылды тоғай, оның шатысып-бытысқан қалың нуын аралап, Сейхұн-дария жылысып ағып жатыр. Шіркін, Сейхұн – ұлы даланы емірене емізіп сусындатқан анасы, мына сіреу қары, сары аяз қысып, аяғы қара қатқаққа айналған жұт жылының өзінде айдынды да ажарлы.

	Қамшылар қабатта арыстанды алабын қуа аңқылдай соғар қара желін заулатып Қаратау жатыр. Оның сырты ұшы-қиырсыз өлке – мұның батыр бабалары Барластардың не заман шұрқырата жылқы айдап, қаздай қалқып көшіпқонған, ат мініп, асыр салған дарқан ғұмырдың бесігі. Ол өлке мұның көз ашқалы пір тұтқан ұлы атасы Жошы – ханның тұлпар жалын түйіп, құс салып, айдын көлде дабыл қаққан жері. Қасиетті сүйегі қалған жері.

	Бүгінде бұл ұлан өлке – Ұлы Моғолстан, Темір империясына түгелдей көшкен. Ұлы атасының ісін жалғайтын ұшпа қанат жас мирасқоры Ұлықбектің үлесіне тиген. Кім біліпті, құдіреті күшті Тәңірі Жошы, Шағатай ұлысы ұстап тұра алмаған ұланғайыр жерге жас Тарағайдың тұлға болуына жазар.

	Сейхұн мен Ұлытаудың ұшан-теңіз өлкесін өркештей бөліп жатқан осынау Қаратау жоны, оның қысы-жазы көкмұнардан торқа киген алтын тәжі – Мыңжылқы көзге шалынған сайын, осынау алыс қалған айтулы күннің тағы бір елесін көз алдына көлденең тартты:

	Ол кез Темірдің отыз алтыға толып, көк алмастай қылшылдаған шағы. Қос дария аралығы Мауараннахрда тақ таласы тынып, Самарқанның билігі Темірдің қолына тұтастай көшкеніне екі жыл болған. Әлемдік биліктің жолындағы ендігі үлкен бөгет Алтын орданы шабу, Темірдің енді күндіз есінен, түнде түсінен кетпейтін болған. Бірақ, ұзақ жол, биік асу әрдайым алғашқы қадымнан басталмақ. Сол есеппен 1372-ші тышқан күзі, келесі сиыр жылының жазында Ақ орданы тізе бүктіріп, ат басын Телікөл тұсынан Арқаның алып даласына бұрған. Моғолстан жеріне басталған бұл жорықтың соңы – Жошы ханның алтыншы ұрпағы батыр Хажы-бектің қызы, асқан сұлу Рахила Сұлтан бегімнің Темірге ұзатылып, құдандалы елдің Ұлытаудан басталған тойы Самарқандтың нақыш-бағына ұласқан-ды. Бұл сарай мен гарем тарихында Темірдің екінші жұлдызы – кіші ханым, атақдаңқымен шартарапқа мәлім болған, әйгілі Шолпан-мүлік ханым еді.

	Сонда Сарысу өзенінің жоғарғы ағысында, Ұлытау баурайында топ-топ ақ үйлерін тігіп, күзгі қонысында отырған Хажы-бек Сұлтанның елінен ақыраптың соңын ала қозғалған Темір қосындары Ұлытаудан жиырма фарсақ (бір күндік, немесе жүз шақырым) Құлан өтпес жазығында, қаншама заман ел аузында аңыз болған, ұлы саят аптасын өткізіп еді.

	Ол кезде Көкше теңізден (Балқаш) Телікөлге дейінгі, ел ұғымында Бетпақ аталып кеткен, ұлы даланың беті үйірүйірімен қаптап өрген тарпаң-құлан, ақбөкен тұяғынан жер қайысатын. Сол тарпаң үйірін әуелде аңшылықта асын жерге қоятын саяткер ұлы хан Жошы, хан қосындары қырды. Одан соң ұлы саятта осы Ақсақ Темірдің қарадауыл жасақтары қырды.

	Сол бір “құлан қырғыны” атанған аңшылықтың жөні бөлек еді-ау, шіркін. Көптен қоян емес, құлан да құтылмасын сол саятта көрген. Жошының “астау түбек” әдісімен тұтас бір түмен әскер қос қапталдан қысқан үш мыңдай құлан, Құлан өтпес жазығында орға жығылып, омыртқасы үзіліп еді-ау сонда. Ұлы Әмірдің сейіл-саятын көруге құштар кербез сұлу Рахила-Сұлтан бегім, астына қаракөк жүйрік мініп, мұның қасында жүрген. Ол бір өткен дәурен, келмеске кеткен шақ. Әр күні өзінше бір өмір еді, іздесе қайтып келер ме?!

	Иә, ол – өткен өмір, өткен күн. Өткен күнді қайтару Әмір құдіреті, әлем бетін тітіреткен мына Әмір-Темір көрегеннің де еркіне жазбаған. Ол енді қашанғы бір жалған дүние қызығы Ақсақ Темірдің нар кеудесінде, қиял-санасында өмір сүрмек? Оның елесі, әр кезгі осындай жортуылды жолда, жұлдызды түндерде, жарық күндерде, өз-өзімен ғұмыр айдынын қайта шарлаған шағында, өз бейне, өз суретімен көз алдында тұра бермек.

	Қаратау сырты, Телікөлден өрде Сарысу, Жетіқоңыр атырабы – Ұлытауға қараған ұлан өңір қазір де құлан үйірлерінің өрісі. Бірақ бұл күндер құлан, бөкен саятының мезгілі емес. Тағы тарпаң, бөкен-киік жануарлар биылғы мешіннің соңы тауыққа ұласқан ауыр қыстың қиын тебінін кешіп жатқан шағы. Барша тірі тағы атаулы іші өскен, санаулы апта, айлар өткенде жаңа тіршілік өрісіне жас төлдерін өргізбек. Оның үстіне әр күні, әр сәті найза сабымен өлшеулі ақпанның күні тұр. Оның әр күн, әр сәті алдағы ұлы жорық – Қытай жорығына берілген. Солай болғасын Сейхұн мен тау аралығы жыңғылды тоғай, айдынды көл атырабында түлкі қағып, қасқырдың ізін шолып, көк жүзіне қырандарын ұшырып, құмайларын жүгіртіп, дария жағалап, қырғауыл, үйрек-қаз ілдірудің өзі де бір ғанибет.

	Осындай сан атырау ой, өткен өмірдің ащылы-тұщылы елесінде келе жатқан Темірдің алдынан бір жағы дарияға қараған, теріскейі Мыңжылқы – Айғыржалдың ақ сіреуден арылмаған биік жотасына иек артқан мидай жусанды жазық дала ашылды. Оның мына мұнар сағым құшқан құшағы өткен-кеткеннің қаншама айтулы оқиға, тарихтың қалдырған тағлымына толы. Бұл даланың бейнесі жастық шағынан күн-түн қатып, қаншама жортуылды жол кешкен Темірге қашаннан таныс.

	Хорезм, Бұхар, Самарқандтан шығып, күңгей, теріскей Қаратау атырабында сауда шаһарларын сан ғасыр шарлаған ежелгі керуен жолының сүрнегі қазір де сайрап жатыр. Сол жол бағыты жүргіншісін әрдайым ең алдымен таудан аққан таза бұлақтың алабында – жәннет аралы сияқты – көшпенділердің қасиетті шаһары Яссыға мезгеп жатыр.

	Яссы – ол сонау бір қадым заманнан желмаяның жел бесігінде тербеліп, тұлпар үстінде ғұмыр кешкен көшпенділер өмірі, олардың өнер-ғұрпы, барша тіршілік тынысы – осы Темірді дүниеге әкелген елдің тынысы. Бөле-жарар нәрсе жоқ. Мұның батыр бабалары – Барластың нояндары мен бектері, Шыңғысханның тірегі болған торғауыттар қосыны – Алтай, Шыңғыс, Тарбағатай асып, осы ұлы далада мәңгілік тұрағын тапқан. Солай болғасын Мауараннахрдың гүл-көрікті шаһарларын былай қойғанда, шығыста көк теңізден бергі жердегі барша ұлан дала, оның алыстан көрінер темір қазық жұлдызы – Яссының Ақсақ Темір құзырында ерек тұрар орны бар.

	Егер де бұл Темір өзі өсіп-өнген қара шаңырағын, түйелі көштер тізіп, кең далада қаздай қалқып, мамырлай қонған жұртын қадір-қастер тұтар болса, мына Яссы – сол жұртының қастерлеген алтын бесігі. Мұнда дінисламның шапағаты алыстағы сан ру, тайпалардың тәуап етер тәберігі – әуел алды Раббим-Алла, екінші Мұхаммәдинрасулланың сүйген құлы – құл Қожа – Ахмедтің мәйіті жатыр. Сүйген пендесіне шарапаты көп әулие қалың жұрттың тәберігі болғанда, сол тәберік енді Темірдей саясатшыл Әмірге құла дүзде шіл боғындай шашылған жұртты бір тізгінге топтап, бір уыста ұстап тұруға керек.

	Өзі шала діндар, исламның хадис-құранын, шариатын, тек қара тобырды тор қапаста ұстаудың мықты құралы деп таныған ол, ақ орда, Моғолстан жорығынан кейін уәлаяттың осы шаһарға жиылған сүтке шығар әкім, бек, Сұлтан, қажы – қазіреттері алдында, құл ҚожаАхмед Яссауидің бұл әлемде теңдесі жоқ мазар-мешітін салдыруға уағда еткен.

	Темірдің сөзі – ол анығында Алланың әмірі. Ол айтулы 1396-шы тышқан жылының маусым айы еді. Сол жылдың жазында басталған зәулім мазар – мешіттің құрылысы енді тәмамдануға таяу. Алла тағала өмірге сабыр берсе, Самарқанда Бибі-ханым мешіті құрылысынан арнайы келтірілген шебер ісмерлер Мазардың шығысқа қараған зәулім қақпасын өрнектеуді алдағы жазда толық аяқтауға тиіс. Сонда ол Яссауи, Қожа-Ахмедтің даналығы емес, ең алдымен Әмір Темірдің даңқын заңғарға көтеріп, замана биігінде жаңғырығып тұра бермек.

	Яссыға беттеген қара жол құба дала төсінде жолаушысын жетелеп, жебей түсті. Күн қабағы ашылып, алыста мұнар құшқан көгілдір таулар өркеші айқындалған сайын, қаракөк жүйрік үстінде құстай түлеген Түкел-ханымның да қара көздері ұшқындап, жүзі жайнай түсті. Оның туған жер өскен елі – Ұлытау ұлысы бұл атыраптан алты қоным жер – осынау мұнар таулардың арғы жағында.

	Дүниеде адам затынан, оның ішінде құралай жасында құрық ілініп, жат жұртқа сапар шегер әйел затына не қымбат – туған жері қымбат. Жайқын өзендерді өрлей көшіп, айна көлдер жағасында шағала-шаңқан үйлер тігіп, ат мініп, айдынға құлаш ұрған еркін дүние елесі – оның еш уақыт көз алдынан кеткен емес.

	Хан қызы, асыл-нәсілдің ұрпағы Түкел сұлу, Ұлытау ұлысының ұшан-теңіз марқа даласын артқа тастап, қайдағы бір Сейхұн дариядан өтіп, танапты тандырдай қуырған Самарқанда, көк күмбезді сарай мен гарем бағының пендесі болармын деген үш ұйықтаса ойына келмеп еді. Өмір, тағдырдың бұйрығына дауа жоқ. Күзгі қайтқан құспен бірге, күмісті күймемен күңгейге бет түзеп, осынау таудан бері асқанына аз-кемі жоқ алты жылдан асыпты.

	Иә, сол бір Зарафшан толқынында толысқан Самарқан бақтары жәннат нұрына шомған сары күзде қасына Самарқан әмірі Арғұншах бастаған бекзада, нөкерлердің үлкен тобын ілестірген Темір, Сейхұнның көк айдын дариясынан өтіп, мұның арнайы аттандырған жаушылары арқылы алыста, Ұлытаудан ұзатылып келе жатқан – хан қызы Түкел сұлуды қарсы алуға осы Яссыға келе жатқан. Бұл Темірдің пайғамбар жасы – алпыс үшке толған жылы. Бұған шейін аларын алып, берерін беріп болған кезі. Шымылдығы желбірейтін орны жоқ.

	Түкел-ханым Темірге тоқал кемдігінен, әйелі аздығынан керек емес-тін. Ол оған мына алып империяның іргесін нығайтып, дабыра-даңқын асыру үшін керек болған. Кешелері ақ туын алдына жыққан Ақ ордадан асып, осынау Ұлытаудан Еділге, шығыста Көкше теңізге дейінгі ұлан-ғайыр Моғолстан жері мен елін Көксарайдың көкала туы астына біріктіріп, алдағы Византия жорығына ауадай қажет жаңа түмендер мен сансыз қосындарын жасақтау үшін керек болған. Сол үшін де қасиетті хан нәсілі Түкелханым құрметіне арналып, Әмірдің әмірімен төгілер қазына, шашылар шашуында шек болмаған.

	Ол жас ханымның алдағы асыл жауһазға бөленген тұрағы – көк мәрмәрмен өрнектелген гаремнің сыртына, Афросиаб биігінен көк толқынды Зарафшанның жағасына дейінгі айдын жазықта бас-аяғы ат шаптырым жаңа гүлбағын орнатуға бұйрық берген. Сол баққа Византия мен Сұлтания, Хорасан мен Хорезмнен, Измирден келтірілген сан мың бағбан құлдар жыл жарым мезгіл күні-түні жер қазып, атыздар түзеп, хауіздер орнатып, сан алуан саягүлдерін, жемісті миуа бауларын егіп, жанталас терін төккен. Самарқан аспанының астында, еш ел, еш жерде теңдесі жоқ – жаңа жәннет бауы осылай дүниеге келген. Ол атына – заты сай, Дили-Куши,– жан жәннаты деп аталды. Сол Түкел-ханым, шын мәнінде тек Темір империясының сыртқы саясатына қажет тұлға емес, Бибі-ханымның қолымен іске асатын сарай мен гаремнің өмірөрнегі үшін де бетке тұтқан бегімі болды. Ол енді гаремде ұлы ханымнан кейінгі екінші тұлға – кіші ханым атағына ие болды. Гаремнің жарық жұлдызы болып келген бегімсұлулар дәреже тегімен Түкел-ханымнан кейінгі үшінші, төртінші сатыға сырғыды.

	Міне, осылай қайырсыз қиянда туып, көшпенді елде өсіп, бүгінде Самарқан әмірінің шаңырағын ұстап тұрған жас ханым, асыл текті дәрежесін сақтап, жиһангер жорығының алдында келе жатыр. Алда бұл білмеген, естімеген, көрмеген ұлы жол, қиын асу жатыр. Тағы да соғыс, тағы да адамның қаны сел болмақ. Жарты әлемді тұлпар тұяғына таптатып, енді мына беймәлім манги мен шеткі теңіз ішінде, алыс бір аралда жайылып жатқан – Зипонгу жұртын не тағдыр, нендей ғазабат күтіп тұр? О, жаратқан ие, бейкүнә пенделеріңнің жанын жарық дүниеде сақтай гөр! Оң сапарыңа жаза гөр, тағдыр!

	* * *

	Жарты әлемді Қарадауыл түмендеріне таптатып, енді беймәлім өлке, қиырдағы бейтаныс жұртқа жол тартты.

	Отыз жыл от пен қан кешудің ішінде қайтпаған бет, мұқалмаған семсердің жүзі, осы жол, осы сапарында қайтар ма?! Жо-жоқ. Ондай жартыкеш жасықтық Темір жолынан аулақ. Оны өзге емес, бұл құба құстай түлеген Түкел сұлудың өз көзімен көріп, зұлматтың сұрапылы ішінде жүргеніне алты жылдан асып барады емес пе?

	Адам баласының көндікпейтін жол, үйренбейтін ісі жоқ. Ұшы-қиырсыз жайлауда, бетегелі бел асып көшкен Әмірдің қызы – қырмызы гүл, алтайы асыл шағында, өзі емес, қауесет-даңқының өзі алыста бұлт ішінде ойнаған найзағайдай жан түршіктірген Самарқан Әмірінің кіші ханымы болып, қанды жорықтар алдында жүремін деп қашан ойлап еді?

	Енді міне, күні айға, аптасы жылға бергісіз қан жосыған жорықпен өткен алты жыл, отыз үш жылға Темір үстемдігінің айбыны аспандағы алты жылы мұның да әркез көз алдында.

	Жастығы, албырттығы, хан қызы Әмірдің кіші ханымы дейтін атақ-даңқына бұла тәкаппарлығы шығар, әуелгі жорық тұсында, жер қайысқан қалың қолды бастаған Әмір-Темір көрегеннің жорықтағы жойқын көшімен бірге, астына жүйрік мініп, құстай түлеп, аттанысқа шыққанда, бұл Түкел-ханымға жаңа жол, жаңа ел, көргеннің бәрі қызық, бәрі таңсық – тамаша, сейіл-серуендей көрінген.

	Бірақ белден – бел, елден ел асқан сайын, Темірдің жорығы, ол анығында ұшы-қиырсыз қасірет, орны толмас апат екенін көрген. Сол алғашқы сапарының өзінде бұл Әмір-Темір көрегеннің жай иек көтерген жалғыз ауыз бұйрығы Исфаһанның күлін көкке ұшырып, жетпіс мың адамның басынан әйдік мұнара тұрғызғанын көрген. Адамзат басына туар бұдан өткен зауал, бұдан асқан сұрапылды кім көріп еді!

	Темірдің әлем жүзін түршіктірген Сұлтания, Византия. Индия жорығының кезінде судай аққан қан мен тер, көл болған көздің жасына топырақ тойынды, жер тойынды. Әйтсе де бір ғана жанды, әлем билігін тұтас уысына алмай тыным таппауға бекінген Ақсақ Темірді тойындыра алмады. Енді бұл жиһангездің алыста, зорлық атаулыдан бейхабар елге қалың жұрт басына төнген жасын-семсерін кейін серпіп тастауды бір Тәңірден өзге тірі пендеге жазбаған. Иә, бір Тәңірден өзге.

	Өткен жол, алдағы күндерінен ой ойлайтын барша әйел заты сияқты, Түкел-ханым да құрық тастам алда, құла айғыры үстінде зор еңсесін еңкіш ұстап, тағдыр жолын еңсеріп, тоқтаусыз жортып бара жатқан жиһангезге қиялай көз тастап, қиял қанатында шарықтап келе жатты.

	Шіркін дүние, шетсіз-шексіз әйдік әлем гүлшешегіңді жарып, бозторғайың балапанын өргізіп, махаббат бесігінде шалқып жатар күнің қайда сенің! Ол күндердің ауылы, арқаның алып даласында көкорайлы көлдер, балаусалы белдер асып, шағала-шаңқан үйлер тіккен, құлдырай шауып, құрық тастап, кермеге құлын байлаған, қыс келер деп құс қайырып, ұлан-асыр тойларға жүйріктерін сайлаған, қаймағы бұзылмаған сонау бір бал-балалық шақпен бірге алыс тартып қала бергенің бе осылай?

	Аңсар көңіл тар кеудеде тұрағын таппай, талпынар жүрек қиялды шарлап, шарқ ұрып келе жатып, Түкел ханым, зеңгір аспан астында маңғаз көшкен ақ шоғыр бұлтқа қарады. Қарады да, сол бір шырқауда алтын алқадай тізіліп, алыс қиырды беттеп, көк жүзінде қалқыған қаздың үлкен тізбегін көрді. Жас сұлу жүйрігін тебініп, Әмір-Темірге жанай шауып, қатарласа беріп, назды даусымен үн қатты.

	– О, Ұлы билеушім, ананы қараңыз, қаздар, қаздар ұшып барады, – деп жез беренді қамшы сабымен аспан көгін нұсқады.

	– Жә, көрдім. Көріп келем, ханым, – деп Ақсақ Темір алтайы тымақ астында шоқтай қызарған жанарын аударды.– Көктем жақын, бірақ тау берік, асуды құрсай қалың қар жатыр.

	– Тау берік, асуда қалың қар жатса, мына байғұс қаздар қайда барып қонады?

	– Құс келісін, бөрі өрісін біледі. Осы маңда Сейхұн алабында қатпайтын жылы көлдер болса керек.

	– Біздің кішкене Тарағай саят деп жер-көкке сыймай жүрген шығар-ау онда?

	– Ә, Тарағай жайы мәлім. Мұрат ханмен бірге сол үшін де хабар жеткізді емес пе?

	– О, Ұлы билеушім, саятқа шығамыз ғой онда.

	– Шығамыз, Тәңір бұйырса шығамыз, ханым.

	– Айтқаныңыз келсін! О, бұйырта гөр, Тәңір! Бұйырта гөр, Жаратқан ие, ұлы билеушім!

	Жас сұлудың елін, жерін көш тізбегімен талай өткен жасыл бел, айдын көлдерін сағынған балауса көңілі жаңа көктемнің алғашқы белгісі, қаздар қарасын көріп, мауқын басқандай еді. Енді оған мына келген қаздар сәл мұнар сағым арасынан әр кез елес беріп, көз алдынан кетпейтін алыстағы қимас ел, туған жер, шалқар дүние шаттығының қайта келер хабаршысындай көрінді.

	Қоналқы қосыннан аттанғалы недәуір уақыт өтті, ендігі жердің де, көктің де бейіл-белгісі, ұйытқып ұшқан сұқсыр құс, көкала үйректер легі Сейхұн таяу екенін танытқандай. Өткен суық түн, ұзақ жолдар жортуылы қажытқан Темір құрысқан денесін, ауырлаған еңсесін бір көтеріп, арғымақ басын айдын жазыққа жібере түсті. Арынды ат қызуы, жосыған жортуылдың екпінімен қақсал сүйек жылынып, маңдайы бусанды. Көкірек сырылы қарағаштың безіндей сірескен қарулы қолдардың дірілі де бір сәтке тарап кеткендей. Мұндайда көзе толы көбіршіген шараптың бір тостағанын шамырқана сіміріп жіберсе, көз жанары да жарқырап кетер еді. Бірақ орталық орда, ұлы бәйбіше алды алыс емес. Сұбхат кешінде, өткен-кеткенді еске алған шақта бола жатар бәрі де.

	Арғымақ басы Арыстың айдын жазығында мандайын дарияға тіреп, желдей есіп келе жатқан түс мезгілінде, Темір тобының барар бағытында, таяудағы тораңғылды тоғай, жиделі жынысты орай дүрліге тартқан дүр-дүрмекті саяқ топтың қарасы көрінді.

	Темірдің қыран көзі шоғырды алыстан шолып, жазбай таныды. Бұл ұлы жиһангездің Қараспан сыртындағы оң қанат түмендер тобының көшпелі ордасынан кеше кешке аттанып, осында беттеп келе жатқанынан хабардар сол жақ қанат түмен тобының қолбасшысы – Сұлтан Хұсейн бастап, Әмірді қарсы алуға шыққан Отырардағы орталық орданың бір топ ханзада, бекзадалары еді.

	Таянған топ ішінен Темір, сарай хатшысы Мұрат ханның жанында астына алтын жабдықты жирен қасқа араби жүйрік мініп, ат үстіне қаршығадай сұлу мүсіні үйлескен кіші немересі Сұлтан Мұхаммед Тарағайды көрді. Ол басына ұшар төбесіне қанқызыл лағыл тас қадаған үкілі сусар бөрік, үстіне жез беренді жасыл мәуітімен тысталған ықшам пішілген жанат ішік киіп, белін қынай буып алған. Биялайы сол қолында Байназар құсбегі баулап-баптаған көк тарлан лашын. Бейне шебер табиғат сырлы дүниенің қырмызы қызығын Темір жүрегіне арнаған сұлу сыйлығы.

	Жас Тарағай нөкер топтан ат басын құрық бойы оздырып, жиһангер атасы алдында. шылбыр бойы жерде тізгін тартты да, оң қолын төске басып, бас ие сәлем берді. Бұл сәтте ат үстінде шоқ жұлдыздай топтанған ханзада, қолбасшылар тобы түгелдей Әмірге бас иіп, мінәжат етіп тұрды.

	– Уа, ассаләм, Алланың сүйген құлдары! – деді Темір көмескі, күңгірт дауыспен.

	– Ассаләм, ассаләм, Ұлы падишах-ие! – Жас ханзадалар даусы таза, суық ауада жез қоңыраудай жаңғырықты.

	– Хызыр Әлекі – уассаләм жар болсын, жолдарың болсын, батырлар!

	– Бірге болсын, бірге болсын, Ұлы падишах-ие!

	– Алла тағала сәт сапар берсін!

	– Уа, сәт сапар, сәт сапар, ұлы падишах-ие!

	Темір ат үстінен күбірлеп әлдене аят айтып, күректей кең алақан, салалы саусақтарын жайып, көкбурыл қылыш сақалы көмкерген қарасұр жүзін сипап, батиға етті. “Ал, қане, жүрелік!”– деп арғымақ маңдайын жүз елу жылғы қасірет жүгін, қайғы-мұңын үнсіз ішке бүгіп, ұлы далада мәңгілік өмірдің сыбызғы сазын тербеткен қасиетті Фарабқа түзеді.

	* * *

	Әмірдің Отырарда тоқтаған тұрағы, құл Қожа-Ахмед Яссауидің рухани атасы Арысланбаба мазарынан бір фарсақ жерде, күн шығыс тараптағы үлкен жиделі тоғай алаңында, айнала ат тағасындай алқақотан тігілген киіз отаулар ортасында, сегіз қанат еңселі ақ орда үй еді.

	Айнала парсы кілемдері тұтылған, қалың киіз, сырмақ төселіп, мақпал жастықтар тасталған үлкен орданың іші сапар сазымен Әмірге қосынын құрған ханзада, бекзада ханым бегімдермен Әмір сарайының сайыпқыран уәзірнөкерлеріне толған. Бұлардың бәрінен жоғары қалың төселген құлын тері бөстегінің үстінде оң тізесіне кіші немересі Сұлтан-Мұхаммед Тарағайды алып, арқалығын биік қойылған мақпал жастыққа сүйеп Әмір отыр.

	Сарай-Мүлік ханымның билігімен, жиһангездің келуі құрметіне құрбандыққа шалынған ту байталдың еті ас үйлерде тай қазандарда былқып жатқан. Енді мол жайылған зерлі дастарқан үсті семіз жая, қазы-қарта, қырғауыл етіне, әр алуан жент-жеміске толған. Сыңси тартылған сыбызғы мен мұң төгіп шалынған шерменде үні сазында жайланған жарқын топ кешкі асына асықпай ден қойған. Тегенелер толы сапырылған сары қымыз, көзелерде көлкілдеген шарап, алтынды зерендерде меймілдеп, шымырлата сіміріліп жатты.

	Ақсақ Темір бар жерде суырылып сөз айту – өзге жанның мандайына жазбаған нәрсе. Ол қашаннан қалыптасқан сарай тәртібі. Бүгінде сол рәсімнің қаймағын ешкім бұзған жоқ. Ішінде жас қолбасылардан Сұлтан Хұсейн, мирасқор немере Ұлықбек, түмен басылардан еңселі Ергеней батыр, Самарқан әмірі – Арғұн-шах, сарай хатшысы – Мұрат хан, Темірдің әйгілі құсбегі – саяткері Байназар болып, сары ала сәнді топ өзара жай жауаптасып, көбіне Әмірдің қас-қабағын бағып, үнсіз отыр.

	– Бүгін Ұлықбектің арнайы атқа мініп, Әмір атасының алдынан шыққан күні. Соның жолына атап, ақсарбас шалдырғанмын. Мына дәм – соның сыбағасы. Кәне, келтіріңдер! – деп сайыпқыран бәйбіше Сарай-Мүлік ханым, ата тегі – көшпенділер рәсімін сақтап, алтынды табақ үстіне тоқтының басын салып сары қазы, білемденген құйрық үйгізіп, Темірдің алдына тартқызды.

	– Алла жар болсын! Қыраның ұзақ ұшсын, алауһи акбар,– деп ұлы Әмір бата жасап, бет сипады.

	– Ал, кәне, кәделі астан дәм татыңдар, – деп табақты оң жағына таяу отырған Арғұн-шахқа жылжытты.

	– Ғұмырлы болсын, құт қадам, сәтті сапар болсын, саяты сайлы, сапары соқпақты болсын! – десіп, Әмір батасын жаңғыртып, жалғастырып, қостап жатты даң-дабыралы үлкендер тобы.

	Ұлы бәйбіше, үлкен әже – Сарай-Мүлік ханымның мұның алғашқы сонар-саятына арнап, тұсау кесер рәсімін атағаны сезімтал-сергек Ұлықбекті шексіз шаттандырды.

	– Мен лашын құсымды қазға бүгін-ақ жіберуіме болатын еді. Бірақ атамның келуін күттім, – деді ол үлкендерге естиярлық әдеппен тіл қатып, – Е-е, оның жөн болған сенің. Саят – ол атадан қалған үлкен салтымыз біздің. Әдеп-рәсім сақтағаның ақыл. – Темір өзімен сөзі де, өзі де тең отырған немересіне отты жанарымен шаншыла қарап қойды.

	* * *

	Ертеңгілік ас үстінде Темір сарай мирасқорлары мен орда уәзірлері, түмен қолбасыларын шақырып, алдағы жорық, оған әзірліктің жайын кеңеспек. Осы есеппен орда нөкерлері отауларға тарасты. Көп күндер Әмір жанында, оның ыстық-суығын бөліскен жас ханым Түкел сұлу да гарем нөкерлері, күтуші кәнизектері арасына кеткен. Енді үлкен орда ішінде ұлы жиһангер мен Сарай-Мүлік ханым ғана қалған.

	Самарқанда сарай мен гаремнің ішкі өмір тынысын көкше құстай қырағы, қарашықтан қалт жібермей бағып отырған саясатшыл сақ бәйбіше Әмірді көрмегелі ай жарымдай өткен еді. Әр кез қиын асу, қанды жорықты көргенде, алмас семсер жүзіндей мұзарт көрінер жиһангер күрт өзгеріп, өңі қуарып, жағы суалып, бурыл, қылыш сақалы ұзарып, ұшқын шашар отты жанары күлгін тарта ортайып, еңсегей тұлғасы еңкіш тартып, шөгіп бара жатқанын бір көргенде байқаған.

	Енді ақ орда үйдің оң жағында қалың жайылған жайлы төсекте желкелігін биік мақпал жастыққа беріп, шалқалап. арыстай сұлап жатқан Әмірдің жанында, оның еті қашып, шақпақ безі қалған сіңірлі, салалы қолын сипай отырып, оны да әр кездегідей жайбар сөзге тартқан.

	– Сау-саламаттығың жақсы ма? Әмір ием, аздап шаршағансыз ба қалай?

	– Шаршау-шалдығу, науқастану-сауығу – барша адамзатына бірдей жазылған нәрсе, ханым. Шаршағаным рас, бірақ шаршадым деп аттан түсуге, төсекте жан күтуге болмас. Ат үстінде өмірге келген адам, ат үстінде жорық жолында дүниеден кетуі мансұқ.

	– Солай айтпасаңыз, солай етпесеңіз, сіз ұлы жиһангер болып, дүниеге келер ме едіңіз, тек саламат жүргеніңізді, бір Алладан тілейміз де, ұлы билеуші ием.

	– Мен сізге жақында керген бір түсімді айтайын, ханым. Әуелгі ақ ордаға аттанған жорықтағы ақ боз аттың үстінде екем. Сол баяғы жібек жалы төгілген, екі көзі оттай жанған жануар шексіз жазира үстінде желдей есіп келе жатыр екен деймін. Бір кезде алдан мұнартқан биік таулар көрінді. Сол тау асуын ойлап, асар жолды іздеп келе жатқанда, ғайыптан түскендей үстінде баяғы ақ тайлақ жүнінен тоқылған шидем шекпені, басында ескі түлкі тымағы, аяғында саптама етігі, белінде кемер белбауы, қолында дойыр қамшысы, ел көшкенде жылқы айдарда мінетін қара төбел аты үстінде – жаны жәннатта болғыр жарықтық әке – Мұхаммед Тарағай-бек қарсы алдымнан кез болды. Ол салған жерде, ат тізгінімді алды да, “адаспа балам, барар жол, асар асуыңа өзім бастаймын”, деп бұрылды да, маған ту сыртын беріп, тау жақты бетке алып, аяңдап тарта берді. “Әке” деп әлдене айтпақ болған өз даусымнан ояндым...

	– О, ақсарбас, бозқасқа! Аруағыңа бозқасқа жарықтық, әке. Ғайып ерен, қырық шілтен, аруағыңмен жебей гөр. Жалғыз рахым, Алла жар болсын! Ақбоз ат астында болса, алдыңда ақ жол тілеуің, асқар тау алдыңда болса, алыстағы мұратың... Тауға тартқан мәртебең биіктеп, сапарың оң болғай, ұлы билеушім, падишах ием! – деп, Темір қасында бір тізерлей жүгініп, қос қолын алға созған Сарай-Мүлік ханым, Алла аруағына аят айтып, ақжібек жайма көмкерген қара шашы астында балауыз шам жарығында жарқыраған ақша бетін сипады. Бәйбіше жанында өр кеудесін өрлей көтерген Әмір, ханым оқыған аятқа күңгірлей үн қосып, ернін бірер жыбырлатып, “аллоиһи акбар” деп хадім ишаратын жасады.

	Күмбездей күңгірт боз орда шаңырағы астында, СарайМүлік ханым өзінің қашанғы бір осындай оңаша кеште Әмір Темірмен болатын сыр-сұхбатын жалғады.

	– Дүниеге келген жанның жалпақ жалғанның жарығында өлшеулі өмір сүріп, жазмыштың жазған күні шын тұрағына кетпегі бар, ұлы падишах ием. Алланың рахымы мен Хызыр Әлейкі-сәлам жар болып, түз-дәм бұйырып, шарапат-хұзіріңіз астында жүргеніме үш жүз алпыс айдың жүзі бопты. Ол артық-кемі жоқ отыз жыл. Әуелі Алла, Мұхаммед расулалла, екінші, ұлы падишах ием, сіздің шарапатыңыз арқылы бақытсыз болған күнім жоқ. Тек Алланың әмірі шығар, тағдыр маған бір перзентін бермеді. Өзімнен өргел ұл-қызым болмады деп тағдырыма налыған да емеспін.

	Сарай-Мүлік ханым одан әрі көкейдегі жалғыз арманын, ақирет аманатын ұлы Әмірге қай тұрғыда айтуды ойлап аз кідірді. Бірақ сарабдал падишах, сарай мен гарем маңында, күллі Самарқанда ақ дегені алғыспен, еркін өмір өткізген саясатшыл бәйбіше ханымның жанын шарпып, ойын бөліп жүрген не нәрсе екенін сөз басынан-ақ таныған. Анығында әйелдер патшасы – бұл Сарай-Мүлік ханымның сол жолы да айтқаны болған. Енді істің ең соңғы түйіні, соңғы нүктесі қалған.

	Бұл сәт Афросиаб биігінен алақан аясындай көрінетін Шахи-Зинда – Регистанның көкке бой түзеген көк мұнары, әсем сарай, асыл өрнекті күмбездері, жасау-жиһазды Меккен жайлары Әмір-Темір-Көрегеннің көз алдында бар болмыс көркімен, сәулет беріп тұрғандай еді. Иә, ол ғимарат, мешіттер, сарай, Меккен-жайлар әрбірі өзінше ерек, адамның қаны мен тері, ыстық жасымен суарылған сәулет өнерінің мұң-сазына толы шыңдары. Оның әрбірінің дүниеге келуі, Самарқан айы астында осылай айдын көкке бой түзеп тұруының өзіндік сыры бар.

	Соның аса әйдік зәулім күмбезді бірін Темірдің атақдаңқына сай, оның болашақ мазар-мавзолейі ретінде өз билігі, өз бақылауымен осы Сарай-Мүлік ханым салғызып еді. Сол себепті Самарқан елі өз заманында оны әлемге аян “Бибі ханым күмбезі” деп атады. Бірақ ол анығында, Әмір-Темір Көрегеннің табытын күткен мәңгілік Меккен жайы, ақыреттік тұрағы – Гүл-Эмир – Темірдің көрі еді. Бірақ қатал тағдыр шешімі, тағдыр үкімі әманда адам еркінен басқа. Сол күмбез, мавзолей-мазарға Темір өзінен бұрын, ең аяулы, ең асыл текті мирасқорын өз қолымен жерлеуіне тура келген.

	Өзі көшпенді, түн қатқан жортуылшы көк бөрі, барымташы Барластың баласы, Әмір тағына келгенсін қастер-қасиеті алыстағы темір қазықтай жарқырайтын Шыңғысхан тұқымынан әулет өргізуді – “гураган” – аталудан мұрат етіп, өз өмірінде Жошы мен Шағатайдың шөбере-шөпшегінен бірінен соң бірін, бес моңғол қызын отауына кіргізді. Бірақ оның көз ашып көрген Ұлжатай сұлудан өзге бірде-бірі бала көтермеді. Солай болғасын Темірге жар дегенде жалғыз ұл – Жиһангерін сыйлап, дүниеден өткен Ұлжатай аруағы оның қандас, тектес сіңілісі – Бибі ханымға бүкіл өміріне өрнек боп өтті. Бірақ Ұлжатайдан қалған асыл-текті хан ұрпағы Жиһангерді де он жетіге жаңа толған жасында берген Құдайдың өзі алды. Темір хан әулетінен жалғасқан жалғыз ұлы, тағдыр тарлығын білгендей, ақ орданың әйгілі әмірі Өзбек ханның немересі – Сыбан-бикеге ерте үйлендіріп еді. Жиһангердің Сыбан бикеден туған жалғыз ұлы Темірдің ілік алды немересі Мұхаммед-Сұлтан мен кіші келіні Пірсиян қызы Фарахтан туған Пірмұхаммед, әке-шешенің кім екенін білмей, етек астынан алынып, Бибі ханымның көз қырағы астында, сарай саясында арнайы күтуші бегім, атабегі тәлімінде өсіп келе жатқан-ды.

	Жас өлген Жиһангердің жесірі Сыбан-бикені Темір жат көзге жапа шектірмей, барша үй-жасауымен қыпшақ қызынан туған үлкен ұлы Миран-шахқа қосқан. Бүгінде жиырма бір жасында жорықтың оң қанатын – аттылы түмендер тобын бастап жүрген қасқыр мінезді қатыгез батыр Халил-Сұлтан мен сол Миран-шахтың баласы Темірдің жанын сырттай сүйсіндіріп, іштей үркітетін ортаншы немересі.

	Миран-шах жастайынан күп-түн қатқан жортуылды жорықты көріп, қар төсеніп, мұз жастанып, тамыздың тас қайнатар ыстығында шыңдалған Темірдің темір тектес жаужүрек баласы еді. Ол Темірдің жеті жылға созылған Сұлтания, Сирия, Византия жорығында жеңісті әскердің алдында жүрді. Талай шайқас, талай алапат-асулардан өтіп, империя іргесін қаласып, Темірдің даңқын асырумен бірге, өз есімін де шартарапқа шалқытқан, ер жүрек, батыр Сұлтанның бірі еді. Сол қастер-қасиеті оны тұтас бір байтақ уәлаят – Хорасан, Сұлтания, Персияиы түгелдей қол астына біріктіріп, Тәбризге орда туын тігіп, ұлы империяның батыстағы берік тірегі болып тұрды.

	Сол Миран-шах тағдырдың қарғысы ма, әлде жазықсыз жапа шеккен жан киесі кез болды ма, алашапқын аң аулап жүргенде аттан ұшып, мертігіп, мұның ақыры өзінде тоқтам, сөзінде тұрақ жоқ есуасқа айналды. Сол тұста өлексе күткен құзғындай оның айнала қоршаған орда тобырлары, сымбатты сұлу Сыбан-бикенің үстінен сыпсың сөз жүргізіп, Сұлтанды ары таза келінге айдап салып, хан қызы Сыбан бикенің жазықсыз қанын төктірді. Бұл оқиға хабары Темірге жетіп, оның ақыры қаһары қайнаған Әмір Миран-шахты бұғаулап, зынданға салып, Тәбриздегі орда әкімдерінің түгелдей басын алғызып, Сыбан-бикені Самарқанға келтіріп, Сұлтания, Персияны империяға қайта қосумен тынған.

	Темірдің Миран-шахпен бірге туған екінші ұлы Омаршейх, он алты жасында атты әскер түменін бастап, осынау долы толқынды Аракс жағалауы, Армен тауларынан асқан жас қолбасшы еді. Ол жеңіс-даңқ буымен жер-көкке сыймай, шарқ ұрып жүрген шағында, Нахшабан жеріндегі бір қақтығыста дәлдеп атқан жау садағының оғына кез болды. Ендігі Темірдің бетке ұстап, үміт артар бел баласы Шахрух еді. Ол Темір заманының найза ұстар, сойыл соғар, жаужүрек жауынгері емес, басына сәлде орап, қолына құран ұстаған, төңірегіне Алласы аузында, тасбиығы қолында, қазы-хазіреттерді жинаған ақтан сопы болып шықты. Ол бүгінде империяны басты өлкелерге жалғастырған ұлы жол бойында, уәлаят Сұлтан атағын бүркеніп, келіп-кетер керуен ордасы Гератта отыр. Шахрухтың алғаны – қыпшақ қызы, Темірдің сүйікті дана келіні Гауһар-шад Темірге жанын тебірендірген екі немересі Мұхаммед Тарағай мен Ибрагим Сұлтанды сыйлаған. Бұлар әлі жас, ат жалына енді жармасып, ұлы жиһангер жолында келе жатқан жас ұлан.

	Темірдің ұлдан күтер үміті, көңілге тірек етер медеуі осылай болғасын, ол барша жүрек жылуын, ықылас тілеуін, енді хан нәсілі жиһангерден қалған жалғыз ұл – алғаш көрген немере Мұхаммед-Сұлтанға аударып еді. Төрт құбыласы түгел, даңқына жүрегі, білегі сай, сарай тағына арнап бергендей жұлдызы жарқырап туған жан еді. Бірақ одан көрген ғұмырдың қызығы мен шыжығы көктемнің қар суындай тасқындап өте шықты. Тағдыр құрығы оның қыл мойнына тым ерте ілінді де, тұлпар үстінде түлеген жас сұңқардың өмірін қыршын жасында қиды. Бұдан бес жыл бұрын Регистан бауында Бибіханым, ұлы жиһангерге арнап салынған мұнар-мазар топырағы, Әмір-Темір көрегеннен бұрын ойда жоқта сол жас мирасқор – Мұхаммед-Сұлтанға бұйырды.

	Енді мына жұлдызы самсаған Сейхұн аспанының астында, көшпенді ұлыс даласында, боз орданың ішінде, ұлы Әмірдің жанында отырып, оның көзі тірісінде арыз-мұң ретінде айтпақ болған сарай-Мүлік ханым сырының бір ұшығы осында жатыр еді...

	Құдайдың құдіреті, жазмыштың жазуы шығар, аш көзді ажал құрығы ешкімді құтқармақ емес. Бұл қаншама ақ тілеумен аялай, алақанға салғанмен, Тәңір берген тәберік – өз қаны, өз белінен өрбіген текті перзенттер құтаймады. Енді мұның иек артар, арқа сүйер, айтқаны болар тілегі – ұлы жиһангер болса, күні санаулы. Тағдыр бұйырған күні бұл да мына ғалам жүзін күңірентіп мәңгі тұрағына аттанбақ. Ол даусыз шындық. Солай болса, ұлы Әмірмен бірге ғаламда қанша ұлы сапар кешкен бұл Сарай Мүлік ханымның алдағы күні, оның мына бүгінгі жалғыз дүниесі, ертеңгі ақирет сапары кімнің қолында, кімдердің еркінде қалмақ? Мына кешегі гарем тұтқындары – нөкер, кәнизек, Пірсиап сұлуларынан туған албырт немерелер, асыл текті әже аруағымен ісі болар ма сірә? Өз тілегі, өз билігімен Әмір-Темір көрегенге арнап тұрғызған, көк мұнара жанынан арнайы әзірлеткен, мәңгі тұрақ мүрдесіне арулап тапсыра ма, әлде?



	Ол үшін, ханым жанының сабыр табуы үшін, ұлы падишах Әмірдің көзі тірі кезінде, мирасқор Сұлтан, немерелерге анықтап айтып кетер өсиеті керек. Сарай-Мүлік ханымның жанын жай таптырмай жүрген жайдың төркіні осылар еді.

	Иә, әңгіме ағынын алыстан шолатын ұшқыр ойлы Темір отыз жыл өмір сапарын бірге өткен, құба жүзін көмкерген қап-қара қолаң шашын енді қырау шарпыған, сыры кеткенмен сынын сақтаған, кешегі кербез сұлу Бибіханымның көкейіндегі сырын сөз басынан аңғарған.

	– Тілеуіңді берсін, ханым, – деді Темір баяу, күңгір даусымен үн қатып. – Тағдыр тілеуіңді жазсын! Бірақ адамның тілеуі бар да, тағдыр ісі екінші басқа нәрсе ғой.

	– Астамшылық болса кешір! Ұлы падишах ием, тағдыр әр кез жақсылығына жазсын! Сапар тауқыметін тартып, күн-түн қатып шаршайсыз. Жақсы тынығып, алдағы сәтті күні Ұлықбек пен Ибрагим Сұлтанды алып, саятқа шығып қайтқанымыз жөн болар.

	– Өзім де соны ойлап келем, бұйырта көрсін, мен шөлдедім, ханым. Қара шараптан құйып жіберші толтырып.

	Әмір сусынға қымыз емес, шарап сұрады. Ол соңғы ай, соңғы күндерде көп сусап, шарапты есепсіз көп ішетін болған. Ханым баяу қозғалып, қақпағы жабулы көзеге қол созды да, көпіршіген қара қоңыр шараптың толы тостағын ұсынды.

	Ол шымырлаған шарапты тына сіміріп жіберді де, биік мақпал жастығына арқалығын беріп, шалқалай созылып жатты. Тыныс ұйқысы алдында Сарай-Мүлік ханым Темірдің жамылғысын қымтап, кеудесін бірер сипады. Қаншама жорық жолында ақ шатыр, осындай орда ішінде талай түнді бірге өткерген, талай таңды қарсы алған бірінші ханымның бір кездегі балғын білек, сүйір саусағы баяғы арыс кеуде, өр тұлға, енді көтерілген, қатқыл төс, арбиған қабырғалар үстінен сусып өтті. “О, жарықтығым, асылым!” деді іштей күбірлеп ханым, бұл жалған, жарық дүние қалпын бұзбайтын, тоздырмайтын нең бар еді? Арымайтын, талмайтын тұлпарың қайда сенің?!

	* * *

	Боз орданың іші әр кездегідей жасаулы. Төрде Әмір-Темір көреген, оны қос қанаттан қоршап, ұлы әскери кеңесшілері Әмір Сүлеймен шах, Әмір Шейх – Нұраддин, аттылы түмендер қолбасшысы Шах-Мәлік, Самарқанд әмірі Арғұн-шах, шолғыншы жасақтар басшысы Мұзаффар-аддин, сарай хатшылары Мұратхан мен ибн Араб шах, сарай тарихшысы Шарафаддин Иезди, тағы бірнеше басшылары отыр.

	Әр кездегі тәлім бойынша, бұл кезеңде жорықпен Сейхұн жағалауына жеткен осынау Телікөл атырабы – Сығанақтан шығыстағы Сұлтан-Рабатқа дейінгі, екі күндік алапта дала мен шаһарлар маһалласын жайлап, еруде, әзірлікте жатқан ұлы әскер сол жақ саласының бүгінгі жайкүйі алдағы аттанысқа сайлығы жік-жігімен талданып, ұлы жиһангердің көз қарағанынан, ой сарабынан өтуге тиіс.

	Енді алқа кеңесі алдында, әскердің ас-ауқат, азығы, қару-жарағының сайлығы, уәлаят бектерінен келген қосымша қордың есебі хақында әскери бас кеңесші, уәзір Шейх Нұраддин сөйлеп отыр.

	– Шолғыншы жасақ жеткізген хабарда өрдегі Құлан мен Күйік асуы, төменгі Торлан асуы, орталық жон, Берікқара асуы бүгінге шейін, биылғы тауық жылының қалың сіреу қара көк мұзының құрсауында жатыр. Жүк тиеген түйелі, арбалы керуенге наурыздың соңына дейін асу берер жайы жоқ. Оған тұтас ай жарымдай уақыт бар. Сала тобының әр күндік ас-ауқатына кіші есебі, бес үйір жылқы немесе отыз отар қой, мың батпан астық керек. Уәлаяттар бектері арқылы жасауылдар айдатып келтірілген жылқының бүгінгі есебі – жиырма мың...

	– Жә, елінде, жерінде жүріп қарын қайғысына түскен қосын қол болып жарытпайды. Жаужүрек жасақ ол өз қарнынан бұрын елдің қамын ойламақ. Сен, Шейх Нұраддин уәзір, алдымен әскердегі тәлім уәлаят ұлыстарда, бүткіл Шағатай атырабындағы шаһарларда алдағы жорықка әзірленіп, жасақталып жатқан түмендер, қосын, жаңа жасақтар жайлы, қару-жарақтың саны мен сақталуы хақында сөйле!

	– Хұзіріңізге құлдық, ұлы Әмір-ием, барлық түмендер, мыңдық, жүздік қосын-қосындыларымен алдағы жорыққа сайлану, шыңдалу харакеті үстінде. Әр қосын басында үй, он сарбаз ортасында шатыр, керек-жарағы сайлы. Уәлаяттар, ұлыстар, шаһарлардан жеткен кейінгі хабарда: Яссы мен Сығанақга, Ұранхай, Баба-ата, Саудакентте жалпы есебі тоғыз түмен – тоқсан мың сарбаз жасақтары, қосындарға бөлініп, ат-көлігін сайлап, жорық әзірлігіне кіріскен. Қазіргі есепте – жасақталған аттылы түмендер құрамының әрбір үш сарбазында төрт ат, он сарбазда жеті найза, сегіз садақтан бар. Бұрынғы қару-жарақ қорына қосымша көксарай ұстаханасында жасалған он мың найза, жиырма төрт мың қылыш, жиырма мың садақ, төрт миллион жебе келтірілді.

	– Қосындарда отын жағы қалай?

	– Сейхұнның арғы-бергі алабы жыңғыл, сексеуілге мол, Ұлы Әмірші-ием. Әр мыңдықтан арнайы жасақталған шаруагер қосын бар. Қостардың ошағы отсыз қалмақ емес. Дария бетін мұз құрсап тұрғанда шаруагер қосындар Сейхұннан өтіп, құм өлкесінен екі мың түйе жүгі сексеуіл тасып келтірді. Өткен апта басында қызылсу келді де, дарияда сең жүріп кетті. Осы сең көшу тұсында, көшкен мүз арқылы дариядан өту қаракеті үстінде екі сарбаздың суға кеткені жайлы хабар алып отырмыз.

	– Ол не хал, сарбаздар қандай жағдайда суға кеткен?

	Құтқару әрекеті болған ба, кім біледі оны?!

	Әмірдің қарасұр жүзі сұрланып, отты көзі баяғы бір кездегідей ойнақшып, ұшқын шаша бастады.

	– Бұл оқиға, Ұлы Әмірші-ием, – деді күллі аттылы түмендердің жабдықтау ісін басқарған көшпелі уәзір Әмір Сүлеймен шах, Темір алдында шарт жүгініп, – төртінші түменнің шаруагер – қосынан бөлінген, он сегіз түйемен дарияның арғы бетіне өткен алты сарбаз сексеуіл жүгімен Сейхұннан бері өту кезінде болды. Керуен алды бергі жағаға жетіп, соңы небары алпыс аршындай қалғанда, кенет мұз жарылып, жүк тиелген алты түйе, екі сарбаз, көшкен мұз үстінде кете барған. Жағалаудан тасталған арқан жетпеген. Көшкен сең дария ортасына тартып, алты түйе, екі сарбаз мұз астына кетумен тынған.

	– Тірі қалған төртеу арқан тастаудан өзге не харакет етіпті?

	– Басқа харакетке батылдығы бармаса керек, Әмірші ием!

	– Ендеше былай болсын, – деді Темір қанталаған көздері шатынап. – Тірі қалған төртеу биік жағалаудан сең көшкен дария суына тасталсын. Су білмейтіні болса, білетіндер құтқарсын. Ал жүзе білетіні – көшкен сең ішінде ажалын тапсын.

	– Құзыр – құдіретіңізге құлдық, Ұлы Әмір ием!

	Енді Темірдің өткір жанары қара қобдиын ашып, оның бетіне қара сақсиянмен қапталған қалың шежіре, Темірнәмені жайып қара сия, қазқанат қаламын оңтайлап, Ұлы Әмірдің әр сөз, әрбір ишаратын қасқақпай бағып отырған сарай шежірешісі Ибн Шараф-аддинге қадалды. Ол бұл шақта, шежіренің жаңа бетіне күн оқиғасын, Темір жарлығын, оның тағлымын қаз қалпында тізіп, сусылдатып жазып жатқан-ды.

	Сарай шежіресі, Темір дәуірі, Темірдің дәуірлеп тұрған шағында оның осылай қанат жая, айқара ашылған бетіне мына Шараф-аддин, Араб-шах, Ғияс-аддин қолымен сарай маңында, гарем бауында, Шахи-Зинданың қараңғы қапасында болған жорық жолында, ел мен жер, түмендер мен қосындар, Бекзада бегім, жеке Баһадүрлер бастан кешкен хал, қаншама қанды-қансыз, сұрапылды – сұмдық оқиғалар мен жан тебірентер жайлардың ізі қалмады дейсің?

	Жазира жосыған сонар соқпағындай, шежіре бегіне түскен дәуір тынысын ашқанда, елден – ел, қиырдан – қиыр асқан, замана кеңістігін шарлаған асқақ аңызға құлақ түргенде, оның баршасында, ел мен әскер өмірінде, опасыз достан әділ дұшпанды биік қойған, жолдасы үшін жан пида тағлымын ұстанған, озбырлық пен әділдікті. сұрапыл-сұмдыққа толы қаталдық пен намыс үшін өлімге бас тіккен мәрттікті қастерлеп өткен – қандыжол қарақшы, катыгез өмір, саясатшыл падишах, көреген қолбасшы Темір тұлғасы тұрмақ.

	Бұл оқиға Темірдің 1393 тауық жылғы Мысыр жорығы тұсында болған. Сол жылдың сарша – тамыз жазында, әйгілі Кербаланың шөлінде қос батыр келе жатыпты. Бұлар – Бағдат халифатын империя қол астына қосқаннан кейін Темірден өкілдік алып, Шам шаһарына барған, енді Сирия патшасының сәлемін алып, Ефрат жағасына сапар шеккен иран патшасы нәсілі – Ибаджа-оғлан мен Шағатай әмірі Хамидтің ұлы, жас батыр Жәлел еді.

	Шаһардан шыққалы қаншама күндер өтті. Қайда барса, қайда қараса да бұлардың алдында құс қанатын талдырған, тұлпар тұяғын күйдірген құлазыған құба шөл, шеті-шегі белгісіз қаңсыған жазира жатты.

	Ат арыды, сусын таусылды. Енді шөл қысып, шаршаған, қиналған жүргіншілер басына төнген ашкөз ажал да таяу. Ақтық күшін салып, сары далада сандалған олар, медиен бетінде жолай, қашанғы бір қалған ескі мазарға кез болыпты. Мазар ішінде ақ матамен жабулы қабір, қабір жанында шағын құмыра, құмыра ішінде бұларға тағдыр өлшеп бергендей, бар болғаны екі жұтым су бар еді. Тек қана екі жұтым.

	– Менің жаным тек сенің үлесіңде, – деді өз үлесін алдымен жұтқан Ибаджа-оғлан Жәлелге қарап, мен тек сенің үлесіңді ішсем ғана тірі қалмақпын!

	Бұл кезде Жәлелдің есіне Темірдің айтқан осы сипатты – араб пен парсы жігіті арасында өткен ерлік хикаясы оралды: Шөл қысып, өлер халге жеткен екеудің бірі, арабтың бір сімірім суы сақталған еді. Парсы оған, “Егер, сен суыңды берсең, мен ажалдан аман қалар едім” деген. Араб оған: “Жарайды, суымды берсем, менің өлетінім анық. Бірақ, араб парасаты маған өз өмірімнен қымбат” деген. Осылай араб жігітінің суын ішкен парсы еліне аман жеткен, сол араб парасаты өмірге үлгі. Араб даңқы, араб адалдығы сияқты – шыққан тегім Шағатай ұлысының ұлылығы да мен үшін өз өмірімнен қымбат. Тек сен, менің қайда, не үшін өлгенімді ел-жұртыма, Ұлы Әмірге жеткізетін бол! – деген.

	Ибаджа оған уәдесін берді, суды ішті, қуатын жиды, тірі қалды. “Жалғыздың жары – Құдай” деген, ғайып ерен қуат беріп, өз үлесін серігіне қиған Жәлел де қаншама күн қаңсыған шөлде сандалып, ұлы баба-Имам Хұсейн мазары тұрған – Кербала шаһарына аман жеткен. Бұл шаһар Темір ордасы орнаған Бағдаттан не бары алпыс фарсах (екі күндік) жерде еді. Жәлел ерлігін естіген Темір оны ақордасына алдыртып, төрге өз жанына отырғызып:

	– Сенің әкең Хамид ұлы Жошы атамыздың аруағына адал еді. Ол Шағатай ұлысының даңқын асырумен өткен. Шағатай намысы – ол өмірден қымбат, ұлым! – деген.

	– Жылдар өтер, ұрпақты ұрпақ өзгертер. Бірақ адамның адамдығы, адалдық қасиеті замана заңғарында жаңғырып, жарқырап тұра бермек. Сол жылдарда алыста, Ұлы далада маңғып көшкен ел, ел ұлының ерлігін:



	“Кербаланың шөлінде,

	Асан-Үсен шөлдеген, ...

	Жадит дейтін бір залым,

	Шөлдесе суын бермеген

	Опасыз жалған дүниеде,

	Олжалы болған пендесі

	Киналған қиын шағында,

	Қасына жақын келмеген” –



	деп қара қобызын күңірентіп, дастан тербетіп, жырға қосты.

	Міне, енді қара темірден де қан шығарған Темірдің заманы шежіре бетін қанға бояп, тағы да бір сұмдықты алға тартқалы тұр. Жорық жолында, жанкешті қатал өмірді тағлым еткен Темір әскерлері арасында жалтақжақыбайларға орын жоқ. Қатар жүрген серігін ажалға берген сарбаз, сол жолда өзі де ажал табуға тиіс.

	Сібірлеп ақпанның ала таңы да атты. Тұтас бір түмен тағдыры талассыз тынған төрт сарбаз, қыл бұрау салынып, дарияның биік, жарлауыт жағасына келтірілген. Өркештенген қанды толқында сатыр-сұтыр соғысып, таутау мұздар көші жөңкіліп жатыр.

	Ызғарлы қара далада сала қолбасшысы – Шах-Мәлік тің ат үстінен “Жарандар!” деген жарлық айғайы жаңғырықты. “Жарандар!” – Біз осы таңда қарулас, сапарлас серіктерін ажалға қолдан берген сужүрек сатқындарды Алла атынан, ұлы падишах Әмірдің атынан алған жазасып тартқызғалы тұрмыз. Ант бұзған опасыздың жазасы – өлім! Суға кеткендерді көріп тұрып құтқармаған, Ұлы Жиһангер ісіне дақ түсірген сүмелектер суға кетуге тиіс! Қолдарына ұзын айыр сырық ұстап, қылышы жалаңдаған бір топ жендет, үстінен көн шалбардан өзге лыпасы сыпырылып, мандайы қарамен таңбаланған төрт сарбазды тосқауылда ұстаған үй орнындай сең үстіне шығарып, оны ұзын сырықпен қуып, дария ағынына жіберді. Қанды көбігін атып, көмейіне түскенді жұмыра жұтып жатқан дария, жаңқадай қалқып, айдынына ілінген сеңді адам-падамымен қағып, қанкөбелек айналдырып кете барды. Бұлар долы толқын қуған соқтықпалы қалың сең құшағынан тірі шықты ма, өлі кетті ме, көрген, білген пенде жоқ. Тек дарияның толқыны адамның басын жұтқанмен, оның қалдырған ізін жұта алмады. Оның қайғылы жыры қара жел кезген далада елден – ел көшіп, аңыз боп қала берген.

	* * *

	Әмір Темірдің боз ордада әскер басы, сарай уәзірлерімен кең отырып, кеңеспен өткізген бір күні кіші Тарағай – Ұлықбек пен Ибрагим Сұлтанға жылдай көрінді. “Ертең атқа қонамыз, саят сапарына шығамыз” деген түнді әсіресе қағылез-сергек бала Ұлықбек шала ұйқылы өткізді. Кешегі кештен қылауытқан қар ел жатарда тыйылып, аспан жүзі айдай таза ашылған. Жер өңірде жұқалтаң – іздік қар жатыр.

	Түн жарымы ауып, таң шолпаны туа боз отау ішінде, әжесі – Сарай-Мүлік ханымның жанында, тәтті ұйқыға шомған жас бала дабыл кернейінен селт оянды. Үлкен үйлерде оттар жанып, кермедегі аттар келтіріліп қойылған еді.

	Құлан иек ақпанның таңы алыстан енді қылаң бергенде, көбіне саятта, сонарда мінетін құла айғыры үстінде Ақсақ Темір, күні бұрын сайланған саяқ топты бастап, ордалы ауылдан шықты. Беталыс – күні бұрын белгіленген теріскей тау атырабы. Бұл таудың қойнауы толы елік, қоян, қасқыр, шошқа, түлкі. Суы толы қазүйрек деп шолғыншылар даң-дабыра қылып айта беретін Қабандыкөл атты, үлкен қопалы көл бар. Көл қолтығы тұтас тұнған нарқамыс, айнала шоқ-шоқ тораңғылжыңғылды тоғай.

	Бірақ, бұл күні саятшылар, тау атырабына тікелей тартпақ та, тау сілемдерін қағып, арада бір қоным жер тастап, келер күннің кешінде Сарысу атырауы – Телікөл төңірегіне жетпек. Телікөл сырты құланды жазық. Арқадан ауған құлан үйірлері, бөкен-киік табындары оларды көп маңайлайтын. Тау мен даланың бөрілері мен түлкі, қарсақ, сұр қояндарының да өрісі сонда.

	Осы есеппен Темір қосындары бұдан күналды бұрын, саяттың әрбір қоналқы – ұрымтал тұсына арнайы қостар тіккізіп, ас-су, отын әзірлетіп қойған-ды.

	Ақсақ Темір анығында жай көз құртын өлтіру, құмар тарқату үшін болмаса, майда-шүйде құс саятына қызықпайды. Оның қашанғы қансіңді құмар-құштары дала төсін дабыл үніне толтырып, қарадауыл екпін, арынды шабыспен алар – құлан, бөкен, марал, арқар сияқты ірі аңдар мен қырандар суылы, құмайлар қиқуы астында боз-боран қуғын-сүргінмен айыз қандырар қасқыр соғу аңшылығы.

	Дүниеде аңшының алғанынан – аламыны, көрінбесті – көремін, деп үдесіз үміт, сарқылмайтын сеніммен жер шолу, сері-серіктерімен даланы дүр-дүрмекке бөлеп, аттанысы қызық.

	Самарқаннан шыққалы соңғы ай, соңғы апталардан бері қыс жолының сан қилы соқпағында, бірде үй, бірде түзде, сақырлаған сары аяз, ысқырған боран, ызғарлы жел өтінде жүріп тұла денесін суық қармап, түн алқасы көбіне бұлау, сылаумен өткеріп жүрген Темір, сонар жолына бел буғаннан бері кермеде шиыршық атқан тарландай құрсанып, ширай түскен. Жал тартып, құла айғырға қонғалы томағасын сыпырған кәрі бүркіт тәрізді. Сыртында қасқыр ішік, баста түлкі тымақ, аяқта қалың саптама. Саусылдаған жарау топтың алдында, шылбыр бойы оздырып, қасқая тартып келе жатыр.

	Құла жүйрікке құйрық тістесе шоқтанған дүбір, Темір әулетінің сарай саясында жетілген бір топ жасөспірім – жеткіншек ханзада, бекзадалар келе жатыр. Бұлардың қалың ортасында, Темірдің Әмір тағына отырғалы бері отыз жылдай қаншама саят, сонар жолын бірге өткен сыралғы серігі – атақты Байназар құсбегі келеді.

	Қара арғымақ үстінде тұлғасын түзу ұстап, қиян далаға қыран көзін шаншыған бурыл сақалды бұл адам, бұл сапар – жолда сарыауыз Сұлтандардың пірі. Бәрі соның қарасына, соның қимылына көз тіккен. Талай қансонарда талай көкжалдың көзін ойып, омыртқасын опырған қанды балақ қара бүркіт – сол Байназардың қолында. Алда жол ашып, ғайып-ерен, қырық шілтен сәтін берсе, осы сапар ұлы жиһангер соңындағы мына нанталаптар – қашаннан бергі тағатсыз күткен тамаша қызығын – ұлы саяткері қолындағы осы қызыл балақ, ақиық қара бүркітпен көрмек. Болмаса да ұқсап баққан – кішкене Ұлықбек пен Ибрагим-Сұлтан, қолдарында лашын, сұңқары, Байназардың қос қапталынан ентелей қалар емес. Көш алдынан әудем жер артта, тағы бір шағын топтың қарасы көрінді. Бұлар қасына ылғи сылаң-сағым құмай, қасқыр алар арландарын ілестірген, дабылшы, асшы, атшы, қосшы-қолпаштаушылар.

	Саяткерлер өрден аққан Шылбыр өзенінің сағасына жетіп, ат басын бұрғанда, алдыңғы жақтан мұнар тартып, боз көрнесін жамылған тау алқабы да айқын шалынады. Енді бұлардың сонар-соқпағы күнбатысқа бұрылып, қашан Сарысу мен Сейхұнның табысар шегі – Телікөлге жеткенше, осы тау бөктерін қаға отырып, тарта бермек.

	– “Аштың ауы жүрмес” деген Әмір ием, мына бір шағын бұлақ жағында аз-кем ат белін суытып, саяткерлерді азықтандырып алайық, – деді, екіндінің кезінде құсбегі Байназар, алда келе жатқан, Ақсақ Темірге дауыстап.

	– Бас саятшы айтты, жөн, – деп Темір, қары кеткен алаңқайда аттан түсті. Барша бастаушы, қостаушы қосын болып, осында жиылып жедел шайланып, аз кеңесіп, атқа қайта қонатын болды.

	– Ендігі жүріс тәртібі үш бағытта болмақ, – деді Байназар қалың топқа қарап, – Бірінші ортадағы топта айдаушылар жүрмек. Бұдан қара үзбей, тау жиегін алып, негізгі қағушылар тобы жылжиды. Алдына жол көрген, жер танитын сарабдал саятшыларды салған бір топ бекзадалар, із кесер шолғыншы, дабыл қағар айдаушылар ішінде кетті де, қасында Байназар, Ұлықбек, Шах-Мәлік, Араб-шахтармен бірге бір қосын нөкерлері бар Ақсақ Темірдің өзі қағушы, алушы топта келе жатты.

	Бір кезде төменгі жусанды жазықта, шолғыншы топтан бөлініп, маңдайдағы төбешік биігіне шауып шығып, тымақ бұлғау, белгі берген хабаршы қарасы көрінді. “Із бар, әзірлен!” – деген белгі. Артынша айдаушы топтың айқайы, дабырлап қағылған дабыл даусы естілді. Ат басын тартып, жез шақшасын суырып, насыбайды баппен атқан Байназар, қара қыран томағасын қайыра сыпырды да, ‘’Әуіп-пірім, әзіреті шері, қолдай гөр!” деп қара арғымағын желдете жортып келген бойда, екпіндете сілтеп жіберді.

	Қарадауыл қыран құс жер бауырлай қалқып, қайқая өрлеп қиян көкке самғап шықты. Барша қағушы топ, ат басын шірей тартып, тұрған-тұрған жерінде қақшиып қатып қалысқан. Қиялай өрлеп кеткен қыран, аспан айдынынан айналаны жіті шолып, бір айналып шықты да, кенет бір қырынан аунап түсті, ізінше аспан – жер аралығын тіліп, ысқырған суыл естілді.

	Ол әлем жүзін кернеп, қақыратқан сұрапылды сарынға ұласты. Неткен сұмдық еді? Әлгінде қос құлаш керім қанатын жайып қалқыған қыран енді тас түйін қара нүктеге айналып, найзағай оғындай сорғып бара жатыр. Ол соңында ұлыған үн қалдырып, сол сорғыған бетте алдағы қоңыр адырдан асып жоқ болды.

	– Ал, кәне, Ұлы Әмір ием, бастаңыз, – деді Байназар Темірге қарап. – Ұлы саятшы мен жиһангердің айыз қандырар, құштар көңілдің құсы алып ұшар кезі де осы шақ.

	– Уа, пәруәдігер,– деп ауыздығын қарш-қарш шайнап қызынып, ойнақшыған құланы тебініп қап, алдағы кең жазықты беттеп, арындай ағып жөнелді Әмір. Оның соңынан өре жосыған Байназар, Ұлықбек, Шах-Мәліктің ізін шұбай қуып нөкерлер тобы кетіп барады.

	Құла айғыр үстінде құйын үйіріп, ағылып келген Темір Қоңыр адырдың жон арқалығына шыққанда, алдағы ойпатта, жұқалтаң ұлпа қардың үстінде, кос қанатын жайып жіберіп, құрбандығын құлшына жаншып жатқан қыран қарасын бірден шалды. Арынды ат екпінін тартпай, ағыза орағытып жеткенде, ол ақ қарға аппақ ұлпа бауырын төсей, қара тұмсықтан қызыл қаны дірдектеп, найза тұяқ астында қос жанары қанға толып, әлі де бұлан-талан бұлқынып жатыр. Қарадауыл қан көргеніне насат. Жалындай жалтылдаған алтайыны сала құлаш қос қанатымен жабулап, маңдай шекелік пен бөкселіктен салған қанды шеңгелін сығымдап құшырлана қыса түседі.

	Қара арғымағы танауынан будақ-будақ бу атып, арындата шауып Байназар жетті. Оның екі көзі қырдан асқалы қыран – қарада. Ол келген бойда ат үстінен аударыла түсе ғап, маймаңдап басып қыран алдына келді.

	– Пай-пай жануар, дәу перім! Паһ-паһ, қаһ-қаһ! – деп қойын қолтығынан жас ет суырып, қыранға жақындай түсті.– Паһ-паһ, қаһ-қаһ!

	Қанды көз қыран алғанына, қанды шеңгелін алтайы желкесіне салғанына насат. Жер бетіндегі жалғыз пірі – саят атасы Байназардан жем қақшып, қос қанатын сипағанға насат. Ол саят атасы алдында қолы жеткен ұлы жеңісін кең дүниеге паш еткендей аязды, тұнық даланы жаңғыртып, бірер шаңқылдап алды да, жаны жай тауып, қимылсыз қалған қызыл түлкіні тастай беріп, ақша қардың үстінде қорбаң-қорбаң басып барып, кең кеудесін керіп, дүр сілкініп отырды.

	Ақша қардың бетінде үлпілдеген жалын жонды алтайыны көтеріп алған Байназар, оны бірер сілкіп, арқалығын сипап, қылшығын үрлеп көрді де:

	– Нағыз жусанды қырдың қызылы екен, Әмір ием, жолыңыз болды, “үйірімен үш тоғыз”, – деп АқсақТемірге қарай аяңдады.

	– Саят, Ұлықбектің тұсау кесері, құсбегі. Соның қанжығасына байлансын!

	– Иә, сәт, ғайып-ерен, қырық шілтен, жорытқанда жолын аша гөр, иә сәт, – иә сәт! деп Байназар, қолында лашыны, қаракөк жүйрік үстінде, сұңқардай сыланған жас Сұлтан, кіші Тарағайдың қанжығасын қандап жатты.

	* * *

	Бұл күні саятшылар тау етегін, қойын-қолтығын шолып, жол-жөнекей түлкі қағып, лашын, ителгіге дуадақ ілгізіп, Уранғай маңына жетіп, уәлаят шаһарынан түстік жердегі бұлақ мойнына тоқтап, осында арнайы тігілген қара қоста қонып шықты. Кештің батуымен ортаға үш пұтты ошақ орнатылып, үстіне қазан асылып, қарағаш қақсалы жағылды. Маздаған от, қалың тұтылған киіз, қалың төселген қамыс бетіне жайма бөстек жайылған. От қызуы, ас буымен үй іші жылынып-ақ кеткен-ді. Бірақ үй жылуы, от қызуы, ат шабыста бусанып, кешті аязда құрсанған Темірдің қажыған қақсал сүйегін жылыта алмады. Түлкі тымағын баса киіп, қасқыр ішігін қымтана түскенмен іші қалтырап, тұла денесі түршіге түсті. Ол жанында, жақын отырған Шах-Мәлікті иықтан түртіп, иек көтерді де:



	– Қайда, әлгі іш жылытар сусының? Келтірші! – деді.

	– Хұзіретіңізге құлдық, ұлы падишах-ием!

	Шах-Мәлік кідірмей, кешкі ас қарбаласында жүрген атқосшысын шақырды. Үй ішіне кеңірдектен буылған тай терілі торсық келтірілді. Оның мойны шешіліп, зерлі тостағанға шымырлатып, қара күрең хакетия шарабы құйылды.

	– Әуелі өзің көр, тым салқын емес пе өзі?

	Шах-Мәлік тостаған толы шарапты толғай сімірді.

	– Салқын шарап іш жылытуға оңды, падишах-ием.

	– Жә, құйғыз онда толтырып.

	Ақсақ Темір ол кеште қара күрең шараптың талай тостағанын төңкерді. Бірақ мұз жайлаған сүйек оңайлықпен берісер емес. Тек қырғауыл сорпасының сырлы зеренін босатып, маңдайы жіпсігесін ғана, бой-басы босап, тұла денесі балқығандай болып, қоламта шоғына таяу, қалың қамыс бурасы үстіне салынған киіз төсегінде үйсін үлгісінде тігілген үш құлақты түлкі тымағын милыққа түсіре баса киіп, шалғай етегі туырлықтай мол қасқыр ішігін айқара жамылып аяқ созған.

	Бір заманғы Зарабшан алабындағы шынар бауында айлы түн, жұлдызды аспан астында, ақ шатырының ішінде, ай жүзді гарем сұлуларының құшағында өтетін тәтті түндерінің біріне қайта оралғандай, маужырап, бал ұйқының тереңіне шомған.

	Қара жел кезген далада, қара қостың ішінде қара түннің қай мезгілі өтті? Ол жағы беймәлім, пәни дүниенің қаншама бал ләззатімен бірге сұрапыл-сұмдығын судай кешкен бұл адамның оңаша тыныс сәті, түннің бір шағы, мұның жанын жалынға қайта салған, сұмдық бір қорқынышты түстің құрсауына енгізді.

	...Сұмдық бір дауылды дүние екен дейді. Айнала қанды көбігін аспанға атып, тулаған сұрапылды теңіз екен. Әсте өзі, иран тауы, құз жартасты жағасынан биікте тұқырып, ат тізгінін тартып, алыс қиырына көз жанарын талай-талай шаншыған Әбесхун теңізі болса керек.

	Теңіздің беті толы толқында қалқыған адам өлігі. Сол ыңырана толқып тулаған сұрқай теңіздің бетінде желкенін жел кеулей, сақыр-сұқыр теңселіп, бет алды белгісіз лағып келе жатқан қарақшылар кемесі үстінде келе жатыр екен. Қолында қайқы пышағы жалаңдаған бір қарақшы, мұның әл кетіп, әрекетсіз салбыраған қос қолын қайырып, кеменің бас діңгегіне ала арқанмен байлап тастапты. Бұл жандәрмен аласұрып, кеме басшысын көзбен іздейді. Мынауы не сұмдық? Кеменің үсті толы ішінде өз қолымен дарға асқызған Әмір Хұсейн бар, ылғи өзі жазалап өлтірткен жандар. Солардың арғы шетінде, қасына мұның осынау бір қиыр Византия шегінде, Қара Хиссар шаһарының түбінде, жорық жолында қаза болған, сүген немересі Мұхаммед Сұлтанды алып, өзі қорлап өлтірген түрік Сұлтаны Баязид тұр. Кеме тұтқасы осының қолында. Ол маңдайында танадай алмас тасы жалтылдаған көк жібек шалмасы, үстінде желбегей көк жібек шекпені, бұған оқты көзін қадап, алас ұрған құба теңіздей дүлей толқынын нұсқайды. Е, мынау өзі талай естіген, хадисте жазылған, айта беретін Қиямет-Қайым болған екен. Мына айнала қаптаған топан су ғой. Ал мына кеме су патшасы Сүлейменнің кемесі болды. Иә, солай, анау алда қызыл жалыны аралас, қара түтіні қаптаған құзар таулар көрінді Ол, әлбетте, тамұқтың оты. Баязид кемені тұп-тура солай бастап келеді.

	“Япыр-ау, бұл кемеге қайдан міндім, қалай мінгенмін!” – деп ойлады Темір. Кешегі ұлы жорық жолында қаншама асқар тау, құла дүз, құба шөлдерден алып өткен жан-серік, Құла айғырым қайда? Ол, өзін мына тамұқтың тажалынан құтқарар, қол ұшын берер жан іздеп, алақтап айналаға қарады. Кенет кең дүниені жаңғырықтырып, үстіне көк періштелер ғана мініп, жорық жолына жеңістің көкала туы астында оралатын, осынау Шыңғысхан заманынан, қасиетті орда сарайынан тәбәрік-тәлім боп келе жатқан Жеңіс тұлпары, еш жанға көрінбей, ақ үйде арнайы сақталатын ақбоз аттың кісінегені естілді. О, жарықтық, қасиетті қара орданың өшпейтұғын шырағы, қайдасың сен, қайдасың, қайран ақбоз ат?! Ол, қос жанары ыстық жасқа толып, қос қолын алға созып, мұны, әлемнің жалғыз жиһангерін, мына қияметтің отынан құтқарғалы, жартасты биік жағалауда жер әлемді жаңғырта кісінеп, шарқ ұрып шауып жүрген ақбоз атқа қарай ұмтылмақ болды. Бірақ діңгекке таңылған дәрменсіз дене, әлсіз қол әлжуаз – шарасыз-ды.

	Енді құзардан түпсіз долы теңізге ұша қарғыған ақбоз ат, сұр толқынды қақ жарып, осылай қарай жүзіп келе жатты. Қос қанатын сабалап, су бетінде құлаш ұрып келе жатқан аққу құс сияқтанды жануар. Міне, ол жақындап келеді. Толқынды қақ жарған арыстан кеудесі, алға қарай созылған ақмамық қаз мойыны, қамыс құлағы, желбіреген жібек жалы, есік пен төрдей созылған жазық арқалығы, жұп-жұмыр сауыры, су бетінде сүзілген құшақ толым құйрығы айқын көрінді. Тіптен желбіреген қос танауынан шыққан ыстық лебі, мұның ызғар қарып, мұз жалаған бетін аймалап өткендей еді. Енді бір ұмтылса, ақбоз ат кеме бетіне аяқ баспақ.

	Бірақ, кенет бір дарияның тартпасындай қорқыраған қорқынышты дыбыс естілді де, кеме мен ақбоз ат арасында тулаған толқыннан, қара ұстындай көтеріліп, ұясынан шығып шытынаған екі көзі от шашқан, қарашұбар айдаһардың басы көрінді. Ол сұрапылдың қамшысындай көш-қоным құйрығымен теңіз толқынын бірер осып-осып жіберіп, ақбозды белінен орап, аспанға көтерді де, жалпақ дүниеге жар салып, шыңғыра кісінеген тұлпарды жер жаңғыртқан даусымен бірге, дүлей тұңғиыққа тартып кете барды. Бұл кезде жердің жүзін сілкінтіп, күн күркіреп, найзағай оты ойнады. Әлдекімнің өкірген, бақырған даусы естілді. Көбік шашып тулаған толқынды қанкөбелек ойнаған кеме, енді жылан атқан жанартау құзарына келіп соғылды. Қақ жарыла қираған кеме сатыр-сұтыр аударылып, мұның үстіне құлап келе жатты. Темір барлыға тұншығып, әнтек шыққан өз даусынан шошып оянды. Айнала түнерген түнек дүние, аш қасқырдай ұлыған дауылды түн. Әлгі тажал айдаған, ақырет сапардағы қаңбақ ұшқан кемеде келе жатқандай. Өң мен түс арасы мүлдем шатысып-бытысып кеткен хал еді...

	Ол солқылдап соққан жел, желпілдеп тулаған туырлық, сықырлап теңселген кереге-уық үнінен осынау қиян шетте, Қаратау бөктерінде, саят жолында, қара түн құшағында дауыл кернеп, теңселген қара қос ішінде жатқанын білді.

	Ол нар кеудесін оқыс көтеріп:

	– “Ассапыр-Алла лә-иллаһи, иллАлла!” – деп кәлимаға тіл келтіріп, қарағаш безіндей арбиған алақанын жайып, суық тер шып-шып шыққан суалыңқы қарасұр жүзін ұзын қылыш сақалымен қоса бірер сипап өтті.

	– “Я раббым Алла, Мұхаммадин расулулла, сақтай гөр...” деп күбірледі.

	Түнгі ұйқының тереңіне батқалы әлгіндей сұмдық түс көріп, сұрапылды дүниенің құрсауында ес пен елес аралас есеңгіреп қалған Темір енді мына ыңырси теңселген қара қоста, мимырт дүниенің түн ішінде өзгеріп, өрекпіген өкпек жел азынай соғып тұрғанын білді. Не хал, нендей тірлік болып жатыр, мына сиқыры көп, сұрқай-сұмдық дүниеде? Ол аяқ жағына қол созып, байке киіз астарланған саптамасын тартып, қасқыр ішігін қымтана жамылып, киіз есікті серпіп ашып, мең-зең халде, теңселе басып тысқа шықты. Шықты да бұлан-тала бүлінген көк пен жер айдынының құшағына енді.

	Алланың не етсе де еркі өзінде. Кешегі жусанды қырда томаға тартып, алтайы түлкі қаққан күлгін күн, жамыраған жұлдызды аспан, мимырт дала құрдымға батып, енді Құдайдың өзі қаһарына алған, құла дүз беті аласапыран өзгеріп, сұр құйынды бір сұрқай дауыл көтерген ақ боранға ұласып, аспан-жер арасын тұтастай тұмшап алған. Аждаһадай ысқырып, Ұлардай шулап, сыбызғы зарын тартып сыңсиды. Неткен тұрлаусыз, неткен алдамшы, неткен баянсыз еді мына су-жыландай сумаңдаған дүние? Ойды орып, қырды қырып, жүрер жол, өрген өрісін қара күйедей жалап жатқан отыз түмен үш жүз мың қол мынадай тұлдырсыз тұла дүниенің қай тандырын қағажу етпек? Қарғыс атқан тауықтың қақылық атып, қақаған қысы, бірде бетін көрсетіп, ұлы жорыққа бет алған Алланың әділет семсері – Әлем падишағының жолын бөгеп, өрісін кесіп тастағаны ма шынымен? “Жоқ, болмайды ол!”

	Ол, осы сәт ақ түтек ішінде іші-тысы бірдей қалтырап, мына дүлей дауылдай аласұрған көңіл дариясын арнасына сала алмай, өкпек желге жон аркалығын беріп, біршама тұрып қалған-ды. Ол әлі де әлгіндегі сұмдық түс әсерінен арыла алмаған еді. Мына қара түнгі қақаған суық, қар мен шаң аралас боранға сұрапылды сұр дауыл, сол әлгінде мұның жан жүрегін шошытып, ой тұнығын астаң-кестең еткен түстің жалғасы сияқтанды. Япырм-ай, не сұмдығы еді бұл! Шынымен өмір шіркіннің шуақты шырқау күні біржола көзден ұшып, тас түнек, мәңгілік ақырет сапары таяп қалды ма екен сірә?

	Жә, бұндай ой тұманы Темірдің басын торлап, оның жалған дүние жарығын таразыға тартып жүргені бір бүгін емес. Өткенін биіктен шолып, алдағы әр күннің берер үлесін ешқандай баға жетпес қымбатқа балап, әр күні жүз ойланып, мың толғанып жүргеніне жиырма бір айдың жүзі болған. Иә, аз-кемі жоқ, жиырма бір ай өткен содан бері. Ол күні, заузаның жиырма жетісі, бейсенбінің бесіні шағында, замана заңғарында бәрінен биік, бәрінен айбарлы Темір ғұмырының ең жарық жұлдызы сөніп, мұның көз алдынан мәңгілік ғайып болған-ды. Ол күні астына қара ат мініп, қара батсайы шекпен жамылған ұлы жиһангер сансыз сарай, көк мұнаралары самсыған Самарқанға алыстағы Арзурумнан ылғи қара арғымақ мініп, қара жапқан күймелерге қара аттар жегілген қаралы көшті бастап келген. Ол күні намаздыгер шағында ұлы Әмір, Афросиаб биігіне таяу, ежелгі Регистанның мақпал топырағына, көз ашып көрген бірінші сүйген ұлы, Жиһангерден қалған жалғыз ұл – ең сүйікті, ең сенімді – серік еткен немересі, империя мирасқоры Мұхаммед Сұлтанды тапсырған.

	Сол күннің кешінде, шынар бағында Мұхаммед Сұлтан аруағына берілген ас-судан кейін, Темір қасына бас уәзір, ұлы бәйбішенің төркіні, хан тұқымы Шах-Мәлікті, ұлы бәйбіше Сарай-Мүлік ханымды, үлкен келіні Сыбан бикені, оның ағасы империя хатшысы Мұрат-ханды, сарай кеңесшісі Шейх-Нұраддинді, Самарқанд әкімі Арғұншахты, кіші ұлы Шахрухты, үлкен-кіші немерелерінен Халил-Сұлтан, Ұлықбек, Әбу-Бәкір, Іскендір, Ибрагим Сұлтан, Сұлтан Хұсейнді жиып, Мұхаммед Сұлтан мәйіті үстіне орнатылар аса зәулім, сәулетті мазар-ғимараттың жоба жайын кеңескен.

	Ол кеште ондай ғимаратты, Самарқанд аспанымен тілдескен зәулім мазар-күмбезді орнатуға көксарай қазынасы, асыл-қымбатынан еш нәрсе аяп қалмайтыны да сөз болған.

	Бұған шейін, бұл жарық дүниеде көрген көзді арбап, адам басын айналдырған, әлемнің нелер керемет сәулет сарайларына ұқсамайтын, өзінше ерек, өзінше насат, өзінше асқақ, ай астында сан ғасырлар айбар шегіп, ұрпаққа замана асқарынан үн қатып тұрар, Темір дәуірінің даңқына сай келер сол ғимарат, қай данышпан, қай ілімпаз сәулеткердің қолынан дүниеге келмек? Бар ма екен сондай жан, мына жарық дүниеде? Бар болса, ол шығыс пен батыста бұрқанған, шексіз-шетсіз көк теңіздер аралығын тұтастай алған ұлы империя – Темір империясының ғана қол астынан табылмақ.

	Ол кез, сол бір жайма қоңыр қой жылының жазында әлемнің бар асыл-нәсілі, жиһаз-жасауы, қымбат қазынасы, сан тарау жолмен Самарқанға ағылып, алтын шаһар айдынында байлықпен базарлықтың дариясы кемерінен асып, шалқып жатқан шағы еді. Үндістан мен Сирия, Түркия жорығынан кейін, қиырдағы Мысырдан, шалғайдағы Шираз, Бағдат пен Делиден, Фарс пен Исфаһаннан, таяудағы Хорезм мен Хорасаннан, Әрмен тау өлкесі, Тәбриз бен Арзурумнан маңдайға шертіп, түйін түйген сан мың шебер құлдар, құдіретке пенде боп, осы көк тасы көк аспанмен сырласқан Самарқанд қойнында, Зарабшан саясында өскен сая бағы ішінде, Дили куши шынар бауында, Афроси аб пен Регистанның алаң алаптарында бой түзеп орнап жатқан зәулім сарай, тас қамал, қауыз-

құрылыстарда құмырсқадай құжынап, қалың бейнетке белшеден батып жатар еді.

	Міне, осылай сарай кеңесінде Темірден сөз аулағыш бас уәзір Шах-Мәлік пен Шейх-Нұраддии тас пен қыш, көк мәрмәрден мұнаралар өріп, көрікті күмбез көтерумен таң атырып, күн батырып жатқан мың сан шеберлер ішіне барған. Барған да ол сарайдың бас шебері атақты сәулеткер – Маулан ибн Убайдулла-Садр ұстаны кездестірген. Ол ұлы сәулеткерге Мұхаммед Сұлтан мазары үстіне бұл ғаламда тендесі жоқ, өзінше, ерекше сәулетті ғимарат тұрғызу жайындағы жиһангер жарлығын жеткізген.

	– Сәулет өнері де, – деген Убайдулла Садр, – әрбірі өзінше ақынның жыр-дастаны, әрбірінің өзінше әуен, өзінше ырғақ даусы болмақ. Ұлы Әмір дәуірінің ұлы салтын салтанатпен бейнелеп берер ол сипатты заңғар дауысты, ғимарат жайды шырқау биігіне шығарып берер бір ғана шеберді білем. Ол инфаһандық бағбан Мұхаммедтің баласы, бұ ғаламда теңдесі жоқ Махмұд ұста (Махмұд ибн Мұхаммед элъ Исфаһани) деген.

	Сол күні Шах-Мәлік пен Убайдулла Садр бастап келген жас сәулетші шебер – Махмуд шынар бағында, гаремнің оңаша сая жайындағы Темір алдына иіле тағзым ғып тізе бүккен.

	– Уа, ұлы падишах-ием, – деген Махмуд, сұрғылт жүзі сазарған Әмірдің – “Сол ғимаратты тұрғызуға хал-қуатың, ой-талғамың жете ме, сөйле ұста” – деген зілбатпан сұрағына қаймықпастан тіл қатып, – Адам заты қолынан келер іс болса, ол осы Самарқанд жұлдызы астында тумақ. Мен іске дайынмын.

	– Е-е, жөн. Талапсыз жан – қанатсыз құспен тең. Талабың бар екен. Енді айтар не тілегің бар, сөйле?! – деді Темір.

	– О, ұлы билеуші ием, ұлы падишахтың сенімі маған ақы-пұл емес, өз өмірімнен қымбат. Замана биігінен ұрпақтарға үн қатар өлмейтін өнер жемісін қалдырғаннан асқан бақыт жоқ! – деген.

	– Е-е, ендеше мен сол бақытыңды өзіңе сыйладым.

	Сол күндерден бастап, Регистанның таң рауанын ерте құшар биігінде, Тәңірге тәубе ғып, білек сыбанған Махмуд шебер өзі шам шаһардағы құрылысшы құлдардан саралап, таңдап алған бір қосын ісмер, шебер, ғышкер, қалаушы, қашаушы, егеуші, безеуші, бояушы қауымымен жас жанын жалын боп шарпыған құдірет ісіне кіріскен.

	Қышпен өрлеп, көгілдір – ніл нақышпен безеніп, қанмен, термен суарылған ғимарат нобайы еңсе көтерген сайын, оның бейне көкторғын жамылған қаралы сұлудай сұлу мүсіні, Самарқанның сансыз жұлдызы самсаған айлы түні мен шуақты күндерінде, қасірет мұңын төккен ғажайып жұмбақ тұлғасы да көкке бой түзеп биіктей түсті.

	Темір заманының кереметін танытып, барша ғаламды таңдандырған “Гур Әмір” (Әмірдің көрі) дүниеге осылай келген.

	Иә, солай, Самарқан топырағында, мезгілсіз ұшқан лашын құс, Мұхаммед Сұлтан бейітінің жанында, Әмірдің көрі қазылып, оны аранын ашып күтіп тұрғанына небары он алты айдың жүзі болған. Дауасыз тағдыр құрығы мойынға түсер күннің алыс еместігін бұл Әмір жақсы білді. Ажал дейтін құтқармас Тәңір үкіміне қаншама қоңсы қонып, қаншама қыл үстінде жүрсе де, одан шошып, қаймығып көрген күні жоқ. Не етсе де Тәңірге разы. Алла атына тәубе қылар жайы бар. Тек бір ғана тілейтіні – таусылмас талабын тұлпар ғып мінген ұлы жорықта, ат үстінде, Империя даңқы үшін, жеңістің көк жасыл туы астында, мына пәни жалғаннан өтсе арман жоқ. Тек раббым – Алла, әділет семсерін отыз жыл әлем үстінде жасын ғып ойнатқан жалғыз құлын сары жамбас пенде өлімнен сақтасын.

	Иә, құс қанатсыз, адам армансыз емес. Айнала көкше теңіздер қоршаған мына ғаламда, ат аяғы жетер барша жұртты тұлпар тұяғына таптатып, орасан империя құрған Темірдің алғашқы тәтті үмітін, көз қарағы, көңіл қымбаты, арқа сүйер үлкен сенімі, тірегі, жас мирасқор – қолбасшы Мұхаммед Сұлтанды жиырма жеті жасында өз қолымен жер қойнына бергелі жиырма бір айдың жүзі бопты. Содан бері ой толғамай, қайғы ойламай өткен күні жоқ. Алақан аясы, сиырдың бүйрегіндей қырық бөлек жұрттан, қан кешу жорықпен басын құрған үлкен орда – жалғыз империя тұтқасын күні ертең кімнің қолына бермек!

	“Ұл тумас қатын болмас, тұрарын айт”– деп Шағатай жұрты айтқандай, бұған біткен текті, тексіз қатынның алды ұл да туып, қыз да туып, көрерін көріп, берерін берген. Бірақ оның көбін ұшпа қанат жасында берген Құдайдың өзі алды. Бүгінде жер ортасы жасына жеткен екі ұлдың бірі Миран-шах қыр кешіп, киік аулап жүргенде қызыр қарғысына ұшырап аттан ұшып, бүгінде көбік ауыз есуас халінде Әмірдің әмірімен қолына кісен салынып, Ширазда, адуын келін Сыбан-бике тұтқынында отыр. Одан кейінгі Шах-рух, ол шындап келгенде, мына шексіз империя емес, өзі қару күшімен, Темірдің тегеурінімен ұстап отырған Гераттағы Уәлаят бегінің хал-қадірінен асып кетер жайы жоқ.

	Ендігі Темірдің табан тірері, үміт артары – бірі сарайда, бірі гаремде, енді біреулері қан майданы ішінде, жорық жолында, киіз үй, көшпелі қос, тіпті керуен көшінің ішінде туып, осы Әмірдің бұйрығы, ұлы бәйбіше СарайМүлік ханымның көз қарағы астында атбегі, құсбегінен дәріс-тәлім алып өсіп, бүгінде алды ұлы әскердің тұтас бір қанатын бастап жүрген бір топ жас талап немерелері. Бұлардың ішінде тұла тұңғышы, жүрегінде арылмас арман болып қалған жас ұлан жиһангерден қалған ілік алды келіні Сыбан-бикені Мұхаммед Сұлтаннан кейін Миран-Шахтан туған екінші ұлы, Темірдің екінші немересі Халил-Сұлтанның ерек тұрар орны бар. Темірдің соңғы жылдарғы Үндістан, Сирия, Византия, Түркия жорығында, кейде аттылы түмендер тобы, кейде әскердің тұтас бір қанатын бастап, шешуші шайқастарда, сын сағаттарда тайсалмас батыл, қылыштай өткір, тапқырлығымен танылған, бүгінгі орда ұстынының бірі. Бірақ шебер тағдыр, құдіретті Алла-тағала, қашан да жақсы қасиетіне қайдағы бір қиямпұрыс қырсығын қоса берген ғой. Сол асыл алмастай қылшылдаған Халил Сұлтан – қызылкөз қызба, бірбеткей өжет, тіптен ақылға келмес, қайтарым бермес зілзала-залымдығымен ұлы атасы – Темірді қаншама рет іштей қан жылатқан жайы бар.

	Ол Халил-Сұлтан бұндай бас асау мінезді тіптен құлын жасында, мойынға құрық, басына ноқта түспей тұрғанда, тіптен сонау бала шағында-ақ көрсеткен.

	Шыңғысхан, Жошыхан, Шағатай жолын қасиет-қастер тұтып өзін де, ұл-немерелерін де хан әулетімен сабақтас болып, қасиетті хан тұқымынан өрбуді мұрат етумен ғасыр кешкен Темір бір күні көксарайда от басын түгел жиып, оңаша кеңес құрып, өзінің кейінгі қайын-жұрты Хызырқожа әулетінің бір сұлу қызына үйлендірмек болғанын естіген Халил-Сұлтан “қазір келемін” деп шаһар маһалына жүгіре жөнеліп, сол жақтан бір наубайшының қарғадай шүйкебас қызын, үлкен орда төрінде отырған ұлы Әмір алдына жетектеп келіп, оған иіле тәжім еткізіп, ‘”біздің қатын осы” деген. Шаңқай түсте төбеден жай түскендей мына халге қайран қалған Темір, қызға қарап:

	– Ал, сен кімсің, қызым, алдымен жөніңді айтшы?

	Мынаның айтып тұрғанына қалай қарайсың? – деген.

	– Мен Әбу-Рахым наубайшының қызы Шад-Мүлікпін, тақсыр! Балаңыз жөн айтады, алдымен Алла тағала, Әмір иеміз рахым етсе...– деп ол қиылған қиғаш қас, ұзын кірпіктерін көмкеріп, танадай жалт-жұлт еткен үлкен, мөлдір көзін төмен сүзген.

	– Шад-Мүлік, пәлі! Бәрекелді, бұл Меккенге тағы бір баға жетпес қымбат қазына, асыл зат қосылатын болды, бәйбіше!– деп Темір көп қатындары ішінде шолпандай жарқырап, өзіне жақын отырған Сарай-Мүлік ханымға қарап, кекесін ұшқыны атқан көз қиығын тастап.

	Содан бергі дауылды жол кешкен өмірінде Темір қайсар немересі Халил-Сұлтанмен қаншама қағажу-қақтығыс сәтін өткізбеп еді. Жорықта семсер жүзді қолбасшы, түзде сылаң сұңқарларын самғатқан құсбегі – аңшы, өмірде сері, алғыр жігіт қаншама қадір тұтар қасиеті болғанмен, қанында хан тұқымынан белгі жоқ, Хорасан атырабында із-түзсіз үдіре көшкен көшпенді Қарабөріктің жиені. Қиянға самғап шығар ақиық емес, жемтікке қонғыш күшігеннің тұқымы. Жібек бау тағып, алтын тұғырға қонғанмен, ол асыл текті қыран болып шығар ма?

	Гераттың бегі, кенже ұлы Шахрухтың дана әйелі Гауһар-шадтан туған жалғыз ұлы Ұлықбек, бұл күнде жасы он екіге енді аяқ басқан, әлі жетілмеген, піспеген балауыз шағы. Темірдің батыс елдерге жол тартқан бір аламан жорығында, Сұлтания жерінде, көш-жөнекей қарбаласта, шаңырағын көтерген боз отаудың ішінде дүниеге келіп еді ол. Сүйкімді келін Гауһар-шад бала туды. Темірге күткен немересін сыйлады. Керуен басқарып келе жатқан қосалқы түмендер Қолбасшысы Шах-Мәлік, жорықтың алдын бастап бұл кезде Тәбризді қоршап, берілмеген шаһардың аяғынан тік басқан тірі жанын түгелдей қырып салуға жаңа бұйрық берген Темірге, қуаныш хабарын жолдап, арнайы үкілі почта шаптырған. Сол қуаныш хабары, Темірге жазалаушы түмендер қылышын қайрап, білек сыбанып, қала қақпасын қиратып, елді шабуды енді бастағалы жатқанда жеткен. Жаңа хабардан шаттанып, жүрегі жібіп, көңілі жайланған Темір, дүниеге жаңа келген жас Тарағай (Ұлықбектің) құрметіне, толассыз тағдыры қыл үстінде, қанды қырғын алдында тұрған шаһар жұртына мархаббатты кеңшілік етіп, басына жасын боп төнген ажыл отынан құтқарған.

	Жарық дүние есігін осылай жақсылықпен ашқан

Ұлықбек, ұлы атасының маңында, оның барша ғалам үстінде от ойнатып, білектің күші, көк найзаның ұшымен жеткен жеңістің шаттық тойын сан мәртебе тойлаған ғажайып сырлы ғұмырдың көз жазбас куәсі болып өсіп келе жатқан-ды.

	Иә, жас Тарағай үшін ол кезде ұлы атасы маңында, көз көрген сан қилы оқиғаның бәрі бұған кереметтей қызық, тәтті ертегінің ұмытылмас елесіндей болып көрінетін. Бірақ ол өсе келе, ой санасы жете келе мына адамды – адам жалмаған араны ашық, сұрқай-сұмдығы көп дүниеде, аспан-жер, тулаған теңіз, еш нәрсені талғамай, барша ғаламға бірдей шұғыла шашқан күн мен ай, Самарқанның қара барқын аспанында асыл алмастай самсаған сансыз жұлдыздан өзге, тіршілік атаулының соншалық тұрлаусыз, опасыз, баянсыз екенін көрген.

	Ол әлдебір қаражүрек, безбүйрек қаныпезердің мансап-пайызы үшін тегіннен-текке судай төгіліп жататын адамның қаны, маңдайдың тері мен көз жасынан аулақ, еш жанға залалсыз, бұған шейін жан адам көріп-білмеген өзгеше ұжмақ, мархаббатты дүние сарайының алтын қақпасын ашуды, сол бір дархан дүние кеңістігін барша пәни жалған пендесіне мансұқ етуді армандап, жазғы түндерде, айлы түңдерде шынар бағында, ақ шатырдың жанында әжесінің тізесін жастанып, қос қолын желкесіне алып, шалқалай жатып, құпия сырға толы тұнжыр аспанда тұнған сан қилы құбылысқа көз талғанша телміре қарап еді. Сол қиял қанатында шексіз ғаламды шарлап, ерекше бір тәтті сезімге бөленіп, бал ұйқының тереңіне батар еді. Қашан да балаға ата сыншы. Ұшқыр ой, нәзік жанды жас немере Тарағайдың қолы, қаншама жылдар қарадауыл қантөгіс шайқастарда семсердің жүзімен суарылған, империяның тізгінін ұстауға әлжуаз екенін Темір қатесіз танитын. Сол себептен де, қашанғы заңғар қара шаңырақ жанындағы жас отау сипатты империя ішіндегі қойдан қоңыр, торпақтан момын деп қарайтын осынау ақ орда, жайқын Жайықтан шығыстағы асқар тауларға барып ұласқан Аспараға, теріскей ұлы дала шегіндегі Ұлытаудан қос дария алабын алып жатқан ұлан ғайыр, байырғы Шағатай ұлысы, бүгінгі ұлы Моғолстан жерін Бектердің ұлысы осы болар деп үміт еткен, осы Ұлықбектің еншісіне берген. Бұл ел, бұл жер міне бүгінгі ұлы жорықтың айдыны, шексіз мұхит тәрізденіп, Темірдің сан мың сарбаз, қара нөпір түмендерін алып қойнына сыйғызып, мына бұрқанған дауылды түнде, ақ түтек боз боранның астында жатыр.

	Көзінің ағы мен қарасындай, қос қанаты астындағы қос немере жайы осылай болғасын, бұлардан ақыл-парасаты, жігер қабілеті көш төмен Шахрухтың, иран жерінен алған гаремдегі күң кәнизек қатынынан туған Ибрагим Сұлтан мен Искендір, Әбубәкірден не қайыр! Ал бұлардың арасында тай құландай тел өсіп, жасынан арғымаққа ер салған Сұлтан-Хұсейн болса, ол қыздан туып, көксарай тәлімінде жетілген өзінше паң, тоң мойынды маңғаз серінің бірі. “Жиен ел болмас” деген-ді және оның сарай төңірегіндегі хал-қадірін еске алғанда, оның орда тағына отыратын орны жоқ. Әйткенмен, ұлы жорықты ұлы тәлімнің мектебі деп білетін Темір, оны өткендегі Үндістан жорығынан бері ұлы қолдың сол жақ қанатын басқаруға қойған.

	Ендігі жерде Темірдің қажыған жүрегіне демеу, көңілге медеу етері, өмірге ерте келіп, жұлдыздай ағып ерте кеткен жиһангерден қалған жалғыз тұяқ – Пірмұхаммед. Ол жиһангердің Сыбан-бикемен бір мезгілде алған екінші әйелі, көшпенді парсы тайпасының қызы – Фарақтан туған екінші ұлы, Темірдің көз ашып көрген екінші немересі. Оның жүрегінде жартылай болса да, асыл текті әкесі жиһангерден қалған хан нәсілінің қаны бар. Ол бүгінгі, бұдан алты жыл бұрын аяқталған әйгілі Үндістан жорығынан кейін, империя құрамына түгелдей өткен бүкіл солтүстік Индия, Ларистан уәлаятын билеп, бір қиырда жылы теңіз жағалауы – Пенджабта отыр. Ендігі Темірдің бір үміті, бір сенімі сонда. Көксарайдың алтын тағы соған, тек соған, жиһангердің жалғыз ұрпағы – Пірмұхаммедке қалуға тиіс, деп шешкен Темір. Ол мұның әзір еш жанға айтылмаған, тіс жарып ашылмаған ішкі сыры, берік шешімі. Ол осындай долы дүние ішінде сан сапырылған толғанысын топтап, алдағы күн үлесін Темірге тән темірден мықты жігермен қарсы алғалы, қайратын жиып, бас-аяғы арқан бойы жерде, боз мұнардың ішінде ыңырана теңселіп, қарауытып көрінген қара қосқа аяңдап, қайта оралған.

	Бұл кезде құс сыртынан сереуілдей ұзарып, бұған жақындай түскен жалғыз жанның қарасы көрінді. Ол қайың сапты сала құлаш найзасына сүйеніп, Әмірдің қосын күзеткен, Жағатай жасағының жауынгері – Қарамерген еді. Кеш әлетінен мына түн жарымы ауғанша, мынадай сұрапылды бұрқасын-боранды сеңсең сыртына шидемін бас киіп, белін қалың көн белбеумен шірей тартқан қалпы, Әмір қонған қара орданың қарасын қырағы жанарынан бір сәтке қалт жібермей тұрған беті. Аш бөрідей ұлыған боран астында Темір оған жай басып жақындап келді. Сірескен нар кеудесі үстінде тымағын баса киген басын сәл иіп, тағзым ишарасын жасаған қайсар сарбаз бетіне әлденені іздегендей, үңіле қарады.

	– Мықты тұрсың ба, батыр барлас?! – деп оған жол үстінде жолыққан жолаушыдай, күңгір күркіреп үн қатты.

	– Барластар қашанда мықты, ұлы билеуші ием! Бір Алла ғазиз басыңызға саулық-куат бергей, – деп сарбаз дауыл шайқаған аққыраулы еңсесін көтергенде, оның қос езуінен мұрт қияғын бойлап, төмен құлаған кере қарыс мұз сүңгісі өмілдіріктей саусылдады.

	Әмір мен күзеткер барлас дауыл астында қысқа тілдесіп тұрғанда, қос ішінен қармана шығып, аптыға басып келе жатқан Шах-Мәліктің қарасы көрінді. Кеше кеште қостағы астың кезінде, тостаған толы қызыл шараптың бірнешесін төңкеріп еді, жастыққа бас қойған сәттен барлығы ұйқыға басып, енді қара түннің беймезгіл шағында, ұлыған боран, қараңғы түзде шыққан қатқыл дауыстан селт оянып, атып шыққан беті. Екі беті алаулап, шеке тамыры лыпып, басы зеңіп тұрған жайы бар.

	Міне, енді қара қоста қайтадан от тұтанып, балауыз шырағданның қалтыраған әлсіз сәулесі көрінді. Бұлардан әудем жер төмен егіз тігілген осындай қосқа хабар айтылып, ондағы Шейх-Нұраддин, Араб-Шахпен бірге, құсбегі Байназар да осында келтірілді. Бұл шақта алдына шақ дастарқан жайылып, төрде, дөң үстіндегі тас обадай боп, шөкелей шөккен Темірдің суалып, еті қатқан жақ сүйегі көз ұясын мына әлсіз жарықтың көлеңкесіне толып, тосын көзге ана дүниеден оралған тірі аруақ сияқтанып, соншалық сұсты, суық көрінді.

	Сонау бір жылдары зеңгір тау, ұлы далада ит жүгіртіп, құс салып жүріп, ұлы падишах жанында пәни жалғанның қаншама қырмызы қызығын көрген, Әмір – Темірдің суарылған семсердей құбыла жайнаған жалынды шағында, оның қаншама күндер жанында болған қарт құсбегі Байназар, Темірдің мына түр-тұлғасына іші үркіп, ой таразысына салып, ұлы керуен өмір қонар-қонысына таяп келе жатқанын білген. “О, жарықтығым, саңлағым, қара өрге салғанда қайыспаған, арымаған атаным, сенің де күзің өтіп, күнің сарқылып, қиян қырқадан асқалы қалған екенсің-ау, арысым!” деген, іштей Тәңір құдіретіне тәубе ғып.

	Қартайған, арыған ойлы жанда ұйқы кем. Баяғы бір бапты кезі болса, саяттағы Темір малы түгел, көңілі, жай айыз қандырған аңшылық күнінен кейін, мынадай пенделіктің даң-дұңы, жаң-жұңы жетпес қиян шетте жан аяғы жетпес оңаша қостың ішінде, өз көлеңкесіндей әр кез жанынан табылатын сарай бектері – шоқ жұлдыздай теріліп, қасына жүрген сары ала топ ортасында қалған дәмге қол созып, көңілі хош кеңес құрып, ұзақ түннің бір мезгілінде жан тербетер жайлы төсегіне жатар еді. Өткен күнінің жақсы елесін көз алдынан өткеріп, алдағы қайырлы таңын қарсы алғалы бал ұйқыға батар еді. Енді ол күндердің ауылы қайда, шіркін.

	Темір жаратылысында жан азабын тәрік еткен жан еді. Тән жарасын бағып, жан күтіп, жайма төсегінде жатар болса, бүл Темір, атағы жер-жиһанды дүрліктірген жиһангер, қаһарлы қара жерді қайыстырған Әмір – падишах болып дүниеге келер ме еді?

	Мұның Алла тағалаға тас қып жаратқан шемен жүрегін туа біткен озбырлықтың қайнаған қаны, Темірді ат жалына тым ерте жармастырды. Ат желігі, тежеусіз тентектіктің желігі оны он тоғыз жасында-ақ түн жамылған жортуыл, жол тосқан тонаушының жолына салды. Оның – Әмірдің алтын тағына отырып көксарайдың үстіне көкала туын көтергенге дейінгі он жылының өзі үргін-сүргін қым-қуыт қырғын, аламан аттаныспен өтті емес пе?!

	Сол алтын таққа барар жолда тағдыр мұны іздемеді. Керісінше бұл тағдырға өз еркін, өз өктемдігін жүргізді. Оны бұл жолдан қапсыра соққан сойылдың күші, мойынға түскен қыл бұғау, көк найзаның ұшы да қайтара алмаған. Райдан қайтар пенде қайтатын болса, ол Сақстан Әмірінің қол шоқпары болып, сотқар-соғыс, қанжыға қанға бөгіп жүргенде, күшала уына қайнатылған сұр жебе мұның тірек сіңірін тілерсектен қырқып, тұла дене ісіп, хал үстінде қалғанда қайтар еді ғой. Бірақ ажалсызға қырық жылғы қырғында да дауа жоқ. Ұрыс даласында ес-түссіз өлім халінде жатқан жерінен, Самарқанд шетіндегі әпкесі Құтлық айдайдың Меккеніне жеткізілген, оған бұл жолда қыдырәлейкі ассаләм кез болған. Құтлық айдайдың қайын сіңілісі мұның артынша сол Құтылық айдайға келін, осы Темірге қатын болып қосылған Қазаған ханның немересі Ұлжатай Тұрқан сұлу, сол күні Темірге Қазаған ханның тірі кезіндегі шипагері – атақты тапқыр тәуіп, Ханча дариялық тараншы Мұхаммед Абу-сайдты келтірген. Ол бір қиырдағы Қытайда, биік тауларда ілуде бір кездесетін тамыр шөптің нәріне Гоби шөлінде жанкештілер аулайтын тарпаң айғырының мәйегін, айдаһардың өтін қосып жасаған дәрісін қолданып, батыр барлас Тарағайбектің қайсар ұлы Темірді ажалдан алып қалған.

	Темір бұл жолы азат төсегінен оң аяғы семіп, төрт елі қысқарып – ләнг (лан) ақсақ болып көтерілген. Сол күндерден бастап оның Темір есіміне ақсақ (лан) аты қосылған.



	Бірақ аяғының кемдігі Темірдің қанқұйлы аттаныстарға шығып, жаңа жерлер, жаңа елдерді шауып, малын аулап, қазынасын тонап, адамын азаптап, құлдыққа салуға деген шексіз құштарлығын кеміте алмаған. Оның сол атағы ел арасына аңыз боп, дабыра-даңқы шартарапқа шалқыды. Енді оның Ақсақ Темір атының өзі алыс жақын елдер мен тайпаларда сұмдық үрей болып естілетін күндер туды. Бірақ бұл Темірдің Самарқан әміріне тиісті алтын тағына жеткенге дейінгі қос дария аралығын шаңдатып жүрген жай ғана барымташы барлас, қара сойылды қарақшы кезі ғой. Бертін келе жолындағы жалғыз бөгет – бұған көзге шыққан сүйелдей болған Әмір Хұсейнді өз қол шоқпары Кейқысырау арқылы дарға асқызып, билікті қолға алғасын, бұған дейінгісі тек тышқан аулаған күшігінің күні екенін білген.

	Ондай хал, енді қол астында жау жарағы сайланған қайқы қылыш, егеулі найза қолға алған сан мың қол, жер қайысқан түмендері бар темірдей тегеурінді Әмірге жараспайды әрине. Ақ орда құлатылып, қиырдағы қара Ертістің Ақ Жайық, Орал тауларына дейінгі бұрынғы ұшан-теңіз Шағатай ұлысы – ұлы Моғолстан жері, мұның рулас, бауырлас жұрты – барластар мен найман, керей, арғын, қыпшақ, үйсін, қаңлылардың көшіп-қонар шексіз өрісі түгелдей меншігіне өткен соң, Самарқанда көтерілген Темірдің көк жасыл туы астына бұл шексіз өлке, ұлыстардан жаңа әскер жасақтары олардың мініс аттары, күш-көліктері, ас-ауқатқа арналған қора-қора малдары, киер киімге қажет сексен тері, жүн, қару-жарақтар керуені дария болып ағылған.

	Әмір Хұсейн тұсындағы Мауараннахарды тіреп тұрған алты түмен – алпыс мың атты әскердің саны арада өткен небәрі екі жылда ығай мен сығай жасақталған отыз түмен – үш жүз мыңға жеткізілді.

	Түмендерді жорық жолына бастайтын қолбасшыларды Темір бұған дейін Хиуа, Хорезм уәлаяттарында, Ақордаға жасалған жойқын жорықтарда ерлік даңқы шыққан мыңбасы батыр барластар мен қыпшақтар және екінші жағынан Темірдің хан тұқымын қастерлей “Көреген” атағы үшін, ілкі заманынан атақ-даңқы барша ғаламға аян Жошы, Төле, Шағатай ұрпақтарынан алған бүгінгі сарай мен гарем жұлдыздары Ұлжатай, Тұрхан, Бибі-ханым, Тұман аға, Рәзия-Сұлтан бегімнің төркіндері – Қызыр қожа, Қазанхан, Қажыбек әулетінен таңдады. Темірдің отыз жылдық жорығында әскер саласы мен түмендер тізгінін ұстаған Алла-дада, Арғұ-шах, Шейх-Нұраддин, Шах-Мәлік, Мұзаффар-аддин ұлы жиһангердің көк жасыл туы астына осылай келді. Кейіннен бұл шоқ жұлдыздай оқшау топқа, көксарайда ата-бегі тәлімінде әскери тәртіппен соғыс өнерін үйреніп жетілген, өзінің немерелері – болашақ қолбасылар Мұхаммед Сұлтан, Халил-Сұлтан, Сұлтан-Хұсейн, Пірмұхаммед, Ибрагим Сұлтандар қосылды.

	Темір білгенде, бұған шейінгі бәтуа-берекесіз қымқуыт қырсықпен ғұмыр кешкен қырық пышақ дүние өз егесін таппаған. Егесіз дүние – ол Алла тағаланың ақ жолынан тайған, падишах Әміріне мойын ұсынбаған – опасыз, күнәһарлыққа толы. Дауыл соғып, Ысырапылдың нөсері жер бетін жуып өтпей, мына күнәһар дүниенің жүзі тазармақ емес. Ол әділет рухы, Алланың ақ семсері, енді жалғанның жалғыз әмірі – осы Әмір Темір көрегеннің қолында. Самарқанда көтерілген жиһангердің көк жасыл туы әлем бетін шарлап өткенге дейін, Темір тұлпарының тұяғы ең шеткі көк теңіздің суын кешкенге дейін сапардың сазы сарқылып, Темірдің жалынға суарылған жаны жай таппақ емес. Ендеше алғашқы жол, әуелгі сапар рухы қашанда биік. Оның адам өмірінде алатын орны қашанда ерек. Ол ешқашан мұратты адам санасынан көшіп, көмескі тартпақ емес.

	Иә, ол сапардың, ол күннің Темір өмірінде де өшпейтін орны бар еді. Оның әрбір сәті, әрбір елес көрінісі Темірдің дәл кешегідей есінде. Ол мында үш жүз жетпіс үшінші – сиыр жылының көктемі, сәуір айының алғашқы таңы еді. Шынар бағында Ханзада, бегімдер тобында басталған ұлы той – наурыздың тойы, ол күні Темір әскерін алғаш рет ел шегінен асырып, Хорасанға жорыққа аттандыру рәсіміне арналған ұлы сейілге ұласып жатқан шағы еді.

	Бұл өлке алыс-жақын елдер мен жерлердің, мұндай жойқын жорыққа аттаныстың шеруін, көзбен көріп, басынан кешпеген-ді. Сәуірдің алғашқы ашық таңында, Самарқанд пен оның маңында, биылғы ерте көктемнің нышаны көрінгелі әзірліктің сынынан өткен аттылы сегіз түмен – сексен мың қол Афросиаб биігінде сапқа тұрды. Әр түмен, әрбір мыңдық үстінде падишах ағзамның көк жасыл туы желбіреді. Сапқа тұрған түмендер легі алдында, биік орнатылған тұғыр алаңының үстінде, осы аттану рәсіміне арнап, арнайы келтірілген қаншама жүз сырнайшы, кернейші, дабылшылар тұрды.

	Сарайдың сайыпқыран уәзірі Шах-Нұраддиннің ат үстінде ақ жалауын көтеріп берген белгісімен сансыз керней дағарасы аспанға көтерілді. Енді сарнаған сырнай, дауылдатқан дабыл үніне көп кернейдің қаңқылдаған ащы үні қосылып, Самарқандтың нілдей көк, таңғы аспанында жаңғырықты. Бұл кезде шынар бағындағы орда сарайдың Регистанның көгілдір күмбездері көкке бой көтерген биігіне өрлеп, шоқ жұлдыздай топтанған нөкерлері алдында ақбоз арғымағын алшаң бастырып, осылай бет түзеп Әмір Темір көрегеннің өзі келе жатты.

	Сілтідей тұнып, сап түзеген түмендер алдына келіп ат басын тартқан Темір, алмас кылыштың алтынды сабына сүйеулі оң қолын сәл көтеріп:

	– Ассалауымы-әлейкум, шығыстың шын ұлдары. Сәтті сапар болсын, – деді жай дауыспен.

	– Уа, сәт сапар, сәт сапар! – деп іле көтерілген көп дауыс, Афросиаб биігінде күндей күркіреп, ұзақ жаңғырықты. Сол күні әлемнің шоқысы – Афросиат биігінен алдағы барар бағыт – күнбатысқа көз жіберген Темір алдынан аттанысқа әзір әскерді жөнелтудің салтанатты рәсімі болған. Темір өзінің әмірлік дәуірінде, осынау бір атағы асқақ заманда қасиетті Керулен, Орхон жағалауынан батысқа бет алған ұлы Шыңғысхан ордасында оның жеңісті сапарын жебеп, үстіне сарыала орда туы жабылып, Жеңіс Құдайының сүлдесін мініп жүретін “сәттер” сары аты қайта тіріліп, оралған жеңіс елесі – ақ жабулы ақбоз атты да осы жолы көрген.

	Үстіне ғайып-ерен, қырық шілтен жар болып жеңіс елесі – періштелер ғана мініп жүретін ақбоз ат, ақ шатырдан шығарылып, маңдайы ұлы жорық жолына түзілгенде, сарай сайыпқырандары бұл құрметке Зарабшан жазығында алты жүз ақсарбасты құрбандыққа шалдырып, Темірдің сапар жолына дұға оқылған.

	Афросиаб биігінен қозғалар сәтте, Темір қара бұлттай түнерген түмендері алдында жаңғырықшы-жаршылары сан қайталап, жиһан үстіне жаңғырыққан – Шейх-УльИслам-эль Шамидің жаратқан Алла, күллі дін ислам атынан азан шақырып айтқан батасын естіген.

	Оның айтуында – Темір енді жай жаулап алушы Әмір емес, күллі дін исламның қорғаны, әзіреті шерінің рухын сақтаушы – Алланың ақ семсері. Ол семсер енді бар ғалам күнәһар пендесінен тазарып, адам заты Исламның ақ туының астында әділет жолын тапқанға дейін қынабына салынбақ емес.

	Содан бері Темір адам заты, дін ислам алдындағы мұратты жолға шығып, жорыққа аттанғалы, міне отыз төрт жылдың жүзі бопты. Жорықтың жолы Темір үшін, ол тек қантөгіс соғыстың жолы емес. Ол Темір өмірінің бір ғана оған жазған, оған тиесілі қайталанбас өрнегі. Тіршіліктің, өсіп-өнудің, көркеюдің де өрісі болды. Солай болғасын оның бұл сапарларынан сарай ордасымен бірге, сарай мен гарем қауымы да тыс қалмауға тиісті еді.

	Сарай мен гарем қауымы айтып келгенде, сан алуан құпия сырға толы өзінше бір жұмбақ дүние. Бұл дүние Темір жорықтары тұсында, орнынан қозғалған кезде ханымдар мен бегімдер, гарем сұлулары, нөкерлер мен күтуші күңдер, ұлдар, немерелер, келіндер, аспаздар, емші, балшы, бақсы-құшнаштар, атбегі, құсбегі, атқосшы, қорғаушы жасақтары болып, қаздай тізілген алтын-күміс күймелер, жүк тиеген атты, түйелі арба сансыз мініс жегін көлігімен, айдаған үйір-үйір жылқы, қора-қора малымен ұлы керуенге ұласып, көш тізбегі күндік жерге созылып жатар еді.

	Бұл керуен көш жөнекей еруге тоқтаған, жайлаған, қыстаған өлкелерде топ-топ ақ үйлері алшысынан тігіліп, туар перзенттері туылып, сапар жолына, әрқилы жөнрәсімге құрбандықтары шалынып, көкпар мен жүйрік бәйгелері шабылып, шарабы судай ағылып, бедеу мінген бозбалалар ит жүгіртіп, құс салып, пәни жалғанның ләззатын армансыз татып жатар еді. Мұның баршасы Алланың жер бетіндегі әділет семсері – Әмір Темірдің еркі, сол берген құдіреттің сыйлығы. Темір бар жерде жеңіс бар, жеңістің жүрген жері ұлы той, шалқыған шат дүние. Енді сол Алла тағаланың ақ семсері – Темірдің қолында, әділет майданында жарқыл қаққанына отыз төрт жыл өткен. Бұл сұрапылды сапарында ол, алды қанжоса, соңы Темір ордасының салтанат керуені көшкен, ұшы-қиырсыз дүниенің айтып болмас алыс жолын, қаншама құла дала, құба шөл, жайқын дария, асқар тауларын артта қалдырды. Ат арыса, тұлпары сүрінсе, жаңалап жақсысын мінді. Түмендер қатары сиресе, сан атырап уәлаяттарға үкілі почта шаптырып, жаңа жасақтар легін келтірді. Ойлап көрсе, сонау бір қиырда асқар Алтайдан Көгілдір көкше, жайқын дария Еділге, енді бір жағы сулары шулап-тулаған өр Кавказ, Арабтың құла шөлдері, алыста жер ұшығын жуып жатқан көк теңіздерге дейін, мұның ат басын тіреп, ақ ордасы алдында көк түтіні көлбең қақпаған жері жоқ. Бәрін де алды, бәрін де көрді. Әйтсе де болды, “жетер енді” деген күні болмапты. Енді сол таусылмас жөн сапардың сиқырлы сазы мұның қиянды кезген қиялын тербеп, ұлы даланы екі атырапқа бөліп, мәңгіге шөккен – қасиетті бабалар Меккені Қаратау бөктерінде, қара қостың ішінде мына әлсіз шамның көмескі жарығындай, сарқылып бара жатқан өмірінің таңын қарсы алғалы отырған беті.

	Ол қолындағы күміс тостаған толы қара қоңыр шарапты құныға сіміріп, тауысты да:

	– Ей, Шах-Мәлік, жолаушының мұраты жүрсе тынбақ. Пақырдың күнін кешкен не тірлік мынау, алдыр аттарды, аттанамыз! – деді.

	Жер-жиһанды тұтастай тұмшап, боздаған боз боранның құшағына енген Темір қосыны дауыл жолына ат басын қиғаш салып, күнгей-құбыланы бетке алды. Осы бағытында олар тоқтаусыз жортып, күн мен түннің шегі шатысып-бытысқан бір мезгіл шақта Отырар жанындағы ордағы жеткен-ді.

	* * *

	Жорық-жортуылды көп кешіп, қанды көп көрген Темірге, өз өмір бақиында тартуымен келе жатқан тән азабымен бірге, сұмдық жан азабын жазып, көңіл дариясын тұмшаған тұманнан арытудың өзі ұнатқан, өзі таңдаған үш түрлі жолы бар еді. Оның бірі – бәлкім біріншісі, орда мен көксарайда күнелкі бектер мен уәзірлермен өтетін ұзақ отырыстан кейін бір мезгіл арғымақ мініп, қырға шығып, бой жазып оралғасын, бір жағы Регистан бауырларына иек артып, екінші жағы Зарабшан алқабын түгелдей алып жататын ұшы-қиырсыз жер жәннаты – мәуелі шынар бауларында, гарем сарайларда араға апталар, айлар салып, мұның құзыр-құдіретіне бағышталып өтетін ғибадат сауық кештері.

	Мамыр мен маусымның мамыражай кештерінде, сара тан мен заузаның мақпал түндерінде басы сөзден, тақымы ерден азат Темір күнілгері сайыпқыран Сарай-Мүлік ханымның бұған оңашада айтатын кесімді – тілек сөзін еске алып, сол бір қоңыржай кеш әлетінде гарем сарайына оралар еді. Осындай ай сәулесіне қосылған балауыз шамның ақшылтым әлсіз нұры астында тұтастай қанқызыл парсы кілемі төселген кең саяжайдың нақ төріне, жайлы орынға келіп жайғасар еді. Дәл осы мезет жан дүниеңді жазғы самалдай тербеткен, шермендеге қосылған сыбызғы сырнайдың сыңсыған үні кешкі тұнық ауада қалықтап қанат қағар еді. Осы мұң мен зары шадыман-шаттығы аралас әуен астында алтын шаралардан сары қымыздар сапырылып, күміс көзелерден күреңіткен тәтті шәрбеттер мен шараптар ағылар еді.

	Осы сыңсыған сырнай үніне қосылып, баяу айтылар бәйіт, жан жүректі жібектей желпитін ғашықтық әні, мұң сазымен ұзақ тербелер еді. Сонда өзгеше жұмбақ дүние жайлауында жасаң тартып, масаң күйге түскен адамның гөзал жанын таңқылдата соғылған шертпе дабылдың үні бір сейілтіп тастар еді. Бұл кез шалқар шалқыған шерменде ырғағында тұрағын таппай шарықтап, жібек толқында шалқып жатқан бір шақта, мың бұралып толқыған періште биші қыздардың ғажайып бейнесі көрінер еді. Бұл енді қияли тебіреніс емес, ертегіден де ерек, аңыздан да сұлу, көз алдында қол созым жердегі өмірдің өз болмысы, өз шындығы. Ал Темір үшін ащы болсын, тәтті болсын, өмірдің өз шындығынан асқан айыз қандырар, көңіл жұбатар жарық дүние ләззаты болған емес, болмақ та емес. Осылай гарем аспанының астында, балбыраған барқыт түндердің көп мезгілін алған сауық-сайраны да сейіліп, саябыр табар бір шақта, Темірдің еркі әр кездегідей енді Сарай-Мүлік ханым қолында. Ол Темірді гаремнің сұр мәрмәрімен өрілген, сұрғылт нұрға шомылған шекті бір ғибадат-тыныс жайына ертіп келер еді. Ол Әмірді шешіндіріп, оны үнді шеберлері піл сүйегінен өрнек салып жасаған кең төсегіне баппен жайғастырып, үнсіз сусып жөнелер еді.

	Көп күттірмей сол сыбдыраған сырбаз жүріс қайта естілмек. Бұл жолы кілем үстінде алтын зерлі ақ кебісін аяқ ұшынан еппен басып, ақ жібек көйлегі судыр қағып, өрім-талдай майысқан, тұнжыр көздері айнала жалт-жұлт жасқана қарап, баяу жылжып келе жатқан жас сұлудың бейнесі көрінер еді.

	Ол қайдан келген перизат, бұл гарем күмбезінің астына қалайша, қайдан пайда болған? Есімі, ел-жұрты кім болды екен оның, ол жағын біліп жатудың Темір үшін қаншалықты мәні бар!

	Ол жасқана іркілген аруға сәл қиғаш назар аударып, әр қашанғы күңгірт даусымен баяу үн қатып:

	– Жақында, перінің қызы, шешін! – деп қара мақпал жабылған шағын күрзіні нұсқар еді. Құдіреттің еркі айдаған кешегі гүл өмірдің, гүл көріктің періште-пендесі, аждаһа аузына тартылып келе жатқан ақ қоянның көжегі сияқтанып, әлгі ишарат белгімен мақпалды күрзіге бар лыпасын тастап, көгілдір батсайы көрпе астында Әмірдің айбарлы тәнін жасырған абажадай ақ төсекке жақындай түсер еді.

	Мына, миуа бауы сыңсыған Зарабшан тоғайларында айлы түндердегі мөлдір хауыздарда түнгі суреті діріл қаққан гарем сарайлардың күңгір залдары өзінен өзге жан адамның аяғы жетпес оңаша ғибарат – тыныс бөлмелері – мұндай құпия түн, жұмбақ кездесулердің қаншасын өткермеді.

	Ол шеті мен бұл шетін ұшқан құс, жел қанатты тұлпарлар түгеспеген ұлы империя қол астынан тағдыр тұзағына ілініп, пәни дүние пендесі боп, сол гарем сарайлардың тойымсыз табалдырығын отыз жыл бойы толассыз аттаған құралай сұлулардың тағдыры немен тынды? Бұлардың жарық дүние жайлануына қайсы қосылды?

	Қаншасы құзыр-құдіретіне жан адам шақ келмеген Әмірдің қаһарына ұшырап, ақ семсердің жүзінде қызыл қанға боялып, Шахин-Зинда күңгірт күмбезінің астында, жер қойнына ғайып болды. Оны көрген-білген пенде жоқ. Сол құпия сыр, жұмбақ түндердің бір ғана үнсіз куәсі – баршасын бастан кешкен сол гарем сарайдың мұң басып, мұнар астында ғұмыр кешкен күңіренген күңгірт мұнарлары мен сұр мәрмәр қабырғалары ғана. Кім білсін ілкі дүниеде жылнамашы – ақын дәптеріне түскен:



	Бұл дастан әлде өтірік, әлде шындық

	Кім көрген өлмес жанды мың бір жылдық.

	Жиһанда көрген білген, куәгерін

	Жіберген заман өзі көрге тығып,–



	дейтін ғасырлар жасап, шежіре шеңберінде ел жадында қалған жолдары – бәлкім сол бір заманда, Самарқанның құпия сыр құшқан тұңғиық аспаны астында туған да шығар.

	Бірақ бұл ғаламға мәңгілікке тұлға болып тұрып қалған пенде жоқ. Бай-бағылан, патша да, батыр да күндердің күні келгенде құтқармас тағдырына басын имек. Сол тағдырдың құрығы Темір басына төніп тұрғанына міне, көп айдың жүзі болған.

	Ол жазда, Империя түмендері әйгілі Анкара жорығынан оралған қой жылы, Мұхаммед-Сұлтанның жер күңіренткен қаралы асы беріліп, арада ай өткізіп, енді ұлы жеңістің құрметіне Самарқан бауларында апталарға ұласқан ұлы той жаңа басылған, заузаның жылы жайлы күндері еді.

	Әдеттегі күн тағылымын ұстаған Темір, ол күні ақбоз арғымағын мініп, Зарабшанның жасыл жағалауын ұзақ шарлап, бұл күні кешкі тыныс сәтін көптен қол үзді болған шынар бауындағы гаремде өткізгелі, құштар көңілдің құсы қиянды қайта шарлап оралған-ды.

	Соңғы күндердің толассыз той думаны, бүгінгі жүрістің жолы қажытқан қақсал сүйегі жайлы төсегін іздеп, ғибадат бөлмесіне әдеттегіден ертерек, ас-су ішіліп, ел аяғы басыла жөнеліп еді. Сарай-Мүлік ханымның әр кездегі тапқырлығымен таңдалған гаремнің тағы бір құндыздай құлпырған қара көз – сүмбіл шашы көп күттірмей Темірдің түнгі тыныс бөлмесіне келтірілген.

	Қаншама заман гүл көрікті әйел затын, қаншама қынай бел аруларды бір түннің, бір ғана қайырлы таңның қайта оралмас ләззаты үшін, бір ойланбастан, тағдырын Тәңірдің тұңғиығына тастап жіберумен ғұмыр кешкен Темір, бұл түнін алғаш рет өзгеше өзгеріспен өткеріп еді.

	Ол ең алдымен төсек жылуы тәніне енді тарап, балбырай-былқыған халде, өз құшағына енген жас сұлудың бейнесін бір күңгірт мұнар басқан ес пен елес арасында көрген. Көре жатып жанындағы жас сұлудың әдемі – әсем төсін күректей кең салалы алақанымен – аз-кем аймалап жатып, ес кеткен еріксіз халде қойнына тарғыл мысық тығып алғандай, кең кеудесі құрқырайшулап, бір терең ұйқыға батқан. Осылай есеңгіреп, ұзақ манаурап, түннің бір мезгіл шағында селт оянғанда, дәл жанында шәйі көйлегі үстінде қос қолын желкеге жастап, ұзын қайқы кірпік, қиғаш қасы көмкерген тұнжыр көзі биікке, әлденеге қадалған қалпы, үн-түнсіз мөлдіреп жатқан жас бойжеткенді көрген. Көрген де өзінің әдеттен өзге мына бей-жай, әлдеқалай көзге көрінбес монтаны арбап тастағандай жалынсыз, жасық халіне қайран қалған.

	– Япырм-ай, бұл не хал, қайдамын мен! Мына жатқан кешегі қоңыржай кеште мұның, жиһанның жалғыз Әмірі – ұлы көрегеннің бұл түнгі сыбағасына берілген гарем сұлуларының бірі ғой. Олай болса, бағзы бір кездегі көк жүзін қылыш қанатпен тілгілеп, сылаңтөс көкала үйрек ілер қызылкөз қаршыға күндер қайда? Бұлаң құйрық алтайыны жусанды қырда құрыш тұяқ умашына салатын қыран-қараның заманы қайда кеткен?! Келмеске, оралмасқа ұзай бергені ме осылай!

	Әрине, Әмір үшін әйел затының үні мен құны гүлге қонар көбелектен артық емес. Ұнамайды екен, жанына жақпайды екен шұлғаудай таптап кете беру еш нәрсеге тұрмайтын-ды. Бірақ бұл жолы Темір мына ешнәрседен бейхабар, бейнебір жайбар жатқан қаракөздің алдында өзін соншалық шарасыз пенденің халінде көрді. Оның мына тұңғиық сыр бүккен тұнжыр көздерінің арғы жағында барша әлемді сиқырлап тастайтын құдіреттің күші жатқандай сезінді. Ол жүзінде жас әйелге тән сәл ғана ұяңдық табы бар мына жұмбақ қыздың таң сазындай сазарған ақсұр жүзіне таңдана қараумен бір шама мезгіл өткізген. Енді ол таң алды таяу, алыстан қыран жұлдызы саз берген бір шақта үстіне гарем серуенінде жамылар батсайы шапанын киіп, белін көкжібек белбеуімен буынып, аяғына жұқа сақтиян кебісін іліп, қызды жанына жақын отырғызып, оның жүзіне ілуде бір оралар мейірбандық – жылуымен қарап, бейне бір назарлы, базарлы әкедей, оған қоңыржай-жұмсақ үн қатып, сөзге тартқан. Өзі сөйлеп, қызды да сөйлете отырып, Темір бұл қыздың есімі – Жәмиғат, сауда керуенінде әкесімен бірге алғашқы сапары Самарқанға келе жатқан жолында керуенді қараңғы түні қарақшылар шауып, сол қақтығыста әкесі өліп, өзі жау қолында олжа боп бара жатқанда, Әмір жасақтары қарақшы қосынан қырып, мұны қарақшы тұтқынынан құтқарып, гарем сарайына табыс еткенін білген.

	– Ее-е, солай делік, адамның басы – Алланың добы деген осы. Тек әр істің тағдыр ақырын бергей, өзің не, өмірден не тілеп, нендей мұратқа жетуді ойлаушы едің?

	– Ее-ей, ұлы падишах-ием, – деп қыз ұлы Темірге тау бұлағындай таза даусымен тіл қатқан. – Арман бар да, оған жету екінші басқа нәрсе ғой...

	– Ол неткен арман еді?

	– Ұлы, бақытты падишах-ием, адамға бақытты болуы үшін тым көп нәрсе керек емес қой. Менің тағдырдан тілегенім, бір ауылда бірге туып, бала жастан бірге өскен, Шахназарда медресе табалдырығын бірге аттаған, мухтасардың бетін бірге ашқан, енді алдағы өмірдің де есігін бірге ашуды армандап, уағадаласқан Абдолла атты сүйген жігітім бар еді. Өз күшімен егін егіп күн көрген бақыл-диқаншының баласы. Тағдыр бізді сол арманмақсатымызға жазбады, ұлы падишах ием!

	– Әлгі айтып отырған жігітің қайда, сенің бұл күнде өзіңе қиянат еткен тағдырға қояр басқа талабың жоқ па еді?

	– Керуен көшінде бізді жау шапқан күні ол әкесінің егінін суарып, сол Шахназарда қалған. “Тез орал, кешікпеші Жәмиғат!” – деп тілек айтып, қоштасып қалып еді. Арман жолын енді бастаған адамда өмір мұраты, алдағы көрер бақытынан басқа қандай талабы болатын еді, ұлы падишах-ием!

	– Ендеше тағдырдан кайтпаған бақытың бұл жолы адамнан қайтсын. Мен сені жоғалтқан мұратыңды өзіңе қайта сыйладым...

	– Құдіретіңізге құлдық, ұлы падишах-ием! – Қыз сәмбідей талша бойы иіліп, Темірге тағзым етті.

	Оңаша гарем сарайдағы Империя Әмірі мен гарем тұтқыны Жәмиғат арасындағы таңғы сұхбаттан кейін, сол минутта Темірдің түнгі тыныс бөлмесінде ұлы бәйбіше Сарай-Мүлік ханым шақыртылған.

	– Мынаған, – деген Темір, бәйбішесіне Жәмиғатты көрсетіп, басына бостандық, үстіне үй, өміріне жететін алтын бергіз, Үргеніште қалған жігітіне қосылсын, қалаған жерінде өмір сүрсін.

	Темір қырықтың біріне қыдыр болып кездескенін іштей сезген саясатшыл ұлы бәйбіше, ақсұр жүзі күреңіте құлпырып:

	– Құдіретіңізге құлдық, ұлы Әмір, – деп ақ сәукелелі басын иіп, Темірге тағзым еткен.

	Аласапыранды өмірдің қағажуы көп қара күндерінен қалған көңіл кірбіңін қара кеш пен ақтаңның арасында осылай жуып, іштегі жан көрмеген жарасын осылай емдеген Темірдің, ендігі бір жан азығы – жақсы көрген машығы – астына жарау ат мініп, қасына сайлы қосын ертіп, мына ұшы-қиырсыз сары дала, құба бел, шалқар көлдер асып, биік таулардың қойын-қойнауын кезіп өткізер сонар-саяты еді.

	Өзі әлемнің Әмірі, құштары ит жүгіртіп, құс салу, көп жасақтың күшімен торуыл – тоспада ірі, азулы жыртқыштармен аламан айқас болғанда – пәни жалғанның сол бір теңдесі жоқ қызуы мол қызығын Алла тағала жердегі сүйген құлы Темірге бермегенде кімге бермек?

	Батыр барластардың Керулен, Ононның жасыл жағасы, көгілдір жібек көлдері, Гоби шөлі, өр Алтай, Тарбағатай жағында сан ғасыр өткізген аңшылық кәсібінен, олардың таңғажайып епті, ерлік дәстүрінен бала шағында қаншама жан тебірентер аңыз-әңгімелерін естіп өскен Тарағайдың баласы – сол ата дәстүрін қадір-қастер тұтып, ат жалына тым ерте жармасты. Содан бері қарай өткізген барша өмірінде оның құлан аулап, қасқыр қуып, түлкі қағып, арқар, бұғы, қабыландар қамап, мына ұланғайыр өлкеде жортпаған жол, кезбеген дала, бармаған шатқал – тауы жоқ. Оны былай қойғанда Жиделі-Байсын, күллі Мауараннахрдың тіреп тұрған тірегі, жан жүрегі – қос дария Жейхұн мен Сейхұнның нар қамысты, нулы тоғайларында қаптап өрген бұғы, маралын, елігі мен қабанын ортасынан ойып жеп, еркін бұла өмір кешкен табиғат Тәңірісі – жолбарыс пен қабыланға барудың өзі не тұратын еді?

	Оны былай қойғанда өз кенерінен өрген ұл – жас түлек немерелерінің алды – Мұхаммед Сұлтан, Халия-Сұлтан, Ибрагим-Сұлтан, Әбу-бәкір, Іскендір, Сұлтан-Хұсейн, Ұлықбекті тұрманды атқа мінгізіп, бұларды қыдыр дарыған құсбегі – ата Байназарға бастатып, бір көш боп думандатып, дабыл қағып көк дария, айдын көлдерді шолудың өзі ше? Көкала үйрек, қоңыр қаз топтана ұшып, көк айдынға шыққанда сілтеген сұңқар, ителгі, қызылбалақ қаршыға сұр жебедей сорғып, жалт-жұлт араласып кеткенде топшылары үзіліп, қанатынан қайырылған қырғауыл мен үйрек, қаз көз алдында майдандымайсаңды жанұшырып жатқанда одан асқан, одан өткен жалған дүние ғанибеті болған ба еді?!

	Алғашқы ақ боран, ақ сонардың шағы – өзі де өзгеше ерек, өзінше думаны мол, озге қызық дүние. Ол күндері күнілгері жайланып-сайланған Темір, басында түлкі тымағы, үстінде қасқыр ішігі, белін мықтап буар еді. Ұзақ жүріске, ұзақ шабысқа мығым белі берік, тұяғы құрыш құла айғырын мінер еді. Қолда сойыл, сылаң-сағым құмайларын ілестірген нөкер қосынының алдында ұлпа қарды сусылдата жортып, боз даланы бетке алып шығар еді.

	Бетегелі бел, тобылғылы төбелерді тінтіп, бөктерді шолып келе жатқан бір шақта – шолушылар тобының “ал кеттік” деген дабыл айқайы да естілер еді.

	Қашанда аң атаулыны көргенінен көреміні, алғанынан аламыны қызық. “Қайда-қайдалап” ұрандап келе жатқанда, алдағы боз адырды бетке алып, қасқара тартып жөнелген сарыазу көкжал арланның боз мұнардың ішінде бұлдыраған нобайы да қылаң беріп шалынар еді. Ақпанның ақша қарына аунап, тісін қайраған қаражон арлан қасқыр – оңай берілер жау емес. Жанталас аламан айқас кезінде екі көзге қан толып, болат серіппедей атылып, қуғыншы – ұрғыншысын ат үстінен аударар кезінен сақтасын оның.

	Ондай халдің аңшылық майданында Темір әлденешесін көрген. Әйтсе де бар тағдыр-харакеті құба құмайдың бірер шалғанымен тынатын тоқсан айлалы түлкіден, ашық далада ақтық айқаста жан алысып, жан берер көкжал қасқыр соғудың Темір үшін қашан да ерек тұрар орны болады.

	Сол себептен де шығар, Темір әркез қыстың қыраулы шағында өткен сонардың айтулы кезін еске алғанда, оның көз алдында көбіне сол құлан қуған кездері елестейді. Оның тұяғы тозған тұлпардай күйге жеткен күндерінде күні кешегі Қаратау баурайында қайта бастап, ақ боранмен айқасқа қайта салған, өмірінің ең соңғы жорық жолына бастап апарған да, бүкіл ғұмырында қанмен бітіп, сүйекпен бірге кететін сол бір құдіреті күшті құштары болса керек-ті. Несі бар, мықтының жайын әркез мықты білген. Бүткіл өршіл өмірінде бөрінің жолын кесіп, бөріні бөктергіге байлап, бөрінің жон терісін қаншама сыпырған Темір, өзі де жиһанды кезген сарыауыз, кезендіге шалдырмас, жарақтыға алдырмас көкжал сырттанның күнін кешті емес пе?!

	Міне, енді бәрі өткен, бәрі де кеткен. Баршасы пәни жалған жайлауынан көшкен шақ. Елесі бар, өзі жоқ үдере тартқан керуендей ұзап, көрген түстей сағым тартып, алыстай түсіп барады. Иә, бұл өмірдің жолы, тіршіліктің мәңгі бақиға өшпестікке жазған өзгермес-өшпес тағлымы. Жылдар өтпек, заманды заман, адамды адам өзгертпек. Енді сол өз дәуірі, өз заманында Самарқанда тұлпарына тұрман салғызып, ат басын алыс қиырға, саят пен сайран жолына түзеген Әмір-Темірдің қиқулы керуені өткен жерде – Қаратау мен Алатау, Хан тауы мен Ұлытау, Алтай, Алай, Тарбағатай қойнында, бір дүбірлі дәуірдің қалдырған ізі, ұзақ жасар, ұрпақтар айтып жүрер белгісі – Жолбарыс қамал, бұғы қамал, теке қамал, арқар қамал, құлан өтпес, қыран жетпес аттары қалмақ. Бұлардың қайсы бірі аталса да сол бір дүбірлі дәуірдің, Темір дәуірінің үні жартастардан жаңғырығып, күмбірлеген күйі, жетпеген әні, мұң-сазы толы айтылмаған арманы тұрмақ.

	* * *

	Сарайдың бас тәуібі Мәулен Фазыл әль-Тебразидің қолымен жасалған тамыр дәрісін ішіп, бойы бусанғасын Темір азапты сапардың тауқыметін бір сәт ұмытқандай, баяғы бір көксарай ғибадатханасына қайта оралғандай халде еді.

	Жорықтың жолы, саяттың сапарынан оралған көңілі жайлы бір шағында Темір, сол көксарайда, ғибадат бөлмесінде Ғиясаддин, Шәр-дәруіш жазбаларын, өткенкеткен шежіре беттерін ашқызып, мың жылдық тарих тереңінен сыр тартып отырар еді. Қанды жол, қилы кешулер кешкен Темір жүрегіне мұның жанын ерекше тебірендіріп, ерекше әсер беретін дастаны – бұл ғаламда теңдесі жоқ данышпан тәуіп – Чан-Чунның “Күнбатысқа саяхат” атты қолжазба күнделігі еді.

	Өз заманында бұдан жүз сексен екі жыл бұрын Қытай, Моңғол, Түркі тілдерінде хатқа түскен жауһаз кітап парағы ашылып, Араб-шахтың айшықты үнімен сөйлескенде, Темір, сол өзінің пір тұтқан, құзыры биік ұлы бабасы – Шыңғысханның өзін көргендей, оның алтын тақ үстінен кеңеске шақырылған дана тәуіп үстіне тажалдай төнген шатынаған сарыжасыл көзін көргендей, тіпті –”Мені өлмейтін ет, әйтпесе басыңды алам” – деп қырқыраған тарлан үнін естігендей әсерге енер еді.

	Қара сақтиянмен тысталған ақшәйы парақтар бетіне алтын суымен жазылып, ғасыр асып, көксарай күмбезін күмбірлетіп отырған бұл кітаптың үні қазір де ұлы сапарын аяқтап, енді ең соңғы, ақырғы ақирет сапарына аттану алдындағы Темірдің қазір де құлағында.

	Сол шежіре тіліне, кітап үніне құлақ түрсе, әлем жиһангері – ұлы Шыңғысхан сол бір жазда бүкіл шығысты монғол тауы астына жығып, енді шеткі теңіз шегіндегі Үндістанды шапқалы Гиндикуштың бір биік құзарына шатырын орнатып, арғы-бергі дүниеге сол құзар биігінен қыран назарын салған күндері екен.

	...Жорықтың адам төзгісіз ауыр жолына, күнгей үйектің ми қайнатар ыстығына – аяз қарып, күн күйдіріп шыңдалған Шыңғыстың өзі көнгенмен, мұның ақ шатыры маңында ұлы даланың жібек желі сүйіп өскен, алтынды күймелерде тербелген кіші тоқалы Күлән мен кенже ұлы кішкентай Құлқан шыдас бере алмапты.

	– Е-ей, ұлы жиһангер, – депті сонда Күлән, жанарында от ойнаған сарыжасыл көзі шабынған мәліндей шатынап, сілтідей тұнған ұлы ханның сазарған жүзіне телміре қарап, – сен баспаған жер бұл жиһанда кем де кем. Алдыңда адам заты шыдап болмас ыссы, тамұқтың оты жанған Күндус елі, арғы жағында суы өртке толған ұшы қиырсыз барса келместің ыстық теңізі жатыр. Біз ұлы далада арғымақтар мініп, түйелі көштер тізген еркін ерке Керулен мен Ононның ұл-қызы емес пе едік. Сол туған жерді, өскен елді сағындық. Сағынумен сарғайдық. Бір ғана тілегім: мына қантөгіс жорықты тоқтатып, әскердің басын елге бұрыңыз. Туған жерге, қасиетті Керуленге, жасыл толқынды Ононға қайталық,– деп ұлы хан алдында қос тізерлеп бүгіліп, екі қолын төсіне айқастырып, маңдайын жерге тигізген.

	– Жоқ! – деген сонда Шыңғысхан. – Қасиетті Керулен, Қарақорым, Онон ата-бабаның оты маздаған ежелгі қара қонысы, батыр әкем Есугейдің аруағы жарты жолдан қайтқан сужүректі кешпейді. Тағдыр таусылса, жорықта өлем. Ал, Моңғолдың сарыала туын менің ұлдарым, батыр немерелерім әлем үстінен алып өтіп, аттарын ең шеткі теңізден суаратын болады.

	Иә, қыран ұясынан да жоғары, бұлттан да биік құзарға шатырын тіккен Шыңғысхан, ол күні өзі жеткен, өз заманының заңғарынан арғы, бергі дүниеге қыран назарын сала отырып осылай деген. Бірақ, құдіреттің адамның басын толқындағы жаңғақша ойнатар күші бұл сапардағы тағдырын басқаша шешкен.

	Сол бір саратанның сары мұнары ойнаған ми қайнатқан күнінде ауру жүдетіп, қабағын мұң басқан ұлы ханның соңғы ханымы – Күлән мен ең соңғы ханзада Құлқаны, хан шатырынан алып шыққан алтынды күйме сауыт-сайманы құрсанған торғауыт түменінің алдын бастап, Самарқандқа бет алды. Ал қабағынан қар, кірпігінен мұз жауған ұлы хан – бұдан екі ай бұрын алыстағы Қытайдан мұның мың сарбаз қосып аттандырған елшісі бастап жолға шыққан әлемнің асқан тәуібі, “мәңгі өлмейтін жанды” қолдан жасайды деп, аты аңыз болған ұлы ғұлама Чан-Чунды осы арада күтуге тиісті болған.

	Міне сол құдіретті Чан-Чун алты айшылық жолды үш айда басып, қаншама сағымды дала, сары бел, алып тауларды артқа тастап, ақыраптың алғашқы күні мұзарт тағында мұзбалақ кәрі қырандай шақырайған ұлы Шыңғысхан шатырының есігін ашқан.

	Сонда Шыңғысхан “Өлмес жанды қолдан жасайтын, керемет тәуіп” деп күнін санап күткені – құдіреттің ерек біткен адамы емес, жай, көн терісі сүйегіне жабысқан тырайған арық, қылқи мойынды, қылау сақалды, қалқан құлақты қара шал екенін көрген.

	Шал сүйретпе кебісін босағада қалдырып, қайыстай қара сирақтың жалаң аяғымен парсы кілемінің үстінде бірер қадым басып, алтын тақтан бұған ұшқын ата, шаншыла қараған Шыңғысхан алдына сәл ғана бас иіп, қос алақанын қосып сәлем берген.

	– Е-е, төрлет данышпан Чан-Чун, аман жеттің бе, жолыңда не көрдің, сөйле! – деген Шыңғысхан.

	– Аман жеттім, ұлы хан. Сенің әскерің жүріп өткен жолда өртенген жер, қираған шаһар, аш-жалаңаш күйзелген елді көрдім.

	– Жә, соғыс – ол құдаңа табақ тарту емес қой. Өз амандығыңды сөйле.

	– Аяқ-қол, іш-сыртым түгел. Аш-жалаңаштық өтетінкететін нәрсе. Алдыңа сау жеттім. Ықыласыңа ризамын, ұлы хан!

	Алыстан арып жеткен Чан-Чунның үстіне шатыр тіккізді, алдына ас қойғызды.

	– Саған орда есігі ашық. Келіп-кету еркің. Кеңеске керек болғанда өзім шақыртам, – деді Шыңғысхан.

	Иә, сол Чан-Чун ұлы ханның қол астында, орда маңында кішкене қара шатырда көп астың ішінен өзі таңдаған күнелкіге бір шөкім ақ күрішті қара суға қайнатып, талғажу ғып тұра берді.

	Күндердің бір күні Шыңғысхан нояндарын әскери кеңесіне шақырып, мұзарт таулар биігі мен тар шатқалда қамалып, әлденеше ай еру болған ұлы әскер бетін Мауараннахр арқылы кері, теріскейдің ұлы даласына бұрды. Әскер Жейхұннан өтіп, майсанды жазықта демалып жатқан бір күні, қараңғы түнде Шыңғысхан дана тәуіптің даналығы қайсы, өз құлағымеи естіп білмек болған.

	– Сен айтшы, Чан-Чун, – деген Шыңғысхан оған, тақ үстінен шаншыла қарап. – Мына аспанда от шашып күркіреп, жарқылдаған ненің күші? Әлгі біздің бақсылар айтып жүргендей құрбандыққа ақ қой соймай, қара қой сойған әдепсіз пендесіне көрсеткен Құдайдың қаһары емес пе екен?

	– Жоқ, ұлы хан! Тіптен олай емес. Қайыр-садағаның ағы, көгі болмайды, Аспандағы Құдайдың қаһары – ол жер беті әрқилы зұлымдықка толған, туып-өсірген ата-анасынан безген,– Құдайдың ақ жолынан тайғандар көбейді. Адам қасиеті азғындап барады, аспандағы от – ол жердегі күнәһар адам затына қаһарын төккен Құдайдың қамшысы. Мысық көзін сығырайтып, ұйып тыңдап отырған Шыңғысхан жанындағы алтын сапты аса таяғымен төменде алдында қағазы, қолында қамыс қаламы сілтідей тынған хатшыларын түртіп:

	– Көрдіңдер ме, мына данышпан шын айтады. Қымбат сөз. Жазып алыңдар. Қытай да, монғолда, қыпшақта білетін болсын мұны!

	– Ата-анасын қорлаған мәңгүрт, ол ешкімге пана болып жарытпайды. Ол – опасыз, ол – сатқын. Ал сатқынның жазасы – тек өлім. Ондай сатқын атаулы жібітілген көн теріде қақталып, қорқау мен күшігеннің жеміне тасталсын! – деген.

	– Енді сен, дана тәуіп мына сұрағыма жауап бер: сен жер бетінде адам заты жаралғалы барша ілім-ғылымды бойыңа судай сіңірген адамсың. Мына аспан астында сен білмеген, сен көрмеген, сен сынамаған нәрсе жоқ. Ендеше айтшы сен, бұл дүниеде картайғанды жасартатын, әлсізді күшейтетін, ажал жеткен адамды өлім тұзағынан босатып мәңгі жасайтын, өлмейтін ететін дәрі бар ма?! –Шыңғысхан Чан-Чунның сұрқы қашып, қуқыл тартқан аядай бетіне сарышегір көзін тігіп шаншыла қарады.

	“Көкейіңдегінді айтып бол, хан”, дегендей Чан-Чун жанарын төмен басып, үнсіз отыр.

	– Егер аспанда от қамшысын қолына алып, бізді көріп отырған көк Құдайы рақым төгіп, ондай дәріні табатын болсаң немесе табылар жерді айтатын болсаң, мен сенің тұла бойыңды алтынға бөлеймін. Ұлы империяның жарымын меншігіңе беріп әлемде теңдесі жоқ ақ сарайда алтын таққа отырғызам. Астыңа алтын тұрманды арғымақ мінгізіп, қойныңа қырмызы сұлу қыздар салғызам. Мені жасарту, жас күніме қайтып оралту қолыңнан келмес, осы бурыл сақалды кәрі халімде-ақ қалдыр. Тек, мәңгі жасайтын, өлмейтін ет, мені!..

	Жылнама күнделіктің осы жолдары оқылғанда Ақсақ Темір миығынан езу тарта жымиып, оң қолын сәл көтеріп, ишарат етіп, “тоқта Араб-шах, қайта оқы”, дер еді.

	Араб-шах көңілдене көтеріліп, қырлана түсіп, тотықұстың үніндей көМеккейден қайырып, көк күмбездің астын күмбірлете сөйлейтін. “Тек мәңгі жасайтын, өлмейтін ет, мені!”

	– Паһ, мына қырсық шалдың қиқарлығын қара. Арғы бабасынан пұтқа табынған шаман ұрпағы ғой, дін ислам тағылымын алмаған. Хызыр әлейкі-салам жар болып, Мұхаммед-расулулла үмбетіне кірген болса бұлай демес еді. Бұл тек оның өзіне, ұлы Шыңғысханға ғана жарасқан. Жә, оқы, не депті сонда Чан-Чун?

	Чан-Чун ханның сөзін үндемей ұзақ тыңдапты. Оны “мақұл, тақсыр боладыға” балап, іші жылыған Шыңғысхан оның басына көрсетер жақсылығын үйіп-төгіпті. “Мен сені Қытай Бегдеханның қиялына кірмеген ел мен жердің патшасы етем. Ғажайып ұжмақ шаһардың қожасы етем”. Осылай, Чан-Чунның басына орнатар Құдайдың ұшықиырсыз ұжмағын айтып тауысқан Шыңғысхан енді, кәне, не айтасың, – дегендей ұшқын атқан сарышегір көзі ежірейіп, Чан-Чунның үстіне төне түскен.

	Бейне жыланға арбалып, жусан түбіне бұққан торғайдай қылқи мойынын ішіне тартып, үнсіз бозарған Чан-Чун әлсіз даусымен Шыңғысханға қарап үн қатқан:

	– О, әлемде теңдесі жоқ, ұлы хан, сенің ұлылығың алдыңда басын имес пенде жоқ. Сенің ұлы, дархан жомарттығыңа пар келер падишах бұл ғаламда болған емес. Маған арнаған барша сыйлығыңа, алтын сарайыңа, алтын тақ, қымбат қазынаңа рақмет. Мен ризамын. Бәрі өзіңде қалсын. Ондай ұлы қазына дүниедегі ұлы хан – тек саған лайықты. Ойлайтын ойымды алтын тақта емес, жадағай жер басып жүріп ойлармын. Қолдан келген енбегімді адал ниетті адамдардан ақы-пұлсыз-ақ аяп қалмаспын. Ауырғанды жазармын, қиналғанға қол ұшымды берермін. Бірақ... ажал деген ол, дауасыз, шарасыз нәрсе. Оны тоқтатуды, бұл дүниеде еш пенденің мандайына жазбаған. Шыққан күн батады, өмірге келген адам кетеді. Бұл баршаға бірдей, ханға да, қараға да ортақ, ұлы табиғаттың ешқашан өзгермейтін, мәңгі бақилық заңы, ұлы хан! – деген.

	Сұры қашып, жауар бұлттай түнерген хан, сонда ұзақ ойға шомған.

	– Ұлы сөздің атасы – шындық. Соншалық алыс өлкеден алдыма арнайы келіп, өмірдің мәңгі жасайтын шындығын – ұлы шындығын айтудан таймадың. Солай болғасын ақ семсердің жүзінде кететін өміріңді өзіңе сыйладым. Кәне, не тілегің бар, айта бер данышпан?!

	– Тілегім сол, мына жиһанды қанға бояған жойқын жорықты тоқтатсаң екен.

	– Жоқ! – деп қараңғы түнгі найзағайдай шарт ете түскен Шыңғысхан. – Мына жалпақ әлемнің жүзі сан қилы сатқындық пен жауыздықтан тазарып болғанға дейін, түмендер ең шеткі теңіздің суын кешкенге дейін моңғол тұлпарының айылы босап, моңғол найзасы қолдан түспек емес! Бұл соғыс Құдайы Сульдэнің еркі... О, қасиетті Сульдэ!..

	* * *

	Дүниеде не шексіз – мына арғы жағына көз жетпейтін жазира, ұлан өлкеден де кең, мұхиттардан да байтақ, түпсіз дариядан да терең адамның дархан көңіл, ой-арманы шексіз. Өмірден бір адамның басына жетерлік сыбағасын алып, заманының керуенін отыз төрт жыл алға сүйреген Темір енді міне, тегеуріні талып, тұяғы тозған тұлпардың күнін кешіп, ордадағы ақырғы күн, соңғы сағаттарында өмір туралы ой ойлап, өзінің берік тоқыған тағылымын соңғы рет сана сарабынан өткеріп жатты.

	“Өлмейтін мәңгілік өмірді” тағдырдан тартып алуды ойлап, қаһарын тіккен Шыңғысхан да сол өмірден өтті. Сол Шыңғысхан жетпеген жер ұшығы – Үндістанға бұл жетті. Шыңғысханның жеңіс тұлпары – сарықасқа сәттер ат үстінде соғыс Құдайы, жеңіс Құдайы – Сульдэні алып өтпек болып армандаған Византия, Анкара, Анатолиядан бұл өтті. Моңғол тұлпары жете алмаған, кеше алмаған ең шеткі көк теңізді мұның ақбоз арғымағы кешті. Енді тәубеге шүкір, деп алдағы ұлы жорығы – өмірдің ұрпақтанұрпақ асар жорығына жөн көрсетіп, мұның жарты ғасыр самғаудан талмаған алып қанаты астында биік ұшқан түлектері, империя тағының мирасқорларына өсиетін айтар тағдырының таңы да таяп келеді. Олай етпесе, жорық жолындағы ұлы қол, қалың түмендерін шығанның биігіне шығарып, сол арманьшың биігінде, ат үстінде өлмесе – бұл Темірдің Темірлігі қайсы! Иә, раббым, қаракетсіз, ғибратсыз, сарыала төсек шарасыз пенде өлімінен сақтай гөр! Ақ боранның қары сарқылып, қара дауылға айналған тағы бір кешін дарияға таяу, Отырар шетіндегі ақ орданың ішінде, ұлы бәйбішесінің жанында, мақпал төсегі үстінде осылай аласапыран ой үстінде өткеріп жатқан Темір көш алдында ішкен тамыр дәріге балқып, түннің бір шағында мызғып кетіп еді. Көп кешікпей тынысы тарылып селт оянды. Соңғы кезде шымырлап ұйып, әлсірей бастаған оң қол, оң аяғы мұздап, жансызданып қалғанын сезді.

	Ол ұмтыла қарманып, әзер дегенде нар кеудесін көтерді де, өзінен қол созым жерде, құлынбөстек үстінде жанат ішік жамылып, тізесін бауырына алып, бүкшиіп, құс ұйқылы жатқан ұлы бәйбішені түртіп оятты.

	– Тұрғыз мені, ханым! Кең дүниеге шығайын. Қай мезгіл болды екен?

	– Қазір, Әмір-ием!

	Сарай-Мүлік ханым ақбайке астарлы сақтиян саптамасын кигізді де, зіл денесін қолтығынан қармап, әзер көтеріп тұрғызды. Иығына ішігін жауып, басына түлкі тымағын кигізді.

	– Жә, жібер енді, өзім жүріп көрейін! – Ол жаңа аяқтанған торпақтай икемсіз оң аяғын әзер игеріп, теңселе басып, есікке беттеді. Есіктің ішкі жібек бауын ағытып, айқара ашып иілген бәйбіше жанынан алтын өрнекті босағаға соқтығып, зор кеудесін алға сүйреп, ауыр қозғалып, тысқа шықты.

	Екі күн, екі түн ұшпа қар мен қара шаңды қоса суырып, аш бөрідей ұлыған боран да тыныпты. Катқақты қара даланы әлі де бет қаритын қара суығы кернеп тұр. Қап-қара тұңғиық аспан әлдекім асыл алмастан аямай шашу шашқандай жайнаған жұлдызға толған. Алыста асу бермес Алатау мен Хан жайлауы, Қаратау өркешін асып, биіктен құбыла жалтылдап таң шолпаны көрінеді. Демек, бұл таң алды, мәңгілік өмірдің тағы бір таңы атып келеді. Ол мына қара жердің қыртысын қак айырған қара аяздан қаймықпай омырауын ашып, жалаң төсін қақаған суыққа тосып бозамық таң сазы білінген алыс шығыстан әлденені іздегендей ұзақ тұрып қалған еді.

	Енді бір шақта ол сырт жағынан әлдекімнің аяқ тысырын естіді. Ол жай бұрылып, таяп келе жатқан ШейхНұраддинді көрді.

	– Дәрет су алғыз, Шейх. Памдатқа шығайық! Бұл жердің биігі қайсы?

	– Айнала мидай жазық, Әмір-ием! Мұндағы жалғыз биік ана көрінген Алла-дада ордасының үсті. Саты қойғызып жайнамазды сонда, үй төбесіне жайғызайын.

	– Жайғыз.

	Қашанда, қайда болмасын үйде, түзде, жорықта, саятта болсын Темірдің тыныс сәтін өткізуге таңдайтын, ұнатар жері әрдайым биікте болар еді. Сол себеппен ол өзінің Самарқандтағы орда жайларын, гарем сарайларын биік жерлерге салғызды. Жорық жолында еру кезінде орда үйлері мен шатырларын биік таулар бөктеріне, ол болмаса биік төбелер үстіне тіктірер еді.

	Енді мына мидай жазық Отырардың жерінде, ол мына, бүгінгі, таң намазы – памдатын оқуға жақын маңайдағы жалғыз биік, жай атты әскер қолбасы Алла-дада тұрақтаған жазық төбелі биік қорғанды үйдің төбесіне шықты. Намазын оқып, айналаға көз тікті. Сол маңда, жыңғылды тоғай алаңында жансыз қараған бір топ қара қосты көрді.

	– Ана көрінген неткен қос? – деп Шех-Нұраддинге бұрылды.

	– Ол Мұзаффар-аддиннің шолғыншы жасақтарының қосы, Әмір ием!

	– Ее, қосы тұр, мақұл-делік. Ал қасындағы сарбаздары қайда оның?

	– Барша жасақтар мен қосындар кешегі күні-түні соққан бораннан бұғып, жылы төсегінен көтеріле алмай жатса керек, ұлы Әмір-ием!

	– Қайдан боран, қайдағы төсек? Жорықтағы әскер төсекте жан жылытар болса, ел намысын, империя туын кімдер қорғамақ!?

	Ол жанында, қол созым жерде ұшатын құтандай қалқиған Шейх-Нұраддинге түксиген түкті қабағы астында қанталаған отты жанарымен шатынай қарады. Арбиған саусақтарын сықырлата жұмып, тісін қайрады. – Сен Шейх, қазір маған әне бір үріндіден таза қар алғыз. Тездеп маған шаштаразды шақырт!

	– Құдіретіңізге құлдық, Әмір-ием.

	Ендігі бұл сәтте әлгінде ғана памдат намазын там үстінде оқыған Темірдің әр қимылын баққан нөкерлері енді ақылға сыймас іс қылып, үстіндегі бар киімін атып тастап, кеудесін жалаңаштап, мына қақаған қара суықта ұлпа қарды арбиған қолдарымен шеңгелдеп қарпып, сол қармен бет-жүзін, кеудесін ысқылап жатқанын көрді.

	– Шақыр мұнда шаштаразды, шықсын мұнда, – деп ақырды Темір үй төбесінен жартастағы кәрі бүркіттей төніп.

	Төңкерілген мосы үстіне ішігін жауып, өзі соған жайғасып, – кәне, шашты сыпыр, сосын мына сақал, мұртты бас, – деді ол, ұстарасын алақанына жанып, жақындап келген шаштаразға.

	– Япыр-ай, суықтап қалмас па екенсіз, тақсыр!

	– Ісің болмасын, қимылда!

	Қолы қалтырап, тісі-тісіне тимей қалшылдаған шаштараз қолындағы ұстарасы безгек тигендей селкілдеп, зәре-құты қашқан күйде жанталаса қимылдап, Темірдің шашын алды. Сақал-мұртын дөңгелетіп түзеді.

	– Болдың ба? – деді Темір, қарауытып-сірескен қалпы.

	– Болды, тақсыр!

	– Ей, Шейх, енді аттарды алдыр!

	– Құдіретіңізге құлдық, Әмір-ием!

	Жалаңаш кеуде, бой-басынан қара буы бұрқыраған Темір, жанындағы Шейх-Нұраддиннің демеуімен асықпай баппен киінді. Мол денесі екі жағына шайқала ауытқып, сатыдан түсті де көлденең тартылған өзінің сүйген тұлпары – араби ақбоз арғымағына мінді. Қасына ШейхНұраддин, Шах-Мәлік, Жағатайды бір топ қорғаныс жасағымен ілестіріп, Сейхұнның қалың жынысты жағалауын қуып, қос тіккен мың сан қосынды – таңғы әскерді шолып қайтуға жүріп кетті.

	Әмірдің қара аязда жалаңаш денесін қармен жуып, ақбоз арғымағын мініп, әскерге бет алғаны өлкеге жай оғындай тарады. Отырардағы Алла-дада ордасы, Мұзаффар-аддиннің жасағынан дүрк көтеріліп, шығысбатыс екі атырапқа андыздай шапқан хабаршы, әр қосын, әр мыңдық, түмендік туы көтерілген қора үйлердің алдына ат басын бұрып:

	– Уа, жарандар! Келе жатыр, Әмір келе жатыр, осылай бет алып келе жатыр! – деп жан даусымен жар салып, құйындай ұйытқып, желдей есіп келе жатты.

	Темір ақбоз атының маңдайын Отырардан дарияға түзеді. Жыңғылды – жыныс тоғайларда, ашық алаңдарда топтобымен тігілген қостар, ол күні көктемгі шуақ түрткен құмырсқа илеуіндей құжынады. Үш күндік боранда қара қоста борсықша бұққан, енді мына бет қаритын қара суықта киіз бен елтіріге көмілген сансыз сарбаз қорамсағын асынып, қылышын белге іліп, найзасын қолға алып, ашық далаға қарай атылды. Аттарға ер салынып, қара қазандар астына оттар маздап, қара қостың алдынан көк түтін көкке көлбеді. Әр тұстан естіліп жатқан келте бұйрық, жаң-жұң, даң-дұң күйлі сәуріктердің байлауда жұлқынып, жер жаңғырықтыра кісінегеніне ұласып құлақ тұндырды. Әскер қыстап жатқан ұлан-ғайыр өңірде зор құбылыстың күні туды. Әр жүздіктің қосында жалдас жабағы жайратылып, құрт, май, жент тондырылған шанаштардың аузы қайта шешілді. Қосындар қонған тораңғылды тоғайларды, таңғы таза ауаны шыжыған май, күйген от басына есепсіз төгілген қан мен жынның кермек исі кернеді.

	Бірақ әрқашан іші суық, сырты айбарлы Ұлы Әмірдің келгенінен – келедісі күшті, барғанынан – барадысы зор дүмпу хабарынан отырған орын, жатқан төсегінен дүрк көтерілген қалың қол арада тағы бір таң атқанда, аспан аударылып жерге құлағандай “Ұлы жиһангер дүниеден өтті” – деген үрдес хабар еститінін ол күні қайдан білетін еді?

	Темір ат басын дарияға түзеп, ақбозды алшаң басқызып, әскер жасақтарын асықпай аралап келе жатты. Әр қосынның жанынан өткенде, ол ат үстінен аты ерттеулі, қылышы қайраулы, жау-жарағы сайлы, белді бекем буған, бұл Темірге сырт пішімі, түр-тұлғасы қашаннан таныс арғындар мен қыпшақтар, үйсіндер мен қаңлы, наймандар мен қоңыраттар басын қосқан күллі шағатай, ұлы моғолстан жерінің тегеуріні темір үзер сарбаз жігіттерін көрді. Топ нөкері алдында, аққудай айқын көрінер ақбозы үстінде шоқыдай болып жақын келіп, сәлем ишаратын көрсетіп, әлсіз оң қолын әзер көтеріп, жүрек тұсына апарған Темірге:

	– Уа, Алланың нұры жаусын, ұлы падишах! – деп жарқылдаған қылыш, найзаларын көкке көтеріп, түнық ауаны жаңғырықтыра сәулет көрсетіп жатты.

	* * *

	Темір әскерді ат үсті шолуға арнаған бұл бір күндік сапарынан ымырт үйіріле оралды. Ол ат үстінде жүріп сырты аяз құрсанып, іші от болып жанып, жүрегі алқынып, тынысы тарылып, шөл қысып келе жатқанын білді.

	– Шарап, бір көзе шарап келтірші! – болды оның ордаға түскеннен кейінгі Шах-Мәлікке, өз қажеті жайлы айтқан ақырғы бұйрығы.

	– Жә, енді әскери кеңесті, орда алқасын шақыр!

	Ордаға Шах-Мәлік айтқан хабармен Алла-дада, Арғұн-шах, Шейх-Нұраддин, Мұзаффар-аддин, Жағатай тағы бірер түмен басылары және ғұлама молда Сейф-ульИслам Мұхаммед келді. Ордадағы ұлы оқиғаны – Темір өсиеттерін хатқа түсіруге оның сол жағын алып, алдарына ақ қағаз, сиялы сауыт, қаз қанатты қаламдарын оңтайлап, сарай хатшысы Мұрат хан, сарай шежірешісі Ғаяс-аддин Иезди, жылнамашы Араб-шах жайғасты. Бұлардан қол ұсыным өрде, Әмір төсегінің жанында, оның әр сөз, әр қимылынан көз алмай, оң қолтығына он бір жасар Ұлықбекті алып Сарай-Мүлік ханым, Тұманаға бике, Түкел ханымдар отыр.



	Сарай ішін, өзін айнала қоршаған нөкер, хатшы, қатындарын көзбен санап, биік қойылған сүйеу жастықтарға арқалығын беріп, кең кеудесі шалқақтартып үнсіз жатқан Темір “тыңдаңдар” дегендей сол қолының екі саусағын көтеріп, сырыл аралас пәс даусымен әр сөзін бөліп, сөйлей бастады.

	– Қайда әлгі, Мұзаффар – шолғыншыдан не хабар?

	– Тау асуы жабық, найза бойы қар жатыр, өтуге жол жоқ, тақсыр!

	Темір тұнжырай ойланып, басын шайқады.

	– Кәне, қайсың тапқыр, айтыңдар! Мен не айтпақпын сендерге, – деп ол қолын көтеріп, алдымен бір, сосын екінші саусағын көрсетті.

	– Падишах, мені емдейтін екі түрлі дәрі бар, соны табыңдар, деп отырсыз, – деді уәзірдің бірі.

	– Жоқ, олай емес,– деп басын шайқады Темір. Тіптен олай емес. Сөз мынау:

	– Кеш пен таңның, құптан мен памдаттың екі арасында мен сендерден кетемін. Өткен жол, жорық, мен барған жерлер, елдер, сулар, таулар, уәлаяттар енді Темірдің еркінен азат... Ұлы бабам Шағатайдың аруағын, Империя туын биік ұстаңдар!

	Әйелдер арасынан сыңсыған дауыс естілді.

	– Ей, тоқтат! – деп қолын көтерді Темір. – Менің жаным жаннатта, тұрағым Алла тағының жанында болмақ. Өлімді айқай тоқтатпақ емес.

	Бұл сөзден кейін көзі мұнар тартып, недәуір үнсіз жатты. Түннің бір мезгілінде жанындағы сарай хатшыларына жазуды бұйырып, соңғы қуатын жиып, ақырғы аманатын айтты:

	– Империя тағына енді менің алдағы немерем, сарай мирасқоры Пірмұхаммед – жиһангер отырсын. Ендігі жерде әскердің, елдің ісі соның билігімен жүрсін. Самарқанда көтерілген жорықтың туын алға апарыңдар. Жеңістің рухы – ақбоз ат сендерді адам атаның ақырғы биігіне, ең шеткі Көк теңізге жеткізсін. Пай-пай, ей жануар ақбоз ат... қайдасың?!

	Ол әлдекімді іздеп, әлдекімді шақырғандай қолын алға жіберіп ұмсынды да, мақпал жастығына жай шалқалап құлай берді. Шах-Мәлік пен Сарай-ханым Темір кеудесіндегі көкжасыл жібек туды өрлете жылжытып, оның жылы ұйқыға кеткен жым-жырт жүзін жапты. Тұтас бір заманның ұлы шежіресін отыз төрт жыл тербеткен жиһангер-өмірдің пердесі, соңғы парағы солай жабылды.

	* * *

	Ақпанның аяғында жел кезіп, дауыл ойнаған қара даланың кеші жым-жырт еді. Тай шаптырым төменде сан жылдар, мың жылдар аққан Арыстың бұлаң толқынды қара суы сырлы далаға сылдырай үн қатып, Сейхұнға кетіп жатқан. Даланың кербез суын кешіп, ежелгі Испид-жаб пен Отырардың аралығын жалғап, одан әрі Самарқан асып, жер ұшығы қияндағы көк теңіздерге кететін ұлы жолдың бойында апталар, айлар бойы сапырылған жүріс, жосыған жортуыл да тынған. Сол кештің сол бір беймезгіл сәтінде қаншама күндергі маздаған оты сөндіріліп, енді қолқаны қапқан қолаңтасы бықсып, есепсіз төгілген қан мен жынның кермек исі кернеген тораңғылды тоғай сыртында, қарауытқан кара дөң биігінде жанталаса қарманып, бейнет қып жатқан жалғыз жанның қарасы көрінеді. Ол әлемді тітіреткен ұлы Әмірдің аспазы Сахи-Машраб еді. Ауыл ағасыз, ел данасыз емес. Қаралы көш қозғалып жатқанда жан адам ойламаған, ескермеген қастерлі істі жай елеусіз жан, ошақ басы, дәм-тұз маңындағы Сахи-Машраб ойлапты. Белін бекем буып, маңдайын көк сәндіппен тартып, қолына сүмбі, өткір күрек алып, жиһангердің көк туы желбіреген кешегі Әмір ордасының орнына келген. Сол жерде қатқақты қара жерді сүңгімен бұзып, белден қазып, құбыла жақ бетіне “Темірдің ордасы” деп араб қарпімен ойып жазылған зілдей емен діңгек орнатып жатқан.

	– Ей, Сахиб, мынауың не тірлік? – деген аспаздың төсек-орнын, қазан-ошағын қоқан арбасына тиеп, көш соңынан жүргелі мұны күткен Хасен арбакеш, СахиМашрабтың жанына келіп.

	– Е-е, қайырлы Хасен, бұл белгі – Темір ордасының белгісі.

	– Е, оның кімге керек?

	– Бізден кейін келетін ұрпаққа керек. “Дарияның орны құр болмас” деген. Адам затын қара дауылдан, сан мыңдарды ажалдан құтқарған қайырлы күннің белгісі, соңғы белгісі осында қалсын.

	Керуен дүние өтер, кетер. Заманды заман өзгертер. Тек ізгі қолдан, мархаббатты ойдан туған ғалымның аты, дананың хаты – өмірдің өшпес белгісі жылдар, ғасырлар жасап, ел есінде, ұрпақ санасында жарқырап тұра бермек. Сол заманда дауыл тынып, шуақты күндер қайта келген шапағатты жылдарда ежелгі Испиджабтан – Отырарға,

	Яссыға одан әрі Самарқанға, Бұхарға толассыз ағылған сауда керуені, жай бейсәубет жүргіншілер, Ұлытау, Арқадан, Ташкентке, Құжантқа мал айдаған базаршылар аңызақ далада шөліркеп, алыстағы Арыстың көкмайсалы алабын аңсап келер еді. Келе жатып осынау қарадөң үстінде ұрпаққа үн қатқан жалғыз белгіні көрер еді. Көрген сайын – “бұл Темір”, “Темір ордасы”, “Ақсақ Темір”, “Темірланның ордасы”, “Темір, Темірлан”, – деп кетер еді. Қашан айтса да, қалай айтса да соның баршасында Ақсақ Темір – Темірланның аты тұрды. Ол – Темір, Темірлан! Ол ұлы ғасырлар асқарынан асып, өзгермей, өшпей келе жатқан қайыспас қаталдық, зұлмат зорлықтың замана аспанында жарты ғасыр толассыз соққан сұрапылдың белгісі. Ол ұрпаққа үн қатып, ұзақ тұрар ізгіліктің ізі, өшпес белгісі!

	* * *

	Толассыз тағдырдың сол бір қайырлы күні, қаралы керуенді ұзатып, көш соңын күткен Хасен арбакеш қара жел кезген далада, қара дөңнің үстінде адамдық парызын өтеп, жайылған жайнамазы үстінде құбылаға бет бұрып, сәждеге маңдай түзеген Сахи-Машрабты күтіп тұрды. Міне, ол соңғы рет тізе бүгіп, Аллаға мінәжәт қылып, алақанын жайды. – Я раббым Алла, я, Мұхаммедин расулулла... бейкүнә бендеңе жақсылығы көп, жаңа күніңді бере гөр! Я раббым!





	Оглавление

	ҚАТЕРЛІ КЕРУЕН

	КӨГІЛДІР КҮМБЕЗ

	СОҢҒЫ САЯТ





