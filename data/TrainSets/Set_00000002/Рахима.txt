	Əлдихан Қалдыбаев

	Рахима





	Шағын хикаят





	Былтыр күздің соңғы айы болатын. Апам көрші ұжымшардағы Іздəн əпкемнің үйіне барып еді, Рахиманы алып келіпті.

	Рахима əпкемнен гөрі Тұрсынбай жездеме көбірек ұқсайды екен. Ұшы шолақтау кішкентай мұрын, дөп-дөңгелек қара көздері, ашулы кейіп аңғартатын түксиген қабағы – бəр-бəрі жездемнен аумайды.

	Рахима бізді жатырқап, жəудірейді де отырады. Өзі апама əбден үйір болып алыпты. Сəл қит етсе болды, апамның бауырына тығылады.

	Кешке жұмыстан келген əкем Рахиманы көрген бойда арсалаңдап қатты қуанды.

	– Балалар аман ба екен? Мынау Рахима ма? Келе қойшы, кəне, – деп қолын созып еді, Рахима апама қарай қашты.

	– Бекен, бері берші, көтеріп əкел, – деп əкем мені жұмсады.

	Менің қолым денесіне тиісімен-ақ Рахима бақырып жылап қоя берді. Денесі біртүрлі ыстық екен. Құшағыма қыстым.

	Əкем Рахиманы қолына алған бойда жоғарылатып көтерді, сонан соң алқымынан иіскеді.

	– Тура шешесінің иісі. Сонша бақырғаны. Айналайын, айналайын!

	Əкем айналып-толғанып отыр. Рахима шыңғыруын қояр емес. «Бұл да бір жылауық жаман бала екен ғой», – дедім іштей.

	Рахима қоятын болмаған соң, əкем:

	– Қап, атасын танымады ғой бұл ақымақ, – деп қоя бере салды.

	Рахима тəмпеңдеп, аяғын тəлтіректей басып, шешеме жете бере, қолына құлай кетті.

	– Жə, атасын кісі жатырқай ма екен? Атаң ғой ол, атаң.

	Қой, жылама енді.

	Апам Рахиманың тарам-тарам боп аққан көз жасын сүртіп жатыр. Рахима өксіп-өксіп қояды.

	Əкем реніш білдірді:

	– Əй, кемпір-ай, бекер əкелгенсің ғой, баланың өмірін өксітіп. Əке-шешесінің бауырынан ыстық не бар оған қазір?

	– Іздəн қатты жүдеп кетіпті. Кішкентайын алдына алып емізейін десе, мынау төніп түсетін көрінеді. Сосын қызымды аядым да, алып кеттім. Қайтер дейсің, үйреніп кетер.

	Рахима біздің үйге осылай келді.

	* * *

	Рахима бізбен тез арада бауыр басып үйренісе алмады. Оған кінəлі өзі. Апам орнынан қозғалса, бірге қозғалады. Сөйтіп, күнұзаққа апамның аяғына оралып, бір елі қалмайды. Бізді елемейді де, жоламайды да.

	Бір күні ертеңгілік Рахима апам далада жүргенде оянды. Ұйқысын аша алмай, маужырап біраз отырды. Неге екенін білмеймін, көзі кіртиіп, жағы сопайып, бетіне екі-үш сызық ұялапты. Өскіндеу шашы ұйпа-тұйпа.

	Мен дөңгелек үстелге жайғасып, сабаққа дайындалып отырғанмын. Алтын мен Бауыржан маза бермеген соң екеуіне қызық-қызық суреті көп кітапша беріп алдаусыратқанмын. Екеуі оның қызығына жаңа ғана түскен.

	Манаурап отырған Рахиманы алдымен Бауыржан көрді. Ол:

	– Иахима, м-мə, қаяшы, – деп кітабын ала жүгірді.

	Бауыржан жақындай беріп еді. Рахима:

	– Ыһы, ыһы, – деп қыңырланып, иығын бұлғаң еткізіп теріс айналып кетті. Бауыржан не қыларын білмей, состиып тұрып қалды.

	Рахима Бауыржанға қайта қарай берді де жылап жіберді. Орнынан тұра салып, есікті көздеді. Құлдыраңдап барады. Əлгінде Бауыржан еденге су төгіп қойған. Сол қазір ұзыннан-ұзақ созылып, жіп-жіңішке арықша болып жатыр еді. Рахима содан өте берем деп, тайып кетіп, шалқасынан түсті. Оңбай жығылды. Құлындағы даусы шығып, шыңғырып жіберді. Дəл осы сəтте мен оны кереметтей аяп кеттім.

	– Сен ғой мына жерді көлкіткен! – деп Бауыржанға қаһар төктім. Шапалақпен бір-екі тартып жібердім.

	Рахима есікке бір, еденге бір қарап қойып жылайды.

	Суға беттемей қалыпты. Қорқып тұр.

	Осыдан кейін Рахима еденге жуымайтын болды. Апам далаға шығып кетсе, киіздің шетіне барады да жылап тұрады. Əрі қарай баспайды. Мұнысы бізге ойын болды.

	Рахима киіз шетіне қарай жүрсе болғаны Алтын, Бауыржан үшеуіміз бірдей суға қарай жүгіреміз. Қолымызға табақ түссе, табақпен, кесе түссе, кесемен су ала салып:

	– Ойбай, су-су!

	– Иахима, су!

	– Ой, ой, таясың, жығыласың, – десіп есін шығарамыз.

	Өстеміз деп жүргенде, мынадай бір қызық болды.

	Ойнап отырып байқамаппыз, Рахима киіз шетіне барып қалыпты. Үшеуіміз де су іздеп тыпырлап қалдық. Қапелімде ыдыс табыла қоймады да, мен пештің алдында тұрған шəйнектегі суды ала жүгірдім. Шүмегінен сыздықтатып арықша жасай бастадым. Сол сол-ақ екен, Алтын да, Бауыржан да шəйнектің тұтқасына жабыса кетті. Үшеуіміз бір-бірімізге бермей тартқыласып жүргенде, шəйнек жерге түсіп кетіп, суын ақтарып алдық. Үйдің іші көлкіді де кетті.

	Не істерімді білмей, сасып қалып, сəл тұрдым. Сосын дереу еден жуатын шүберекпен суды сүртіп, легенге сыға бастадым. Апам, не əжем көріп қоймасын деп, шекемнен шып-шып тер сорғалап, жан ұшырып жүрмін. Бірақ адамның ойлағаны бола бермейді ғой. Əжем кіріп келді. Қаздиып қаттым да қалдым.

	– Бекен-ау, кім жу деді саған мұны. Өзіміз-ақ жуатын ек қой. Сонша қара терге түсіпсің.

	– Өзім.

	Алтынға қарадым, жымың-жымың етеді. Көзімді қысып қалдым. Ол түсіне қойды, басын шұлғыды. Сөйткенше Бауыржан:

	– Əже, бұлай, – дей берді.

	Көзді ашып-жұмғанша Бауыржанға қабағымды түйіп, одырая қарадым. Ол менен қорқып, əрі қарай не айтарын білмей:

	– С, с, – деп тұтығып қалды.

	Бір жақсы жері əжем бұған көп назар аударған жоқ. Қайта:

	– Еңбектеніп қалған екенсің, ал енді жуа ғой, – деп маған қошемет білдірді.

	Мен шаршап-шалдыққаныма қарамай, еденді мұнтаздай етіп жуып шықтым. Бұл менің тұңғыш рет еден жууым еді. Мəз болып, қуанып қалдым.

	Мұныма үй ішіндегілердің бəрі қуанды. Əжем апама айтты, ал апам кешке жұмыстан келіп, шай ішіп отырған əкеме:

	– Əкесі, той жаса. Балаң бүгін еденді жуып қызық қылды.

	Қыздардан кем жумайды екен, – деді.

	– Жалқау ғой. Əйтпесе мұның қолынан келеді, – деп əкем разылығын білдірді.

	Əжем: «Балалы үйдің ұрлығы жатпайды», – деп отырады. Сол рас. Əсіресе Бауыржан тұрған жерде құпия болады деу мүлде əншейін. Елдің мені мақтағанын көре алмады ма, жоқ, байқамай айтып қалды ма, білмеймін, əйтеуір Бауыржан:

	– Бұл еденге су төгіп алған, – деп қойып қалды.

	Алтын да зорға шыдап тұр екен, тақылдап ала жөнелді.

	– Рахиманың алдына су төгеміз деп, Бекен шəйнектегі суды ақтарып алды. Сонан соң қорқып жуды.

	– Рахиманың алдына су төккені несі?!

	– Бекен, ол не пəле?

	– Əншейін.

	– Сен есің кіріп, адам болып қалдың ғой. Бүгін еден жууға əлің келсе, ертең кетпен-күрек ұстауға жарайсың. Жігіт болды деген сол. Балалардың мазасын алма.

	– Жарайды. Су төгіп қойғанымыз рас еді. Бəрібір мен еденді өзім жуып тұрамын. Сөйтемін, апа.

	Шынында, осыдан кейін мен еден жуғыш болып шыға келдім. Мұныма тіптен үй ішінің бəрі үйреніп алды. Еден титтей кірледі болды:

	– Ал, еден жуғыш, – деп, маған белгі береді. Мен бұл сөзді екі етпей, сауыт-сайманымды – легенді, шүберекті əзірлей бастаймын.

	Жұрт та разы, мен де разы.

	* * *

	Кейде Алтынның ойына келгенін істейтіні бар. Сабақтан шаршап келіп отыр едім, даладан жүгіріп кірді. Үнемі осы, сірə, Бауыржандармен ойнағанды қанағат тұтпайтын болуы керек, мен оқудан келген сайын қатты қуанады.

	Міне, енді əй жоқ, шай жоқ:

	– Аға, көтерші, – деп үстіме өрмелеп шығып барады.

	– Баршы. Шаршап отырмын.

	– Көтер, көтер.

	– Бар деген соң, бар!

	– Көтерші, аға.

	– Ағасы-ау, көтерсеңші. Аға дегенде не жаның қалды?

	– Бұдан əрі қасарысуға болмайды. Əжемнің тілін қалай алмассың! Алтынның екі қолтығынан ұстап аспандатып-аспандатып көтердім де, жерге қойдым. Оның көтер дегені осы ғана.

	– Көтей, көтей, – деп Бауыржан да келді жаныма. Бауыржан бұлай көтергенді сұмдық ұнатады. Ол бұған емшектегі күнінен үйренген.

	Бауыржан Алтыннан гөрі жеңілдеу, оны көтеруге менің əлім еркін жетеді. Аспандатып он шақты рет лақтырып, тосып алдым. Мен де, ол да ентігіп қалдық.

	– Аға, Рахиманы да көтерші, – деді Алтын.

	– Көтейші И-и-Иахиманы, – деп Бауыржан да алқынды.

	– Рахима, кел көтерейін.

	Рахима не істерін білмей, бізге қарайды. Қызығып-ақ тұр, бірақ батылы жетпейді.

	– Кел.

	Мен ұмтылып едім, жалт бұрылып, əжеме қарай қашты. Тап беріп ұстай алдым. Жұлқып аспанға көтердім. Рахиманың беті менің бетіме қатарласа бергенде, оқыс байқап қалдым: көзінің шарасы үлкейіп, жас үйіріліпті. Дəл осы сəтте денесі селк етіп, үнсіз тыныссыз қалды. Оң қолымның астындағы құйтақандай жүрегі соғуын тоқтатып, тына қалғандай болды. Мен шошып кеттім. Рахиманы тез жерге түсірдім.

	Рахима күрсініп, ауыр дем алды. Сонан соң «Ыһы-ыһы» деп ыржаңдап күлді. Бірақ ол күлкіден гөрі өксікке көбірек ұқсайтын еді. Үні өте үрейлі, қорқынышты шықты. Бетінің қаны қашып қуарып кетіпті.

	Бауыржан маған тағы жақындады, тағы көтердім.

	Алтынды да көтерейін деп оқталып едім, ол;

	– Рахиманы көтер, – деді.

	Ал Рахима жолар емес. Мен қашқақтағанына болмай, ақырындап басымнан асырмай бірнеше рет көтердім де, жерге қойдым. Бауыржан мен Алтын:

	– Жоғайы көтей.

	– Біз құсап аспандат, – деп қолқалайды.

	Рахима менен бір мейірім тілеп, шарасыз кейіппен қарады. Құшақтап, екі бетінен алма-кезек сүйдім. Ол шат үнмен сықылықтап күлді.

	Сөйтіп тұрғанда, кенеттен Алтын Рахиманың мұрнын баса қойды. Қызықты қараңдар. Рахима дем ала алмай тұншығып барады. Алтын жібере салды да, сықылықтап күлді. Бəріміз де күлдік, Рахиманың өзі де күлді. Мен де Рахиманың мұрнын баса қойып едім, тағы тұншықты. Сөйтсек, Рахима аузымен дем алғанды білмейді екен.

	Алтын өзінің Рахима бойынан тапқан бұл жаңалығына əбден мəз болып, оны қайта-қайта тұншықтыра берді. Рахима басын олай-бұлай алып қашып мезі болды. Алтын қояр болмады.

	– Қой, енді! – деп Алтынға зекіп едім, Рахима маған тығылды. Басын қолтығымның астына жасырды. Мұрны пыс-пыс етеді. Алтынды жолатпадым.

	Менің берік қорған екенімді білген соң Рахиманың ойыны келді. Ақырын басын шығарып алады да, сақ-сақ күліп, Алтынды мазақ етеді. Алтын қимылдай берсе болды, дереу бауырыма қайта кіріп кетеді. Мен араша боламын.

	Осылай Рахима бізге біржола сіңісіп кетті. Əуелі ажырамайтынды шығарды. Жанымыздан екі елі ұзамайды.

	Тақтай еденнің дүрсілінен де, біз əдейілеп төгетін судан да қорқуды қойды.

	Ол тіптен жұмысына ерте кетіп, кеш келетін əкемді де жатырқауын ұмытқан. Қайта, кешке қарай, малдас құрып отырған əкеміздің алдына шығып алып, бізге қоразданады. Əкем мұндайда Рахиманы құшақтап отырып, ыңылдап əн айтады. Ол Алтынды да, Бауыржанды да осылай əнмен тербеп отырған. Енді сол кезек Рахимаға келіпті.

	Əкемнің айтатын əндері маған əбден жатталып қалған.

	Мен əкеме іштей қосылып отырамын.



	«Окошкадан қараған-ой,

	Шашын майлап тараған.

	Айналайын, бөпем менің,

	Ақ алтыннан жаралған».



	Əкем де, мен де мұның соңғы екі жолын бір қайырып тастадық. Əкем енді басқа бір əуенге көшті.

	Əкем бұл əнді бастаса болды, менің көз алдыма төменгі Ақтоған, ондағы ұжымшардың қауыны, есекке мінген Есдəулет шал келеді.

	Оның себебі – дəл осындай кешкі мезгіл еді. Əкем Бауыржанды алдына алып отырып, осы əнді айтты.

	– Ата, бұл қандай əн?

	– Бір əпендінің қайыр сұрағанда айтқаны екен. Жарықтық көк есегімен келіп, қауыншының үйінің сыртында былай əндетіп тұр дейді:



	«Дəу-дəуінен қата көр-ой,

	Бел арыққа жата көр-ой.

	Піскендерін, дəмділерін

	Қап ішіне ата көр-ой.



	Қара қатын қатқыр-ай,

	Шығайын деп жатыр-ай.

	Ұсталасың бол енді,

	Тездеп тығыл, батыр-ай».



	Əпендімісің деген, «қауын ұрла» деп арық жанына əдейі тастап кеткен баласын өлеңге қосып тұрғанын аңғармапты ғой сонда. Қу қара қатын түсіне қойыпты да:

	– Мына алжыған пəле не деп тұр? – деп далаға атып шығыпты.

	Əпендінің баласы жасырынып үлгере алмай, қолға түсіпті. Əлгі жерде қара қатын қатты ашуланып, əпендіге ештеңе татырмай қуып шығыпты.

	– Ата, əпенді деген кім?

	– Балам, бұрынғы жоқшылық уақытта сондай адамдар болған екен. Ақкөңіл, қулық-сұмдықтан құралақан, аңғал, күлдіргі, ел аралап жүріп күнін көретін бір бейшаралар олар. Өздерінің жан адамға зияны болмайды екен. Сондықтан жұрт оларды қатты сыйлаған.

	Мен əпендіні кереметтей аяп кеттім. Неге екенін, сол сəтте тағы да Ақтоған, ұжымшардың қауыны, Есдəулет шал елестеп еді көз алдыма, сол бойы сурет болып қатты да қалды.

	* * *

	Наурыз айының бас кезі. Демалыс күні еді. Əдеттегідей ауыл балалары Қараойдағы мұзға келдік те, екі топқа бөлініп, салма таяқ ойнай бастадық.

	Салма таяқ – хоккейдің шыққан тегі. Бірақ хоккейден артықшылығы да бар. Əр адамға бар болғаны бір-бір қайқы таяқ, сонан соң ағаш доп немесе сиырдың асығы керек. Төменгі көпір – орта көше балаларының мəресі, ал біздің Көкарық көше балаларынікі – Бірлік стансасының шеті. Міне, осы екі аралықта ағаш допты əрі-бері ала қашып, күнұзаққа салғыласамыз да жатамыз.

	Аттылы-жаяулы дегендей, конькиі барымыз конькимен, конькиі жоғымыз жай-ақ кірісе береміз.

	Сəскеге дейін екі жақ та мəреге бір-бір жетіп, есеп бір де бір болған. Үзіліс жасап, демалдық. Бəріміз кімнің қалай ойнағаны жөніндегі əңгімеге берілдік.

	Кенет оңтүстіктен бір жылы леп есті. Өзі толқын-толқын сағым құсап қар бетін жалап өтіп жатыр.

	– Көктем иісі шығады, – деді Төкен.

	– Рас, ей!

	– Қандай?

	– Əй, қойшы. Сонша иісшіл болғансып.

	– Мына жылы леп – алтынкүрек. Енді қар түк қалмай ериді.

	– Ой, білгішім-ай! Соқ өтірікті.

	– Көр де тұр.

	Балалар өстіп дəудірлесіп қалды. Менің мұрным түк иіс білмейді. Көктем иісі бар ма, жоқ па, əйтеуір, қар демнің арасында еріп, арса-арса көк балақ болып сойылып, салма таяқ ойнай алмадық. Сонан соң қармен атқыластық. Бұл да бір қызық ойын. Үсті-басымыз су болып, кешке бір-ақ тарадық.

	Сол түні денем от боп жанып, қызып шықты да, төсек тартып жатып қалдым. Келер күні түс əлетінде барып басым ауырғанын қоя бастады.

	Төрде Рахима мен Бауыржан ойнап отыр. Мен жантайып, қызықтап жатырмын. Əрнені ойлаймын. Кеше Төкеңдер дұрыс айтқан екен, көктем келді. Біреу есік ашса болды, үйге дымқыл, ауыр ауа лап қояды. Шатырдан сорғалаған тамшының жерге тырс-тырс тамғаны естіледі. Мен көктемнің келгеніне кəміл сендім. Өйткені жыл сайын көктем шығатын сəтте осылай ауырып қалатыным бар. Мына ауруым да сол екен.

	Кенет Рахима мен Бауыржан болар-болмас нəрсеге келісе алмай, опай-топай болды. Рахима ойыншықты құшақтап еді, Бауыржан:

	– Тиме, бұл менікі, – деп жабыса түсті.

	Рахима жармасып, жіберер емес. Бауыржан қатты жұлқып кеп қалды. Рахима етпетінен түсті де, жылап түрегелді. Апам далада жүрген, Рахима бірден есікке қарай елпеңдей жөнелді. Барды да, итеріп-итеріп аша алмады. Маған қарап жылайды. Есікті ашып бер деп тұр.

	– Қойшы, əке, жылама. Басым ауырып жатыр, маза берші.

	Рахима көнбеді, жылауын қоймады.

	– Қой енді.

	Қоймады. Одан сайын қатты жылады.

	– Қап, ауырып жатқанда құртты-ау əңкілдеп. Кəдімгідей ашу шақырып айтқан бұл сөзіме өзім күліп жібере жаздадым. Аузыма тура апамның сөзі түсіпті. Апам бізге өстетін. Рахима жылауын үдете түсті. Ауырған адамға тыныштық керек қой! Ашуым қайта қозды. Басымдағы жастықты Рахимаға қарай жіберіп кеп қалдым. Жастық зу еткен бойы Рахиманың тұлымын жалап өтіп, есікке сарт ете түсті. Есік ашылып кетті. Рахима жылауын кілт тоқтатты. Не есікке беттемейді, не маған қарамайды. Көңілі басылып, мөлиіп төмен қарап тұр. Жүзінде үрей, мүсəпірсу бар.

	Бауыржанға бүйтіп көр, тіріде жылауын қоймайды. Шешесін көргенше өкіреді. Жас баланың жылағаны өз бағасын білу, міндетсіну екен. Рахима көз жасын Бауыржан құсап пұлдай алмайды. Əке-шешең қасыңда болса, сен де шыңғырып жылар едің-ау!

	Мен аяқастынан басымның ауырғанын ұмытып, жүгіріп барып, Рахиманы жерден көтеріп алдым. Сөйттім де, аспандатып көтере бердім, көтере бердім.

	Рахима мен қанша көтергеніммен, бұрынғыдай қорықпады. Мен аспандатып көтергенімді қоймадым. Енді оның ашуы біртіндеп сергіп, жүзіне қуаныш оты жүгіре бастады. Əрі-беріден соң сақылдап күлді. Менің де көкірегімді қуаныш кернеп, денем сергіп қалды. Төсекке қайтып жатқым келмеді.

	* * *

	Бəріміз жатып қалғанбыз. Соған қарамай Бауыржан мен Рахима ойнап, жуық арада ұйықтай қоймады. Түпкі үйдегі маған қайта-қайта жүгіріп келе береді. Ұйқы беретін емес. Сонан соң:

	– Келіңдер, менің қойныма жатыңдар, – деп екеуін жаныма шақырдым.

	Екеуі де жақындап келді. Бауыржан:

	– Ы-ы, жатпаймын, – деп шегіне берді. Рахима да қашқақтап барады.

	– Ой, ойын ғой. Бұл – ойын. Кішкене жатыңдар. Кетесіңдер содан кейін.

	Екеуі қайта жақындады. Рахиманы шап беріп ұстай алдым:

	– Кел, сен жат. Бауыржан жатпаса қойсын. Бауыржан енді бір нəрседен құр қалғандай дереу:

	– Мен де жатамын, – деп төсегіме тұра ұмтылды.

	– Ал жатыңдар.

	Рахиманы оң жағыма, Бауыржанды сол жағыма жатқызып, көрпеммен бүркеп алдым. Екеуі қыбырлайын десе, қымтап қоямын. Біраз уақыт өтті.

	– Бекен, жібер балаларды, ұйықтасын.

	Апамның осы сөзді айтуы мұң екен, Бауыржан қыңқылдап төсектен сырғып түсе бастады. Рахима да сөйтер деп едім, қыбыр етпеді. Қарасам, ұйықтап кетіпті. Қыбырлап, маған қарай бір аунап түсіп, кішкене білегін мойныма салып, құшақтап алды.

	– Апа, Рахима ұйықтап қалыпты. Осында жата берсінші.

	– Мейлі. Бірақ түнде оянып, мазаңды алады ғой.

	– Ештеңе етпейді.

	– Өзің біл.

	Менің көпке дейін ұйқым келмеді. Рахиманың кішкентай танауларынан шыққан ыстық леп тұла бойымды жылытып, қыз-қыз қайнап барамын. Оның сəби, жұпар иісі мұрнымды қытықтайды. Төсектің ортасы сай. Қыбыр етсем, Рахима соған домалып, маған тығыла түседі. Бұл ештеңе емес-ау, қозғалақтасам, Рахима оянып кетер деп қорқамын. Не керек, тырп етпей, сірестім де қалдым. Астыңғы жамбасым талып шаршадым, бірақ шыдадым. Өстіп жатып, сілем құрып, қатып ұйықтап кетіппін.

	Таңертең оянсам, Рахима жанымда жатыр. Менен кейін-ақ оянды. Апамды жылап жоқтаған жоқ, қайта көзін күліп ашты. Төсекте ойнап, біраз жаттық. Осыдан былай Рахима күнде менімен бірге жататын болды.

	* * *

	Рахиманың бір қылығынан бір қылығы асып, бəріміздің аузымыздан да, қолымыздан да түспейтін болды. Тұрған бойы қызық. Күніге бір өнер шығарады.

	Ертеңгілік жуынып жаттым. Бауыржан күндегі əдетінше шəйнектен маған су құйып тұрған. Рахима келді де, шəйнектің тұтқасына жармаса кетті. Бауыржан берсін бе? Рахима айырылар емес. Əрі-бері тартқылаған соң, Бауыржан ашуға көшейін деді:

	– Жібей, ұям!

	Рахима көмек көрсетуімді өтінгендей өте аянышты түрмен маған қарады. Қалайда шəйнекті алып бер деп тұр.

	Бауыржанға қарасам, оның да көнетін түрі жоқ, ашулы. Қайтпек керек? Сəл ойланып қалдым. Дегенмен, ебін тауып Бауыржанды көндірмесе болмайды.

	– Бауыржан, Рахима сенің де қарындасың ғой. Сен – есің бар үлкен жігітсің. Сол-ақ құйсын, бер.

	– Беймеймін.

	– Рахима сенің қолыңа да құяды. Үйдегі ең кішіміз – осы, сондықтан ол бəріміздің қолымызға су құюы керек.

	– Маған құйса, бейем.

	– Сөйтпейсің бе бағанадан бері. Ал, Рахима, құя ғой. Бауыржан шəйнекті жібере салды. Рахиманың əлі келмейді екен. Бар күшін салып көтерген болады, шəйнек ырқына көнбей, су қалай болса солай сорғалайды.

	Мен Рахиманың көңілін қалдырмайын деп, шала-шарпы жуындым.

	– Жарайсың, Рахима, – дедім жорта.

	– Рахима мəз болып қалды. Енді ол Бауыржанның қолына су құймақ болып еді, Бауыржан:

	– Кейегі жоқ. Бұл құя алмайды, – деп ат-тонын ала қашты.

	Рахиманың қуанышы су сепкендей басылып, аяқастынан жабырқап қалды. Бауыржанның мына қылығына ашуым келіп бір тұрдым, өзімді өзім əрең тоқтаттым. Рахимамен бірге шəйнек тұтқасын ұстадым да:

	– Жоқ, құя алады. Қарашы, нанбасаң, – дедім.

	– Даусым қатқылдау шықты. Рахима бетіме қарады.

	– Бауыржан қазір жуынады. Ал, – дедім.

	Рахима маған разы кейіппен қарап жымиды. Бауыржан менен сескенді де бұртаңдауын қоя қойып, жуынуга кірісті. Болған соң ол:

	– О, о, Иахима дəу болыпты, – деп қуланды. Рахима қуанды. Үшеуіміз де рақаттанып күлдік.

	* * *

	Мектептен келсем, аулада Алтын, Бауыржан, Рахима үшеуі ойнап жүр екен. Мені көре салып Рахима:

	– Аққа, аққа, – деп тапырлап тұра жүгірді. Жаныма жеткенде қолына сөмкемді ұстата салып едім, жерге сүйрете-мүйрете үйге қарай ала жүгірді.

	Алтын:

	– Құртты мынау, құртты! – деп еді, елемеді де.

	Ертеңіне де Рахима маған аулада ұшырасты. Тағы да арсалақтап жүгіріп келіп, сөмкеме жармасты.

	Өсте келе, Рахима менің жолымды тосып тұруды əдетке айналдырып алды. Түс кезінде екеуіміз үнемі не аулада, не қақпа алдында ұшырасамыз. Далада мейлі жел тұрсын, мейлі құйын болсын, Рахима оның бірін де елемейді. Апам рұқсат етпесе, жылап берекесін алады екен. Сонан соң лажсыздан жылы киіндіріп жіберуге мəжбүр болыпты.

	Көктемнің небір күңгірт, лайсаң күндерінде де қалшылдап тоңып тұрып мені қарсы алды. Мұндайда ол да, мен де үлкен қуанышқа кенелеміз. Мен оған сөмкемді бермес бұрын көтеріп алып, аймалап құшақтаймын, екі бетінен алма-кезек сүйемін. Рахима тоңғанын мүлдем ұмытып, шат үнмен сақылдап күледі. Суық біткен ғайып болып, екі беті бал-бұл жанады. Дəл осы сəтте ол ботақандай сүйкімді, лақтай ойнақы болып кетеді.

	* * *

	Бірде Рахиманы ауладан кездестіре алмадым. «Бұған не болды?» деп үйге асығып-аптығып кіріп келсем, төрде Іздəн əпкем отыр. Рахима інісі Рахметті алдына алып алыпты. Ешкімді елейтін емес. Айналып-толғанып, асты-үстіне түсіп əлек. Бауыр деген қиын ғой, маған қарайтын түрі жоқ.

	Рахиманы қызықтаймын деп əпкемді ұмытып кетіппін.

	– Əй, аман қайда? Батыр-ау, бізді ұмытқанбысың өзің, кел, – деп əпкем қолын жайды.

	Мен тұра жүгірдім. Бара əпкемнің құшағына кіріп кеттім. Əпкем менің бетімнен сүйіп, шашымнан сипап біраз отырды да:

	– Бекен, апам сені Рахиманы жақсы көреді дейді. Балаға суық едің, Рахметті қолыңа алшы, көрейін, – деді.

	Рахима келгелі «балаға суық» деген пəледен құтылғандай болып едім, тағы шыға келді алдымнан. Əпкеме бауырмалдығымды көрсетейін деп лып етіп, Рахметтің жанына барсам, Рахима жолатпады.

	– Апат, Апат, – деп айналып, үйіріледі.

	– Ойпырым-ай, мынаны-ай, ей!

	– Бəсе, іші қу деп едім ғой мұның, – десіп əжем мен апам күліп жатыр.

	Рахима інісін қанша жақсы көріп, екі елі айрылмай қойғанымен Іздəн əпкеме көп жоламады. Біздің үйдің ішінен біртүрлі қаймығып қуыстанатын сияқты. Шешесіне əрі қызығып, əрі жабырқап қарап-қарап қояды.

	Шай ішіп бола бергенімізде бір қызық болды. Рахима біреудің алдынан, біреудің артынан өтіп дөңгелек үстелді жағалап ойнап жүрген, əпкемнің жанына барып қалыпты. Оған назар аударған ешкім жоқ еді. Мен:

	– Бара ғой, Рахима, шешең ғой. Бар, – дедім. Сол сол-ақ екен, əжем мен апам іліп əкетті.

	– Бүйрегің бұрып тұр ғой, ə. Бар енді.

	– Əй, ана көкірек-ай, ұмытпапты-ау əлі!

	Рахима бір үлкен ағаттық іс істеп қойғандай, не істерін білмей мөлиіп тұрды да қалды. Үстіңгі ерні дүрдиіп, мұрны кішірейіп, беті жыбыр-жыбыр етеді. Əрі де, бері де баспады.

	– Е, қойыңдаршы, қызымды сонша ұялтпай.

	Əпкемнің мына сөзін естісімен, Рахима шыңғырып қоя берді.

	Əпкем қызын құшақтап отыр. Рахима өксіп-өксіп жылайды. Бəріміз де қыран күлкі болдық.

	Əжем:

	– Біреудің май бергені – шешесінің су бергені, – деді. Апам:

	– Қанша жақсы көргенімізбен мынау бізге бала болмайды екен, – деді.

	Сөйтіп, Рахима бізден қанша қаймыққанымен, шешесі мен інісін жақсы көретіндігін жасыра алмады.

	Шындықтың аты шындық та!

	* * *

	Іздəн əпкем ауылына қайтып кеткелі бір айға жуық мерзім өткен. Бір күні апам іс тігіп отырады. Рахима мен Бауыржан апамды маңайлап ойнап жүреді. Бір уақыт апам машинасының қобдишасын ашып, оның ішіндегі қиындылардан кəдеге жаратуға қажеттісін аударыстырып іздей бастайды. Сөйтсе, Рахима əлгі қиықтардың біреуін ұстап алып ажырамайды дейді.

	– Əй, мынаған не жоқ, бері əкел, – дейді апам. Рахима бермей ала қашады. Сонда Бауыржан:

	– Əпкемнің көйлегі. Бұл Іздəн əпкемнің көйлегі, – депті.

	– Апам сонда барып түсініпті. Қиық шындығында да анада əпкемнің тігіп киген көйлегінен қалған екен.

	Апам осы жайды маған күле тұрып əңгімеледі.

	– Рахима, сүйттің бе? Дұрыс. Шешесін кісі ұмытушы ма еді?

	Рахима біздің əңгімемізге назар аудармаған болғансиды. Бірақ бəрін түсініп тұр. Бұл біраз күн əңгіме болып жүрді. Естігендердің барлығы да Рахиманың бауырмалдығына қайран қалатын. Жұрттың мұнысына Рахима қатты ыңғайсызданушы еді.

	* * *

	Бір күні түс кезінде баласын көтеріп көрші үйдің келіні Баян келді. Рахима жас баланы қызықтап, Баянның жанына барды. Ол кісі Рахиманың інісін жақсы көретінін білетін еді.

	– Рахима, Апат, Апат, – деп баласын Рахимаға ұстата салды. Шынымен Рахмет деп қалған болуы керек, Рахима балаға əрлі-берлі үңіліп қарады. Сонан соң көңілі біртүрлі пəс болып, жабырқап қалды.

	Осыны сезді білем, апам:

	– Інің ғой, əке, інің ғой, – деді.

	Рахима апама алакөзімен қарады. Осыншама əділетсіздікке төзе алмады, бақырып жылап қоя берді.

	– Айналайын, айналайын, Апатын сағынып жүр екен ғой. Қап, қап! – деп апам Рахиманың бетінен қайта-қайта сүйіп жатып əзер жұбатты.

	Əбден ыза болып қалған екен, Рахима көпке дейін өксігін баса алмады. Міне, осыдан кейін ешкім де Рахиманы мазақтамайтын болды.

	* * *

	Рахима бала болып орынсыз ашу шақыруды білмейді. Өзі құралпы балалармен бірдеңеге келіспей таласты екен, қатты мұңайып ойланып қалады. Бар болғаны осы ғана. Мен оның мұнысын момындыққа жорушы едім. Сөйтсем, оным бекер болып шықты.

	Көршіміздің Рахимамен түйдей жасты Дəнеш деген қызы бар. Ал Дəнештің əпкесі Майра Алтынмен құрдас. Олар үнемі Алтындармен бірге ойнайды. Бүгін де бəрі ауызғы үйде отырған. Дəнеш пен Рахима бір нəрсеге келісе алмай қалды. Рахима байланысқысы келмей шегіне беріп еді, Дəнеш шапалақпен жағына тартып кеп жіберді. Рахима жылар деп едім, өйтпеді. Дəнешті бас салып, басы-көзіне қарамай төпей жөнелді. Бұларды ажыратамын деп Алтын мен Майра екеуі де ұрсысып қалды. Тату-тəтті ойынның шырқы бұзылды. Балалардың араздығы деген қаншаға барушы еді, ертеңіне-ақ бəрі бірлесіп ойнап кетті.

	Рахиманың өзін ешкімге басындырмайтын өжеттігі бар екен. Мен осыны көп уақыт ұмыта алмай, өзіне қатты разы болып жүрдім.

	* * *

	Əкем жұмыстан келіп, жуынып дастарқан басына жайғасқан соң, мынадай əңгіме бастады:

	– Кемпір, Іздəндар Қорағаты өзенінің бойына көшіп келіпті. Енді біраз күнде құмға көшеді дейді. Онда олармен қатынасу қиынға соғады. Осындай жақын отырғанда қыздарын апарып берейік, – деді.

	– Қой, бауыр басып қалдық. Балалармен ойнап жүре берсін де.

	– «Кісі баласы кісендесең де тұрмайды» деген ғой. Сол рас. Босқа əке-шешесін сағынып, мазасы кетіп жүр.

	– Қап, балалар қоңылтақсып қалатын болды-ау! Əсіресе Бекенге қиын тиетін болды. Екеуі бір-бірінен екі елі айрылмаушы еді.

	– Не қылар дейсің? Одан да дүкенге бар да, балаларға тəтті-мəтті алып кел.

	Апамдар жолға əзірлене бастады.

	– Мен де барамын.

	– Бармайсың. Əжеңмен бірге қалып, балаларға бас-көз болып отырасың, – деп апам қағып тастады.

	Үлкен адаммен ерегісіп бола ма? Амалсыз көндім.

	Рахима төсек салмай тұрып, ерте ұйықтап қалды. Мен төсегімді əзірлеген соң оны апам көтеріп кеп, жаныма жатқызды. Сонан кейін көрпемен Рахиманы қымтап жауып жатып:

	– Бекен, Рахима ашылып қалмасын. Бүгін абай болсаң болды, ертең аулына алып жүреміз, – деді маған.

	– Апа, – дедім мен, – осы мен балаға суықпын ба?

	– Оны неге сұрадың? Ашуланғанда не айтылмайды дейсің. Сен соның бəрін көңіліңе алып жүреді екенсің ғой. Қой, ұйықта.

	Бəрібір қанша ашуланған күнде де көңілге тиетін сөз айтылмауы керек қой!

	* * *

	Рахима күндегісінше менің жанымда мұрны пысылдап, ұйықтап жатыр. Ал менің ұйқым келер емес. Ойыма əрне келеді.

	Үй ішіндегілердің бəрінің мені «балаға суық, тас бауырсың» дейтіні несі екен? Басқаны былай қойғанда, əжемнің де «шыли зəрлісің» дейтіні бар.

	Қандай да бір бөпенің жыламсырап қыңқ деген даусы шықты болды, осы сөздер зірк етіп, жүрегіме тиеді. Содан болар, елден бұрын əлгі бөпенің жанына жетіп барамын да, дереу жұбатуға кірісемін. Жұрт құсап кəдімгідей «əл, əл, əл» деп аймалап, айналып-толғанамын. Бір жаман жерім, бөпе жылауын қоймаса, мұным көпке созылмайды. Əп-сəтте зығырданым қайнап шыға келеді. Кейбіреулер баланың асты-үстіне түсіп, ебін тауып жатады. Соларға таңым бар. Менде ол жоқ.

	* * *

	Алтынның емшектегі кезі. Еңбектеп қалған. Мен қаншада болғаным сонда? Алтын менен алты жас кіші. Бітті, мен алты жарымда екенмін. Онда тұрған не бар? Мен сияқты үшінші сыныпты бітіргендерге осы да есеп болып па?

	Төкен екеуіміз солардың үйінің жанында ойнап жүргенбіз. Əжем де Алтынды көтеріп келген.

	– Балалар, жүріңдер, шай ішіңдер.

	Мінтай апайдың осы сөзін естісімен, екеуіміз де самауырынға жалт қарадық. Сөйтсек, ол жоқ. Төр алдына дастарқан жаңа жайылыпты.

	– Балалар, ойынның қызығына əбден батқан екенсіңдер, ə!

	– Айтпаңыз. Самауырынды үйге кіргізгенімді де байқамапты. Шақырмаса, ойнай беретін.

	Əжем мен Мінтай апай осындай сөздер айтып үлгергенше, біз ай-шайға қарап жатпай, дастарқан басына жайғастық. Алтын былдырлап талпынып-талпынып отыр. Шайға қатқалы қойған азғантай сүтке қарап ентелейді. Əжем жібермейді. Алтын тағы бір-екі талпынды да, бақырып жылап қоя берді.

	– Қап, мына қыз кісіге шай ішкізбейтін болды-ау! Емгісі келген екен. Бекен, сен көтеріп апара қойшы шешесіне. Əжең шай ішсін, – деді Мінтай апай.

	– Апарасың ба, қайтесің, əке?

	Бұл – əжемнің мені жұмсағаны. Дəл қазір басқа жұмсаса, қайдан жылжиын. Əжем ғой!

	– Апарайын, əкеліңіз, – деп орнымнан атып тұрдым. Мінтай апай тəрелке толы түрлі түсті кəмпитті дастарқанға əкеліп қойды. Соны көріп, көзім тұнып кетті. Əжем арқама салып берген Алтынды бір сілкіп қалдым. Əжем менің ашуымды аңғармады білем:

	– Төмен түсіп бара жатыр ма? Сөйт, жоғары көтеріп ал, жеңіл болады, – деді.

	Алтын бұрын көтергенімде жылағанын қоя қоюшы еді, бұл жолы өйтпеді. Қайта дастарқан басынан ұзаған сайын даусы үдей түсті. Бұлқынып, шіреніп-шіреніп кеп кетеді. Сөйткенде тəлтіректеп барып қайтамын. «Құлап кетер ме екен?» деп қорқамын. Бір-екі сілкіп, жоғарылатып алдым.

	– Жылама енді, əке. Қазір мамаңды емесің. Алтын тыншығандай болды.

	– Е, айналайын, бағанадан бері өстімейсің бе? Айтқанды түсінген жақсы.

	Енді мен Алтынға ақыл айта бастадым. Өзім білетін жақсы сөздерді жаудырып жатырмын. Өз-өзіме алаң болып, Алтынды мүлдем ұмытып кетіппін, оқыстан бұлқынып кеткені.

	Қапы қалдым, шалқасынан түсті. Төбесімен шаншыла құлады. Бір сəт үнсіз қалды. Зəрем ұшып, қорқып кеттім. Бар болғаны «айналайын, айналайын» деп құшақтай бердім. «Айналайынды» қанша рет айтқанымды білмеймін, Алтынның шыңғырған даусы шыққанда барып есімді жидым. Ол бақырып жылай бастады. Енді менің ашуым қозды.

	– Өзіңдікі жақсы ма? Сонша бұлқынғаның... Енді бүйтпейтін боласың.

	– Күнім-ай, күнім!

	Мен байқамай қалыппын, қайдан сезгенін əжем ұшып жеткен екен. Келе Алтынды көтеріп:

	– Қорқып қалды-ау! Сорлы басым, шайда нем бар еді?

	Күнім, күнім, – деп аймалап жатыр.

	Менің денемнің бəрі ұйып қалғандай қозғала алмаймын. Əжемнен бір суық сөз, оқыс қимыл күтемін. Сондағы əжемнің бар айтқаны:

	– Балам-ай, балаға суықсың-ау! Осыған əлің жететін уақытың болды ғой. Жықпай апарсаң болмайтын ба еді?

	Əжемнің жүзінен ерекше сұс əрі аяушылық анғарғандай болдым. Əжем Алтынды көтеріп кете барды. Мен үн-түнсіз жер болып, тұрып қалдым.

	* * *

	Былтыр. Бауыржан аяғын апыл-ғұпыл басып жүрген. Бірде ертеңгілік ойынға шығайын деп киініп жатыр едім, апам:

	– Бекен, балаларды ойнатып, үйде отыра тұршы. Біз картопты түптей салайық, жер боп кетіпті. Сонан кейін ойнасаң да жетер, – деді.

	Төбемнен жай түскендей болды. Оң аяғыма бəтеңкемді сұққан күйі сылқиып отыра кеттім. Бəтеңкемнің бауын байларымды да, қайта шешерімді де білмеймін. Қолым еріксіз жыбырлап, əлгіні умаждай бердім.

	– Не айттым саған? Шеш бəтеңкеңді. Бала болып сенің де бір пайдаңды көретін күн бар ма? Жоқ...

	Аяғымның басына қараған күйі үнсіз мөлиіп отырып, енді ешқайда мойын бұра алмасымды білдім.

	Үлкендердің ашуланғанда өстіп артық кететіндері бар. Əйтпесе апам неге бұлай дейді. Тіптен сол картопты түптеу керек деген мен емес пе едім. Əлімнің келгенінше тырбаңдап он шақты түбін түптедім де. Сонда өзі разы болып:

	– Айналайын, сен əлі жассың ғой. Сенің əлің келсе, біздің неміз бар? Қой, қабырғаңды қайыстырмай-ақ қойғын. Өзіміз-ақ бірдеңе қылармыз, – деп еді.

	Міне, ендігісі мынау. Аяғымды сілкіп-сілкіп, бəтеңкемді ытқытып жібердім.

	Апам мұнымды мүлде елемей, Бауыржанды емізіп отыр.

	Бауыржан апамның бауырына тығыла түсіп, емшегін жабыса сорады. Бір кезде ол жалт бұрылып маған қарады. Ашулы түрімнен қаймықты білем, аяғын тыпыр-тыпыр еткізіп, шешесінің бауырына қайта тығылды. Бірақ қайтып емген жоқ, ізінше басын қайта жұлып алып, маған қарап күлімсіреді. Оның осы бір шат жүзі жүрегіме нұр құйды. Еріксіз жымиып, менің де күлкім келіп барады. Бауыржан сықылықтап күлді.

	– Бауыржан, келе ғой, əуп етейін.

	Бауыржан маған қарай талпынды. Апам қоя бере салды.

	Бауыржан тапырақтап келеді.

	– Ал, Бекен, балаларға ие бол.

	Апам маған сенім артып барады. Мұндайда мен көл-көсірмін. Лып ете түсті.

	– Жарайды. Ойнап отырамыз.

	Есік шарт жабылды. Бауыржан жан-жағына көз салды. Бетіндегі күлкі, қуаныш ізі тез арада ғайып болып, көздері адырайып, пəк жүзі лезде жабырқап, шешесін жоқтаған кейіп білдірді. Соны сезді де Алтын:

	– Бауыржан, зый-зый, – деп «Москвич» машинасын əрлі-бері жүгіртті.

	Бауыржан Алтынның қуыршақтарының ішіне енді де кетті. Бара өзінен айнымайтын қорбиған ойыншық аюды құшақтап алды. Енді екеуі еш алаңсыз ойынға берілді. Менің оларға мүлде керегім жоқ сияқты. Өздерімен өздері. Мен де өзіммен өзім болып, суретті кітапшаларымды ақтаруға кірістім.

	Бір уақытта аяқастынан күтпеген жағдай болды.

	– Мишка – баласы, мысық – апасы болсын. Мишка жылайды, апасы емізеді. Міне, қазір. Ал, Мишка, жыла, – деп Алтын мысықты Бауыржанға қарай жақындатты.

	Сол сол-ақ екен, Бауыржан жылап қоя берді. Мен алғаш ойындары екен дедім. Алтын да солай ойлапты.

	– Бауыржан, сен емес. Мишка жылайды, – деп жатыр. Бауыржан шынымен жылапты. Бəрін тастады.

	– Апа, апа, – деп есікке қарай еңбектеп барады.

	– Қайда барасың? Қайт, ей, қайт, қарағым!

	Мен кітап қызығын қимай самарқау сөйледім. Қайтпады.

	– Бауыржан, міне-міне. Мишка жыламайды. Өзің алшы, мə.

	Мен енді Бауыржанды көтеріп əкеліп, қалың ойыншықтардың арасына қойдым. Сөйттім де, тып-тыныш отырған баланы жылатқан Алтынға ұрыстым.

	– Басқа ойын құрып қалғандай! Шешесін еске түсірген сен. Мишкаң құрығыр. Мишка-пишкамен қуып шығайын ба үйден?

	– Апама айтам.

	Алтын да жылап есікке беттеді.

	– Қайт, – деп қолынан тартып едім, тыртысып көнбеді.

	«Апалап» жылап, еңбектеп Бауыржан келеді, шыңғырып, жұлқынып Алтын тұр. Ашуым келіп, еденді тарс дегізіп бір тептім. Бауыржан аңқайып отырып қалды. Алтын қоймай жұлқынады. Өзімді өзім ұстай алмай кеттім. Жағына шапалағым шарт ете түсті. Алтын шыңғырып отыра кетті.

	Сол сəт төрде ілулі тұрған тобылғы сап, он екі таспа дырау қамшыға көзім түсті. Аяқасты қуанып кеттім. Жүгіріп барып жұлып алдым.

	– Үндерінді шығарыңдаршы, кəне! Екеуі де демдерін тартып үнсіз қалды.

	– Бар, бұрышқа. Ойнаңдар!

	Ешқайсысы қозғалмады. Бақырайып-бақырайып отыр.

	– Барыңдар деймін мен сендерге! Қамшымен Алтынды жасқай бердім.

	– Ей, мынау қайтеді, ей!

	Төбемнен жай түскендей болды. Жалт қарадым. Ашулы шешем кіріп келеді.

	Бұлар Алтын мен Бауыржанның кішкентай күндері ғой. Мені жаманатқа қондырып жүрген осындай бір болымсыз жайлар. Əйтпесе, Алтын, Бауыржан, Рахималарды дəл қазір менен артық жақсы көретін кім бар үйде! Соны біле тұра, қит етсем болды, үлкендердің «балаға суықсың, тас бауырсың» деп жазғыруы мүлде дұрыс емес сияқты.

	* * *

	Осыларды ойлап жатып ұйықтап кетіппін. Əкем шешеме сөйлеп жатыр екен.

	– Рахиманы оятып, киіндір.

	– Арбаны жегіп болдың ба?

	– Иə. Ал Рахиманы дайында.

	– Қазір.

	Шешем келді де:

	– Əуппа, – деп Рахиманы көтеріп алды. Рахима ұйқысырап қыңқылдады.

	– Оян, айналайын, оян. Апатқа барасың. Апат. Рахима ұйқылы көзімен түкке түсінбеді, жылады.

	– Апа, жата тұрсыншы.

	– Сен ояу ма едің? Тұр онда.

	Мен ауызғы үйге шыққанша, апам Рахиманы киіндіріп қойыпты. Үй ішінің бəрі ояу екен. Əжем, Алтын, Бауыржан – бəрі Рахиманың маңында шүпірлеп жүр.

	– Рахима, əжеңді сағындырмай келіп тұр. Əкелші бетіңді.

	– Рахима, тұлымыңды өстіп тарап жүр.

	– Иахима, мə, Мишка. Апатқа бей. Мен де араластым:

	– Рахима, мені ұмытпайсың ба?

	Рахима жымиып, басын шұлғиды. Мақұлдағаны. Жанына жетіп барып аспандатып көтере бердім, көтере бердім.

	Əкем кірді сырттан. Тап-таза мұнтаздай болып киініп алыпты. Қолында арба қамшы. Бізді асықтырды:

	– Ал жүрейік. Болыңдар. Сонша үймелегендерің.

	– Қоя тұр. Балалар қоштасып алсын. О немене, сонша асығып.

	– Апа-ау, күн ысып кетпей жетіп қалайық дегенім ғой.

	– Мейлі, ендеше, далаға шығайық, – деді əжем.

	Бəріміз далаға шықтық. Арбаның ырдуанына шөп толтырып, үстіне киіз жайылыпты. Күрең бие жол тілеп, тықыр қағып тұр. Əкем екі езуін кере қаңтарып-ақ қойған екен, сонда да шыдам табатын емес.

	Арбаға алдымен апам мініп жайғасты. Онан соң əкем Рахиманы құшақтап апарып апамның алдына отырғызды. Рахима көзі жаутаңдап, бізге қимастықпен қарайды. Жүзінде – қуаныш. Əке-шешесіне, бауырына бара жатқан адам қуанбай, кім қуансын енді!

	Əкем божыны қолына ала бере, күрең бие лып беріп жүріп кетті.

	– Рахима, сау бол!

	– Иахима, сау бол!

	Бəріміз осылай деп шуласып, жапа-тармағай қол бұлғадық. Рахима да қол бұлғап барады.

	Мен біртүрлі көңілім бұзылып, мұнан əрі тұра алмадым. Зып беріп үйге қойып кеттім. Келдім де, отыра қалып, сырты қызыл үлкен дəптеріме Рахима туралы ойымда калғанның бəрін тізіп жаза бастадым. Міне, енді күн-түн демей бітіріп отырмын.

	Ал мен балаға суықпын ба? Соны біле алмай əлі далмын. Ол жағын енді өздерің білерсіңдер...



	https://t.me/kzkitap





