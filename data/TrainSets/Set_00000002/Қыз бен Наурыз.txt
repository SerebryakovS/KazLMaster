	Алдан Смайыл

	Қыз бен Наурыз



	Повесть





	Тау суы өзекте тарыдай шашылған ірілі–ұсақты қойтастардың арасын қуалай ағып, еңіс етектегі айна көлге қарай сылдыр– сылдыр асығады, жіңішке арнасы қарсы кезіккен тарғыл жартастардан жалтара үркіп, кілт бұрылған тұстарда иірімдене– ақ көбіктенеді, жиырылып– жазылып бұрқ– сарқ қайнайды. Сонау мұз құрсанған заңғар биіктен алқына ұмтылған сәттен бері жеткізбей діңкелеткен шалқарға, жолында жиі ұшараса берген, маңдайы қайта– қайта соғылған тайғанақ, доғал тастарға, әлде арқыраған адуын дарияға айнала алмаған өзіне кектенері белгісіз, бүлік іздеп екі қапталын кезек сүзгілейді, долырып жағалауды жиектей өскен бойшаң құрақты жұлқылайды. Құрбандығына қай жерде қалай айналғанын кім көрген, шүйкедей сары шымшықты толқыннан толқынға лақтырып ермек етіп барады, екі иығын жұлып жеп, біресе дөңбек тасқа, біресе жалаңаш кемерге соғады. Одан да айызы қанбай , тар өзектің бойын тімтіне тінтіп, ашкөздене шарқ ұрады.

	Жоғарылаған сайын еңсесін көтере түсетін, жақпар– жақпар тасты, қапсағай қарағайлы таудың ортан беліне таманғы тұста биік жартас төменге сұстана төнген. Соның ұшар басынан күркірей құлаған сарқыраманың тұлан тұтып барып ентігін басатын жері еңістегі айна көл.

	Таудың құлаберіс беткейлерінен түнере қарауыл қараған найза шың– құздардың сесі ызбарлы.

	Ұлан өңірде еңсе теңестіретін басқа дәмелі биік жоқ, қарлы шыңдарынан ала бұлты арылмайтын, тастақ төсін екі күннің бірінде жасын тілгілеп, от ойнап жататын, жалына қол тимеген тәкаппар тау етектен қарағанда ерекше сұсты, тәңірдей айбатты. Бауырында қыбыр– қыбыр қозғалған тірлік атаулыға көз талар биіктен тәкаппарлана қарап, шатқал– шатқалда сұғанақ суық жел суылдаса, тұла бойды мұздата ысқырынады, қалың қарағай қабырғасы қайыса күрсініп, айнала күңіреніп жүре береді. Ұшар басына қыран қанаты ғана талмай жететін құз– жартастардан салқын леп тарап, бар маң тоңази жүдейді, құс біткен бұта– бұтаны сағалап бұғына қалады.Тақыр тасқа атылып шыққан тарғыл жыртқыш сияқтанып мың жылғы шіріген түбірлер қараң– құраң қозғалақтайды.

	Жіңішке өзектің қос қапталы жарыса өскен аласа бұйра тал кей тұстарда суға еңкейе төнген, арасы ойдым– ойдым шалғынды шағын алаң, көбі бос емес, демалыс күні тау бөктерінің салқын таза ауасына асыққан жұрттың иелігінде.

	Осы тұс бос– ау деп аялдай берсең, дәл жаныңнан бұғыңқы күбір– сыбыр естіледі, не сыңғыр– сыңғыр күлкі төгіле жөнелді, кейде сырт дүниеден бейхабар, өзді– өзі ғана болып, риясыз аймаласқан қыз– жігіттің үстінен түсесің де, әлдебір әбес қылық жасап алғандай қымсына жалт бұрыласың.

	Мына бұйра талдың аясы солардың ыстық сезімімен көктеп, жайқалып тұр ма екен.

	Олар оңаша жер іздеп тау бөктерін өрлей берді. Біраздан кейін діңгектері кісі беліндей , қалың жапырағы күн сәулесін көлегейлеген заңғар қарағайлар кездесе бастады, ара– тұра кигіздей тұтасқан ойдым– ойдым жыңғыл ұшырасады, ал тау суының арнасы сездірмей тартылып, шалғын жұқалтаң тартқан. Қарсы алдарында аумағы шөккен түйедей екі тарғыл тас жатыр, маңайы балапан көк, соны жиектей өскен аласа шілік, аялдауға қолайлы– ақ орын. Биіктен құлап аққан судың сылдыры бұл жерге талып жетеді, маңайы үф еткен жел жоқ, айнала жым– жырт.

	Жігіт балапан көкке отыра берген сәтте бармақтай ғана ақ төс құс шілік арасынан үркіп ұшып, тарғыл тастың үстіне қонды. Айналаға, шыр– шыр етіп байыз табар емес.

	Аяқ астынан бүйірдегі шоқ талдың іші шулап қоя берді, әлдекімдер алқына алысады. Сытыр– сытыр етіп бұта сынып, әйелдің үрейлі үні тұншыға шықты.

	– Жоқ! Жібер! Әрі кет!

	Ер адам тамағын қайта– қайта қырнады, дем алысы жиілеп түсініксіз былдырлайды, үні тым жалынышты.

	Әлгі ақ төс шоқ талдың үстіне қайта орала беріп, іле аспанға лақтырған тас секілді тік көтерілді, тағы да бұта сынды. Таудың терең қойнауынан қысылып шықты ма екен, салқын жел гу етіп , биік қарағай күрсіне шайқалды, балапан шілік белі майыса иіліп барып түзелді. Шоқ талдың іші күңгір– күңгір.

	– Онда неге келдің?

	– Бұлай құбыла қалатыныңды кім білген.

	– Жібер.

	Бұл жерде енді бір сәтке де аялдаудың реті жоқ еді, тағы да биікке өрлеуге тура келді. Біраз жүрген соң тал ұйылып, оның есесіне еңселі қарағай қалыңдай берді, ара– тұра үйір– үйір ақ қайың мен көк терек кездесіп қалады, ал ауа дымқыл тартып, бірте– бірте суына түскен.Тастақ беткейге өскен шөптің реңі жүдеу, әр тұстан жерге жабыса тарамданған арша көзге шалынады.

	– Ананы қара. Қызыл гүл. Жалғыз адасқан қызғалдақ!– деді қыз.

	Ол қызғалдаққа ұқсамайтын еді, жапырағы төгілген, сабағы ұзын бұл кездестірмеген жұмбақ гүл.Қыздың өзі секілді әлі сыры толық ашымаған, жанарды көркейте тұрып ынтықтыратын сұлулық. Айнала тарғыл тас, түксиген сесті жартас , түгін бермей сұстанған тылсым тау, жалғызсырай ма екен.

	Қыз гүлдің жанына отыра кетті, бағанадан бері жүрісте шаршады ма, өңінде кірбің бар. Маңайына жабырқау жүзбен қарап сездірмей күрсінеді. Жігіт оны өзінше ұқты.

	– Оқуға түсе алмағаның өкінішті– ақ, әрине. Бірақ екеуміздің қолымыздан не келеді, – деген.

	Қыз тіл қатпады, енді жалғыз гүлге қарап бұрынғысынан да мұңая түскен.Тас төбесі көтерілген күннің өткір сәулесі көз қарықтырады. Аршаның қышқылтым хош иісі көкіректі шайдай ашады.

	– Мына жалғыз тал гүлге үзіп алсаң, ештеме де өзгермейді. Қыздың сөзі жігітке түсініксіз болып көрінді.

	Қостаған да, құптаған да жоқ, қыздың иығына батымсыз қол салып, сілкіп тастай ма деген күдікпен үнсіз отырып қалды. Ол бұрынғысынан да кішірейіп, бауырына тығыла түсті, ана жалғыз гүлдей қорғансыз еді, құшағынан босатқысы келмеді, осылай үнсіз, тілсіз ұғынысып отыра бергісі келді.

	Қыздың көңілі бей– жай еді, кешеден бері қатты шаршаған. Бәрінен бұрын оқуға осымен екінші рет келіп, конкурстан өте алмай қалғаны жанына қатты батады. Дәл осы жолы ерекше үмітті еді, дайындығы да жаман сияқты еместін, соңғы екі сабақтың бірінен үш алғаны бәрін аяқ асты етті. Ауылдың осында жоғары оқу орындарында оқып жүрген жігіттері онда– мұнда барып, біраз шапқылап еді, ештеңе шыққан жоқ. Бар тапқаны мұны жұбата береді, енді қолдарынан басқа не келсін.

	Ауылға барғанда ренішін бөлісе қоятын адамы да жоқтың қасы. Ағайыннан бүйрегі бұрады деуге келетіні басқа әкеден туған әкпесі ғана , оның өзі бірде бүк, бірде шік, қысқа күнде қырық құбылатын күйеуінен аса алмайды. Әйтпесе шешесі қайтыс болғанда он үш жаста қалған мұны мектеп– интернаттың қарамағына басы бүтін беріп, біржола безгендей болып кетпес еді ғой.

	Бар жанашыры сол болса, аудан орталығында өз бетімен тіршілік етіп жатқан мұны іздеп те келмейтін, әйтеуір анда– санда ауылдан қатынаған адамдардан азын– аулақ тиын– тебен беріп жіберетін. Бұл үшін аса ауыр болған сол бір жылдың жазында да қара танытуға жарамады. Үш күн интернаттың қаңырап қалған жатақханасында жалғыз жабығып жата берді. Түн сайын әпкесінің келіп алып кетуін тілеумен ұзақ таңға зор жететін. Сонда жалғыздықтың зардабын жаны күйзеле татып еді, содан бастап өмірге бір реніш пен мұңға толы көңіл көзімен қарауды тапқан. Өзінің осы қорғансыз шағына кім кінәлі екенін білмей, кейде әбден таусыла келе, шешесінің орны сірә де толмайтынын , ол үнемі аңсатумен болатынын ұғып тұрып, жүрегіне ұялап алған мұңлы сағыныш удай ащы өксікке ұласқанда, оны өмірден осылай ерте кеткені үшін бейкүнә , демеуі жоқ бала көңілмен егіле айыптаушы еді. Ал интернаттың алабажадай кең мұның әр дыбысын қағып алып жаңғырықтырып, зәресін алумен болады. Түнде сырттан есік сықырласа, өз есінен бір сәтке де шығармайтын шешесі аппақ киімге оранып, құшақ жайып кіріп келе жатқандай қалтырайды. Сол үрейлі ойы кейде әбден меңгеріп алып, оған үрке сенетін де, атша тулаған жүрегінің дүрсілімен бірге дірілдеп тұрып, көңіліндегі қорқынышты көріністің расқа айналуын шошына тілейтін.Онда бұл өзінің бүкіл қайғы– мұңын арқалап, анасымен бірге ғайыпқа жүре берер еді. Бәлкім мына жұртта қалған бұралқы күшік сияқты көтерем күндерінен сол ғайыптың өзі тәуір шығар.

	Бұл жатқан бөлмеде он бір кереует тұратын. Енді олардың бәрі өзінің түйір демеуі жоқ көңіліндей жалаңаш. Ал үлкен қос терезеде перде жоқ, қоймашы баяғыда сыпырып алып кеткен.Түн болса содан ай сығалап тұрып алады. Бозамық сәуле бөлме ішіне дірілдей төгіліп, сырттағы биік ағаштардың көмескі көлеңкесі ішке қалбаң– құлбаң құлайды. Көзін жұмса болғаны мұны айнала қоршап алатындай, қоршап алып жапатармағай бас салатындай шошытады. Әдбен талып барып ұйқыға кеткенше олардан көз айырмай аңдысумен болады. Ал таң атқанда бүкіл ауыртпалығын бір сәтке болса да ұмытып, қайтып түн түнермейтіндей қуанатын. Таңмен бірге әпкесі есіктен кіріп келетіндей тәтті үміт қоса оралады. Әйтеуір алаулап атып, қос терезеден нұрлы шуақ болып құйылатын аппақ таң арманы да, демеушісі де еді.

	Әпкесі үшінші күні де келмеді, интернаттың ауласындағы сынбай қалған жалғыз орындыққа елегізіп ұзақ отырды. Екі көзі кең қоршаудың қақпасында, оның арғы жағында қыз– қыз қайнаған өмір бар, содан әріде мұның жалғыз жетімсіреуіне кінәлі күпір көңілі де бар. Кейде соның екеуін де аңсайды, кейде екеуінен де түңіледі.

	Арқасын беріп отырған жақтан сықыр естілді. Бұл келе жатқан күзетші шал Сәлім болар сірә. Әне булыға жөткірінді, «уһ» деп қабырғасы қайыса терең тыныстады. Ағаш аяғы сықыр– сықыр етіп, екі иінінен дем алып жанына келіп отырды. Әжімді жүзі қан– сөлсіз, ал жасаураған көзі қанталап кетіпті. Оның бұлай тым жүдеу көрінетін жөні де бар. Шал ішіп жүруді ұнатады, ал аузына арақ тисе, одан ұрысқақ адам жоқ үлкенімен де, кішісімен де жоқ нәрсеге бола ұрсысып жүргені.

	– Сен бала әлі кетпегенсің бе? – деді көріп тұрса да. Бұл үндеген жоқ.

	– Мен сенен сұрап тұрмын ғой, – деп кейіді ол.

	Жамалдың онсыз да ұлардай шулаған реніші өршіп кетті.

	– Қайда кет дейсіз? Көшеге ме?

	Шал тіксініп қалды.

	– Е, міне, бұлар беттен ала кетеді,– – деп бұрқылдап келе жатыр еді, жөтел қысып булығып қалды.

	Жамал ысырылып отырды. Шалды да, оның сөзіне де жақтырмағанымен кетіп қалмауын тіледі. Онда тағы да жалғыз қалады ғой. Ал жалғыз қалғанда көкейге кептелмейтін ой кем де кем, кейде өзінің бұл өмірде бар– жоғын үмытырып мәңгүрт етеді, іштей әлдекімдермен жауласып, әлдекімдерге мұңын шағып әлекке түседі. Оның өзі жанды жегідей жейтін азап.

	– Осы бесіктен белдерің шықпай жатып, неге қияли болғансыңдар? – деді күзетші шал түзеліп отырып. – Қызы да, ұлы да аш күзенге ұқсап шақ– шақ етуді ғана біледі. Бұ да болса, құданың нәубәті шыгар.

	Жамал оның енді ұзақ сөйлейтінін білді. Шалдың аузында тыным жоқ, бірді айтып, бірге кетеді. Ара– тұра қылғына жөтеледі де қалтасынан сырты кірлеген ақшыл дөңгелек дәріні алып, тілінің астына тастайды, іле қайтадан күңкілдейді . Біраздан кейін оның даусы ұзынсонар ызыңға айналды. Мұның екі көзі де, есіл– дерті де қақпа жақта болатын. Оның арғы жағындағы көшеден бірде атшылы, бірде жаяу, енді бірде шуылдасып балалар өтеді. Жалғыз тарғыл мысық әлденені қажалап жатыр.

	Күн ысып барады, бәлкім содан шығар басы ауырды, шөл қысқанын да сезіп отыр. Шал бір кезде бетіне қарады да, сөзінің далаға кетіп жатқанын біліп, иығынан тартты.

	– Осы сені ешкімнің іздеп келмеуіне қарағанда, ағайындарың алыста– ау.

	Жамал тіл қатқан жоқ.

	– Неге үндемейсің? – деді күзетші шал.

	– Алыста да, жақында да ешкімім жоқ, – деп шорт кесті бұл.

	Шал жалт қарады.

	– Қой, құдайға күпір болма. Бірге туған әпкең бар дейді ғой.

	– Ол өліп қалған.

	Жамал неге бұлай дегенін өзі де білген жоқ. Бәлкім ол мұның көңілінде шынымен– ақ өлген болар. Осы сәт тірі әпкесінен қаза болған шешесі жақын жүрген секілді көрінді Қайырымы жоқ тіріден, шапағатты болып өткен өлі артық шығар.

	Шалдың қанталаған көзінде аздап жылы шырай пайда болды, балдағын орындыққа сүйеп, қолын жайды. Күбірлеп дұға оқып, бетін сипаған соң, не айтарын білмегендей үнсіз отырды.

	– Солай де балам, – деді әлден соң. – Ал басқа жекжаттарың жоқ па еді.

	Қарға тамырлы қазақ бұлай қысқа қайырылмаса керек. Жамал басын шайқады.

	– Апыр– ай, бұл қалай болғаны, – деп жөткірінді шал.

	– Мен болсам, сені уағында алып кетпегені үшін ағайындарыңды, құдай куә, біраз жерге апарып тастап едім. Интернәтте өзің қалмасаң, күзетіп нем бар. Жатпаймын ба үйімде. Мұндағы ескі– құсқыға ешкім қызықпайды. Аяғы бар болғыр да сыздайтынды шығарып жүр. Ал кемпір ішесің деп екінші жақтан жегідей жейді. Ол байғүс сайтан судан тартып жіберсем, аурудың біліне қоймайтынын қайдан ұқсын.

	Шал тағы да бетімен лағып кетті, жөтелі де жиілей түскен. Бара– бара біреуге үйіп– төгіп бере салатын, біреуді қу тақырға отырғызып, жан– жағын жым– жылас жұтатып қоятын құдаймен ұстасты. Жамалға сөзінің бірі жетсе, бірі жетпейді. Ол бірте– бірте қаттырақ естіліп келе жатқан машинаның үніне құлақ түріп отырған. Міне, ағаш қорабының сылдыр– гүріліне дейін анық жетіп тұр.

	Алабұртып орындықтың үстіне шықты. Мынау дәл сол, мұның күткен көлігі, жездесінің ескі жүк машинасы. Өзі тоқтауға шақ қалып, тым баяу жүріп келеді. Әне қақпаға да жетті, аялдаған да сияқты.

	Сәкіден секіріп түсіп, жүгіре жөнелді. Анық сол, 10– 35 деген нөміріне дейін айна– қатесіз көрінген. Ақыры жеткен екен– ау, бәсе неге ұмытсын. Әпкесі де ере келген шығар, шешесінің бейіті осы жерде, басына барып қайтудың керектігін ойламады дейсің бе. “Қош бол, интернат, келесі күзге дейін мен қайтып оралмаспын! – деп іштей шаттана айғайлады. – Әпкем іздеп келді ғой, мені іздеп келді.”

	Машина әлі салдыр– гүлдір етеді. Мұнысы несі, интернаттың қай жерде екенін ұмытып, адасып жүр ме екен.

	– Мен мұндамын! – деп бар дауысымен айғай салды. – Тоқта! Ала кет!

	Қалдыра көрме!

	Жездесінің 10– 35 нөмірлі жүкмашинасы гүрілдеп кетіп барады. Бұл қақпаға жеткенше, тұрқы қысқа көшенің екінші шетіне де ілікті, аздан соң соңында будақ– будақ қою шаң ғана қалды.

	– Тоқта! – деп дауыстады бұл. – Тоқта! Мен мұндамын! Жамалмын ғой!

	Жанары жасаурап аяғының астын көруден қалды. Жүгіріп келе жатып сүрініп кетті де жер бауырлай құлады. Машинаның гүрілі ме, әлде дүние дүбірге толып кеткен бе, айнала салдыр– гүлдір, бар маң ызың– ызың шулайды. Тұла бойы қалтырап, буыны босап кеткен, құлаған жерінен көтерілмек болып көріп еді, бойын тіктеуге дәрмені жетпеді.

	– Тоқта! Бұл мен ғой! — деп шырылдай бергені ғана анық. Содан

	кейін...

	Одан соң күзетші шалдың жанында тұрғанын көрді “Бұл кім? Неге тоқта дейсің?”– дегенін естіп жауап берген секілді болды.

	– Әпкем дедің бе? Оның өлгені қайда?! – дейді ол.

	Тіл қатуға шамасы жоқ, өксік буып барады, лықсып келіп жатқан көз жасына ерік беріп, ағыл– тегіл аңырады.

	* * *

	Көкірегіне ып– ыстық жас құйылып жатыр, дәл сондағы кездегідей жасып барады. Несіне есіне алып еді, қалай ғана ұмтылмай жүр, баяғыда өте шығып еді ғой.

	Ал құлағының түбінде ескі жүк машинасының гүрілі, содан кейін Сәлім қартты көргендей болды. Ел қыңыр шал атап кеткен қария туралы ойланса әбден орынды да еді. Сол күннен бастап бұл қарттың үйінде болды, өз баласындай өбектеп– ақ күтті. Кейін араға ай салып іздеп келген жездесін балдақпен бір ұрып басын жарғаны да жадында. Ол сонда қаусаған ақсақ шалға қол жұмсаудан тайынбап еді, мұрттай ұшырып шығып жүре берген. Қария оған күйінген жоқ, ежелден өштескен дұшпанын мұқалтқандай қайта күшейіп алды. “Әй, өзін де оңдырмадым білем! Басы қақ айырылған шығар!”– дей берген.

	* * *

	Тау іші аздап салқын тартқан сияқты, сылбыр ағып самал есті, тарғыл тастың түбінде өскен жалғыз тал гүлдің алқызыл жапырағы үзіліп түсетіндей дірілдейді. Айналасы қиыршық ұсақ тас, күн көзінде жылт– жылт еткен құмдақ, бұл жерге қалай тамыр жайды екен. Сабағының төменгі жағы қабыршықтанып сарғая бастаған, тау қойнауына ерте түсетін салқын күздің белгісі шығар, әлде гүл ғүмыры әдетте қысқа ма. Жарқ етіп көрініп, жалт етіп тез жоғалатын сұлулықтың қадірі қашан да артық екенін сезіп, гүл атаулы өзін құрбандыққа ерте қиятын болар, әйтеуір дала қызғалдағы тез солатын. Мына жетім гүлдің де енді ұзақ жапырақ жаймасы анық.

	Қыз соған көз тігіп, отырып, тағы да жездесін есіне түсірді. Ол Сәлім қарттың үйінен басы жарылып кеткен соң, араға оншақты күн салып қайта келген. Есіктен кіре екі қартты бидайықтай қуырды. Босағадан аттай бере қаққан қазықтай қалшиып қатып қалған, шүңірек ұры көзі қадалған жерін қариды.

	– Сен шал мені ақымаққа балама. Жер қаптырып кетпексің ғой. Жоқ, оның бола қоймас! – деп тепсінді, – Жас та болсам, сендейлердің талайын көргенмін. Талатпаймын тал түсте.

	Қарт қанша қыңыр болса да, бұл жолы шыдап бақты. Сөзін аяғына дейін тыңдап, үнсіз отыра берді. Әпербақан жігіттің айтқандары шымбайына батып, төтеден киліге жөнелген кемпірін тез тиып тастады.

	– Сөйлесін, сарқылып болсын! – деген.

	Жездесінің зіркілі күшейіп барады.

	– Сіңіріңе ілініп жүріп, қара бақайыңа дейін арам екенсің. Ана жолы қалай сезбегенмін. Енді қарап отырсам, істеп отырған қылығың тұп– тура қылмыс. Сырт көзге жетім– жесірді жарылқаған болып көрінесің. Ал ішің толы бықсыған зұлымдық! – деп тұқыртып барады.

	– Ой, не деп тантып тұрсың! – деді кемпір шар етіп.

	Қарт тағы да аузын аштырмады.

	– Тәйт! Қосарласпа! – деп түнере түсті. Жездесі қалтасынан шылым алып тұтатты. Сіріңкенің шиін қасақана шалға қарай шертіп жіберді.

	– Балаға шын жаның ашыған– ақ шығар. Кім сенеді оныңа.

	Жүзіне суық күлкінің табы жайылып шыға келді, жақ еті жиырыла кекесінмен мырс етті.

	– Ешкім де сенбейді. Ең алдымен мына мен илана алмаймын. Көздеген жерің белгілі, балаға бауыр бастырып алып, ертең шешесінен қалған дүние– мүлікке таласпақсың. Ой, сұмдық– ай, зымиян– ай! Кәне, өтірік деші! Жалған деп көрші !

	Сәлім қарттың онсыз да қан– сөлсіз өңі қуарып бара жатқан. Іргеде сүйеулі тұрған балдағына қарай созылған қолы дір– дір етеді. Түрі әлемтапырық. Сөйлей беріп еді. Жөтел қысып булығып қалды, даусы тарғылданып шықты.

	– Солай де сұрқылтайым!

	Содан кейін кемпіріне бұрылды.

	– Әй, осы үйде іліп алар нең бар, шығар бәрін! Сал қапқа!

	Кемпірі шоршып түсті. Шалына сөйлеп үйренген дағдысымен бұрқылдап келе жатыр еді, ол тез тиып тастады.

	– Әкел бәрін! Сал ортаға!

	Қартты дәл қазір тындамау мүмкін емес еді, өрт сөндірген адамдай түтігіп кеткен, өзін де, өзгені де аяйтын емес. Тасемендей қатайып, көңіліне алған кесіміне әбден бекінген, тым сұсты.

	– Ақтар түгел! Сен екеуімізге дүниенің не керегі бар! Боқтықтың зары өткендердің көмейіне тығындауға жарайтын бірдеме табылса, сол да қанағат! Кемпір кібіртіктей басып, төрде тұрған әбдіреге қарай жылыстады. Қалтасынан кілтті ұзақ іздеп, бөгеле берді. Шалының айтқанын орындамасқа лажы қалмай, құлыпты зорға ашты. Жерге төселген алашаның үстіне екі– үш шапан, оралған кездеме, бір түлкі ішік пен қариялардың көйлек– көншігін лақтырып тастады.

	– Ал, не қылсаң, ол қыл! – деп тауы шағыла күңк етті. Қарт шашылған дүниені балдағының ұшымен жігітке қарай ысырды.

	– Әй, сұңғыла! Жинап ал да тез тайып тұр! Әйтпесе айнып қаламын.

	Жездесі есікке қарай ысырылды, бағанағы екпіні аздап басылайын деген сияқты, бірақ кескіні әлі ызбарлы.

	– Керек еді маған, шіріп кеткен шүберегің. Мұныңмен мені жуасыта алмайсың, көрдің бе, ойлап тапқан амалын! – деп безерді.

	Содан кейін бұған бұрылған.

	– Жүр қалқам. Әпкеңе барайық. Ол сені үйде күтіп отыр. Маған қалдырмай алып кел деген.

	Жамал шалға қарай шегінді. Бұрын да онша жақтырмайтын жездесін ана жолы тоқтамай өте шыққанда мүлде жек көріп кетіп еді. Ал екі қартта үн жоқ, отырған жерлерінде қимылсыз қалған. Үйдің ішін бәріне де қолайсыз жым– жырт үнсіздік жайлады, тек төргі қабырғаға ілінген ескі сағат дамылсыз сырт– сырт соғады. Кішкене жалғыз терезеден түскен күн сөулесі бөлме ішіне еркін тарамай, бұрыш– бұрышқа көлеңке қонақтаған. Әбдіренің жанында отырған кемпір әлгі аласапыраннан кейінгі осы тыныштықты бұзып аламын ба деп қорғаншақтағандай анда– санда жасқана күрсінеді.

	* * *

	Жамал селт ете түсті

	Әлдене сарт ете қалған.

	* * *

	Бұл жолы сартылдаған қатты дыбыс күшейе келе тау ішін жаңғырықтырып жіберді. Қай жақтан шыққанын айыру қиын, қас– қағым сәтте қойнау күркіреп кетті де, қарағай атаулы сыңсып қоя берді. Қатты ауыр зат жерге дүңк– дүңк соғылып, етекке қарай құлдырап барады. Құс біткен көкке дүрліге көтерілген, дәл төбеден бір үйір қара қарға үрей туғыза қарқылдап өте шықты. Манадан бері сыр бермей түксиген сесті тау аяқ астынан өзгеріп, әлденеге тұлдана кейіп, сілкініп қалғандай. Күркіреген қойнау сатыр– сұтыр етіп барып тыншығанша, бүкіл шың– құз етек жаққа өзеурей үйіріліп, жапатармағай қарауылдаған секілді қыздың көзіне бұрынғысынан да зорайып көрінді.

	– Таудан құлаған тас қой, – деді жігіт.

	– Мен жер сілкінді ме деп қорқып едім, – деді қыз.

	Содан кейін жігіттің осында келгеннен бері ашылып сөйлеспегенін ойлады, әлде мұның ауылға қайтатындығына шынымен қынжыла ма екен. Кеше бір ретте қалада қалуын өтінген, бірақ өзі көнбеп еді. Астана қанша үлкен болса да бұл үшін тар, осымен екі рет тауы шағылғандықтан ба, сірә да бауыр баса алмас. Оның үстіне ауылда үй– жайы бар, қыста совхоздан екі бөлмелі пәтер алған. Бұл баяғыдан тағатсыз күткен қуанышы еді, оны қалай қиып кетсін. Осылай өзімен өзі оңаша, алаңсыз тірлік құруды талайдан бері аңсап еді гой. Сонау жылы жазда жездесі Сәлім қарттың үйінен алып кеткен күннен бастап армандаған сәті болатын ол. Ал мұнда пәтер жалдап, тағы да әлдекімге кіріптар болуы керек, жоқ енді ондай қол– аяғы тұсаулы тірліктің бетін аулақ қылсын.

	Жігіт сол бәз баяғы қалпы, ашып тілдесетін емес. Өзінен үш класс жоғары оқыған, кейін бірте– бірте ыстық тарта берген ол дәл осы сәттегідей тұйық та еместі, енді неге серпілмейді. Көкейіндегісін жайып салудан қашанғы жасқанады. Өзінің қолы қандай әулетті еді, бауырына қыса тарт– паса да, саусағы иығына батып барады. Бірақ босанғысы келмейді, осылай отыра беруден басқа көңіл қалауы жоқ.

	Ойы әр тарапқа кете берді, мүмкін тағы да жолы болмағандығынан шығар, өзін арқа сүйері жоқ қорғансыз жан секілді сезініп, көңілі босаған тәрізденді. Баяғыдан, сонау бала кезінен қуанышы там– тұмдап қана кезігетін өміріне демеу іздеумен сарсылатын. Оның не екенін анық ұғып жатпай– ақ, әйтеуір аңсаумен болушы еді. Қазір де сол тіректі қайдан, қалай табатындығын жыға білмейді, тек ол кешікпей кезігуге тиіс. Сол ойына құлай сенеді, құлай сенген сайын тағатсыздана тосады.

	Бәлкім ол алыста емес шығар...

	Қыз өз ойына өзі елең етті. Жігіттің алақанына қолын салып, қайта тартып алды. Көптен күткен демеуі дәл жанында отыр ма екен, қиялын шарқ ұрғызған таянышы болар ма. Тек жаңылып, жаза басып отырмасын, тек алдамшы сезім, адасқақ қиял сүріндіре көрмесін.

	Заңғар тау тағы да түнере түксиіп алыпты. Оқшау шоқының бүйіріне шаншыла қадалған найза тас етекке қас қақпай қарайды, Қыздың тұла бойы бір ысып, бір суынды. Жігіттің кыстыға айтқан жалғыз ауыз сөзі тұла бойын өртеп бара жатқан. Не деп еді. “Мен сенсіз тұра алмаймын” деген сияқты еді ғой. Шыны ма екен... Әлде...

	Заңғар көкте ақ шарбы бұлт жеңіл қалқиды, ұланғайыр кеңістікте маңып бара жатыр, кейде жанарың түгілі көлдей көңіліңе сыймайтын даңғайыр әлемнен сая таба алмай сарыла сабыласың ғой. Дүние бірде тар, бірде кең.

	Қыз жігіттің жүзіне ұрлана қарады, ол алабұртып отыр, саусағын жасқана ұстаған қолы ып– ыстық. Дәл қазір мұның жауабын сарыла күтетін шығар. Тағдырын сол жауаптың өзегінде өріп, өзі де сарқыла ақтарылуға шақ қалып отырған жоқ па. Тек барын айдай әлемнің алдына осы қазір жайып салуға жүрегі дауаламай қойса не істесін, кейін шегінер жол қияметтен қиын екендігін қинала ұғанатындығына кінәлі ме.

	Жігіт шашынан еркелете сыйпады, ол мұндай батылдықты қайдан тапқан, тек тым батымсыз бола бермесе екен. Мұның ешқандай қарсылықсыз қалғанынан түсінбей ме бәрін де, көкейдегісін екі ауыз сөзбен білдіру қаншалықты ауыр екендігін өз басынан ұғып, еркін біржола билеп алмай ма.

	Әулетті қол өзіне қарай еңсергендей болды, қыз қарсылық білдірді, бәлкім іштей солай жасаған шығар. Әлде қорыққаны, әлде қуанғаны белгісіз, жүрегі кеудесіне сыймай бұлқынды, тамағына тас тұрып қалған, көкірегіне ып– ыстық жас құйылып күйдіріп барады. Көз алдында ақ шарбы бұлт шыр айналып, биікке, түпсіз заңғарға құлдырай сіңіп жоғалды. Көксеңгір аспан жанары жасқанбай үңіле қалған, жүзін жігіттің кеудесіне жасыра қойды. Ақбас Алатау, көксеңгір бұлтсыз аспан, қапсағай қара жартас, сыңсыған зәулім қарағай мен ақ қайың, тамыздың тал түстегі шар табақтай қызулы күні куә болған арманымен табысып, қылаусыз еркелегісі келді, осы ақеділ шағын барша әлемнің қуана көруін тілеп тұрып, бүкіл дүниеден қымсына қызғанды.

	* * *

	Аэропорттың ішінде жолаушылар көп, орындық жетпегені кең залдың ішін ерсілі– қарсылы кезіп жүр. Екеу– үшеу болып әңгіме– дүкен құрғандары, сағатына әлсін– әлі қарағыштап, ұшаққа отыратын сәтті асыға күткендері, есіктен кіріп, қарсы кездескенді кеудесімен қаға– маға билет тіркейтін орынға қарай жүгіре басып бара жатқандары бар, әйтеуір бүкіл қала осында көтеріле жиналғандай ығы– жығы. Емшектегі баладан бастап, еңкейген кәріге дейін табылады.

	Бұлардың ұшағы ұшатын уақытына көп қалған жоқ, әрі кетсе жарты сағатта отыру басталуға тиіс. Наурыз Жамалдың осында қал дегеніне қарамай ауылға кететіндігіне қынжылған күйде мәрмәр бағанаға дел– сал сүйеніп түр.

	Қым– қуат араласқан елдің абыр– сабыры, тұтасып ұзын сарынға айналған гу– гу сөз, сырттан естіліп тұрған матордың гүрілі, ұшақтан қалып қойған, манадан бері диспетчермен әлденеге келісе алмай безек қағып жүрген үш ала топылы өзбектің әуре– сарсаңы, қызды шығарып салуға келген, осында оқитын ауылдас жігіттердің әзіл– қалжыңы, – бәрі мұның қазіргі жетім көңіл күйінің жанында түкке тұрғысыз бос әбігершілік сияқты. Өзінен басқа ешкім өмірінде біреуді ынтыға сүйіп көрмеген, әлдекімге іңкәр болса, дәл мұндай құлай берілмеген шығар.

	Жамалды Қасым мен Сейіт әңгімеге қарық қылып тұр, бірінің сөзін бірі іліп алып мәз– мәйрам. Әсіресе политехникалық инстститутта оқитын Сейіттің аузы– аузына жұқпайды. Оны неше түрлі құйтырқы анекдоттың құйма құдығы дерсің, қайдан естіп, кімнен қағып ала қоятыны белгісіз, әйтеуір бұл орайда білмейтіні жердің астында, езуіңді жиғызбайды. Ал мұғалімдер институтының студенті Қасым аса сөзшең емес еді, қазір қыздың алдында ол да ширақ. Өзінің өлең шығаратын ауруы бар, мектепте оқып жүргенде бүкіл бала оған жалынып жүріп қыздарға өлең жаздырып алатын. Өлеңдері төгіліп– ақ тұрушы еді, таппайтын сөзі жоқ, жазғанын оқып отырып, көңілің болар– болмас ауған қызға егіле ғашық бола жаздайсың. Сол әдетін әлі күнге дейін тастамаған, бастары қосыла қалса, өлең оқып мезі қылады.

	Соның біреуі есіне түсті.



	Көңіл мынау

	Көтерілмей жүрсе егер,

	Сен кінәлі екеніңді кім білген.

	Сен көз жасым–

	Жанарымда іркілген.

	Үзіліп түстің

	Кеттің менің еркімнен.



	Аэропорттың радиоторабы күңгірлеп қоя берді, Алматы– Ақшоқы бағытымен ұшатын самолетке отыру басталыпты. Төртеуі де елең ете қалды, Жамал өзіне жалт қараған, жанары боталап сала беріпті. Қатарласа беріп қолынан ұстады, ақырын ғана қысып үнсіз қоштасты. Кейіндей берген екеуін үнемі аласұрып, құйындап жүретін Сейіт қояр да қоймай асықтырып, ұшу алаңына шығатын есікке елден бұрын жеткізді. Соңдарынан топтала келіп қалған ел екі ауыз сөзге келтірмей кимелеп әкетті. Жаутаңдап қарай берген қызға бар болғаны “Жолың болсын!” деп айтып үлгіріп, шетке ысырылып шықты. Жамал көптің дүрмегімен есіктен әрі өтіп көрінбей кеткенде, қолқасы суырылғандай ілгері ұмтыла бере тұрып қалды.



	Сен көз жасым –

	Жанарымда іркілген.

	Үзіліп түстің

	Кеттің менің еркімнен,



	– деп күбірлегенін өзі де аңғармады.

	* * *

	Ауылдың іргесінен басталатын жусанды құба дала тай шаптырым жердегі жотаға жетіп бірақ іркілген. Сол жақ қапталын көмкерген қалың тал Темір өзенінің арнасын қуа өрлеп шалғайға құлаш ұрады, сонау бас айналар қияндағы ұлы теңізге дейінгі сортаң, шалғайы мен шүйгіні көзден бал– бұл ұшатын көсе даланы шиырлай кезігі ұзақ сабылады.

	Одан беріде даланы ойдым– ойдым сортаң ойпаң шұбырлаған, шөлейт алқап самалды салқын кеште де ерні кезеріп сусырап жатыр. Өтіп бара жатқан жаз жаңбырсыз болғанда, онсыз да қуаң атырап күн көзіне оңған шүберектей тозыпты, қолыңа алып сілкіп қалсаң, іріп жүре беретін секілді. Ақ тақыр, көкпекті шаңдақ қыратқа кезек ұласып барын, жал– жал толқынданған қалың құмға тіреле іркілген. Сол арадан әрі қарай ел аяғы сирейді, ырымға соқыр бұлағы, не сасық құдығы жоқ таңдайы кепкен ұлы шөл басталады.

	Шөлдің сумаңдаған сұр жыландай ирелеңдегі, жүз бүктетіле жиырылып– жазылып, аяқ басқан сайын мың құбылатын құмы шегіне жеткізбей сілеңді қатырады. Қалыңдай келе шүпірлеген көп төбешікке айналады. Ішіне енсең, келген ізіңнен, барар жолыңнан жаңылдырады, қас қағымда іргесі сөгіліп өзгеріп шыға келеді. Алты ай жазда күйіп– жанып, отқа оранып жататын, қаңсыған, тозаңы шыққан жер.

	Жамал осылай қарай бесін ауа жол тартып еді, ақшам жамырағанша құмға да іліккен. Соңында ауыр тіркемесі бар шынжыр табанды трактор бір қалыпты жылдамдықпен ақырын жылжып келеді. Кеше ауылға таң алдында ғана оралған, шалғайдағы шөпшілерге жүк жеткізіп еді, содан бері дамылдаған жоқ. Бригадирдің өтінуімен тамақ іше сала қайтадан аттанды. Бүгінгі барар жері әлі шалғай, мына жүріспен үркер ауа жетсе жақсы, ал әрі кетсе таң біліне қара танытуға тиіс. Алыс жайлаудағы төрт отарға бөлінген қап– қап тұз, құдықтан су тартатын мотордың бөшке– бөшке жағар майы, азық– түлік, тағы басқа толып жатқан керек– жарақты жеткізеді де іле кері қайтады. Бұл осында бірінші рет бет түзеуі емес, өткен күзде бір рет қатынаған. Жолды ұмыта қойған жоқ, қазір қалың құмды айналып отырып, елу– алпыс шақырымнан соң, көкпекті жазыққа жетіп, мал ды ауылға тік тартады. Арғы жағы таяқ тастам жер.

	Батқан күннің соңғы күңгірт қызыл шұғыласы құм төбешіктердің үстіне жалқындана жайылыпты. Ұлы шөл қазір сарғыш реңін жоғалтып, қанқызыл түске боялған, тек қалың көлеңке мол жайылған шығыс қапталы күреңдене манаурайды, Шетіде, шегі де жоқ, жалғанды жалпағынан басқан ұланғайыр тылсым дүние. Әр тұста түн алдында бүғына тарылған далаға ереуілдей қарап, мойындарын созған құм шоқылардың беткейінен сирек тораңғы ербиеді. Иыр– қиыр бұтақтары сіңірлене тарбиып, қара көлеңкеде жанарды үркітеді.

	Қара жол оған аса таялмай, қиыстап жалтара берді, жақындаса жалмап– жұтып қоятын секілді араға арқан бойындай жер салған. Осы арада ойын шофер Қадырдың “Құм ішінде алыс жайлауды төтеден қиып алатын ескі жол бар, мен қыста екі рет сонымен қатынағанмын” дегені сап ете қалды. Мұның бала кезінің өзінде машина айдап жүретін кәнігі шофердің бұл маңда білмейтін соқпағы жоқ. Содан естуінше мына жолмен жүрсе, кемінде отыз шақырым жер ұтады. Айдалада ұзақ сабылғанша, осымен тартып кетсе, қайтер еді. Тракторы бабында, қапыда қалдыра қоймас, тіпті адасқан күнде құмды жаз бойы зерттеп жатқан кеншілердің бірі болмаса, біріне кезігуі мүмкін. Тек оның бетін аулақ қылсын.

	Осы шешіммен тракторына отырды, педальді баса беріп, өзіне әбден жаттанды қара жолдан бұрылмаған дұрыс шығар деп бір ойланған, бірақ ескі сүрлеуге аңсары ауды да тұрды. Оның үстіне ертеңдері Наурыз келіп қалуы тиіс, немере ағасы көптен бері төсек тартып жатқан, сол кісі қалжау болып, әкесі почташы қыз Зибагүлге телеграмма салдырыпты. Екі күннің бірінде түсінде жүретін жігіт бұ жайлауда бірер күн аялдаса, қайтып кетуі де мүмкін. Ал жолыға алмай қалса, өкініштен өртеніп те кетер.

	Зибагүл осы хабарды айтып тұрып қулана жымиған. Тегінде Наурыздың өткенде жазған хатын ашып оқыған сияқты. Мұны көрсе, сыр саумақ болып шыр айналдырады. Құрбыларының арасында кейінгі кезде жігіт пен екеуі туралы алып– қашпа сөз ұйтқып жүр, бұл почташы қыздың ісі екендігі анық, әйтпесе мұндай әңгіме басқа кімнен тарайды.

	Қыздың жүрегі дүрс– дүрс соғып кетті, жігіт жайында ойлаған сайын оны сағына түсті. Өзімен өзі болып кеткен осы сәтте газды қалай қатты басып қалғанын сезбеді. Трактор орынынан жұлқына қозғалып, көмескі сүрлеудің бойымен қалың құмға қарай тартты. Бұйрат– бұйрат толқынданған шөл қарсы алдында безеріп, ымырт түнге енді ұласқан апақ– сапақта жұмбақ қарауытады. Безбүйректене, таңдайы кебе сазарған сұлбасына көзі түскенде сескенейін деген, бірақ кері бұрылуды ойламады, тылсым құм шыжымдап тартып, саумалдап жетелеп бара жатты.

	Трактор шамының жарығы алдындағы тас лақтырым жерді айқын көрсетеді, сүрлеу қиыршық құмды қуып отырады екен, кей жерлері даланың тегіс жолына ұқсап, табанына шөптесін өскен. Жоталанған жал– жал сусыма құм жиектеп келіп, доғалдана іркіледі. Біраз жүрген соң төрт– бес киіз үй қона алатындай шағын алаңқай кездесті. Әр жерінде аласа тобылғы қарауытады, шамның жарығын қоян кесіп өтті.

	Бұл жерде де тіршілік тыныстай алады екен– ау.

	Жамалдың бойы жеңілдейін деді. Осылай соза тартып отырса, отыз– қырық шақырымды әрі кетсе үш сағатта жүріп өтеді. Тегінде төте жолға бұрылып дұрыс жасаған сияқты, 118 көне сүрлеу жан баспаған тылсым соқпақ емес қой, Қадырдың ескі машинасы екі рет өткенде, оның жанында тракторға құм бұйым болып па.

	Кабинаның іші қапырық, есік– терезесін ашып тастады. Тамағы құрғаған соң, үнемі жанынан тастамай алып жүретін, сырты былғарымен тысталған темір құтыдан су ішті.

	Шешесінен қалған дүние– мүліктен бұған бұйырғаны осы, оның өзін әпкесі бертінде әкеліп берді.

	– Ақкенжем, мынау әкеңнен қалған, осында келерде әдейі ала шықтым, көзіңдей көріп жүр, – деп орауын шешіп қолына ұстатқан.

	Әпкесінің Ақкенжем деп еркелеткені, мына қаракеті онша ұнай қоймаса да, әкесінің аты аталған соң алып еді. Содан бері қайда барса да тастамайды, оны үйде ұмытып қалдырып кетсе, қайта айналып келуге ерінбейді. Темір құты жанында болса, өзін көрмеген, суретінен ғана таныс әкенің аруағы жебеп жүретіндей сезіледі.

	Әпкесі кейінгі кезде жиі келмесе де, анда– санда бір соғып кететін болып жүр. Бұдан небәрі алты– жеті жас үлкендігі бар, бірақ өз тұстастарына қарағанда көзге егде. Қыз күнінде ауылдағы айтулы сұлудың бірі еді, өткен күннен көп өзгермегені аясы үлкен мөлдіреген қарақат көзі ғана. Оның өзі күлімдей алмайды. Мұңданып мұнартады да тұрады. Жездесі кім көрінгеннен қызғанып жиі ұратын, сол сорақылығын әлі қоймаған.

	Сүрлеу шағын ойпаңнан әрі шыққан соң бұралаңдай бастады. Түн ішінде ұлы шөлге қаймықпай ұрынған мұның қытығына тиіп, сынап көрмек болғандай бірталай жер иыр– қиыр ирелеңдейді.

	Міне, сүрлеу тағы да бүктетілді, оң қол жақтағы аласа төбешікке кілт бұрылып еді, табан жолы суға сіңгендей зымзия жоғалды. Қыздың жүрегі суылдап қоя берді, бағанадан бері біраз жер жүргені анық, әйтсе де кері қайтқаны дұрыс шығар. Қапырық құмның құбылмалы мінезінен сыралғы емес, оның алда тағы қалай өзгеретіндігін кім білген. Ана айдаһардай бұратылған жоталар жолына сусып құлап, кесе көлденең жатып алса, құрсауынан босанып шығу неғайбыл.

	Трактор үлкен тіркемесімен еркін айналатын алаңқай іздеп жан– жағына қарады. Міне, қызық, жоғалтқан сүрлеуі ат– жалданған құмның арғы жағында көсіліп жатыр. Соған түсіп ілгері жүріп еді, жол табаны қатқылдана бастады, қарсы бетінде екі биік құм шоқы зораяды, олар сүрлеуден оқшау, ат арқанындай шетте түр. Одан әріде кісі бойындай ғана аласа белдер сиыр– таңдайланып, жолдың бойымен жарыса жөнелген. Өрекпіген көңілі сабасына түсейін деді.

	Құм арасының жолы әлгіндей әредік адастыра жаздай– тыны болмаса, табаны теп– тегіс, ойы– қыры жоқ. Даланың қара жолында шоқалақтап мазаң кетуші еді, мына жер жүріске жайлы. Түнгі аспан да бұлтсыз, дәл бүгін жұлдыз біткен жамырап шыға келген. Ал шырқау биікте құс жолы мұнарта созылып жатыр.

	Есіне Қасымның бүкіл мектепте тентектігімен аты шыққан адуын қыз Жанбөпеге шығарған өлеңі түсті. Ол “Құс жолы” деген атпен қабырға газетіне басылған болатын. Қыздың есімін Жанбибі деп алыпты, ұмытпаса былай аяқталатын:



	Кәусар сезім

	Сарқылуға асықпа.

	Құс жолындай

	Жүрсің менен қашықта

	Жұлдыз жүрек

	Жанып– сөніп дірілдер

	Біле алмадым, біле алмадым

	Ғашық па...



	Газет ілінісімен біреу өлеңнің тақырыбын “Қасымның Жанбөпеге айтқан зары” деп өзгерте қойыпты. Балалар жарыса оқиды да, шек– сілесі қатып жамырай күледі, бүкіл мектеп араның ұясындай гулеген.

	Бұл қыздың өзімен бір партада отыратын інісі Әлібекті мазақ етіп, мәз– мәйрәм болып тұрғанда, елді киіп– жарып Жанбөпе жетіп келді. Әлгі у– шу күлкі пышақ кескендей сап тиылды, бәрі ауыздарына су ұрттап алғандай жым– жырт. Ол газетке көз салып тұрды да, балалардың біріне: – Қасымды шақыр! – деп бұйырды. Анау айтқанын екі етпей жүгіре жөнеліп, кешікпей ертіп әкелді. Балалар сілтідей тынған.

	– Мынау не? – деді Жанбөпе оған.

	– Өлең, – деді Қасым күмілжіп.

	– Кәне, дауыстап оқы!

	Қасым газетке таяу барып желкесін қасыды, Жанбөпеге көзінің астымен ұрлана қарап қояды. Тамағын қайта– қайта қырнап, салы суға кетіп тұрды да: – Басқа біреу оқысын, – деп естілер– естілмес күңк етті.

	Қыз жанына жетіп барды, жүзі суық.

	– Оқы! Әйтпесе... мені білесің ғой, оңдырмаймын! – деген.

	Қасым енді мүлде састы, көзіне түсе берген шашымен әуре болып, кірерге тесік таппай тұр. Ол түгілі мұғалімдердің алдында өз дегенін орындамай тынбайтын бір беткей, өр мінезді қыз бүкіл баланың көзінше абыройын айрандай төгуі әбден мүмкін. Жанбөпенің бір жігітке әл бермейтін қайраты да бар. Жақтан құлаштап тартып жіберіп, шөкеңнен түсіруден жүзі жанбайды. Дымы құрып міңгірлеп оқи бастады.

	– Тоқта! Елдің бәріне естіртіп шабыттанып оқы! – деп әмір етті қыз. Қасым өлеңді қайтадан бастады, үні жарықшақтанып кеткен, әр жолдың соңғы сөзіне демі жетпей ентігеді, маңдайына шып– шып тер шыққан.

	– Ал, қалай екен? – деп сұрады балалардан Жанбөпе Қасым тұтығып барып тоқтаған соң. – Жақсы ма?

	Жанбөпеге арналған өлеңді жаман деуге кімнің батылы барсын: – Тамаша! – деп шу ете қалды.

	– Шіп– шикі өтірік! Түкке тұрмайды! – деді қыз, олардың сөзін лезде аяқасты етіп. Содан кейін Қасымға қайта шүйлікті.

	– Жырт!

	– Не? – деп таң қалды ол.

	– Пәршеле!

	Қасым енді қатты састы, жанары тұманданып жұтына береді. Қабырға газеті мен Жанбөпеге алма– кезек қарап, түсініксіз міңгірлейді.

	– Жоқ, жырта алмаймын.

	Жанбөпе жұлқына ұмтылып барып газетті жұлып алды да қолына ұстата салды.

	– Кәне! Әйтпесе өзім жыртамын, сенің де дал– далыңды шығарамын! Қасым айналасына бұғына қарады, қабырғаға қарай шегіншектеп, сытылып қаша жөнелмек болды, бірақ Жанбөпе қарсы алдына тұра қалған. Амалы құрып газетті ортасынан қақ бөлді.

	– Міне, енді бәрі орынына келді, – деді қыз. – Ал, давай, көздеріңді жоғалтыңдар!

	Ертеңіне бұлар “Екеуі де комсомол жиналысында талқыланып, Қасымды қызға ғашықтық өлең жазғаны, әрі қабырға газетін жыртқаны үшін интернаттан шығарыпты. Ал Жанбөпеге оны соған итермелегені үшін қатты ұрсыпты” деп естіді. Сөйтіп ақын жігіт қызға өлең шығарамын деп, мектепті әкесінің бір танысының үйінде жатып бітірген. Барған үйі малды болатын, Қасым сабақтан шыққан соң өзеннен сиыр мен қойды кезек суарып сабылатын да жүретін, өзі аз күннің ішінде жағы суалып жүдеп кетті.

	Кейін оның “Құс жолы” атты сол лаң тудырған өлеңі аудаңдық газетте басылып шықты. Оған жіберген өзі емес, Жанбөпе екендігі белгілі болғанда, бұлар ештемеге түсінбей аңтарылған.

	* * *

	Манадан бері сағаттан астам уақыт жүрген шығар, ыстық құмның арасындағы жолда трактордың моторы қыза бастапты, радиатордағы судың қызуын көрсететін жіңішке тіл сексен мен жүздің ортасында дірілдейді. Тоқтап суытып алуды жөн көрді.

	Қуатты мотордың гүрілі сап тиылғанда, айнала құлаққа ұрған танадай тына қалды. Трактордың ішінде отырғанда байқамапты, сүрлеу жолдың табаны түнде шамның жарығында көрінгендей қатқыл емес, борпылдақ екен. Бір сәт дәмін ішіне тартып, айналаға қыбырсыз құлақ түрді, меңіреу тыныштық өзін де, өзгені де дел– сал қалғытып, бар маң қою қараңғылыққа тұмшалана мүлгіген. Анда– саңда ұсақ құм белдер сыңғырлағандай болады, сірә ұсақ қиыршық баяу сусып, етекке тайғанақтай сырғитын секілді. Алыстан, күңгірт, мешеу түннің қойнауынан күшік шәуілдеген тәрізденіп елең ете қалды, бұл маңда ел болуы мүмкін емес, әлде құмды кезген кеншілердің қосы бар ма екен. Не болса да түнгі жалғыз жолаушының көңіліне демеу, бойы жеңіл тартты.

	Әне күшік ит тағы да үрді, бұл жолғы үні құм ішінде тұншығып, барлығыңқырап естілді, өзі алыстан емес жақыннан шыққан сияқты, қыз жатаған құм белге қарай беттеді. Егер кеншілердің қосыны таяуда болса, жеті түнде от жақпай отыра алмас. Онда әдейі бұрылып барып, алдағы жолдың жайын анықтап алар еді.

	Қарсы алдында жоталана созылып құм бел жатыр, соның төбесіне көтеріле алмай біраз әуреленді, ортан беліне дейін барады да, сырғып етекке бірақ түседі. Тік өрмелей қиялап шықпақ та болды, бірақ ештеме өндіре алмады, аяғының асты опырыла сусып, жерге қарай лықсыта жөнеледі. Боркемік, қиыршық бел жалына қол арттыратын емес, ақыры дымы құрып тракторына беттеген, сол сәтте таяқ тастам жерден әлдене қараң етіп шыға келді де, қаққан қазықтай қалшиып тұра қалды. Қыз қорыққанынан құм белге қарай шошына шегінді, тұла бойы қалтырап қоя берді. Ойына құмның ши бөрісі түсе кеткен, басқа не дейсің, егер ол қорқау торуылдаса, тракторға жеткізбей бас салар.

	Сасқалақтап құм белдің төбесіне ұмтылған, екі көзі белгісіз қарауытқан мақұлықта, ол орынынан қозғалатын емес, шоқиып отырған сияқты, жоқ ұрымтал сәтті андып, жиырыла атылмақ шығар. Әне, қозғалақтап бүктетіле бастады, қараңғыда жерге жабыса қалды ма, көзге көрінбей кетті, қыз енді оның қай жағынан шыға келетінін білмей бұрынғыдан бетер шошынды, қыстыға, үрейі ұша айғайлады, жүрегі тулап көмейіне кептелгендей тынысы тарылып бара жатыр.

	Осы дәрменсіз шақта өзі қорқау ши бөріге балаған белгісіз мақұлық тағы да қараң– құраң қорбаңдап жақындаған сияқты болды, жоқ есік пен төрдей жерде зытып барады.

	Қыз сусыма құмға сылқ етіп отыра кеткен, мұндай су жүрек болар ма, қараңғыда түлкіні азулы жыртқыш деп ойлапты ғой. Ол көз алдынан әп– сәтте жоғалды.

	Өзіне де, әлгі жүрегін ұшырған түлкіге де кейіп, тракторына қарай аяңдады. Жаңағы қорқынышынан әлі толық айықпаған ба, тылсым түнде, айнала жым– жырт тыныштықта құм іші тым үрейлі болып көрінеді, қарауытқан тұйық аспан да көзге сұсты. Әредік құм сусып, сытыр– сытыр, сыңғыр– сыңғыр етіп үн қатса, жыпырлаған құм белдер аумағымен қопарыла жылжып, көміп өтетіндей сескендіреді.

	Тракторына отыра сала моторға от алдырды, демін ішіне тартқан меңіреу құм сілкініп жүре берді, ал жол әлі ұзақ болатын.

	Үркер жаңа ғана туған, жазғы таң енді қашық емес, әрі кетсе екі сағаттай мерзімде шығыс көкжиек сәулелене бастайды, оған дейін табан жолынан жаңылмаса, құмды көктей өтіп көкпекті жазық далаға да жетер.

	Жападан жалғыз отырып күліп жіберді. Адуын Жанбөпенің мектепті өзімен бір партада отырып бітірген інісі Әлібектің рабайсыз кескін– келбеті көз алдына келіп тұра қалған. Ол мінезі алақұйын апасына мүлде кереғар, үстінен түйе жүріп өтсе қозғалмайтын момын, қашан көрсең аузынан сөзі, қолынан бөзі түсіп сөлмірейіп жүргені. Екі ауыз сөздің басын құрай алмайды, бұл оның ел қатарлы сөйлегенін көрген емес. Сабақты да нашар оқыды, тақтаның алдына шықса болғаны, екі иығы салбырап, сорлайды да қалады. Ыза болған мұғалім: – Әй, ең құрыса фамилияң мен атыңды айтшы? – деп күйіп– піссе де Әлібек міз бақпайды, мелшиіп тұра береді.

	Күлгені, сол можантопай Әлібек таяуда інісінен хат беріп жіберіпті. Оқып шықты да шек– шілесі қатты. “Жаным Жамал, – деп бастапты ол, – сені менен артық сүйетін тірі жан жоқ. Маған күйеуге шықсаң, екі дүниеде өкінбейсің. Бұл құдайдай сөзім. Ойлан, жауабыңды асыға күтемін”. Бар болғаны осы, дәптердің бір бетіне шимайлағаны сол ғана. Күле– күле буыны босап, әлден соң сыртқа шығуға ыңғайланса, інісі есіктің алдында әлі тұр.

	– Сен кетпегенсің бе? – деді таңырқап.

	– Ағатайым, қыз қолма– қол жауап жазса, тосып тұрып ала кел деген, – деп төрге қарай жақындады. – Күтейін бе?

	– Жоқ, бара бер. Кейін келерсің, – дей салды.

	Әлібектен мұндай өнерді күткен жоқ еді, екі– үш күн бойы есіне түскен сайын күліп жүрді, бірақ құрбы қыздарына бұл жайында ләм– лим демеген. Момын жігітті олардың кейде шамадан шығып кететін әзіл– оспағына байлап бергісі келмеген.

	Жол табанындағы құм қалыңдай түсті ме, газды қосса да трактордың жүрісі өне қоймады. Әлгі аласа белдер жонданып, биіктеп алған тәрізді, кейбіреуі ескі сүрлеуге қарай еміне жақындаған, әне– міне басып қалғалы тұрғандай. Трактор шамының жарығы қарсы алдында сұлап жатқан биіктігі кісі бойындай құм жалға түсті. Айналып өтетін ашық жер жоқ, оңға да, солға да бұрылып, із кесіп көріп еді, алдынан құм жоталар кес– кестеп шыға берді. Тек бір ұрымтал тұстан ғана трактор сиятын саңылау тапқан, сол жерден сыналап өтіп, әрі қарай жылжыды да кешікпей тағы бір белге кездесті. Бұл әлгіден қомақты, бергі беткейі тік жарланып біткен, шамның жарығына шағылысып жылт– жылт етеді.

	Тракторын тоқтатып, жерге секіріп түсті де, маңайды жаяу барлады. Алдымен кейін жүріп, сүрлеудің сұлбасын тауып алған, ол көмескіленіп келді де, әлгі жарлауыт биік құмға жетіп жоғалды. “Бәлкім, одан бөлініп шығатын басқа жол тармағы бар болар” деген оймен айналаны біраз шарлады. Жоқ, қайда барса да биік құм жоталарға келіп тіреледі.

	Салы суға кетті, маңайын үнсіз шолып аз– кем тұрды да, тракторына қарай беттеді. Енді кері оралудан басқа лаж жоқ, талай уақыт болса сенделгеніне өкінді, даланың таныс қара жолымен жүре бергенде, осы кезде тай шаптырым жер ұтар еді. Есіне Қадырдың сөзі қайдан түсіп еді, оған да илікпес еді– ау, Наурыздың ауылға келетіндігі ғой асықтырған.

	Айсыз түнді мотордың гүрілімен жаңғырықтырып кері қайтты, әйтеуір кежен ізі сайрап жатыр, енді ол да бойға құт.

	Құм арасы мүлде қапырық, кабинаның іші де ысып кеткен, шіркін осындайда қырдың салқын самалы есіп жүре берсе ғой, кеудесін төсеп бір рахаттанып қалар еді. Ал түн ішінде қайдан жел соқсын, ол тек таң алдында ғана көтеріледі.

	* * *

	Біраздан соң ұйқы қыса бастады, жанары удай ашып берекесін қашырды, анда– санда қажып кетеді. Ендігі жетпегені осы еді, мүлгіп отырып, жолдан қиыс бұрылса, мына жыпыр– жыпыр құм белдердің арасынан қайтып жөн тауып шығу екі талай.

	Әртүрлі ойға кетіп отырды да, көңіліне алғаш оралған бір халық әнін өзін өзі қыстап бар дауысымен шырқай жөнелді. Аздан соң ән әуеніне беріліп, нақыш– сазына еліге шалқытты, қайырмаға жеткенде мотордың гүріліне егесе әуелеткен.



	Ах– ау, екі– ай жирен,

	Жалын түйген.

	Жалғанда ғашығымсың–ай

	Жаным сүйген.



	Өзі жиын–тойда ән кезегі келе қалғанда көп күттірмей– ақ шырқап қоя беретін әуенді қайта– қайта айтты. Бәлкім төрт рет, әлде одан да көп шығар, бара– бара сөзін қойып, құр әуенін ғана сызылтып отырғанын байқады. Екі жиреннің ырғағына үндесе кететін шумақтары көкейінде, әні аузында, сазды әуенге балқып отырып, соңында ыңғылға ауысқанын сезбеді. Сол бәсең ыңыл әлдилей тербеп, ұйқыға бөктіріп барады, өң мен түстің аралығындағы бұлыңғыр күйге түсіреді, әнді өзі емес, басқа біреу толқындата сызылтатын тәрізді. Даусы жағымды, үні әуезді, тоқтап қалмай тебіренте беруін қалайды. Енді біраздан соң трактордың гүрілі мүлде естімейтін сияқты болды, тек әсерлі ән ғана майда тербеледі.

	Енді ән тым алыстан естілді, айтушы бұдан сәт санап ұзап бара жатыр, онысы несі, ай далаға тастап кетпек болғаны қалай. Бұл жалғыз ғой, адасып кетсе қайтпек, оны неге ойламайды екен, әлде табан жолынан жаңылмайтындығына сене ме. Қалай болғанда да, кетіп қалуының жөні жоқ. Айғайлап шақырғаны дұрыс шығар, аты кім еді өзінің, неғып ұмытты, оны жақсы танушы еді ғой.

	Е, міне, жаңа есіне түсті.

	– Наурыз! Қайда барасың? Бұл мен ғой, Жамалмын!

	Ол қайырылып та қараған жоқ, мұны естімегені де, әйтпесе Наурыз тоқтайтын еді, өзін көре сала құшақ жая жүгірер еді. Алқына, сағына жетіп келіп бауырына басар, әлгі әуезді әнін төгілте қайтадан мамырлатып, еркелете әлдилер. Тап қазір бұған одан артық не керек, Наурыздың құшағында осылай сазды әуенге балқи тербеліп, барлық күдік– мұңынан тазарып отыра берсе болғаны. Тек ешкім екеуіне кедергі болмаса екен, тірі жан бұл жаққа аяқ баспаса екен, осынау ұланғайыр, шетсіз– шексіз дүниеде екеуден– екеу қалса екен.

	Ұйқы жеңген қыз осы күнәсіз арманына ұйыды, сол арман рахат сезімге бөледі.

	Көз алдында кең әлем. Кең әлемде Наурыз бен өзі ғана.

	Екі жирен әні қайтадан анық естіле бастады. Әнмен бірге саумал самал еседі, салқын, жанға жайлы леп жүзін аймалап, иығына төгілдіре жайып жіберген қолаң шашын қылықты желпиді. Түнгі бұлтсыз аспанда жеңіл қалықтап, толқындана ырғажан әуенге құм шағыл сыңғыр – сыңғыр қосылған, әлдекім ұсақ күміс теңгелерді жерге шашып– шашып жіберді ме, жоқ заңғар көктің алыс төрінде жымыңдаған сансыз жұлдыз аппақ меруерт болып қылаулана төгілген шығар. Көз алды неше түрлі– түсті сәулеге бөленген.

	Әне, Наурыз әдемі әнін жамырата шырқаған қалпы өзіне қарай құшақ жая жүгіріп келеді. Екі аралық қашық та емес, бірақ жете алмай қойғаны несі. Жолын құм белдер бөгеп, кесекөлденең сұлай– сұлай кеткен. Жігіт бірінен соң бірінен көктей өтіп асығып– ақ ұмтылады, тек жүрісі өнбейді. Қыздың тағаты таусылып бітті, трактордан секіріп түсіп, қарсы жүгірді. Ту, у, ауа қандай қапырық, екі аттамай жатып тығылып ентіге берді. Әлгінде құм шағылдан басқа ештеме көрінбейтін сияқты еді, енді қақ жолда тарғыл қой тастар дөңкиеді. Міне, біреуінен аттап өтті, екіншісі де бөгет болған жоқ, тек келесі тас тым ыңғайсыз жатыр, секіре бере сүрініп кетті. Мұндай жаман құламас, ауада қалқып барып жер сүзе жалп ете қалған, маңдайы тасқа тиді ме, көзінің алды ұшқынданып кетті.

	Құлағанын Наурыз көрген екен.

	– Тұр! Тұр! – деп қинала айғайлады.

	– Тұр! Тұр! — деп жаңғырықты түнгі аспан.

	Көзін ашып алса, тұтқадан қолы шығып кетіпті, соған маңдайы тіреліп екі бүктетіліп отыр. Ұйқы әбден жеңген кезде бойын билей алмай сылқ түссе керек. Басы шынымен зеңіп барады, ал трактор тоқтап тұр, моторы сөніп қалған. Қарсы алдында сүйір құм төбе зораяды.

	Жүрегі су ете қалды, әлде қорыққаны, әлде мына оқыс көріністен қатты сасқаны белгісіз, делсал отырып қалды. Делсал отырып– отырып барып кабинаның есігіне ұмтылды. Жалғанның жазымы көп деген осындай– ақ шығар, ауыр трактор құм төбеге моторы көміле енген, артқы жағында да сондай тағы бір биік жота төніп тұр. Жолдан шығып кетіп, иыр– қиыр сенделгеніне біраз уақыт болған сияқты, мана келе жатқанда мұңдай жер кездеспеген.

	– Қап! – деп санын соқты. – Бітті, енді мына құмнан құтыла алмайсың!

	Дауыс өзге біреудікі секілді, ойында бір ғана қаракет, қайткен күнде бір амалын табу керек. Жанталасып жүріп тіркеме арбаны ағытып тастады. Сүрініп– жығылып жүріп, моторды көміп тастаған құмды онды– солды ысырды. Не істеп жүргенін онша түсінбей кабинаға қайта отырды. Дес бергенде, мотор аман екен, стартерді басып еді, тұншыға тырылдап барып от алды, енді бәрі сәтіне қарай болатын іс.

	Міне, кейін қарай жылжып барады, жоқ, шынжыр табан қалың майда құмда шыр айналғанда, ауыр трактор оң жағына сырғи жантаяды. Бүйте берсе, біржола аударып тынар, тағы да жерге түсті. Тағы да не істерін білмей жүріп, сол қол жақтағы шынжыр табанның астын қолымен қаза бастады, ұсақ сусыма құмды өшіге, өршелене боратты. Сол бір есірік сәтте тіркеме арбада күрек бар екендігі есіне түскен. Орынынан серпіле атылып соған жүгірді. Бірақ бұл әрекетінің бәрі бос далбаса екен, сусыма құмнан бір күрек алса, орны сол сәтте қайта толады. Алайда қимылдай беру керек. Құммен тістесе алысты, алысқан сайын зығырданы қайнады. Не қоймағай құрдым құм мұны жұтады, не бұл құмды тоздырады, екінің бірі ғана.

	Күректі ашына, кіжіне сілтеп, құмды дамылсыз боратып жатыр. Боратқан сайын сүйір төбенің іргесі сөгіліп, төменге лықси төгіліп жатыр. Аңда– санда тракторға отырып, газды азыната басады, ауыр машина гүж– гүж күңіреніп, оң жақ бүйіріне жантая түседі.

	Өне бойын тер жауып кетті, жұқа көйлегі денесіне жабысып қалған. Біраздан соң – күректі лақтырып жіберіп, тіркемедегі қаптарды жерге лақтыра бастады. Трактордың оң жақ табанының астына соларды сыналап салмақ болды. Онысы да құр әурешілік екен, ауыр машинаның тісті шын– жыры айналмай жатып, құмға сіңіп жоғалды. Обыр шағыл көмейіне не тықсаң да қақалатын емес, таңдамай, талғамай жұтады.

	Ол бара– бара бұған да ауыз салар. Таңғы салқын біліне бастаса да қызуын жоғалта қоймаған құмға сылқ етіп отыра кетті. Кісі қолы тисе етекке судырлап төгіле жөнелетін төбені күреп тауыса алмас, бәрін осы жерде қалдырып жаяу кете бергені жөн шығар.

	Еңсесі езіліп барады, тұнжыраған түнді болар– болмас сергітіп, таң алдындағы салқын самал ескен, жұлдыздардың өңі қашып бозара бастапты, тек темірқазық қана әлі ажарлы, ал үркер көрінбейді. Құс жолының орнында көзге зорға шалынатын тозаң ғана қалған. Дәл төбесінен бір топ торғай дүрліге ұшып өтті, таң сәулесін тоса– тоса тағаттары таусылып, шығыс көкжиекке қарай үйірімен асыққан секілді лезде із– түссіз жоғалған. Алыстан қасқыр ұлыған тәрізденді, әлде бұған белгісіз, құмның тылсым қойнауында ғана болатын жұмбақ мақұлық азынай жөнелді ме, құлағының түбі ызыңға толып кетті.

	Әлібір шешімге келмеген күйі орынынан сүйретіле тұрып, кабинаға көтерілді. Тракторды тағы бір жылжытып көрмек. Дағдылы қимылмен іске кірісіп те кетті, екі көзі сүйір құм төбеде. Апыр– ай, шыны ма, өтірігі ме, трактор баяу жылжып барады, сірә бұл жаза басып отырған шығар. Жоқ, ақырын қозғалғаны рас, міне кемі бір қадам кейін шегінді.

	Тәңір– ай, мұнысы несі, трактор шалқайып барып оң жақ бүйіріне ауа құлады. Құлап бара жатқанда жандәрмен жерге секірген, бірақ кеш қимылдапты, сол қолын кабинаның жиегі басып қалды. Ет қызуымен жұлқа тартқан, қақпанға қаптырғандай сырқырап қоя берді, тістене айғайлап жіберді. Білегі сынып кетті ме екен, біресе удай ашып, біресе шыдамын сарқа шаншып, жанын көзіне көрсетіп барады, енді шым– шымдап тартып көрмек түгілі, қимылдау, түзеліп жатудың өзі мұң болды. Астындағы құмға сау қолының шынтағымен тіреліп, бүк түскен күйі қыбырсыз қалды, мандай– ынан сорғалаган ащы тер көзіне құйылып жатыр, өкпесі аузына тығылды, дем алысы жиілеп, ауа жетпей барады.

	Осы күйінде жарты сағаттай жатқан болар, ауру бұрынғыдан да күшейе түскен, білегі тез ісініп, қаракүреңдене бастаған. Өліп кетсе де, колын босатуы керек, әйтпесе тіршілігінің оты біржола сөнгені.

	Бүгінгі сапар мұның ең соңғы сапары шығар, дәм– тұзы таусылған жері құрдым құм жайлаған жапаңдағы шөл болып, ай далада көмусіз ит– құстың жеміне айналғаны ма. Шыбын жанын шүберекке түйгізген ауру, осы үрейлі ой барлық үміті мен төзімін шілдің қиындай тоздырып, әлде қапыда қалған өзіне, әлде қыр соңынан шырақ алып түсіп, аяқтан шала берген қатыгез тағдырына кейігені белгісіз дүние атаулыдан жүрегі шайлығып құладүзде күңірене егілді. Маңдайдан сорғалаған тер мен көзінің жасы сарғалт құмга сырт– сырт тамады, сырт– сырт тамып сіңіп жоғалады.

	Шөл енді бұрынғыдан да қатты қысқан, өне бойы өрт болып күйіп барады, тандыры кеуіп, жұтынатын түкірікке де зарыққан. Бара– бара құмга сіңіп жатқан көз жасын кұрдым шағылға қимады, алақанына жинап алып жұтып жіберсе, шөлі аз да болса қанар ма еді, әттең дәл казір оған да шамасы жоқ. Тілі таңдайына жабысып, тісінің түбі сыздайды, көкірегі удай ашығанда, аш мысық арпалыса тырнап жатқандай шошындырады.

	Соңғы күшін жинап, қолын тістене, өзін өзі азапқа сала тартты, мейлі мына қасіретке шыдамай өліп кетсін, енді бәрі бір. Көз алдында мұнартқан сасық тұманға, әлде көз жасына қақала– шашала алысты. Жанарында жасын ойнап, шатыр– шұтыр жарылғаңдай, үстінен зілдей салмақ жанша езгендей, бауырын басқан құмдақ жер төңкеріле аударылып бара жатқандай...

	Тұла бойында сау қалған сүйек жоқ секілді, бәрі қан қақсайды, азапқа салған ауру бірде сап тиылып, іле қайта күшейеді. Әл– шамасы таусылайын деген. Еңді бір сәтте оны да сезінуден қалған болатын. Соңғы күшін жиып қатты бұлқынған бетте шалқалай құлаған.

	Одан кейін ол екі дүниеде де жоқ еді. Есінен танып, бар азаптан уақытша болса да құлан– таза құтылып, қимылсыз жата берді. Ал, құм шағыл рауандап атқан таңның алғашқы көгілдір шапағына малынып, түк көрмегендей ажарланып келеді.

	* * *

	Күн арқан бойы көтерілген, таң әулетінде сылбыр ескен жел басылып, құм іші күйіп барады. Тамыздағы ыстық күннің өткір сәулесі көз қарықтырып, бас сауғалар көлеңке іздетеді. Бұдан да түннің тұнжырап тұрып алғаны жақсы екен, әлде есі кірмеген күйі өліп кеткені дұрыс па еді, енді манағы азаптың бәрі қайта қыспаққа алады.

	Жаралы қолының ісігі ұлғая түскен, иығына қарай жайылыпты, білегі, бұғанасының түбі сырқырап әкетіп барады, сүйегі сынған болар, әлде шытынап кетті ме екен, айырып болатын емес, сәл қозғалса қанқақсайды. Шыбын жанын көзіне көрсеткен соң, ауруды сәл де болса басудың амалын қарастырды, басына тартқан орамалымен мойынына асып алды.

	Зорға дегеңде орынынан тұрды, аяғының астындағы құм сусып, тайып жығыла жаздады. Трактор оң жақ бүйірі шағылға көміле аударылыпты, төгілген солярканың исі мүңкіп тұр, күн мен құм ыси келе тұтанып кетсе, бәрі өртке оранады. Бірақ оған жасар қайраны жоқ, өз басын ажалдан арашалап қала алса да жарады, тек солай бола қояр ма екен. Безерген құм көңілден үміт атаулыны бездіреді.

	Дүние неткен безбүйрек.

	Анадай жерде күрек жатыр, барып қолына алды, әрі таяныш, әрі қару болар, бұл жерде қажетіне жарайтын басқа ештеңе жоқ. Тракторға жанары жасаурап қарап тұрды да, келген ізіне қарай аяңдай беріп кілт тоқтады. Әкесінің қара былғарымен тысталған темір құтысы қалып барады ғой. Сүйретіліп кері оралды, сусыма құмда тайғанақтап жүріп трактордың кабинасына да жетті, үстіңгі есік шалқасынан ашылып қалыпты, құты көрінбейді, сірә асты– үстіне шығып қопарылған орындықтың астында қалған– ау. Құрал– сайман салған кенеп дорбаның аузы ашылып кеткен, темір– терсек ыбырсып жатыр. Соларды күректің ұшымен түрткілеп жүріп тауып алды. Соны медет тұтып жолға шықты, теңселіп келеді, алға басқан аяғы кері кетеді.

	Трактордың құмдағы ізі сайрап жатыр, мұның ендігі үміт артатын серігі сол ғана, ол құм белдерді шиырлай кезіп барып, ұлан далаға алып шықпақ, содан үлкен қара жолға түседі, ал оның бойы жүргіншісіз болмайды, біреу– міреу кездесер, тек соған дейін қуатын сарқып алмасын. Қатты шаршағанын бірде сезеді, бірде аңғармайды, көкейде жартымды ой да жоқ, көз алдындағының бәрі өгей, осы қазір ғана көргендей бейтаныс, мүлде жат, тіпті өзі де басқа жан секілді. Өмірде бар екендігіне дәл осы сәттегідей ешуақытта өкінбеген болар, азап– қайғысыз ізім– ғайым жоғалып кетсе, одан өткен қуаныш бар ма, тек ондай ұшан– теңіз бақытты бұған кім берсін. Өткендегі ауыртпалықтарыңды ұмыттыра беріп, шер– шеменін қайтадан жамырата қаптатып жіберетін тірлікке мұндай рахымдылық қайдан келсін, ол осындай азапты сәтте сағыздай созылып ұзара түспей ме.

	Артына бұрылып қарап еді, трактор көрінбеді, әлгінде өзі айналып өткен құм белдің тасасында қалыпты. Оны былтыр алған болатын, су жаңа күйінде қолына тиді, сонда өзіне басы бүтін берілгендей ерекше қуанған, тіпті кабинадан түскісі келмейтін, бригадир Мұрат қайда жұмсаса да ерініп көрген емес, ләм– лим демей жүре беретін. Әр сапардан оралған сайын, қанша шаршап келсе де, жалтыратып тазартып қоятын. Кабинаның ішін де әшекейлеп бақты, өзі әдейі арнап тоқыған кестелі пернеге дейін іліп еді енді тастап барады.

	Қыздың жүрегі шым ете қалды. Құм белдер теңселіп кетті.

	Жоқ, тепе– теңдігін жоғалтқан өзі болатын, алға қарай ұмсынып барып, бойын зорға тіктеді. Бірде сүйеніп, бірде сүйретіп келе жатқан күрегі қолынан түсіп кете жаздады. Соның сабына кеудесін тіреп, алқына тұрып қалды. Есік пен төрдей жерде білектей сұр жылан ирелеңдеп барады, бұдан сескенетін түрі жоқ, басы қақшаңдап өзін қаймықтырады, жиырылып жазылған сайын сұстана түседі. Әне жолын кесіп өтіп, сұрғылт құммен астаса жоғалды.

	Ентігі аз да болса басылған тәрізді, тағы да алға жылжыды, сонау бір биік құм төбеден асып түссе, арғы жағынан көкпекті дала ашыла кететіндей көрінді.

	Ал қазір қызға бәрі де: сырқыраған жаралы қолы да, ирелеңдеген, жуық маңда таусылмайтын ескі сүрлеу де, тамыздың аптап күні де, тиянағы жоқ сүреңсіз ойлар да, тіпті осы мехнатты шақтың әр сәті де жау болатын.

	Қыз бар азап– бейнетімен жалғыз алысып келе жатып, жадау ойына дәтке қуат болатын таяныш іздеді. Көз алдына Наурыздың бейнесі оралған. Ол келді ме екен ауылға, келсе іздеді ме екен мұны, бәлкім оралатын сағатын күтуге тағаты жетпей, мектепті бірге бітірген жолдасы Қайырбайдың былтыр алған жигулиімен соңынан қуа шыққан да шығар.

	Осы ойдың ерік– жігерін баурап алғаны соншалық, бара– бара мотордың гүрілін естігендей болды, тоқтай қалып, айналасына құлақ түрді. Қателеспесе екен, тек құм төбелердің арасында адасып кетпесе екен.

	– Мен мұндамын! – деп айғайлады жанұшыра. Даусы жұтылып алысқа кетпеді.

	Осы қалпында түс ауғанша тыныстаған жоқ, анда– саңда күректің сабына сүйеніп, аз– кем дамылдағаны болмаса, сылбырап жүрді де отырды. Сол әбден қажыған уақытта ештеме ойламады да, тек бағытынан жаңылмауды ғана күйттеген. Қарсы алдындағы өзі жетуге асыққан биік құм төбенің етегіне іліге бере талмаурап бара жатқандай сезіліп еді, сол тұста қолынан күрегі түсіп кеткен. Таяқ тастам жер еңбектеп келіп сұлық түскенін аңғармады, тек әлде қайда алыстан мотордың гүрілі еміс– еміс естілгендей болды. Шымшытырық көріністер көз алдында шұбап жүр.

	* * *

	Есін жиғанда денесінде жан жоқ тәрізді еді, қозғала алмады, әлде өзінің қозғалғысы келмеді ме, от– жалын тұла бойын шарпып тұр, бауырын төсеген құм да ыстық. Жаралы қолы сыздап барады, ал тілі таңдайына жабысып қалған.

	Осы арада қанша жатқанын мезгілдің бесін болғанынан айырды, сірә көзі ілініп кеткен– ау, сәл де болса тыңайған.

	Әупірімдеп орынынан тұрды, күрегінің жоқ екендігін соңда бірақ білді. Бір тұрып, бір жүріп келе жатып сүрлеудің үстінде қарайып жатқан затқа көзі түсті. Кеше жолда кездеспеген сияқты еді, не екендігін айырғанша тағаты таусылды, бәлкім кен іздеушілердің машинасынан түсіп қалған су толы бөшке шығар. Дүниеде кездейсоқтық аз ба, сәті түссе бәрі де мүмкін.

	Аяғын барынша жиі басып жақындай берді, қарайған заттың темір бөшке екеңдігіне еңді шүбәсі қалмады, ол бірақ бос еді. Бұл жолы да үміті ақталмады, соған қатты қынжылып тұрып, осы арадан оң жақ бүйірге қарай кеткен машинаның ізін көрді. Жүріп өткеніне көп болмаған сияқты, өйткені бөшкедегі жанармай әлі ағып жатыр. Әлгінде әлі құрып жатып қалмаса, онымен кездесуі де кәдік екен.

	Машина кеткен жаққа қарап, өкініш өзегін өртеп тұра берді, оның қай жерге аялдайтыны белгісіз, бәлкім түсіп қалған затын іздеп кері оралар. Әлде құм шағылды ұзақ кезіп, алған бетінен бұрылмай кете бере ме. Әлде таяу жерде тоқтап тұрған шығар, ана құм жолдың арғы етегінде кеншілердің шатырлары бар шығар.

	Осы ойдың жетегімен жүре түсіп барып іркілді, құмнан құтыла алмай тұрып, оның тылсым қойнауына қайта енгені ессіздік емес пе, алған бетінен қайтпауы керек. Көйлегінің жеңін зорға жыртып алды да, темір бөшкенің үстіне тастады. Егер кеншілер қайтып оралса, соны көріп әлдекімнің осында болғанын, белгіні бекер қалдырмағанын сезер де, соңынан іздеп шығар.

	* * *

	Бүгін құм ішінің тылсым түніне екінші рет куә болып отыр. Күн батар алдында соққан қатты жел әлдеқайдан қуып әкелген жалбыр бұлттар аспанды тұмшалап тастап еді, айналаны аяғыңның асты зорға көрінетін тастай қараңғылық тұншықтыра қымтаған. Ауадан жаңбырдың салқын исі білінгелі қашан, бағана ақшам жамырамастан бұрын– ақ сезілген, содан бері ең болмаса бір тамшы тамбай, діңкені құртып бітті. Аспанның асты қақ жарыла күркіреп– күркіреп алып, телегей– теңіз нөсер шелектеп құйып берсе, дүниені астан– кестенін шығарып топан су ылаң салса, бұл сол тасқынды, адуын, аласұраған селге тұншығып өлсе, жаналқымынан алған шөлі бір қанса.

	Қорғасын бұлттар құм төбелерге тіреліп, маңайды түңіліктей тұмшалады ма екен, қыздың тынысы тарылып бара жатты. Ішке түскен ыстық түн баласында да басылатын емес, өне бойы күйіп– жануын қоймаған, алақанына дейін қыз– қыз қайнайды. Осы індетке айналып бара жатқан азаптан құтқаратын жалғыз ғана құдірет – бір жұтым су.

	Қыз тізерлеп отырды да көкке телміре қарады.

	– Тәңірім, ең соңғы тілегім болсын, жіберші ақ жауыныңды! Жылға– жыраны көктемгі долы өзендей тасытып, гүр– гүр сарқыратшы!

	Айнала тым– тырыс, ештеңені көрмейтін су қараңғы соқыр, ештемені естімейтін таскерең. Безерген құм да, ол да безбүйрек, демін ішіне тартып тасқараңғыда жемтігін жұтына іздейді, ай далада мұны бар азаптан құтқаратын жалғыз жарылқаушы– жалмауыз ажал ғана. Ол да жуық маңда төбе көрсетер деймісің, келсе де сілеңді қатырып барып жетер.

	Көзіне тығылған ұйқы жанарын қариды, бірақ сырқырап жегідей жеген ауру дамыл тапқызатын емес, түнге қарай тіпті күшейе түскен. Бауырына да, ыстық құмға да басып көрді, одан өзгерген ештеме жоқ, қанқақсауын қоймайды, уыты шөлдің азабынан асып түспесе кем емес. Ажалдың бейнетсіз келгені де бір ғұмыр екен гой, бәрін басқа түскенде бірақ білесің. Кеудесін кере күрсініп көзін жұмды, бәрінен күдер үзген, қайтадан талықсып кеткен.

	Есін жинағанда жерде етпесінен жатқанын көрді. Сол сәтте... Япыр– ай, сол сәтте машинаның гүрілі естілген сияқты болып, демін ішіне тарта қойды. Мотордың даусы қалың құмға жұтылып шығады, әлде тұйыққа тірелген өз әлемінің азан– қазаны ма екен. Жоқ, анық естіп түр, мына гүріл тегін емес, мұның кешеден бері сарыла күткен үні.

	Жаралы қолының ауырғанына қарамай барын сала ышқына жүгірді. Анда– санда айғайлап үн салған болып жанын жалдап келеді, мотордың гүрілі бір өшіп, бір тұтанады, бар азаптан еңді құтылмақ болған саяқ үміт бір сөніп, бір жанады.

	Тәңір– ай, шыны ма, өтірігі ме, таяқ тастам жерде жүк машинасы келе жатыр, гүрілі жер жарады, өн бойынан бүкіл үрейі мен азабын үркіте қуып дүр– дүр етеді. Міне, тіптен таяла түскен, әне кілт тоқтады, кабинадан екі адам шығып, өзіне қарай беттеді.

	Қыздың жүрегі атша тулады.

	– Мен мұндамын! – деп айғайлады.

	Алайда өз даусын өзі естіген жоқ, көз алды тағы да бұлдырап бара жатты. Одан кейін...

	Одан кейін қызға бәрі бір болатын.

	* * *

	Өзін кен іздеушілер құтқарып қалғанын аудандық ауруханада жатқанда бір– ақ білді. Осында келіп түскеннен бері айдан астам уақыт өткен, оның алғашқы күндері де бұлыңғыр, не болып, не қойғанын елден естіді. Дәрігерлер әл– қуаты әбден таусылған мұның өмірін сақтап қалу үшін қол– дан келгеннің бәрін жасапты, зардабы қанға шаба бастаған сол қолы шынтағының буынынан кесілген, абайсызда қозғап қалса, елден бұрын өзін шошытады. Көбіне қарамауға тырысады, бірақ көзі ырқынан тыс түсе береді. Ал кірпігі ілінсе, баяғы құм шағылдың ішінде жападан жалғыз адасып жүреді, шөл қысып, бір жұтым суға зар болады, құр сүлдері қалады.

	Қазір қос терезесі көше жаққа қараған кең бөлмеде екі– ақ адам: өзі және қырықтан асқан шопан әйел. Серігі сөзшең емес, көбіне үнсіз жатады да қояды, далаға да шыға бермейді.

	Өткенде қолына әдеби журналдың бір ескі саны түсіп еді, соны парақтаудан жалығатын емес, кейде дауыстап оқып кеткенін байқамай қалады. Қазір де сол әдетіне басқан, күбірі естіліп тұр.

	– Ұят– ай! – деді күңк етіп. – Қыз баланың денесін көзімен көргендей етіп суреттегені несі. Оқитын жұрттан қысылсайшы.

	Күн кешкіріп қалған, бөлме іші көмескі тартты, иесіз кереуеттердің астына көлеңке үйірілген, қарсы беттегі бұрыш дымданып тұр, үстіңгі бөлмеден су аққан шығар. Қабырғалардың әгіне шаң қоныпты, тек терезеге кеше жаңартып ілген перделер ғана таза. Төргі қабырғада маңдайы кереқарыс көзілдірікті адамның суреті ілулі түр, сірә атақты дәрігерлердің бірі болуы керек, өзі бұдан көзін айырмайтын секілді, жоқ жанары басқа жаққа тесіліп қалған.

	Есіктің сыртынан біреу жүріп өтті, шамасы әйел болар, өкшесі тық– тық етеді, ұзап кеткенше естіліп тұрды. Терезенің түбінен әлдекім қыстыға жөтелді.

	Көшенің бойымен ат– арба өтіп барады, сықырлап, сыңғыр– сыңғыр етіп кешкі тыныштықты біразға дейін бұзып тұрды.

	Ауылдан әлі ешкім ат ізін сала қойған жоқ, апа– жездесі де, құрбылары да төбе көрсетпеген. Достарының жайы белгілі, қазір орақтың қызған кезі, қолдары тимей жатыр да. Ал туған бауыры неге үнсіз қалды екен, мұны жығылған жерінен қайтып тұрмайды дей ме, әлде баяғы салқындықтың жүзі әлі сынбағаны ма. Әйтеуір оны түсіну қиын, өмір бойы бұйығып келе жатқан, мұңлық еңсесін тіктей алмай– ақ өтетін шығар.

	Шопан әйел аяқ астынан шегі қата күлді. “Өзіне де сол керек, көктұқыл неменің қызда несі бар екен– ай” – деп сықылықтайды.

	Кешікпей ол да кетеді, мына түсте дәрігерлер солай деген. Бұл мына кең бөлмеде жалғыз қалмақ, мұнда жуық маңда кім келе қойсын, осы күні елдің көбінің өз көлігі бар, басы ауырып, балтыры сыздаса, облыс орталығына тура шабады, аудандағы дәрігерлеріңді менсіне бермейді.

	Дабырласқан даусы шықты да, іле есік ашылды. Қыз басын көтеріп алып таң қалды, мынау күтпеген адамы, адуын Жанбөпенің жуас інісі Әлібек кіріп келе жатыр. Өзінің екі езуі екі құлағында, мұның осы кемтар халінен хабарсыз жандай көңілді, қатарындағы бос кереуетке сылқ етіп отыра кетіп, күлімсірей қарады.

	– Амансың ба? – деді езуін жимаған қалпы.

	Жамалға ол бүкіл ауылды өзімен бірге ала келгендей көрініп, жері кеңіп сала берді, сағынған адамындай жаудырай қарады.

	– Өздерің есенсіңдер ме? Елде не жаңалық бар? – деп асыға сұраған. – Сендерді де көретін күн бар екен ғой, келгенің қандай жақсы болды.

	– Ел аман, ешқандай жаңалық жоқ, – деді Әлібек. – Мен қойдамын ғой, өзгеріс бола қойса да ести бермеймін. Өзіңнің ауруханаға түскеніңді естігеніме үш– төрт– ақ күн өтті.

	Қыз оған барлай қарады, жігіт аздап ысылған секілді, ал жанары баяғыша ылғи күлімдеп тұрады екен. Жүзі күн мен желге тотыққан, денесі тола түсіпті. Қалың қабағында Жанбөпеге тән қайсарлықтың нышаны бар, бірақ ұяң, көзін тоқтатып қарай алмайды, тайғанақтай береді.

	Есіне оның өзіне беріп жіберген хаты түсті де ақырын жымиып қойды, қалай ғана батылы барып жазды екен, сонда мұны шынымен– ақ құлай сүйгені ме, әлде ауылдағы құрбы жігіттеріне еліктеп, өзінше бозбалалық жасағандағы түрі ме. Аяқ астынан соны білгісі келіп кеткен, бірақ дәл қазір оның түк те реті жоқ, Әлібекке күлетіндей бұл енді бұрынғы Жамал емес, кемтар Жамал. Онысын жігіт те білмей ме, бәлкім ол өзін осы қазір мүсіркеп отырған болар, әне жанарының тереңінде мұң тұнып жатқандай.

	Қыздың жүрегі шымырлап қоя берді, өзін Әлібектің алдында тым ыңғайсыз сезінгендігінен шығар, айтайын деген сөзін ұмытып қалды. Үнсіз отыра бергісі келмей:

	– Орақ кешікпей аяқталатын шығар, – дей салды.

	– Бітіп қалды ғой, – деді жігіт. – Бүкіл ел болып жабылып жатыр. Көмекке студенттер де келіпті. Туу... Алматыдан жіберілгендері де бар көрінеді. Алдыңғы күні совхозда Қайырбай кезіккен, сол айтты. Ол орақ кезінде шопыр болған, астық тасып жүр екен.

	Жамал елең ете қалды.

	– Алматыдан дейсің бе? Ауылдың сонда оқып жүрген жігіттері келмеді ме екен? – деп асығыс сұраған.

	– Онысын білмедім, – деді Әлібек. – Келсе келген шығар. Қыз оның жауабына іштей ренжіп қалды, мұның орынында естілеу біреу бар болса гой, бәрін де білер еді. Ораққа жіберілген студенттердің ішінде Наурыздың жүруі де әбден мүмкін ғой, тек солай болғай.

	Бөлменің іші бұрынғысынан да күңгірт тартқан, қарсы қабырғаға ілінген суреттің нобайы ғана танылады, шопан әйел журналын сонда да қолынан таcтамаған, күбір– күбір оқиды.

	Терезелерді батқан күннің қанқызыл шапағы бояған.

	Қызға Әлібек Наурыздың да келгенін білетін секілді болып көрінді, ол әдейі айтпай отырған шығар, почташы Зибагүлдің өсек– аяңы бұған жетпеді дейсің бе. “Құдай біледі, сен жасырып отырсың,” – деді Жамал іштей. – Келді ғой ол. Жылда осы уақытта бригадир ағасының қарамағында бірер жеті жұмыс істеп, қалған уақытта ауылда бос жүретін.

	Әлібек қыздың жүзі аяқ астынан алабұртып кеткенін байқады, ол неге толқыды екен, мұның баяғыда жазған хатын есіне алды ма. Бәлкім өзінің мына жарымжан халіне қысыла ма, толысқан қыз күнінде кемтар болып қалу қандай азап. Әйелдің бойындағы мін көзге бірден ұрынып тұрады ғой.

	Қыз жігіттің үнсіз қалғанын бұрынғы ұяңдығына балады. Ол туралы тіпті ойланып та жатқан жоқ, көкейінде тек Наурыздың жайы ғана болатын, көз алдында соның кескін– келбеті тұрған. Көптен бері кездесе алмағанына іштей мұңайып отырып, оның биыл оқуын біржола бітіріп келетіндігін, соған орай жұмысқа жіберілмейтіндігін есіне алды. Қазір ғой, Наурыз институттан соң болатын әскери жаттығуда жүрген шығар. Ол да бітер, содан соң бұлар мәңгі бірге. Одан кейін осынау мұң– қайғысы мен күтпеген ауыртпалығының бәрінен құлан– таза айығады. Қос терезені соңғы шапағы бояп батып бара жатқан кешкі күн ертең– ақ мұның арайлы аппақ таңы болып жадырайды.

	Бүкіл әлемін жаңғыртып, дүр етіп тұтанған осы тәтті үмітімен Әлібекке жүзі нұрлана қарады, оған көңілін жадыратар бір ыстық сөз айтқысы келді.

	– Кешір мені,– деді іштей. – Саған ұнағандығым үшін кешір. Жазғыра көрме сірә да, ренжіме. Бұл өмірде не болып, не қоярын кім білсін. Маған деген жылылығың үшін тілектес болармын.

	Шопан әйел орынынан тұрып шам жақты, екеуіне үнсіз қарап тұрды да, шығып кетті. Қыз самалдай төгіле жөнелген жарықта бар ойы жария бола қалғандай қымсынып, Әлібекке қарап жымиып қойды. Ол да езу тартқан, күлген кезде жүзіне балалық аңғалдық ұялай қалады екен, ол осы қалпымен өмірден ешқандай күнә арқаламай өтетін шығар.

	– Әңгіме айта отырсайшы, – деді Жамал созылып кеткен үнсіздікті бірінші болып бұзып. – Өзің әлі өзгермепсің, сол баяғы тұйық қалпың.

	Жігіт тағы да жымиып қойды.

	– Не айтамын. Бәрі өзің көргендегідей, – деді бәсең үнмен.

	– Айтпақшы Зибагүл күйеуге қашып кетіпті.

	– Кімге?

	– Әлгі ауылға былтыр көшіп келген бухгалтер Әбіш бар ғой, соның шопыр баласына. Ол осы таяуда аудан орталығына ауысқанды.

	– Апыр– ай, ә? Үйінің іші қарсы болды ма екен. Неге айтпай кеткен.

	– Осы күні қыз алып қашу әдетке айналды емес пе.

	– Өзің де соған дайындалып жүрген шығарсың.

	Жамал бұл сөздің аузынан қалай шығып кеткенін байқамады. Тез басқа әңгімеге аударғысы келіп еді, ойына қапелімде жөнді ештеме түспеді.

	Әлібек әдеттегіше жымиып отыр.

	– Сірә сөйтетін шығармын, – деді бір кезде.

	Соны айтты да қызарып кетті, қалталарын кезек ақтарып шықты, оған да тоқтамай костюмінің түймелерін түгеңдеді.

	– Сен басқаша ойлама, – деді әлден соң. – Қызы бар екен деп қалма.

	Ешкімім жоқ.

	Ол көкейінде: “Өзіңнен басқа ешкімім жоқ” – демекші еді, оған батылы бармады.

	Шопан әйел қайтып келді.

	– Кешкі тамаққа бармайсың ба? – деді Жамалға.

	– Кейін ішермін, – деді ол.

	Әлібек кететін кез жеткенін білді.

	– Мен енді қайтайын, – деген қызға.

	Жамалдың оны жібергісі келмеді, ауылдан ай бойы тірі жан қатынамағанда, Әлібек көңілін бір көтеріп тастап еді, қия алатын емес.

	– Отыра тұршы, – деді өтініп. – Елге дәл бүгін жүрмейтін шығарсың.

	Жігіт орынынан тұрды.

	– Аялдай алмаймын, түн болса да аттануым керек, – деп шынын айтты. – Қойда шешей жалғыз қалған. Астымдағы көлігім мықты, таң ата жетіп барамын ғой.

	Қыз еріксіз күрсінді. Дәрігерлердің айтуынша бұл әлі біраз емделуі керек, оған дейін кім мұнда ат басын бұра қояр дейсің. Әлібекпен де жарытып сөйлесе алмады, енді міне, ол да кетпек. Осында келгеннен бері аурухананың еңсені түсіретін, жанды жегідей жейтін күйкі тірлігіне көндіге бастағандай еді, енді қайта құлазиды ғой.

	Жанарына жиналған жасты іркуге ырқы жетпеді, иегі дірілдеп жүре берген.

	– Мен әлі келемін, – деді жігіт.

	Қыз үнсіз қоштасты, есікке беттеген оған қараған жоқ, көзі үлкен қос терезеге түскен. Дала тастай қараңғы сияқты, бәлкім бұған солай көрінген шығар. Ең құрыса алдамды сәуле болсайшы, тылсым дүние өзін де, өзгені де мұңға батырып бей– жай.

	* * *

	Аласа белдің төбесіне құла ат мінген біреу шауып шықты. Айнала тұяқ дүбіріне жаңғырығып басылды.

	Бар маңай ақ ұлпа жамылып, қарашаның салқын таңында талықсып жатыр, күні кеше ғана қуаң жаздың аптап ыстығына қақталмаған, қазан жарым ортасынан ауғанша таңдайы жібімей, ерні кезермеген, күздің әпербақан құрғақ желі ысқырына соққанда, ұлан өңірінің шаңы қағылып, сілікпесі шықпаған тәрізді еді. Желсіз шақта ақша қар мамықтай қалқып, майда төгіледі, қысқы күннің өңсіз сәулесіне болымсыз шағылысып жылт– жылт етеді. Қарсы бетте құлдырай жазылған ен жазықтың өн бойында қарайған қылтанақ жоқ, қараған– тобылғысыз атырап бетіне ноқат түсірмеген. Жаңбырсыз жаздағы суық көде қыс түсе қардың астында қалғанда, байтақ дала иегіне ырымға қылтанақ бітпеген көсеге айналған.

	Таңғы аспан бұлыңғыр, қиян даламен жымын білдірмей астасып, жер мен көк тұтасып алыпты. Оң қол жақта құм шағылдың доғал төбелері көзге мұнартып шалынады, таңғы аязда бұғына түскен.

	Аласа белдің төбесіне құланы құтырта шауып шыққан Наурыздың дәл қазір ойлап тұрғаны ол емес, ала таңнан атқа мінгізген мүлде басқа жәйт. Оны оңаша кезінде сараптап көрген сайын мазасы кетеді.

	– Бұл қай құйтырқылығы болды сонда. Менің қолыммен от көсемек пе, – деді даусы қалай шығып кеткенін байқамай, – Түбінде бәрі ретін тауып кететіндігіне сендіреді, қорқатын түк жоқ екендігіне иландырмақ болады. Ал ойға алғаны керісінше болып шықса ше... Онда құрыдың Наурыз, шыңырауға шырылдап кете барарсың.

	Атын тебініп етекке түсті де, осы арадан қозы көш жердегі шопан ауылына қарай аяңдады. Тоқ құланың тізгінін тарта ұстап, өзімен өзі алысып келеді.

	Осыдан оншақты күн бүрын совхоз директоры мұны жұмыстың аяғына қарай шақырып алған. Әңгімені әріден бастап, оқуды бітіре сала іргелі шаруашылықтың бас мал дәрігері болып шыға келгендігін, екінің бірінің жолы бұлай бола бермейтіндігін біраз сөз қылған. Одан кейін өзіне бір маңызды шаруаны сеніп тапсырғалы отырғандығын сездірді.

	– Сен жөн білетін жігітсің, – деді ақыр аяғында. – Ана егде тартқан әкең Құсайын екеуміз жасымыздың аздаған алшақтығына қарамай, ұзақ жыл ұғысып жұмыс істедік. Енді міне, орынын өзің басып отырсың, оған мен қуанбасам, теріс демеймін. Ал арамыз осылай сабақтасып жатыр екен, ойымыз да үнемі бір жерден шықсын.

	Наурыз директордың іш тарта сөйлегеніне ұйып, басын изей берді, дәл қазір не айтса да жөн сияқты құптай жөнелуге дайын.

	Директор орынынан тұрды да, кең кабинеттің ішін кезіп кетті. Енді даусы әлгіндегідей жаймашуақ емес, нық әрі қатқыл.

	– Кеңесіп істеген шаруа ешуақытта келте болмайды, – деді желке тұсынан. – Ал менің ақыл қосар, айтқаныма тұрар адамым аз емес, бірақ саған тоқталдым.

	Соны айтып иығынан қағып қойды, алақаны да қатқыл, мінезі де ауыр шығар, әйтеуір дегеніне көндіретін бір зілі бар, оны әңгіме бастала бере– ақ аңғарған.

	– Енді негізгі мәселеге көшейін. Жазда екі жүз тұсақты ебін тауып шаруашылықтың есебіне енгізбей қалғанбыз. Неге дейсің ғой, түсіндірейін. Совхоз болған соң, бетке ұстар бір атақты адамы болуы керек. Ал ондай атақты өздігінен суырылып шыға қоймайды, өзіміз оздырамыз. Мұның жолы аса қиын емес, әлгі екі жүз тұсақ көктемде төлдейді, соның қозысын көңілің қалаған қойшының есебіне жаз да жібер. Ол жүзінен жүз елуді алып, қайқаң етіп шыға келсін. Келесі жолы да солай. Міне, бар сыры осы ғана.

	Үлкен столды айналып келіп, қарсы алдына тұра қалды, қысыңқы, сәл қызарған көзі тым өткір, жанарын ырықсыз тайдырып әкетті. Айтып отырғаны бір есептен көңілден шығатын сияқты, бәрі шаруашылықтың қамы емес пе, оған қалай келіспесін, тек ортаның малы тегіс есепке енуі керек. Сол жері болмаса...

	Ойын аяқтай алған жоқ, директор қайта сөйлеп кетгі.

	– Сен сол тоқтыны ана Әлібектің отарына қосасың, мән– жайды өзің жеткіз, ол дүлейге бәрі бір, көнеді. Қалған мәселені кейін тағы өлшеп– пішерміз.

	Құп алғанын үнсіз білдіріп, ләм– мим деместен шығып жүре берді. Енді міне, Әлібек қайдасың деп жортып келеді, ол өзіне сыралғы момын жігіт, шала бүліне қоймас, айналып– үйірілгенде осының бәрі соның қамы емес пе, атақ– даңқтан кім ат– тонын ала қашсын.

	Қарлы далаға жүдей қарады. Кеше ғана оқуда жүргенде осы ұлан өңірге аяқ басқанша асығушы еді, тағаты қалмай өзін– өзі қамшылаумен болатын. Оның тынысыңды кеңітіп, көкірегіңді шайдай ашатын, ешкімге, ештеңеге тәуелсіз, қиялыңды еркін самғататын кеңдігіне барымен құмартушы еді. Ұлан өңірдің өз аясы ғана кең емес, соның төсінде өсіп– өнген тірлік атаулының бәрі ғұмырында тарлық көрмеген, ешкімді тарылтып көрмеген бір тылсым қасиеттің иесіндей алдында еріксіз бас игізетін. Шалқар даланың жанында өзінің де, өзі көрген өзге дүниенің де тұрлаусыз екендігін иландыра сездіретін.

	Қазір ол да жабығыңқы, қараша үскіріксіз жалғасқанымен алдағы желтоқсан мен ақпан– қаңтардың бәрі бір тыныш қоймасын, талай аязды түнде долыра соғатын адуын борандарда ыққан аңмен бірге босып кетерін қынжыла ойлай ма?! Айнала жып– жылмағай, ат тұяғы сүрінер түбір болсайшы. Ұмытпаса, осы арадан ұзамай сортаң тақыр басталатын, жазда жаңбырдан соң бетіне тұзы шығып ақтеңбілденіп жатушы еді, кей тұсы ойпаңданып барып батпаққа айналады да, қыс түсе қар басып, үстінен абайсызда шыға келгеннің бәрін түбіне қорқырап тарта береді. Сол құрдымда осы ауылдың бірен– саран саяқ малынан бастап, адамы да жатыр. Мұның бала кезінде аудан орталығындағы интернаттан жаяу қашып шыққан екі оқушының ізі соған жетіп жоғалғаны, олардың ақыры еш жерден табылмағаны есінде.

	Осы жай ойына оралғанда, құланың тізгінін тартып ала қойды, айналасына секемдене қарап, алған бағытының дұрыстығына көзі әбден жеткенше тоқтаған жерінен қозғалған жоқ. Кім біледі, жалғанның жазымы көп, оның үстіне кейінгі кезде қолға алғанының бәрі қиуы қашып береке таптырмай жүр. Жамалмен екеуінің арасындағы сонау жазда басталған байланыс жібі тарқатыла келе шешілуі қиын шиеге айналып, қажытып бітті. Ол туралы ойласа, өзін қоярға жер таппайды.

	Ат үстінде аяқ астынан зығырданы қайнады, тұла бойын дәрменсіздік жайлап барады, бұл осыншалық боркемік емес еді ғой. Мына күйкі көңіл қашан, қалай мендеп алған, өзі еңсені күннен күнге езіп барады, ширығып бір серпілмесе таза тізгіндеп тастар да, уысынан қайтып босатпас.

	Құланың сауырына қамшыны көміп– көміп жіберді. Иен далада қасқыр қуғандай үсті– үстіне айғайлап, жападан жалғыз қиқулады, еділжайық кең дүние, өзін де, құланы да егесті, ессіз шабысқа кіжіне қайрап салды.

	* * *

	Қарсы алдында момақан қойлы ауыл томсырайып жатыр, жатаған жотаның ығынан аса қарағанда шатырсыз жайдақ үй жерге жабысып қалғандай. Етекті жиектей өскен көк талдың ықтасынына салынған ұзын қора да тапал, тек одан әріректе үйілген үлкен маяның еңсесі көтеріңкі, өзінің әлі мұрты да бұзылмапты, сол күйі тұр.

	Ауылдан шеткеріректе үш– төрт жылқы тебіндеп жатыр, одан бергі беткейде тайлағын ерткен інген маң– маң басып от іздеп барады. Әзірге осылардан басқа қыбырлаған тіршілік белгісі жоқ, үй маңында қойшының аты да көрінбейді, Әлібек, сірә отарды алаң– пелеңде өргізіп кеткен болар.

	Жотадан асып түскенде, ауыл жақтан екі сарыала төбет аңыздап шыға келді, жарыса ұмтылып бөктерді жаңғырықтыра арс– арс етеді, қатты екпінмен түре тисіп, ат– матымен домалатып өтетіндей өшігеді. Астындағы құла құлағын қайшылап бұлтақтай бастады, тайыншадай қос төбетті өшіктіріп алудан жасқанып, атқа қамшы көтермей тебіне қиыстаған. Бірақ екі ит икемге келетін емес, шаужайдан ала кететіндей құтырына таялып, еңді шын үркітуге айналды.

	Осы кезде үйден Әлібектің шешесі Қайныкүл шыққан. Келе жатқан аттылыға сығырая қарап тұрды да, екі сарыалаға кезек зекіріп, тез жуасытты.

	– Тәйт әрі, сонша шабалағаны несі. Кісі жарар бұлар! – деп кәдімгідей кеиіді:

	– Амансыз ба, шешей? – деді оған ат үстінен сәлем беріп.

	– Күйлі қуаттысың ба? – деп кемпір бетіне зер сала қарады.

	– Танымай қалдым, қай баласың?

	– Құсайынның Наурызымын.

	– Алда тәңір– ай, өзіміздің төл екенсің ғой. Үй– ішің аман ба? Әкең әлі тың шығар?

	– Жүріп жатыр, сізге сәлем айтты.

	Наурыз кейінгі сөзді ойдан қосып жіберген, оған кемпір мәз болып қалды.

	– Сәләмат болсын, өзімді өкшелеп келе жатқан сыралғы қайным ғой, есіне алғанына рахмет, – деп ажарланған тәрізденді.

	– Ал, атыңнан түс, үйге кір.

	– Жоқ, асығыспын. Әлібекке жолығамын да қайтамын.

	– Е, не болды сонша қапылып.

	– Жұмыс қой, шеше, жайланып жүруге уақыт қайда?!

	– Осы сендерді үкіметтің шаруасы– ақ қолды– аяққа тұрғызбайды екен.

	Бастықтарың, немене, барған жерден нан ауыз тиме деп қайрап жібере ме?

	Наурыз не дерін білмей қалды. Кемпір оның жауабын тосқан жоқ, сырт айнала берді де: – Әлібек ана қырдың астында, ұзап кететіндей болған жоқ, – деп солай қарай қолын сілтей салды. Қоштасып еді, күңк етті де тиылды, сірә аттан түспегеніне ренжіген шығар. Ай далада жалғыз үй, кісі киік болып отырғанда, жолаушы есік алдынан көлбең етіп өте шықса, көңіліне келмей қайтсын.

	Құланы желдіртіп отырып, жотаға тез көтерілді, тура алдында бір отар қой тарыдай шашылып жатыр. Әлібек ат үстінде жүр екен, қарсы беттеді. Үстінде шолақ тон, басында түлкі тымақ, аяғында байпағы тізесін жапқан саптама етік, қарына құрық ілген, шешесі осы қалпында қойшы етіп туа салғандай.

	– Сәлем бердік, – дейді күлімдеп.

	Екеуі есендіктен соң, аттарын шөп жұлдырта аяңдатып, отардың шетін айнала сөйлесті. Наурыз малдың қоңын, өрістің жайы мен басқа да ұсақ– түйек шаруа жөнінде тәмпіштен сұрады да, негізгі жұмысына қарай ойысты. Әредік Әлібектің ау– жайын барлайды, ол әзірге сыр алдыратын емес, үнсіз тыңдап ойланып қалған. Ара– тұра шетке бөлініп бара жатқан тоқты– торымды айғайлап қайырып қояды.

	– Бар– жоғы осы, бұл директордың нұсқауы екенін ұмытпа, – деді көкейдегісін сарқа келіп. – Ол кісіні өзің білесің ғой, кесіп– пішсе, түбі қате болмайды.

	Қойшы жігіт қалтасынан шылым алып тұтатты, атынан түсіп айыл– тартпасын тартып, ерге қайта қонды.

	– Сәлемін жеткізіп болсаң, қайта бер, – деді күңк етіп. Наурыз аңтарылып тұрып қалды.

	– Бұл қай сөзің, түсінбей қалдым, – деді жорта аңқаусып.

	– Өзің әлденеге реніштісің– ау, айтшы кәне, не қажет болып жүр.

	Әлібек оған көзінің астымен жақтырмай қарады да, сездірмей күрсінді. "Осылар қойшының қабағына кірбің ұяласа, бірдеме сұрамақ болып тұр” деп ойлайды– ау тегінде. Жылаған баланы жылтырағанмен алдап жұбататын секілді көңіліңді көржермен көншітпек болады деп қорланды. – Сол әдеттерін қашан қояр екен, неге “бишара» қылады?!

	Наурыздың жыны құрыса бастады, мынауың шынымен– ақ нәдүріс екен ғой, опыр– ау ең құрыса не иә, не жоқ десейші. Қой қайырудан басқа қолынан келетіні жоқ, бұдан жөн сұраған өзі де сау емес. Түбінде әр шопанның алдында осылай телміріп жүретін болса жетіскен екен.

	– Сонымен не айтасың? – деді сызданып.

	Әлібек қолынан сусып шығып кеткен шылбырды еңкейе беріп, қамшының сабымен іліп алды.

	– Ойланайын, бұл өзі оңай шаруа емес сияқты, – деді ерге жайлана отырып жатып.

	Содан кейін тағы үнсіз қалған.

	Наурыз енді одан жуық маңда басы артық сөз ести алмасын біліп, амалсыз қоштасты.

	– Алда ит– ай, жігерімді құм қылды– ау! – деп күпінді ұзай бере.

	* * *

	Совхоздың бір қабатты ескі кеңсесінің түкпіргі бөлмесіне почта орналасқан. Зибагүл аудан орталығында тұратын жігітке күйеуге қашып кеткеннен бері онда Жамал жұмыс істейді, бұрынғыдай тракторға отыра алмайтын болған соң осында ауысқан. Алғашқыда үлкен бір бөлмеде жалғыз өзі отыра– отыра қатты зерігуші еді, мұнда келетіндер некен– саяқ, хат– хабарға ел көбіне балаларын жұмсайды, әңгімелесіп уақыт өткізетін адам таппайсың. Келе– келе оған да үйренді, үйінен ала шығатын кітапты, не газет– журналдарды оқып, өзімен өзі болып отыра береді.

	Почта бөлмесінде көз тоқтатып қарай қоятын бөлтек– салтақ зат та жоқ, хат салатын темір жәшік пен ескі қара телефон, сыры да, сыны да кете бастаған ағаш үстел, бір– екі орындық қана. Көптен бері өктелмеген төрт қабырға кіршең, еден де көнерген, есіктен кіріп төрге өткенше сықырлап мазаңды кетіреді.

	Бүйірдегі кішкене терезеден күн сәулесі түстен кейін ғана құйыла бастайды, оған дейін бөлменің іші сыз тартып, бойың мұздап отырғаның. Әнеу күні электр жылытқышын алып келіп еді, бухгалтер Талас көріп қалып тиым салды.

	– Шырағым, осы күні үнем тәртібі күшейіп тұр. Талап бәрімізге бірдей. Тиыннан кәпек жасап, азды көп ету керек, – деп уағыз айта кеткен.

	Мұның бала кезінен бері есепшотпен айналысатын оның бұл тарлығына кейіген жок. “Тиыннан кәпек жасап" деген сөзіне күлді де қойды.

	Қазір сағат кешкі бес болып қалған, үлкен кеңсенің ішінде адам аз. Бүгін совхоз директоры ауданға кетті деп еді, ол жоқта басқалары мұнда байыздап отырмайды, не болса соны сылтау етіп ерте тарайды. Сірә мұның да үйге қайтқаны дұрыс шығар.

	Әлгінде оқып болып үстелдің үстіне тастай салған кітапты, ретсіз жатқан газеттерді жинастырып, кетуге әзірленді. Күндегі дағдысымен бөлменің ішін көзбен сүзіп, артық– ауыс қалған ештеме жоқ екенін көрген соң, сырт киімін кие бастаған. Әлдекім коридордың бойымен осылай қарай келе жатқан сияқты болды, аяқ дыбысы жақындап келеді. Пальтосының түймелерін салып болғанша есік ашылды.

	Наурыз екен, табалдырықтан аттап түсіп, күлімдеп тұрып қалды.

	– Енді кешіксем орыныңнан таппайды екем ғой, – деді бас киімін шешіп.

	– Осы әлгінде екінші бөлімшеден келдім.

	– Жоғары шық, – деді Жамал оған.

	Өзі үстелдің жанындағы орындыққа отырды, жігітті үш күннен бері көрген жоқ еді, мына келісіне іштей қуанған.

	Ал Наурыз кейінгі кезде қызбен кездескен сайын қолайсыз хал кешетін, аузына жөнді сөз түспейді, айтайын дегенін Тіл қата келе шашыратып алады. Бұл күнде Жамалға өзінің қам– қарекетін, шынын айтуды артық көре бастаған. Жаңа да бір өтірікті қыстыра кетті, ол екінші бөлімшеге барған жоқ, директордың қайта айдап салуымен таңертең Әлібектің ауылына аттанған.

	– Бұл шаруаны қалай да реттеу керек, аяқсыз қалдыруға болмайды, осы жолы келіспей келме, – деп қатты тапсырған. Ақылға тоқтаса, күні ертең– ақ омырауына орден тағып шыға келеді. Бүгін– ертең наградаға ұсынылатындардың тізіміне қол қоямын. Соны дұрыстап айт. Егер оған көнбесе, амал не, менің кісі танымағаным.

	Бұл бастығының нұсқауын бипаздап жеткізіп бақты. Әлібек те пенде екен, орден жайы сөз болғанда жібиін деді.

	– Енді, директор солай шешсе, көнеміз бе, қалай?! – деп міңгірлеген.

	Содан совхоз орталығына келген беті осы, үйіне де соқпай, тура кеңсеге тартқан. Қызға жолығуға пейілі кетті, оған сонау жазда алғаш рет бар сырын жайып салып, еділжайық табысқан кездегідей тағатсыз құмартудан бірте– бірте арыла бастаса да, көңілінің түкпірінде әлі де қия алмайды.

	Қыз орынынан тұрып шам жақты, бөлменің іші жап– жарық болып кетті. Міне, екеуі бетпе– бет тұр, Жамалдың демалысы жиілеп барады, жанары қандай мөлдір еді, үлбіреген еріні неге дірілдейді. Белінен орай құшақтаған, саусағы қолының тура кесілген жеріне тиіп тіксініп қалды. Құшағын қыса түсуге дәрмені жоқ, қолын қайта тартып алу одан да қиын. Қыздың демалысы жиілеп, көкірегі бір көтеріліп, бір басылып кеудесіне тигенде, еңкейіп келіп маңдайынан сүйген. Бар қимыл – әрекеті де сонымен сап тиылды, еркелете аялай алмай, оған ырқы жетпей, осы болмашы ғана уақытта қарадай қажытқан күйкі сезіммен кері шегінді.

	Кері шегініп бара жатып, маңдайынан суық тер бүрқ ете қалғанын аңғарды. Өзімді неге азапқа сала беремін, әуелі жүрегімнің лүпілін анық ұғып алып барып келсемші мұнда. Өткенде ғана, қыздың алдынан тап осындай ауыр халде кеткенде, қайта айналып соқпастай болғаным қайда?

	Орындыққа сылқ етіп отыра кетті, қыз жаққа қарауға дәрмені жоқ, бөлменің ауасы тарылған секілді ме, алқынғандай болады, саусағының ұшы дірілдеп әлі қашқан.

	Осылай қанша уақыт сенделіп отырғанын да білген жоқ, есік сарт етіп жабылғанда ғана басын көтеріп алған. Қыз көзіне түспеді, кетіп қалыпты.

	* * *

	Жамал үйіне келісімен шам жақпастан диванға құлай кеткен. Әуелде көз жасына ерік бергені есінде, содан кейін бір уытты өкініш көкірегін қарып бара жатқан, енді ол тал бойына таралып мүлде меңдеп алды, әлсін– әлі жаны қыстыға қорланады, әлсін әлі ойсыз, түйсіксіз делсал күйде күйзеледі. Соның бәрінде тілінің ұшында Наурыздың есімі, көз алдында бейнесі тұрады. Ол бүгін бұған әрі жақын, әрі жат, қия алмай тұрып қиып кететін асылы, бір кезгі арманы мен қазіргі мұңлы қымбаты. Тағар кінәсі де көп, айтар реніші де жетерлік. Тек батылы барып айыптай алмайды. Мұны азапқа салып, аяусыз қинайтын жері де осы, жек көргісі келген сайын ынтық бола түсетіндігі, түршіге түңіліп тұрып іңкәр жүрекпен құлай сүйетіндігі.

	Бүгін ол неге келе қалып еді, көңіліндегі бұдан бұрынғы көп күдігімен алыса– алыса жеңгендей болып, әлі де күдерін үзбеген кезінің ала бұлт аспанында жасын ойнатып кетті ғой. Бұл енді оның жүрегінде өзіне деген сезімінің сәт санап суып бара жатқаңдығына көзін әбден жеткізген кезде, талай түндерін соны ойлаумен тәтті еткен адамын күнде көріп жүрмек түгілі көңілінде ұстаудан да қашуға тиіс. Тек соған өзін қайрап сала білсін, тек мына тайдай тулап кеудесіне сыймаған, қақ жарылардай шошытқан жүрегін ауыздықтай алсын.

	Үйдің іші тастай қараңғы, таңертең терезелердің перделері ашусыз қалып еді, шам жағып күнделікті қарекетіне кіріскені дұрыс шығар. Мына күйкі ойлар осы бүгін біржола мәңгі етіп жібермесін десе, өзін ендігі келешегі жұмбақ, жүрер жолы бейтаныс тірлігіне қайрап салуы керек.

	Енді бұған бәрі жат.

	Тайғанақ тағдыры мұны әлі сынап болмаған екен. Үйдің іші теңселіп кетті.

	Қыздың көкейін бір үрейлі шешім тесіп бара жатты.

	* * *

	Таңертең күндегісінен ерте тұрды, айнаның алдына барып қобырап кеткен шашын тарады да, нәр татпастан үйден шықты. Кеңсеге қарай асығып келді, дәл қазір, осы сәтте көңілдегі түйіні тарқатылмай тұрғанда бәрін айтып, бәрін шешіп үлгеруі керек. Одан кейін не өзі айнып қалар, не басқа біреу арашашы болар.

	Жан– жағына қарамастан табан жолын ғана көріп, жүгіре басып келеді. Кеңсе өз үйінен қашықта емес, тез жетті, есіктен кіре бергенде әлдекіммен қақтығысып қалды.

	– Мына қыз қайтеді ей? – деді ол кейіп.

	– Басып өте шықпағанына қуан, – деп, екінші біреу әзілдеген болды. – Бас мал дәрігерінің болашақ жары болған соң, біздей қағылған– соғылғаңдарды көзіне ілсін бе?!

	Қыздың онсыз да жаралы жүрегі шым ете қалды, жанары лезде жасқа толып, көз алды бұлдырап кетті. Бүл енді бүкіл елдің көзіне шыққан сүйел болғаны да.

	Өзін қоярға жер таппай күйініп, директордың бөлмесіне кіріп келді де, ентігіп тұрып қалды. Хатшы қыз көрінбейді.

	Осы кезде бүйірдегі былғары тысты есік жайлап ашылып, бастықтың өзі көрінді.

	– Мынау әлі жоқ па? – деді мұның сәлеміне басын изей салып.

	– Ылғи кешігеді де жүреді, не қылған адам, ә?! Содан кейін бұған көз тоқтатқан.

	– Жай жүрсің бе? – деп сұрай салды.

	– Сізде жұмысым бар еді.

	– Онда ішке кір.

	Кабинет тым үлкен екен, ішінде адамның мысын басатын бір ауыр салмақ бар. Бірақ Жамалдың қазір оны елей қоятын шамасы жоқ.

	– Мені алыс отарлардың біріне қойшының көмекшісі етіп жіберіңіз, деп түні бойы өзі әбден бекінген шешімін бір ауыз сөзбен ақтарып салды.

	Директор тесіліп қарап қалыпты, таңданған сыңайда көзін айыратын емес.

	– Түсінбедім, – деді әлден соң.

	– Шалғайдағы бір қойлы ауылға кеткім келеді, тіпті мал қорасына күзетші етіп жіберсеңіз де бәрі бір, – деп қыз өтіне тіл қатты.

	– Қарсы бола көрмеңіз.

	Бастық креслоға шалқая сүйеніп, терезеден сыртқа қарады, одан қызға бұрылып, көзін сығырайта ойланды. Бұған не болып қалды екен, мына сөзі сау адамның айтатын әңгімесі емес, мән– жайын білуі керек.

	– Шыныңды айтшы, сонша неден жәбірлендің? – деді даусын барынша жұмсартып. – Жасырма, қолымнан келген көмегімді аямаймын.

	Жамал ерінін тістей қойды, осында кіргеннен бері көңілі алай– түлей болып, іштей босап отырған.

	– Бәрі орынында, – деді өзін барынша ширықтырып. – Маған жасаған бар жақсылығыңыз сол болсын, өтінішімді аяқ асты етпеңізші. Сізге осы совхозда жұмыс істегелі алғаш рет қолқа салып отырған шығармын.

	“Япыр– ай, мұнысы несі?” – деді директор енді қызбен бірге өзі де қобалжып. – Бұл бала қандай соққы көріп жүр, не қажытты екен. Өсек– аяңға ұрынатындай жеңілтек емес– ті, ондай сөз шықса, естір еді ғой. Енді неге қиналады.

	– Сен менен ештеме жасырма, саған әке орынындағы адаммын, – деді әлі де жібіте түспек болып. – Алыс отарға баруға ешкім қызықпайды. Бұл сөзінде, мен білсем, бір терең сыр бар.

	Жамал бұрынғысынан да толқыды, директор осылай іш тарта берсе, шынын ақтарып салатын шығар. Ол мүмкін емес, өзін айдай әлемнің алдыңда әшкере ете алмайды, тірідей өлтіре алмайды.

	– Соңғы өтінішім осы, сізден жалынып сұраймын! – деді даусы дірілдеп. – Қиян түкпірге болса да жіберіңізші мені. Енді маған өзімнен өзгенің бәрі өгей екенін түсініңізші.

	Бойын бұдан әрі билей алмады, қыстығып тұрған көз жасы төгіле жөнелді, әкесіндей адамның алдында қысылуды ұмытып, іштегі өксігін жамырата егілді.

	– Кетейінші қиянға, ұстамаңызшы мені! – деді қабырғасы сөгіле.

	* * *

	Сәуір айы орталанып қалған, осыдан бір аптадай бұрын май боран соғып еді, сол басылған күннің ертеңіне шығыстан жылы жел есті. Аспан да, жер де ажарланып, таялып келіп қалған көктемнің алғашқы жаймашуақ лебіне жадырай иіді. Таң атса, күн құрық бойы көтерілмей жатып бойды ерітер шуағы төгіледі де тұрады. Семіз жылқының жалпақ жаясындай төңкерілген беткейлерге құмалақ батып, бұйрат– адырлардың жоны ойдым–ойдым қарая бастаған. Еңкіш ойпаттар мен құлдыраған кең жазықтың төсінде киіздей тұтасқан қалың қар күндіз күн көзіне шағылысып жылтырап жатса, мезгіл бесінге тармасқанда көкшілденіп, кешкі салқынның алдында тоңази қалады. Зеңгір көк ұбап– шұбап көшіп жататын сұрғылт бұлттан арыла келе жер– дүние кеңіп сала бергендей, сәуірдегі сайын дала ұзақты күн қиянын көзден алып қашып, кеудесін кере шалқиды.

	Айналасы төрт–бес күнде қойлы ауыл қоныстанған құба белдің етегін кемерлей созылған сыңар өзектің қалың қары сөгіліп, су жүре бастаған. Бүгін соған тұс– тұстан жыра– жылғалардың арнасы сылдырай қосылып сең бұзылыпты. Аумағы киіз үйдің орынындай сірескен қаракөк мұз жолындағысын таптап– жайпап күтір– күтір етеді, терең өзектің жарлауыт қос жағасын алма– кезек сүзгілеп, маңайынан бүлік іздейді. Қарсы кездескен тоқымдай ұсақ сеңдерді өшіге соғып өтеді, қайқаң– қайқаң қуып, жеткен жерінде көпіршіген тастай суға көміп жібереді, бауырына тұншықтыра басып жуық маңда босатпайды.

	Жамалдың осы ыңшыңы, басы артық қам– қарекеті жоқ өңірге бауыр басқанына біраз уақыт өткен. Сонау қарашаның аяғында келгеннен бері талай ойларды да арылтқан, сан күдік пен қиындықты да артқа тастаған, тек бір– ақ нәрсені өзіне кеше алмаған. Ол Наурызды барлық өкпе– ренішін күнде ұлардай шулатып, одан өзін өзі алып қашып жүрсе де біржола ұмытпаған еді. Бір кезде тәңіріндей табынған адамы әлі де көптің бірі емес, көңілінің терең түкпірінде сақталып қалған мұңды бейнесі.

	Мезгіл бесін болып қалған, бұлтсыз көктің батыс бүйіріне қарай ауған сәуірдің сырлы тостағандай күні тал түстегі ажарын жоғалтып өңсіздене бастапты. Оң жақ қолда бұйраланып жатқан құм белдерді кемерлей іркілген кең жазықтың да реңі солғын, ымырт үйірілгенше салқындап үлгеретін көктемнің тоңғақ шағында өн бойынан ызғар табы білінеді Ал терең өзек кәдімгідей күкіреп ағып жатыр, енсіз арнасын қуалай ақ көбіктене тасыған су бірде толқынданып, бірде иірімдене дөңгеленіп әр тұста әркелкі құбылады. Беткейдің етегіне қарай таялған жерде қатты екпін алып, бетіңде қалқыған қараған – тобылғы, шіріген томар, ойдым– ойдым соқта қарды бір– біріне соғыстыра лақтырып бұрқ– сарқ қайнайды.

	Көзі құм белге ауса ерте жаздағы ауыр сапары еске түседі, дәл сондағыдай таңдайын кептіріп шөл қысқандай болады, безерген бетпақ шағылдың қары еріп теңбілдене бастаған, шұбарланған кескініне жасқана қарайды. Ол осы манда ертелі– кеш қой өргізіп жүріп, құмның ішіне еніп көрген емес. Еніп кетсе қайтып шыға алмайтындай жасқанады.

	Отар өріс қуа отырып, ауылдан біраз жер ұзап кетіп еді, қайта айналып барғанша күн ымыртқа ұласуы мүмкін. Шалыс өре салып жіберген атын ұстап алып, ерге қонды. Қары кеткен беткейдің көдесі мен тарлауын жүре жұлып бытырап жатқан қойды зорға жинап алды, анау кезде, бұл осында келген соң көп кешікпей отарға екі жүзге тарта тұсақ қосылып еді, солар үйірлене бөлектеніп, айдауға көне қоймайды. Ішінде бір ала аяқ сыптығыр тұсақ бар, сол бұра тартып әлекке салды да отырды. Әбден ығыр еткен соң, аттың бауырына алып отардың ішіне қуып тықты.

	Осы бетінде қойды жая айдап, ауылдың желке тұсындағы аласа жонға сағат жарым уақытта зорға ілікті. Соның үстінде аттылы біреу қаздиып тұр, оның кім екенін айтпай таныған. Далаға көлеңке қанаты мол жайыла бастаған шақта жалғыз қарауылдаған Әлібектен басқа ешкім емес. Бұл қойшы жігіттің күндегі әдеті, осы дағдысынан әлі жаңылып көрген жоқ. Кеш сайын мұны жонның үстінде елегізіп қарсы алады, қарасы танылғаннан азыната ат қояды, келе отарды қоғамдап үйіре жөнеледі, өзі сөзге шақырмаса, өздігінен тіл қатпайды.

	Бұл жолы да солай болды, астындағы тортөбелін ұшыртып келеді, қары еріген көксоқта жерде аты тайып кетеді– ау деп жасқанатын емес. Міне жетіп те қалды, жанынан екпінмен өте шығып қайта қайырылды.

	– Соншама аптыққаның не? – деді Жамал.

	Әлібек атының тізгінін тартып жымиып тұр. Мұнысы да үйреншікті көрініс, жанары ылғи күлімдейді де жүреді, оның осы ауылда бірге болған төрт айдың ішінде қабақ шытқанын байқамаған шығар.

	– Күн құрғатпай іздеп шығатыныңа қарағанда, қойдан айырылып қалады деп қорқасың ба? – деді жауап бере қоймаған соң.

	– Жоға, – деді ол. – Неге айырыласың, күн ашық, өріс белгілі.

	– Енді ше?

	Жігіт жүзін бұрып әкетті, тортөбелдің шылбырын жинағансып бөгеле берді.

	– Әншейін... енді ауылда не бітіремін.

	Қыз одан әрі қазбалаған жоқ, жігіт те бұл әңгімені тарқата беруге пейілді емес– ті, шынын айтып қоюға жасқанатын. Ақиқатына көшсе, әуелде Жамалдың осы арада ұзақ тұрақтап қалатындығына өзін мүлде сендіре алмай қойып еді ғой. Күтпеген жерден келе қалған, келе қалып мұны көл– көсір қуантқан қыздың айдаладағы жалғыз үйлі қойшы ауылда қызығатын ештемесі жоқты. Қалай оңай келсе, тап солай қиналмай– ақ жүре бермесіне кім кепіл.

	Қызды әкеліп, орналастырып кеткен бөлімше меңгерушісі Қабыл да осылай ұйғарып, оңаша шыға бергенде қулана көзін қысқан.

	– Бала, аузыңның салымы бар екен. Ал енді қимылдап қал, көп тұрақтамас, – деп шиқ– шиқ етті. – Әйтпесе мына мендей ағаларыңнан артылмай жүрер, саныңды соғарсың.

	Әлібек біреу төбесінен мұздай су құйып жібергендей тіксінді. Көктұқыл иттің айтып тұрғаны зығырданын қайнатқан, аранға сүйеулі тұрған айыр қолына түсе кетті. “Тайып тұр, жоғалт көзіңді” – деп тап берді.

	Қабыл сасқалақтап кейін ыршып түсті.

	– Мынау қайтеді– ей. Есі дұрыс па өзінің, – деп байлаулы атына қарай бүкшеңдей жөнелді. – Дүлей неме жазым ете жаздады ғой.

	Содан күдігі бір тарқамай– ақ қойды. Таңы атса ымырты жуық маңда үйірілмейтін жапандүзде көңілсіз қыстақ тез мезі етер деп қобалжыды. Осы сарыуайымы мендеп алғаны соншалық, Жамал көз алдында жүрмеген кездің әр сәті тағат таптырмауға айналды. Қой жайып кетсе, қайтып оралатын шағына зар болады. Тортөбелді апыл– ғұпыл ерттеп, қарасы танылғанша өзін де, атын да үсті– үстіне қамшылап, ай далада жын қуғандай далп– далп шабады. Отарды, оның шетінде атын жаяу жетектеп жүрген қызды көргенде, ат басындай алтын тапқандай қуанады, маңайдағы сай, не белге бұлт етіп жалтарып, бой тасалап кетеді.

	Осылай қарауылдап жүріп, өзінің осыншалық осалдығына, қыз ауылға келгелі біраз уақыт өтсе де көкейдегісін тамтұмдап сездіретін жалғыз ауыз сөз айта алмаған ынжықтығына зығырданы қайнайды. Өзімен тетелес жігіттерден әйел затын қалай айналдырып алғандығы жайында естіген әңгімелерін бір– бірлеп тарқатады. Олардың тәсілдері көп, бірі бетсіз болу жөн дейді, екіншісі кездескен сайын жылы– жылы сөйлеп, түлкі бұлаңға салуды дұрыс көреді, үшіншісі араға жеңгетайдың жүруін қалайды. Кейбіреулер: – Елемей қойсаң, өзі– ақ қылымсып шылбырыңа оратылады, – деп мүлде басқа жол сілтейді. Қайсысы болсын, мұның тақиясына тар келетін айла– шарғылар, тіпті осы қулық– жылпыңдықтың бәріне сайма– сай болып тұрса да, ешқайсысын Жамалға жасай алмас еді.

	Ол әр күнді осылай ат үстіндегі алаөкпе көңілмен өткізіп жүріп, Жамалды кешке ауылдың желкесіндегі жоннан қарсы алуды әдетке айналдырды, бұл дағдысынан жаңылса, мойнындағы бір парызы өтелмей қалатындай алаңдайды да тұрады. Енді мұның бәрін қызға қалай айтсын, түбінде өзі бір білер, сезбей кетсе өкініш, аңғара алса қуаныш.

	Отардың алды жоннан асып түсіп, дағдылы ізімен қораға қарай шұбыра жөнелді. Қойдың көшін бастаған үлкен көк серке қарағай мүйізін маңғаздана шайқап қойып, соза тартып барады. Қатарында келе жатқан қыздың көзі батқан күннің соңғы қызғылт шапағына қарай қусырыла ұмсынған далада, басына тартқан түбіт шәлісі иығына ысырылып, қалың қолаң шашы толқындана қалған. Жанарында өзі талай көрген, неге үйіріле беретінін түсінбей қойған жұмбақ мұң, әредік кеуде кере күрсінеді. Сәуірдің құрғақ желі бетін тотықтырып, еріні кезерген, ат үстіне жайсыз отырғандығынан шаршағаны айқын аңғарылады.

	“Бұл әлі ештеңе емес, күні ертең қой төлдегенде түн ұйқымыздан жанылармыз, сонда шыдар ма екенсің? – деп ойлады Әлібек. – Әй, көндіге алмассың. Ол кездің аласапыранына мына мен де зорға төземін. Талай рет осы бейнеттен құтылмақ болып тайдай тулағанмын да. Тұнып тұрған сор ғой біздің жұмысымыз, таусылмайтан мехнаттан басқа не дейсің”.

	Әлібек осы байлам– түйініне өзін сендіріп, бір сәт жабығып кетті. Құлазып тұрып қыздың алдында кішірейіп бара жатты. Ол еншісіне совхоз орталығына жақын жөні түзу кыстақ та бұйырмаған жаман қойшыны қайтсын.

	Қабағына кірбің ұялап, кешкі өңірге самарқау көз салды, қарабайыр кескінінен көктемнің лебі есіп тұрған ұлан атырап дәл қазір сүлесоқ. Алыс шетін көлеңке қымтап, сызы әлден біліне бастаған сәуірдегі түннің салқыны алдында тоңазып, өзімен бірге жүдейді.

	Қиян даланың шалғай қойнауындағы қыстаққа тағы бір түн төніп келеді.

	* * *

	Ертеңіне қойды Әлібек өргізіп кетті, Жамал қарап отырмай саулықтарға бір мезгіл шөп шашатын аранның ашық– тесік жерлерін бүтіндеуге кірісті Сабы қысқа жеңіл айырды бір қолмен ұстауға дағдыланып қалған, жұмысы кәдімгідей өніп келе жатты. Жерде шашылып жатқан сабанды бір жерге жинап, аранның кетік жеріне тастай салу қиын шаруа емес. Қойшының көмекшісі болған соң, барлық қам– қарекетке бел шеше араласуы керек қой.

	Күн бүгін де шайдай ашық, Әлібектің шешесі біліп айтса, сәуір айы мамырға майтоңғысыз күйінде жалғасуға тиіс. Бірақ екеуі бұған онша сене қоймайды, көктемнің жылышырай беріп тұрып, бір– ақ түнде борандатып шыға келетін тұрақсыздығын ұмытуға бола ма, тіпті майдың өзінде ақтүтек азынай соққан күндер кездескен.

	Әзірге ауа райы қойлы ауылдың діттеген жерінен шығып, өріс күн өткен сайын ұзарып келеді. Таң атса, түнгі ызғар тез тарайды, көктемде бұрынғысынан биіктей түсіп көксеңгірленген аспанның асты нұрлана ажарланады, дегдіген жерден көтерілген бу түс әулетінде қоюлана келе шудаланып тұтасып алады.

	Күн арқан бойы көтеріліп, түнгі ылғал дегдігенше жұмысын бітірді де, мана таңертең отардан бөліп алып қалған төрт– бес арық тоқтыны үйдің іргесіндегі ойпаңға қарай айдап шықты. Осы кезде екі сарыала төбет әупілдеп қоя берді, жота жаққа салып ұрып барады. Сол тұстан салт аттылы көрінді, үстіне шолақ қара тон киіп, мойнына мылтық асынған біреу ер үстіне тік қоныпты, таныс адамы секілді. Қыз қайырылып тұра қалды.

	Келе жатқан Наурыз еді, үй жаққа бұрылмай тура өзіне қарай беттеген. Астындағы құла тізгінін кере сүзіп басымен алысады, алқымы ақкөбіктеніп кетіпті, қанжығасы құралақан емес, түлкі ме, қарсақ па бұлғаң қағады.

	– Аман – есенсіңдер ме? – деді жанына келіп аттан түскен соң.

	– Жүріп жатырмыз, – деп кыз сәлемдескен болды. Жігіт қызылшырайланып бусанып тұр.

	– Жаңа бір әзірде жолда түлкі кезіккені, біраз әуреге түсірді. Зорға соғып алдым, – деді қанжығасын нұсқап. Жолым болады екен.

	Жамал түлкіге көз тоқтатып тұрды да мырс етті.

	– Құда түсуге бара жатыр ма едің?

	Наурыз жорта күлген болды, қыздың кекесіні оңай тиген жоқ. Түлкіні айтып несі бар еді: түлкібұлаңға салар жер де бұл емес.

	– Әлібек қайда? – деді тез жалтарып.

	Қыз жігіттің бүл келісінен ештеңе күтіп тұрған жоқты, екеуінің арасындағы дәнекер ол өткен жолы соққанда біржола үзілген. Наурыз ауылда күнұзын жүргенде шаруа жайынан басқаға мойын бұрмай, үнсіз аттанып кеткен. Бұл одан өзінің кінәмшіл күндерін өзгерте қоярлық жылылық күтпесе де, дәл осылай сырт береді деп ойламаған. Елеусіз қалдырғанына қорланған. Наурыз бұл жолы да сол ескі сарынын қайта тапты, малдың күйін, төл алу науқанына дайындық жайын қазбалай сұрады. Бас мал дәрігері ретінде ақыл– кеңес айтуды ұмытқан жоқ, ақырғы аяғында басқа отарлардағы жағдайға тоқталып, өзінің бүгін осы араға таяу жердегі Қарғабай қыстағынан шыққанын білдірді. Сөз арасында совхоз директорының есімін аузына жиі алып, көбіне соның атынан сөйлейді. “Орекең солай шешті, Орекең әдейі тапсырды, бұл бастықтың кесімі” деп шегелей түседі.

	Осылай біраз арылтып барып, аяқ астынан мұның жүдеп кеткенін айтқан.

	– Қалай арылғансың, тіпті танымай қалуға болады, – деп осында келгелі жүзіне алғаш рет көз тоқтата қарады.

	Қыз үнсіз тұра берді, екеуінің арасында бір кезде сірә да ұмытылмайтындай болып көрінетін талай тәтті шақтардың болғандығына сенгісі келмеді. Бір– ақ нәрсе ғана сәуірдің ана қызуы сәт санап күшейіп бара жатқан шуақты күніндей анық болатын. Өткен айлар енді қайтып келмейді, ғайыптан қайра оралса да, көл– көсір қуанта алмайды.

	* * *

	Мамыр тумай жатып қой жаппай төлдей бастады. Науқан аяқталғаннан соң оншақты күн өткенде Қабыл Әлібекті ертіп әкетті.

	Арада екі күн толғанда ол кеудесіне орден тағып қайтты.

	* * *

	Шілде туғанда ауыл Темір өзенінің шалғынды мүйісінде еді, жаз шыға өріс қуа отырып, қонысты үш– төрт рет ауыстырған ауыл осы жерде біраз байыздауды ойлаған. Өзеннің көктемде суы мол жайылған екі қапталы өлі өңін бере қоймапты, қияғы, өлең шөбі мен көдесі, жусаны араласып тұнып тұр. Отардан басқа аяқты мал күндіз– түн үй іргесінен аулаққа ұзамайды.

	Жаз жайлаудың қызығы мен көркін биыл алғаш рет тамашалаған Жамалға мына жер қатты ұнап еді. Қолы бос уақытта атқа мініп, өзен бойын жалғыз аралап кетеді, су жағасын өрлей қоныстанған, аралары таяқ тастам ауылдарға соғып, ұзақты күнді таныс құрбыларымен бірге өткізеді. Аракідік олар бұған келеді, қона жатып, Қайныкүл кемпірдің үйінің түңілігін желпілдетіп кетеді. Кеш батса таң атқанша ән шырқалып, марғау даланың түн ұйқысын төрт бөледі.

	Қыздың талайдан бері көңілі көтерілген тұсы осы болатын, мына өңір сәуірдегі қарабарқыт тартқан, әлі еркін көсіле алмай, күн алабұлттанса тез тарылатын баяғы дала емес, көкжиектен көгілдір алау белгі берсе, түн түнегін сергек серпіп тастап, көгінде бозторғайдың тамылжыған әуезді әні болып шалқытып, алысы мен мұндалап, жақыны көз алдыңда қылаусыз ашылатын, бұлдыраған сағымына дейін сыршыл жазира. Өзен жақтан самал ессе, киікотының жұпар исі көкірегінді шайдай ашады, судың салқын лебі өнбойынды сергітіп, үй іргесінде жайқалған көкорай шалғынға аунай кеткің келеді, сыздау жерге қаптай өскен қарандыздың шашақты гүлімен бірге құлпыртып, дария даланың өзіндей шалқытады.

	Осы күндері Әлібек те ерекше көңілді жүрді, орденді қойшы атанған жігіттің еңбегі жанып, әр жүз саулыққа жүз алпыстан қозы ерткен. Енді онымен терезе теңестіретін шопан совхоз түгілі ауданнан емге табылмас. Таяу ауылдардың жаз шыға қойды әйел мен балаға, қала берді тәңірге тапсы– рып, топ– топ болып қызық қуып кететін жігіттері оның осы оза шапқан кезін көл– көсір сөз етіп, бірінен бірі асыра мадақтап, талай рет шабылдырған. Алыс– жақынды адақтап келіп, қайта айналып соға береді. Бұған қажитын Әлібек жоқ, топ аттылы сау етіп түсе қалса құрақ ұшады. Сау етіп түсе қалғандардың: “Әлекеңе осы бастан жиі сәлем беріп, көңілін аулай жүрмесек... Әлекеңнің күні ертең кеудесінде жанғалы тұрған жұлдызына тілектес бола бермесек... мерейін өсіріп кетпесек...” деген іліп– қашпа дабыр– дұбырына қоғадай жапырылады.

	Осындай алды– арты жоқ думан шопан жігіттің көтерме сыйлыққа алған қойының біразын пышаққа іліндірді. Әлібектің даңғаза мырзалығы қу жақ, қыздырма тілдің ермегіне айналып, маңайға күлкі болып тарала бастады. Жамал соны көріп– біліп жүріп тоқтатсақ болса, қолдаушы таппайды.

	– Тәңірім ырзығымды тауыспасын, – дейді Қайныкүл кемпір.

	– Ден сау болсын, – дейді Әлібек.

	Жамал одан әрі таласпайды.

	Бүгін қойды өзі өргізді. Әлібек таң атпай тұрып кетіп еді, елу шақты тоқтыны отардан бөліп алыпты.

	– Мұны не істемексің? – деген сұрағына күмілжіді. Не айтқанын түсінген жоқ.

	Ауылдан көзкөрім жерде жалғыз төбе сағымға оранып бұлдырап тұратын, қойды соған қарай қаптатты. Бұл тұс өзен бойынан ұзаған сайын биіктей береді екен, өлең шөп пен қияқ қара топырақты қуа келе құмдақ беткейге іліккенде таусылып, қалың көде төңкеріле жөнелді. Әр жерден жапырақ атаулыдан жұрдай тарбиған аласа бұта кездеседі, кей тұста үйір– үйір тобылғы ұйыса өскен. Құс атаулыдан даланың қаңғыбас кезқұйрығы ғана қара танытады, бауырымен жер сыза ұшып, көде түбін тімтіне аңдиды, анда– санда қалбаң етіп қона кетсе, әуеге қайра көтерілгенде тырнағына не тышқан, не кесіртке ілініп бара жатады. Жалғыз төбеге таялған тұста жалғыз киік кезігіп, сала сар далада сары алтындай ағып, лезде ғайып болған.

	Қойдың соңынан сылбыр еріп отырды да, күн арқан бойы көтерілгенде алдын орады, бұдан әрі ұзатуға болмайды, түс әулетінде суға құлатуы керек. Отардың көш басында желдеп бара жатқан серкені қайырып тастап аттан түсті. Әлібек таңертең асығып жүріп алмастырып алған ба, торының үстіндегі мұның ері емес, жігіттікі, қанжығасында жарғақ сулығына дейін жүр. Соны шешіп алып жерге төседі де отыра кетті.

	Күн ысып барады, сағым таяқ тастам жерде бұлдырап, маң даланың алыс шетіне қарай толассыз көшіп жатыр, ұбап– шұбап, аударылып– төңкеріліп тыным таппайды.

	Жарғақ сулыққа қисая бере жанқалтасы томпайып тұрғанын көрді, не екенін білгісі келген. Онысы сырты кірлеген, ортасынан қақ бүктелген қалың дәптер болып шықты. Алғашқы беттерінде отардағы қойдың саны түсіріліп, совхоздан алынған керек– жарақ тізіліпті. Ай сайынғы еңбек ақысын түгендеген бе, бір тұста қаптаған есептен көз сүрінеді, одан кейін әлденені шұбыртып жаза берген, дауыстап оқи бастады.

	“Менің оған айта алмаған сырларым қандай көп, түбінде құса ететін шығар. Кейде кеудемді жарып шығып, өз арманымды өзіме тамылжытып айтып береді”.

	Қарындашпен жазылған жолдар осы араға келіп кілт үзілді. Одан кейінгілері танымастай етіп өшірілген де, келесі бетте қайта жалғасқан.

	“Осы күні бір күдіктен қатты қорқамын. Ол мені түсінбей– ақ кетер ме екен. Бәлкім сезетін де шығар, аңғарғысы келмейді. Өз көңіліңнің хошы болмаса, өзгенің мұңы күлкі етуге де тұрмайды. Біреудің қайғысы әлдекімдерге әжуа үшін керек”.

	Беттің аяқ жағында екі ауыз өлең жүр, онысы қиысып тұрған жоқ, әлгі ойларды шиырлап барып бітіпті.Соны қайтадан қара сөзбен жалғастырып әкеткен. “Оны көптен білетін сияқтымын, бірақ әлі күнге дейін бейтаныс адам тәріздімін. Ынтық етіп тұрып сескендіреді, жақында жүріп қашықтай береді. Мен елес қуып жүрген шығармын.”

	Әлібектен мұндай кінәмшіл ойларды күте қоймап еді, дәрігерге үңілген сайын, өзінің бір кездегі қиын халін танығандай болып құныға оқыды.

	“Әр нәрсенің түбінде сап тиылатын ақырзаманы бар, сезім де шексіз емес. Тауы шағыла келе бір күні қайта жылымастай болып суынса, біржола тоналғаным да. Одан кейін өзімді де жоғалтармын.”

	Мына бір бетке газет қиыңдысын жапсырыпты, өзі туралы жазылған шағын мақала екен, айналасын сия қарыңдашпен әдемілеп сызған. Одан кейін орденінің куәлігін айна– қатесіз етіп көшіріпті. Соларды тез парақтап, әлгі ойлардың жалғасын тапқанша асықты.

	“Өзіме жылуы жоқ адамды неге осыншама ардақтаймын, – дейді Әлібек. – Оны түсінер шама жоқ менде, бір– ақ нәрсе айдан анық. Өз жүрегімнің үміті алдында кіршіксіз тазамын, оны кірлете алмайтындығыма құлай сенемін. Маған әзірге бұйырғаны осы бақыт қана.”

	Қойшы жігіт мұның барлық сырын бүге– шігесіне дейін білетін сияқты болып көрінді, әлде сезім атаулының бәрі үндес пе, мына бір жолдар мұның іштей сан рет қынжыла айтқан жүрек қаяуы ғой. “Сүйген адамыңның салқыңдығын сезіну қандай ауыр, одан қымбат ардағың, одан өткен дұшпаның жоқ.”

	Қыз мұңға батып отырып дәптердегі жазулардың бітіп қалмауын барымен тіледі, ондағы әр жолда айтылған сыр қайта– қайта оқыған сайын көкейіне қона кетеді, өзінің өткен– кеткен күндерінің бағасын анықтай түседі. Әлібектің көзі жеткен шындықты іштей мойындап, сүйе білген жүректің тәңірдей құдіреті бар екендігіне күрсіне иланды, оның ақеділ арман– тілегіне қайырылып қарамаған жан қандай қатыгез.

	“Шын сүйген адам ғана шын жек көре алады. Шын жек көріп тұрып құлай сүйеді, – деп толқыды дәптердегі жазу.

	– Өмірде біреуге сүйікті бола алмай өтуден асқан қорлық жоқ”.

	Бұдан арғы беттер таза, ақтарып шығып жауып тастады. Кішкене отырған соң қайтадан ашты, бәрін басынан бастап оқып шыққысы келді, Әлібектің осы оңаша сырлары тек өзіне арналғандай дәптерге күдікпен қарады. Жігіттің баяғыда, баладан беріп жіберетін хаты есіне түсті, ол содан бері мұны көңілінде қастерлеп келген бе. Ұмыта алмаған болды ғой, өзінің осы уылжыған сезімінің көкірегінде алай– түлей тулаған толқындарын қалай ғана жасыра алған...

	* * *

	Күн кешкіріп келеді, ауыл іргесіне қонған өзеннің кемерін жиектей өскен қалың тал тұнжырап қарауыта бастапты, ит– мұрыны, ұсақ бұта мен шілігі иін тірескен қойнауында қараған көзді күдіктендіретін тылсым қыбыр бар. Өзеннің не күшеймейтін, не бәсеңдемейтін сылдырына біраз уақыт құлақ түрсең, толассыз сарынға ұласып барып бірте– бірте өшеді, бетінді су исі сіңген майда самал аймалайды. Аспанның шығыс кемерінен бері қарай таралып келе жатқан кешкі көлеңке қашықты кезден көлегейлеп, жақынды алыс етеді.

	Әлгінде алыстан бір жұмбақ сарын естіліп тұрғандай болып еді, тоғайдың іші бұрыңғысынан да күңгірттене келе мотордың гүріліне айналды. Тал арасынан қу бұтақ жинап біраз жүріп қалған Жамал ауылға жетуге асықты. Қыр жақтан екі өкпесін қолына алып жеткен ашкөз құйын тоғайға аптыға қойып кетті.

	Арқалаған жүгі ауыр, екі– үш жерге тоқтап дем алып, үйге жеткенше әлгі машина да көрінді, салып ұрып тура осылай қарай тартып келеді.

	– Мынау бөлімше басқарушысы Қабылдың көлігі ғой, – деді ағаш бұтап отырған Әлібек. – Екі кеште неғып жүр? Өзі тіркеме жалғап алыпты ғой.

	– Еріккен адамға таң не, кеш не, – деді Қайныкүл кемпір сиыр саууга кетіп бара жатып.

	Сол екі ортада қатты екпінмен соңында бұйра– бұйра шаң қалдырып келіп те қалған, қой қамаған шарбақты айнала беріп кілт тоқтады. Ішінен әуелі Қабыл, одан кейін Наурыз түсті, ол мұнда талайдан бері келген жоқ– ты. Өзі аздап толған сияқты, аяғын шіреп басады.

	– Озат шопан мен оның көмекшісіне сәлем! – деді бөлімше басқарушысы дабырлай сөйлеп.

	Наурыз есендескен ишарат білдірді, екеуінің де жүзі қызарыңқы, бір жерден лықа тойып шыққан секілді. Қабыл күліп келіп Жамалдың арқасынан қақты.

	– Осындай әдемі қыздардың қол астыда болғаны, әй қандай жақсы, көңілің көркейіп жүреді, – деп қулана көзін қысты. – Кейде бар ғой, Әлібектің орынында қойшы болмағаныма өкінемін.

	Қыз бұрылып кетті, келген сайын ұрықылықтанып, жанамалай тиісіп жүретін оны мүдде жаратпайтын, бір– екі рет бетін қатты қайтарып та тастаған, бірақ солай болды екен деп тартынып жатқан Қабыл жоқ.

	– Ал, Әлеке, біз шаруамен келдік, қазір қайтамыз, – деді самаурынның жанына жалп етіп отыра кетіп. – Қиын болмаса, осы жерге тіске басатын бірдеме әкеле қойшы.

	– Керегі не соның? – деп кіржің етті Наурыз. – Онсыз да көп ішілді.

	Қабыл қолын сілтеді.

	– Дың деме, бұл елде әзірге арақтан өлген ешкім жоқ. Бүгінгі билікті маған бер. Әй, ана машинаның ішіңде сөмке жатыр, соны да қамти келерсің. Әлібек оның айтқанын құлықсыз орындады.

	– Так, – деді ол, – алдымен ауыз шаруашылығын жөнге келтіріп алайық, – содан ауыл шаруашылығына көшеміз.

	Сөмкеден суырған бөтелкенің тығынын жұлып тастады да екі стаканға толтыра құйды.

	– Кел, Әлібек, әуелі екеуіміз кетіп қалайық. Ол басын шайқады.

	– Менің ішкенімді қайдан көріп едің.

	Қабыл оған сүзіле қарап тұрды да Наурызға иек қақты.

	– Өзің серік болмасаң, мынау жолдастыққа жарамады. Дені сау адамның арақ ішпеуі оңған қылық емес, түбі шикі мұның.

	Наурыз стақанды қолына алды бет– аузы жиырыла беріп төңкере салды. Бөлімше басқарушысының көмейі қырқ– қырқ етеді, су ішкендей тамсанып, қолындағы сарымсақты құшырлана искеп отыр.

	– Енді шаруа жайына көшейік,– деді әлден соң. – Қазір тура жүз саулықты артып алып тайып тұрамыз.

	– Бұл кімнің бұйрығы?– деді Әлібек.

	– Совхозымыздағы дөкейдің. Давай қимылда, кеш батып қалды.

	Қабылдың сөзі де, қимылы да ірі. Босап қалған бөтелкені құлаштап лақтырып жіберді де екіншісін ашты.

	– Ал, бас дәрігер жолдас, ұрыста тұрыс жоқ, тағы да бір рет барып келейік.

	Наурыз бұл жолы да тартыншақтанып еді, қолды– аяққа тұрғызбады.

	Әлібек әлгі бұйрықты естімеген секілді, қозғала қоятын түрі жоқ.

	– Мен не айттым саған! – деді Қабыл сарымсақты қарш– қарш шайнап. – Іске кіріс! Осылар сөзіңді екі еткізбесе тағынан тая ма екен.

	– Жарайды, директор ұйғарған екен, – деді қойшы жігіт.

	– Бірақ қолхат жаз.

	Бөлімше басқарушының өңі сұрланып шыға келді.

	– Немене? Қолхатыңа жол болсын! Мынаның есі дұрыс па өзі! Енді әңгімеге Наурыз араласты.

	– Сен олай бұлтақтама. Бізге беретін малың есебіңнен алдын ала шығарылған, мойныма мінеді деп қорықпай– ақ қой.

	Әлібек ойланғандай болып барып басын шайқады.

	– Мүмкін солай шығар, бірақ қолхатсыз бұл жолы мал бере алмаймын. Оны сендердің қайда жұмсайтындарың маған белгісіз.

	Қабыл орынынан тұрып, қойшы жігіттің жанына келді.

	– Біз саған қастық ойлайтын адам емеспіз, оны жақсы білесің. Сондықтан қиқаңды қой. Әлгі сөзіңді естімеген болайық.

	Әлібек бөлімше басқарушының қысыңқы көзінен өзімсінген адамның кейпін таныған секілденді. Шынын айтқан шығар, расында бұлар мұны жамандыққа қия қоймас, соншама не көрініпті. Дегенмен ығына жығыла беру артық.

	– Сендерден сұрап тұрғаным қиян шаруа емес. Жаза сал да, алып жүре бер, – деді райынан қайтпай.

	Кабыл енді ашулана бастады.

	– Сен есіңді жи, көзіңді ашып қара. Мен берсең қолыңнан, бермесең жолыңнан алатын адаммын! – деді ызбармен.

	Наурыз да шамданып тұрған, кездескен сайын сырт беріп, тымсырая қалатын жігітті әуел бастан ұнатпаушы еді. Енді бүйректен сыйрақ шығарғанда жыны құрысты. Өрі мынау көнбесе, шаруа шатасады. Біреу бұлар малдың басын есепке енгізбей артық ұстап, төлді соның есесінен көбейтетінін облысқа жазып жіберіпті. Ертең– бүрсігүні кісі келмек. Бүгін түнде сол артық малды көзден таса қылу керек. Ал Әлібекке қолхат берсе, тексерушілер қойшы атаулыны арылғып келіп мынаған жеткенде қолдарына ұстата салса, құрығаны.

	– Кәне, айтқанды істе, әйтпесе түбі қиынға айналады! – деп бұйыра тіксінді.

	Әлібек екеуінің қыздың алдында күш көрсеткеніне намыстанды, мұны көздеріне ілгісі келмейді.

	– Айтқаным айтқан! Қолхат жазылмаса, жетім қозы да жоқ! – деді шорт кетіп.

	– Ту ... у, мынау тірідей өлтірді– ау! – деп жерге түкірді Қабыл. – Әй, сен қашаннан бері заңшыл болғансың? Осы уақытқа дейін не істеп келгеніңді білесің бе?

	Әлібек одан мұндай сөзді күтпеген еді. Бөлімше басқарушысы бұған биыл есепте жоқ екі жүз тұсақтың төлі қосып жазылғанын тұспалдап тұр. Оның қылмыс екені рас, бірақ соған мұны көндірген Наурыз бен өзі еді ғой. Түбінде сырлары ашылса, таяқтың бір басы оларға да тиеді.

	– Білемін, – деді тосылмай. – Адасудың алды– арты осы болсын.

	– Не? – деді Наурыз.

	– Доғар! – деді Қабыл.

	– Жетті! – деді Әлібек. – Енді менің қолыммен от көсей алмайсындар.

	Бөлімше басқарушысының жүзі түтігіп кетті. Мына нойыс немені бетпақтықпен жеңу қиын, жанды жерін дәл тауып барып сүріндірмесең сірә да икемге келмес.

	– Сен көтере білгеннің көтерем ете білетінін де ұғып ал!– деді тепсініп. – Біздің арқамызда адам қатарына қосылып едің, түбің шикі екен. Сол шикі өкпе күйіңде шіріп кетпе. Бүйте берсең, өз көріңді өзің қазасың.

	– Қазсам, бірге көмілесің!

	– Одан дәмең болмасын. Елдің бәрі сен секілді табан жолын ғана танитын миғұла емес. Түбінде осылай құбыла қалсаң, не істеп, не тындыратындығымызды баяғыда кесіп– пішіп қойғанбыз. Саған қазылған ор дайын, жалғыз құлайсың соған.

	Наурыз Қабылдың көкейін түсіне қойды. Әшейінде елге әпербақан, дойырлау болып көрінгенмен, ширыға келе қиыннан жол тауып кететін осындай сұңғылалығы бар. Қойшыны жан алқымнан ала түскенін қарасайшы.

	– Мынау бізді өзімен бірге маталған деп шатысып жүр екен ғой, – деді оны іле қостап. – Тапқан екен ақымақты.

	Әлібек екеуінің түбінде дәл осылай жіктеліп шыға келетінін мүлде күтпеген болатын. Олар аяқ астынан жалт беріп, зіл көрсете құбылғанда, тұйыққа тірелді . Айтып тұрғандары шын болса, бұған арашашы болатын тірі пенде жоқ.

	– Сен енді осы күнге дейін қылмысқа белшеңнен батып келгеніңді, оның ақыры немен тынатынын біліп ал, – деді Наурыз.

	– Есіңе салайын.

	– Жоқ! Тоқтал! Бүл жерде күйдірме! – деді Әлібек аптығып.

	Жамалдың алдында сыры ашылса, тірідей өлгенмен бірдей. Одан кейін жер басып жүрмей– ақ қойсын.

	– Кімнен үркіп тұрсың? – деді Қабыл өзеуреп. – Ана қыздың алдында абыройым айрандай төгіледі деп қорқамысың.

	– Жігіт емес пе. Бәлкім одан үміті бар шығар, – деді Наурыз кекете.

	Әлібектің тұла бойы күйіп– жанды. Бұдан өткен қорлық болмас. Жамал неге кетіп қалмайды екен, тапжылмай тұрып алғаны несі. Қиналғанын сезген соң, мыналармен оңаша қалдырсайшы.

	– Сен бара тұршы,– деді оған қиылып. – Біздің бір әңгімеміз бар еді.

	– Жоқ, ешқайда кетпейді, – деп килікті Қабыл. – Естісін, кемедегінің жаны бір. Ол да малдың иесі, кейін санын соғып жүрер.

	– Баршы! – деді Әлібек қыздан қинала өтініп. – Жеке қалдыршы бізді!

	Жамалдың құты қашқан жігітке барымен жаны ашыды. Ол неге ығады мыналардан, не істеп қойды екен. Өзінен сабыры қалмай жасырғанына қарағанда, қиын шаруа болды ғой. Оны қаншалықты білгісі келсе де, сөзін дәл қазір тыңдамауға дәті жетпеді, бұрылып жүре берді.

	– Тоқта! – деді сол кезде Қабыл. – Бері кел! Бұл мәселенің саған да қатысы бар.

	Қыз еріксіз іркілді.

	– Бара бер! – деп алқынды Әлібек. – Кейін бәрін өзім айтамын.

	– Жоқ, менен естігені дұрыс, – деді Қабыл. – Сен қате жеткізерсің, бар пәлені бізге үйіп– төгерсің. Наурыз қойшы жігіттің шынымен қиналғанын көрді, бәсе негізі жасық неме шын тартысқа түсе алушы ма еді. Өзі ана қыздан сырын жанталаса жасырғанына қарағанда, ұнататын шығар, қылмысы бар адамнан іргесін аулақ салады деп қорқатын болар.

	– Мына алдыңда тұрған Әлібек бәрімізді тақыр жерге отырғызды, – деді Қабыл қызға.

	Қойшы жігіттің өңі құп– қу болып кетті, бөлімше басқарушысына қарап қатып қалған. Ол тамағын қырнап, ерсілі– қарсылы жүре бастады. Наурыз Қабылдың бұдан әрі шындыққа жақыңдамайтынын, Әлібек қашан өзі құлап түскенше жағалата өрбітіп жанын қинайтынын білді.

	– Бұдан ондай сұмдықты кім күткен. Бәріміз санымызды соғып қала бердік, – деп басын шайқады Қабыл. – Қолымызды кеш сермедік. Енді сенен жасыра алмаймын.

	Әлібек денесінен жан кеткендей сезінді. Мынау адам емес, азғынның дәл өзі болар, неткен қатыгез жан еді. Енді сәл кешіксе, бәрін жайып салғалы тұр. Қылмысы бәрі бір ашылатын болса, Жамал өз аузынан естігені дұрыс еді, әлдекімнің қаралағаны қандай қорлық. Қазір бұл бар еркін қолына алады, ақтармаған сыры қалмайды. Тек есін сәл жиса, тұла бойын буып бара жатқан дірілден аз ғана уақыт арыла алса болғаны.

	– Өшір үніңді! – деді тамағын қырнай берген Қабылға. – Аузынды ашсаң оңбайсың.

	Ол елеген жоқ, өршелене түсті.

	– Шошымай тыңда. Түбінде өзіңді арашалап алудың жолын да іздей отыр. Мынау сені іліктіре кетуден тайынбайды, – деген Жамалға.

	Әлібек оған жұлқына таялды.

	– Білсін ал естісін! – деді даусы барлығып.

	Одан әрі өзін өзі билеуден қалып еді, қыздың жанына жетіп барып әлденені аптыға, асыға айтып жатқанын біледі, ештеңені жасырмай ақтара салғанын сезеді. Биіктен құлаған тау суындай төгіле жөнелген, төгілген сайын жері кеңи берген. Сөйлеп тұрған мұның өзі емес, көкейінде тұнып жатқан сан жылғы арманына ғайыптан тіл бітіп, бірде өкініш, бірде мұң болып сыр шерткен тәрізді бүкіл уайым мен күдігінен аршыла тебіренген. Аузынан шықса бар қасиетінен жұрдай болып тоналатындай көрінетін ең асыл құпиясына дейін жайып салуға еркінен тыс құмартқан. Ол ешуақытта тап осындай батыл, дәл мұндай сөзшең болып көрмеген шығар, көкірегін сарыққан сайын талайдан бері сарыла тосқан бақытына жақындай түскен секілденді, соған өзін құлай сендірді.

	Қарсы алдында тұрған Жамалды бірде көреді, бірде жоғалтып алады, Наурыз бен Қабыл әлденені жарыса айтып, өзін тоқтатпақ болады, олар мұны сөзінен жаңылдыра алар, бірақ ашынған, арманға толған жүректі жасқау мүмкін емес екенін қайдан білсін. Күннің көзін бұлт шалғанмен, өткір сәулесі жер бетіне бәрі бір жетеді, оны біржола өшіре алатын құдырет жоқ.

	Өз отына өзі күйіп, өртене– өртене күлге айналған құштарлықтан, айтылып барып азапқа салған арман артық.

	Қыз мұның сабасынан түсуін жалына өтінетін сияқты, дегбірі қашып, мұңдана әрі үрейлене қарайды. Ол неге бұлай толқыды екен, дәл қазір бұдан басқа ешкім қиналмауға тиіс қой, әлде мұның кейде өзінен де жасыруға тырысатын үміті ақталмайтынын ойлап жаны аши күйзелетін тәрізді ме екен.

	– Тоқташы! – деп қиылды қыз. – Сабыр етші, сонша неге таусылдың.

	Бұған үрке, әрі елжіреп қарайтын тәрізді жанары боталап, өзімен бірге тебіренгендей, әлде бұларға ақтарыла көз салған ана екеуінен қысылғандай, әйтеуір оның да әлемі алай– түлей, қыздың бұлай өзгергенін сірә де көрген емес.

	– Шының ба, неге олай еттің! – деп өкіне тіл қатады.

	Оның бір де бір сөзін жауапсыз қалдыра алмайтын еді, ақиқаттан басқа айтары да жоқ болатын.

	– Бар шындығым осы – деді күрсіне сөгіліп.

	– Онда мені де кінәлі деп сана!

	– Жоқ. Атай көрме! Сен білмейсің ғой! Білмейсің! Білем дей көрме. Білерің басқа шындық. Бәріне сен үшін бардым ғой. Иә... сен үшін. Енді маған бәрі бір.

	Әлібек киіз үйге қарай ентелей жөнелді, тұла бойын бір ересен қайрат кернеп барады. “Мынау не істейін деп жүр? Бүлдірді– ау бәрін!” – дей берген Қабыл мен Наурыздың бұл дүниеде бар– жоғын ұмытқан. Есіктен кірген бетте төрдегі оюлы әбдіреге жетіп барды. Қабаттап салған маталарды лақтырып тастап, мұқият оралған орденін суырып алды.

	Далаға шыққанда әлгі екеуі соңынан ентелеп келе жатыр екен, орталарынан қаға– маға өте шықты. Сол бетінде машинаға отырған, моторды асыға от алдырып, газды азыната басты. Мына бір ербеңдеген Қабыл шығар, жолын кес– кестей ұмтылды.

	– Қайда барасың? Тоқта ! – деп ышқына айғайлайды.

	– Абырой – атақты кім әперсе, соның өзіне қайтарамын!– деп жаңғырықты Әлібек.

	Қой қамаған шарбақты айналып өтіп, лезде даланың қара жолына түсті. Ол жусаны мен көдесі кезектесіп шалқитын жазықта бұралаңдап барып, осы арадан төрт– бес шақырым қашықтықтағы төбеден өткен соң, аудан орталығына тік тартатын айдау жолға жалғасады. Сонымен тоқтамай жүріп отырса, екі– үш сағатта межелі жеріне жетпек. Алған күні шат– шадымен қуанған, тақса өңірін күйдіре жаздайтын, алғашқы кезде қойды өрістетіп шыққанда да тастамай, өңіріне қадай кететін орденін заң орынына алып барады. “Осылай да осылай” дейді. Сол сәттен мұның жаңа өмірі, өзегінде күдік пен күнә өрілмеген таза ғұмыры басталады, соған барын сала асығады. Машина әп– сәтте ұзап кетті, Жамал тұрған орынынан қозғалмай соңынан әлі қарап тұр. Көз алдында қою шаң будақтана көтерілген қара жол, ойында Әлібектің аткөпір ақтара салған сыры, көңілінде жабығыңқы мұң мен беймәлім қуаныш, сәт сайын толқиды. Кешкіріп қалған жазғы күннің қазіргі марғау кейпі өз көкейінің күмбірімен кейде үндес, кейде керегар, байтақ даланың алыс кемері алқызыл шапаққа бөленіп ерекше нұрланады. Ақшам жамырай оянатын Есекқырған жұлдызы сиқырлы күлімдейді. Ауылдан дауыс жетер жердегі сүйір төбе шөгіп бара жатқандай, ұлан дала күндізгі кеңдігінен айнымай төрт құбыласына құлдырай құлаш ұрып, қиянға шақырады, сол қиянынан әлдекімді сарылта күттіргендей болады.

	Қыз қара жолдың бойына еліте қарады. Нені аңсайтынын толық сезбеген, бір белгісіз тәтті үмітпен толқыған күйде алабұртты. “Әлібек”, сен осындай ма едің?!” – деп күбірлеген сияқтанды.

	Кеш ымыртқа ұласып, ақшамның соңғы жалқын шапағы сөнуге айналған. Әлгінде ғана бауыры қып– қызыл түске боялып, нарттай болып балқыған бұлт енді күлгінденіп суына бастапты. Есекқырғанның үстіңгі жағын ала тағы бір жұлдыз туған, көз алдыңнан бірде жоғалып, бірде қайта табылып, жанып сөнеді. Қыздың бір кезде жоғалған, енді қайта белгі берген адасқақ үміті секілді шалғайдан көңілді емексіте бұлдырайды. “Жоғалып кетпесе екен. Өшпесе екен. Жаңылдырмаса екен. Ажарланса екен.” – деп толқыды. Ал ен дала күндізгі абыр– сабырын ұмытуға тырысып, көңілді ертеңгі келер күнге деген күдік атаулыдан тазарта манаурап дамылға шақырды.





