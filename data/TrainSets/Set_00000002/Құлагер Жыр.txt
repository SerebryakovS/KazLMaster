Annotation


Бұдан бұрын ақын қарындасымыздың «ЖІБЕК ЖЫР» атты өлеңдер жинағы жарық көрген болатын. Бүгін сіздерге соның жалғасы ретінде «ҚҰЛАГЕР ЖЫР» атты өлеңдер жинағын тарту етуді жөн көрдік. Cіз оқығалы отырған кітап автордың жүрек жарды туындылары болмақ. Ақынның жырларын да көркем-лирикалық толғаулар сыр шертіледі. Қоғамдағы кейбір түйіткілді мәселелер мен бүгінгі ұлт мүддесі де қозғалады. Бұл кітап әрбір жыр сүйер қауымға тегіс арналған. Қарасы қалың оқырман қауымға ұнайды деген сенімдеміз!





* * *



Мехнат Теміртасқызы



МЕН ЕШКІМГЕ ЖАМАНДЫҚ ЖАСАҒАМ ЖОҚ

ПЕНДЕМІЗ ҒОЙ

ОРАМАЛДЫ ҚЫЗ

КӨКТЕМГІ ОЙ

СЫРЫМ БАР

ТУҒАН ЖЕР

СЕНЕМІН

БҰЛ ӨЛЕҢ

ТІЛЕКШІМЕ

АҚПАНДАҒЫ АРМАНЫМ

МЕН СЕНІ ЖЕК КӨРЕМІН

КЕЛМЕДІ ШАМАМ

СЕН ЕДІҢ

СЕЗІМ СЕНІ

МҮМКІН МЕН ДЕ

КЕШІРІҢДЕРШІ АДАМДАР

БІЗ ЖАҚТА ТАУ БАР

АНА КЕРЕК АДАМҒА

ЖЫЛАП ТҰРЫП ОСЫНЫ СҰРАНАМЫН

ҚЫЗ МҰҢЫ

МЕН ҚОРЫҚТЫМ

ҚАЗАҚЫ ҚЫЗ

ІЗДЕУ

АҚЫН ҚЫЗ

САҒЫНАТЫН ДА БОЛАРМЫН

СЕН ҒАНАСЫҢ АЙЫПТЫ

БІРТҮРЛІ ЖАН

ЕКІ ЖҰЛДЫЗ

ЕРКЕЛІК

ҮШБУ ХАТ

ҚЫЗҒАНШАҒЫМ

СЕЗІМ

АҒАҒА НАЗ

КЕТСЕМ БЕ ЕКЕН

ШОЛОХОВ НЕМЕСЕ ҚИЫН ХАЛЫҚ

САРЫ КҮЗ, САРЫ ҚЫЗ

ПЕНДЕМІЗ ҒОЙ КƏДІМГІ

СЕЗІМ ҚАЛДЫ

ЖҮРЕГІМНІҢ ТӨРЕСІ

ТЫЛСЫМ САҒЫНЫШ

СІЗДІҢ ЖҮРЕК

САФ АСЫЛ

ЖЕЛТОҚСАННЫҢ ЖАРАСЫ

ЖҮРЕГІҢ ЖЫЛАМАСЫН

АҚЫН СЕЗІМІ

БҮГІН ЖҰМА

ӨЗЕК ҚҰРТ

СЫҢАР КҮН, СЫР

ҚАЗАҚТЫ МОЙЫНДАСЫН

СУЫҚ ҚАНДАЙ, ТОҢДЫРАДЫ ҚАРА КҮЗ…

СЕЗІМІҢ ҚАЙДА

СЫРЛАСТЫҚ...

ӨКПЕМ ЖОҚ МЕНІҢ

БІЗ КЕЗДЕСКЕН ЖЕР ОСЫ

БІР АҒАНЫҢ РЕНІШІ, ҺӘМ САҒЫНЫШ

СЫРЫМ БҰЛ

СЫРЫҢДЫ АЙТПА

ЖІГІТТЕРДІҢ СЫРТТАНЫ

АЛМАТЫНЫҢ КЕШІ ЕДІ, КҮН ТҰНЫҚ…

АУЫЛҒА КЕТКІМ КЕЛЕДІ

АДАМ БІР ҚОНАҚ ҚАУҚАРСЫЗ

БОЛСА ДА ТЕЗГЕ САЛЫП СЫНАМАҒЫ…

ДОСЫМА

ШЫҒАРЫП САП ШАТТЫҒЫН КҮРЕҢ БЕЛДЕР…

«АЙТЖАН АМИРОВКЕ... »

СІЗ ОСЫ, ҚАНДАЙ ЖАНСЫЗ?

АМАНДАСШЫ БАУЫРЫМ

БАРЛЫҒЫ ЖАЗУЛЫ

ТІРШІЛІК

УАЙЫМСЫЗ КІМ БАР

ТҮСІРМЕҢДЕР ҚҰНЫМДЫ

ҚАЙДАСЫҢ

МЕН СІЗДІ ҰНАТҚАН ДА…

ЕКІ ЖАНҒА ОРТАҚ ОЙДЫ ТАБАЙЫҚ…

ТОЛҒАНЫС, ТОЛҒАН ІШ

БАҚЫТТЫ БОЛУҒА ХАҚЫМ БАР

ЖЕЛІДЕГІ ЖЕЛ СЕЗІМ

АҚЫНДАР

САҒЫНБАЙСЫҢ БА...

ТҮНГІ ЭЛЕГИЯ





* * *





Мехнат Теміртасқызы

«Құлагер жыр»





Мехнаттың өлеңдері маған басқа ақындардан гөрі жаныма айрықша әсер етті. Өзіндік ерекшелігі бар. Жырларын оқимын да, ұйыған қазақ шаңырағына ораламын. Мехнаттың жырлары Дештінің сайын даласын еріксіз еске салады. Бір нәзік кербездік байқалады. Оның поэтикалық бағыты жан-жақты тақырыптарды түгел қамтыған. Теңіз түбіндегі асыл тастың бірден көзге шалынатындығы секілді, ерекше жазылған дүние де бірден байқалады екен. Ақынның бір өлеңін қапыда оқып қалып, оның жырларына деген қызығушылығым арта түсті. Жан-жақты зерттей бастадым. Түптеп келгенде өзім қалай Оның «оқырманы» болып кеткенімді сезбей де қалыппын. Ақынды қазақ әдебиетіндегі айтулы тұлғалардың қатарына қосар едім. Бұл мақтағандық емес, Тәңірі берген шын өнерді бағалау болмақ!



Аязби Қадырұлы





Бір арманға жету үшін, жаңылмай...

Мың арманның аттап өттім белінен..!





МЕН ЕШКІМГЕ ЖАМАНДЫҚ ЖАСАҒАМ ЖОҚ





Дұшпан күліп тұрсада, тасадан көп,

Мойымадым жүрген соң бас аман боп.

Қысқа өмір күрмеуге келмейді деп,

Мен ешкімге жамандық жасағам жоқ!



Таяу қалып тұрсам да, таққа да мың,

Үмітін өшіргем жоқ, басқалардың.

Жаныма қос уыстап «У» сепседе,

Біреудің ала жібін аттамадым.



Болса егер, болса дедім туысыма,

Жақсымен жақын болдым жұғысуға.

Жан жағыма тараттым қуанышты,

Бір тамшысы қалғанша уысымда!



Біреуді адастырып алдағам жоқ,

Алмаған асуым көп, қамалым көп.

Адамдар жүрегіме жүк салмаңдар,

Жүрек жалғыз, мен жалғыз, амалым жоқ!



Мен ешкімге жамандық жасағам жоқ!





ПЕНДЕМІЗ ҒОЙ





Суығына тағдырдың ұрынсаңда,

Жүгіресің тырысып жығылғанша.

Қас-қағымдай дəуренің өте шығар,

Қасты керіп қабағың сызылғанша.

Пендеміз ғой бəрінен дəмеліміз,

Қазан айнып, қаспағың бұзылғанша.

Дүниенің соңынан қуалайсың,

Құбылаға қу басың бұрылғанша.

Көзің тоймай көксейсің көкше байлық,

Қара жердің қойнына тығылғанша.

Маң-маң басқан марғау күн сенсіз де өтер,

Шашасына шаң жұқпас құлындарша.

«Батыраштың балтасы сілтенеді,

Құлагердің тұяғы қызынғанша».

Пендемізғой бақыттан дəмеліміз,

Сұрап алған бақыттың құны қанша?!

Бекіредей ағысқа қарсы жүзіп,

Тоқтамайсың тасқа бас ұрылғанша.

Бес күн жалған безілдеп өтер кетер,

Есті жиып барлығын ұғынғанша!





ОРАМАЛДЫ ҚЫЗ





(Оқырманның ойымен)





Бір басымда аз болғандай басқа мұң,

Мынау ағай, неге өзгерді қас-қағым.

Бурыл шашын кейін қарай тарақтап,

Таң қалды ма?

Керіп қойды қастарын.

Жымысқы көз жылт етті де, сол мезет

Қияқ мұрты, жыбырлады қасқаның.



Сұғанақ көз,

Ар-ұятымды шарпыды,

Тітіркенді тұл денемнің бар тіні.

Кінəлімін!

Ер нəпсісін ояттым,

Ашық-шашық киінуім арқылы!



Қашып шықтым,

Көп көздерден көлденең,

Қанша тартып, көтерсе де өрге өлең.

Мен сол күні,

Өзімді-өзім жек көріп,

Мен сол күні,

Кісілікті жерлегем.



Сұқ көздер ме,

Сұмдық емес оған ар,

Көкейінде болмаса иман, тобалар.

Содан бері,

Маған қорған бола алды,

Қасиетіңнен айналайын, Орамал!



Жетегіне еріп қанша қиялдың,

Өткінші күн,

Уысыңа сияр кім.

Содан бері,

Еркеліктен арылып,

Дін жолында,

Сабырлымын, ұяңмын.



Ұшқаның да нені ілесің ұядан,

Жаңылады, сүрінеді жиі адам.

Еске түссе,

Сол ағайдың жанары,

Жерге кіріп кетердей боп, ұялам!





КӨКТЕМГІ ОЙ





Көк белдерге, көктеме де көз тастап,

Көңіл шіркін алабұртып қысылды.

Ағараңдап алты ай ұйықтап жатқан жер,

Арулардай ақ көрпесін ысырды.



Мына көктем не береді, немді алып,

Бір ғажайып бар екен-ау сенде анық.

Шашыраған шуағыңнан шашбауын,

Тағыныпты тал-теректер енді анық!





СЫРЫМ БАР





Жүрегімде айтылмас сырым барды,

Ақ қағазға құйылмас жырым қалды.

Алтын балық іздеген жан емеспін,

Алтын уақыт уыста сығымдалды.



Үлгерем деп көшіне ілгерінің,

Асыққанмен береді жүлдені кім?!

Қарапайым халыққа өтсе өлеңім,

Өтеуі сол ұйқысыз түндерімнің!



Өлең сенсіз жанымның оты жанбай,

Бір мұңыма мың қайғы қосылардай.

Өлең — менмін, мен — өлең, өртенейін

Сүйгеніме кетсемде қосыла алмай.

«Мың күн сынбас шөлмектей бір күн сынам»,

Тарпаң жүріс аяңдар көсіле алмай.

Өлең сені қорғаймын соңғы сəтте,

Алты ай бойы алынбас Отырардай!





ТУҒАН ЖЕР





Туған жер айналайын талды мекен,

Қызарып қынаң тасты жарды ма екен?!

Үңгірлі, Қарашеңгел, Мыңшұқырым,

Əуелеп əнім саған барды ма екен?!

Алтынтау, Келіншектау аймағыңда,

Анамнан жалғыз белгі қалды ма екен?!

Сағынып ет-жүрегім езілердей,

Қарайлап қос жанарым талды ма екен?!



Туған жер саған мекен жетпеуші еді,

Ойымнан бір сəтке де кетпеуші еді.

Анам шіркін, су алып бұлағыңнан,

Əкем атын ертемен еріттеуші еді.

Таңның нұрын жамылып, отарды айдап,

Жəйіменен өріске беттеуші еді!



Туған жерім тұғырым түбінде сен,

Түңілдірме қызыңды «гүлім» — десең.

Топырағыңды жамылған əкем-анам,

Басқа мұңым болса егер үгілмес ем.

Құмарымды қандыра алар ма екем,

Жолдарыңда шаң кешіп жүгірмесем!



Айналайын, туған жер талды мекен,

Тұғырлы жер тұма жер, мəңгі мекен.

Сағынышпен қарайлап өткен күнге,

Қос жанарым қалжырап талды ма екен?!





СЕНЕМІН





Сыңарым.

Жүректің тыңда, бір əнін.

Өзіңе деген, сезімнің,

Білмедім, немен тынарын.



Айдыным,

Дəмін де сезбей қайғының.

Қарлығаш сынды қалықтап,

Қанатыңды маған жай күнім..!



Серігім.

Ұнайды неден лебізің.

Дəл мендей сені сағынып,

Дəл мендей, сүйер сені кім..?!



Жарығым,

Бөлшегі өзің жанымның.

Себепкері де өзіңсің,

Жайқалуына бағымның.



Керегім.

Мына өмірдегі сен едің.

Өзіңсіз кетсем жоқ болып,

Сұрама оның себебін.

Өзіңе ғана сенемін..!





БҰЛ ӨЛЕҢ





Көңілімде дүбірлейді көк дөнен,

Жүрек жалғыз, ойым — теңіз, от — денем.

Өлең үшін, өкпелеме қымбаттым,

Өлең үшін, кінə артқанды жек көрем!



Ғашықсың ба, ынтық етте, есімді ал.

Естай менен Қорландарды есіңе ал.

Қосылмаған үрметі үшін солардың,

Бұл өлеңнен ала алмаған, өшім бар.



Қара өлеңде Қазақтығым, тегім бар,

Арманым бар, шешілмеген шерім бар.

Мен анамды үлгермегем жыр етіп,

Соның үшін, бұл өлеңде кегім бар!



Тең емеспін, тіліп түсер жасынмен,

Егер, сүйсең артық жерін жасыр сен.

Бұл өлеңді, жазып жүрмін жарығым,

Жанарымның жылжып аққан, жасымен.



Дей алмаспын мына мені, кеш білді,

Қызғаныштан санаңа ой кеш кірді.

Есті өлеңнен алғанымша, есемді,

Сүйе алмаспын сүймейді екем ешкімді.

Жүрек соны кеш білді!





ТІЛЕКШІМЕ





Ұйықтасам да, өзің жайлы түс көрем,

Саған қарай, бір тартылыс күшпенен.

Күнбағыстай күнге ғашық, жүрегім,

Саған арнап, жаза алмапты күшті өлең.



Құлыншақтай босап шыққан, желіден,

Асығамын, сырласуға сенімен.

Айналайын, жүрегіңнен мен десе,

«Самарқанның көк тасындай еріген».





АҚПАНДАҒЫ АРМАНЫМ





(өзіңе ғана)





Сіз бір кезде жүрегіме еге боп,

Бір бақытқа жетелеген едіңіз.

Сол бір күннен, бір естелік неге жоқ,

Емес пе еді, ең аяулы кезіміз.



Емес пе еді қыстың соңғы күндері,

Босатпаушы-ек, желі ішіне үңіліп.

Жүректерде күтпеген ой гүлдеді,

«Алақайлап» аппақ сезім жүгіріп.



Армандаушы-ек шыны ішінде шынайы,

Шынайылық, шын ғашыққа ұнайды.

Бір кездері, біз жасаған қиялдар,

Құзар шыңнан қүлдырайды, құлайды.



Енді маған, сыр айтпайды бақтар да,

Қалдырғанбыз бəрін сонау, ақпанға.

Аппақ қармен еріп кеткен арманым,

Мазалама, мен егіліп жатқанда.



Мен өзіңді теңегенмін, қыранға,

Қыран ғана, мендік ойға шыдарда.

Жанарымнан соңғы тамшы үзілді,

Жоқ боп кетсем жақсы ма еді бұданда.



Кешір мені шақырған соң алдағым,

Көтергенмін, ауыр ойдың салмағын.

Мен өзіңді қиып кете алмадым,

Арманымдай сүйіп кете алмадым.

Өмірімсің, өмірімсің ақпанда,

Аппақ қардан аршып алған ардағым..!





МЕН СЕНІ ЖЕК КӨРЕМІН





Оралып ойдан шыға алмай,

Мəңгүрт күй кешкенім үшін.

Шерімді іштен шығармай,

Күлкімді кескенің үшін.

Мен сені жек көремін..!



Жүректің аспанын ашып,

Жұлдызды санатып қойдың.

Гүл сынды шуаққа ғашық,

Шығысқа қаратып қойдың.

Келмейсің, кет демедің,

Сол үшін жек көремін..!



Елемей Еңліктің мұңын,

Себепсіз сүйгенім үшін.

Өткен де, кеше де, бүгін,

Жүйкеме тигенің үшін.

Мен сені жек көремін..!



Оралма!

Мен-ақ қиналам,

Үзілсін күдерім мүлде.

Кешегі өзің сыйлаған,

Алып кет гүлдеріңді де.

Аулама екпе менің,

Мен сені жек көремін..!

Мен сені жек көремін..!





КЕЛМЕДІ ШАМАМ





Сағындым деген сөзіңіз, ем еді бізге,

Келбетіңізді, керімсал теңедім күзге.

Жүрегіңізге жасыра бермей, сезімді,

«Арманға алып кетемін» — демедіңіз бе?!



Түсіме жиі, əйтеуір кірмедіңіз де,

Күлгеніңіз де керім ед, жүргеніңіз де.

Шуағын төккен шақтардың, шаншудай болып,

Шымшылайтынын жүректі, білмедіңіз бе?!



Жанарымызға ілкі жас, ілінді ме екен,

Көңілсіз тартқан, күнім мен түнімді нетем?!

Күнікей қыздай шықпадым күннің астынан,

Ертегі қыздан, үмітің үзілді ме екен?!



Сүрініп тұрдым, жылжуға келмеді шамам,

Қауқарсыз екен, жер басып жүргенмен адам.

Махаббат деген осы ма?!

Құрып кетсінші...

«Түйме қыздың да» бақытын бермеді маған..!





СЕН ЕДІҢ





Сен едің, бəйтерегім,

Сырбаздау, сезіміңе жəй келемін.

Жібектей жүрегімді тіліп өтпе,

Қапыда, жылап қалсам қайтер едің?!



Сен едің, сенгенімде,

Кеудеме керімсал əн, бермедің бе.

Жалғанның жасынындай жан едіңіз,

Теңейін мен өзіңді, жерде кімге?!



Сен едің, ақ пырағым,

Мен өзі, жүйріктерді жақтырамын.

Сусыным қанғанынша, сімірер ем,

Бұрсаңшы маған қарай, бақ бұлағын!



Бəріне көнермін-ау,

Арманым, жалт бермесе егер мынау.

Жасырып, жанға айтпайтын құпиямды,

Жайып тастап жатасың, өлеңім-ау..!





СЕЗІМ СЕНІ





Бақытым менен жырақтап, барасың ба шын,

Сен менің ақ пен көзімнің қарасындасың.

Бір қағып қалсам, төгілер, моншақтап жасым,

Сен менің кірпіктерімнің арасындасың....



Өкініп жүрген жоқсың ба, бəрі бекер деп,

Мені бір үміт, келеді əлі жетелеп.

Қыранға теңеп жүрген де, қалықтап келіп,

Ақ жүрегімді алаңсыз, алдың мекендеп...



Сен, баға жетпейтін бар асылдасың,

Ып-ыстық саусақтарымның саласындасың.

Мен мұнартқан күндердің меншігіндемін,

Сен жоғалтқан жырлардың жағасындасың...



Бұл махаббат, ұстамды қылыққа лайық,

Сансыратпасын сананы, күдік пен айып.

Кімдерге жақсы, жүргенім күліп мұңайып,

Үлпершектей тілектен үміт қылайық.

Не болмаса — алаулап жанып тұрайық,

Не болмаса — алаңсыз құрып тынайық...





МҮМКІН МЕН ДЕ





Өкпелегенмін,

Жетегінде жылдардың кеткен өмірдің,

Кімге қызық, айтшы өзің кімге мазалы,

Арманыма жеткенім, жетпегенімнің...



Мендегі жалын,

Біреулердің расын да, емдеді жанын.

Ал, өзімнің ақ ерке сағынышымды,

Қайран өлең, басуға келмеді халің...



Ұрладың ба екен,

Періштедей жанымның, жырларын бөтен.

Өз отына өртенген, өксік өлеңім,

Өгейсіген кеудеңді, тырнады ма екен...



Күйбелең менің,

Күйкі тірлік пе, көңілсіз сүйрелегенім.

Ұмтылып келіп, ұсынсаң тамшыдай бақыт,

Мүмкін, мен де сүюді үйренер ме едім...





КЕШІРІҢДЕРШІ АДАМДАР





Ешкімге, айтпас сырым бар,

Ешкімге, шақпас мұңым бар.

Қаталдық етсем, байқамай,

Адамдар, мені ұғыңдар...

Болмаса, мына мұңлықты,

Қапасқа тығып, тыныңдар!



Жүректің шемен тасы бар,

Қозғасам, ұшқын шашылар.

Көрсетпей ғана, төгілер,

Көзімнің бітпес жасы бар.

Кешіріңдерші адамдар,

Кезі де келер, басылар.



Білемін, өмір сабылыс,

Қаласаң, у мен балын іш.

Санада сансыз сұрақтар,

Көңілде түпсіз, сағыныш.

Сыртыңнан күліп жүрсең де,

Ішіңде, ұлы жарылыс..!





БІЗ ЖАҚТА ТАУ БАР





Біз жақта, тау бар.

Жартасты, шыңды, білтелі.

Шыңдарын сүйіп, өтеді бұлттар күндегі.

Шаң басып қалған, Қазақтың Қаратауларын,

Емініп келіп, ерке бұлт қана, сүртеді...



Біз жақта, тау бар.

Баурайын басып қызғалдақ,

Қызғалдақ жияр, тау мінез жігіт қызға арнап.

Біз жақтың тауы, өр болған сайын, өзгеше,

Мызғымас мінез, текті қазақтай, мұз балақ!



Біз жақта тау бар.

Таулардың мүмкін төресі,

Біз жақта тау бар ,

Таулардың, мүмкін көнесі.

Алақан жаям, асқақтап тұрған бейнеге,

Қайдасың менің, қиялдарымның егесі...



Қасқайып қарап, тұрған да таулар шетінен,

Биікте тұрып, берілмеуге де бекінем.

Əтең-ай , əттең!

Аймалап тұрған, ақ жауын,

Құзар шыңды да, құлататынына өкінем!





АНА КЕРЕК АДАМҒА





Осы күні, бізге қарап салмақты,

Ас дайындап, қолымен бал бармақты.

Абыр-сабыр, бауырсағын пісіріп,

Қазанынан, бір тегеш ет түсіріп,

Тары түйіп, талқан құртын дайындап,

Отыз күндік, оразамды уайымдап,

Сосын, бəрін жақсылықпен пайымдап,

«Сəресі» мен «ауыз ашар» арасын,

Дəл, менің Анашымдай, есептер,

Жанды қайдан, табасың...

Енді, маған өзіңдей жан қайда бар,

Баласы үшін, шыбын жаны шырқырап,

Шуағына айналар,

Жұмағына айналар...

Сізсіз, күтер ең алғашқы оразам,

Қамқоршым тек, АЛЛА бар!

Əрбір дұғам, ана саған арналар,

Əр тілегім, таңнан таңға жалғанар,

Қызың мұңлы, көзінде жас, көп арман,

Енді бұған, бар ма амал!

Мынау, байтақ ғаламда...

Көңілің тоқ жүру үшін,

Жайлы өмір сүру үшін,

Ана керек, адамға...

Ана керек, адамға..!





ЖЫЛАП ТҰРЫП ОСЫНЫ СҰРАНАМЫН





(Ақтөбедегі оқиға)





Қанды қылық,

Сен кезеген қаруың қанша адамның,

Кеудесінен əкетті, жанды жұлып.

Енді сенде, өлімге бас иесің,

Тек артыңда қалады мəңгі былық.



Неге бұлай аздыңдар, үгілдіңдер,

Өзге емес, өзіңнің отаныңа,

Өз қолыңмен өлім-ап, жүгірдіңдер.



Бүтін күнде бір елді боздатқаның,

Жанға батты-ау, қайғының қозғап бəрін.

Жетімегін кім енді жұбатады,

Кешегі сен өлтірген, боздақтардың.



Неден аздың,

Бұл сұраққа кім жауап таба алады,

Мəңгүрт еткен, не сұмдық саналарды.

Бір Қазаққа атылған сыңар оғың,

Мың қазақтың жүрегін жаралады.

Кім жұбатар жесірін қыршындардың,

Кім сүйейді, сылқ түскен аналарды.

Кеше ғана, жер үшін атқа қонған,

Емес пе едің, қазақтың балалары.

Өз қолыңмен ұлтыңды буындырсаң,

Сырт елдің, алшы түсер сақалары.

Көшенің қанын жуып тазалармын,

Тарихтың бетін кімдер, жаба алады.



Ауырып тұр, жүрегім нала басып,

Ел емеспе ек, онсызда жарасы ашық.

Енді сендер жоқсыңдар, тарих тұрар,

Шындығы мен сұмдығы араласып.

Қазаққа аза туын түсіруге,

Қалай дəтің барды екен, қара басып.



Жылап алғың құлыншақ жылап алғың,

Қиындықтан қысылып, шығады əркім.

Енді сенің кеудеңде кек қалмасын,

Жылап тұрып, осыны сұранамын...

Жылап тұрып, осыны сұранамын...





ҚЫЗ МҰҢЫ





Ақылдым,

Өзіңді ойлап, бүгін де таңды атырдым,

Саусағын созған, сандырақ ойға тұншығып,

Тылсымға кетіп, жоқ болуға да жақынмын.



Шынарым,

Білмеймін мына, күнімнің немен тынарын,

Қылбұрауын сап, қинаса дағы қылығың,

Қапысыз сені, сүйетінімді ұғамын...



Қырансың,

Қыранға ғана, лайық дейтін құзар шың,

Бауырыңдағы дəрменсіз махаббатымды,

Құлдилап келіп, құлатайын деген шығарсың...

Осылай мені, жылатайын деген шығарсың...





МЕН ҚОРЫҚТЫМ





Мен қорықтым,

Тағдырдың қысымдарынан,

Жанымның қысылғанынан.

Бал беріп, балдай адамым

— «У» қосып ұсынғанынан.



Мен қорықтым,

Кінəсіз жазалы болудан,

Сезікшіл мазалы болудан.

Доспын деп, төріме шығар

Дұшпанның мазағы болудан.



Мен қорықтым,

Арсызға алданып қалудан,

Имансыз саналып қалудан.

Өмірдің баспалдағында,

Қисық кірпіштей қиюы кетіп,

Қисынсыз қаланып қалудан..!





ҚАЗАҚЫ ҚЫЗ





Құрап алып қиялыңан басқа аңыз,

Қасиетті ғұрпымыздан аспаңыз.

Жалтаңдамай жігітіне өзге елдің,

Өзгерісті өзіңізден бастаңыз.

Темекі ме, терлеп ішер ас емес,

Тамырыңа тарамасын тастаңыз!

Ұнау үшін жігітіне Қазақтың,

Ұзын көйлек киюден де қашпаңыз.

«Түнгі клуб» түнгі былық көпірі,

Қателесіп, қия жерін баспаңыз.

Қасқыр тектес Қазақы ұлға арналған,

Өрт құшақты, өзге ешкімге ашпаңыз.

Сеніміне селкеу салсаң серілер,

Таңдап кете салады ғой басқа қыз!



Иығына иілгенше жүк артып,

Жүрсе дағы бұл жандардың құны артық.

Өбектеген жігітінен өзбектің,

Мəрт мінезді, Қазағымның ұлы артық!



Дертің бе еді, салт жоғалту дендеген,

Шуу асауды көрсем дегем, кермеден.

Кəрістердің итіне ас бергенше,

Жақсы емес пе, Құлагерді жемдеген!



Санатынан иба иманды сыздырып,

Жақсы емес қой, кеткені жау жүз күліп.

Анаң сені туған емес, жүрсін деп,

Негрлердің небір қанын қыздырып!



Жастық дəурен мезгілімен гүлдейді,

Үсікте ұрар, оған əмір жүрмейді.

Қарапайым Қазақ қыздың қадірін,

Қазақы ұлдан артық ешкім білмейді!



Құрап алып, қиялыңнан басқа аңыз,

Қасиетті ғұрпымыздан аспаңыз.

Жалтаңдамай жігітіне өзге елдің,

Өзгерісті өзіңізден бастаңыз!





ІЗДЕУ





Заңдылық бəрі ұнату деген,

Тірі боп тұрса ет жүрек.

Тыным бермейтін тентек екен ғой,

Мезгілсіз сəтте тепкілеп.

Жоғалтып алсаң сол бір адамды,

Іздейсің, қайда кетті деп.



Сүю дегенің сағыныш екен,

Сағыну екен бір бірін.

Үмітін үзбеу, шарқ ұрып іздеу,

Əлемнің шарлап кіндігін.



Сүю дегенің қызғаныш екен,

Жүрегің кейде күдікшіл.

Сүю дегенің армандар екен,

«Үт» сəулесіндей үміт бір.

Адасып жүрген ақ махаббатым,

Кеудеме менің күліп кір.



Таба алмай жүрмін адасып қалған,

Аяулы жанды қараңдар.

Мөп-мөлдір менің махаббатымды,

Көрмедіңдер ме адамдар..?!

Көрмедіңдер ме адамдар..?!





АҚЫН ҚЫЗ





(Ардақ Айдароваға)





Біз деген ақындармыз тірегі жоқ,

Ойы ұшқыр, жүрегі мұң, тілегі от.

Сыртыңнан сыпсыңдаған серілердің,

Бірінің жақындауға жүрегі жоқ.



Бізді ешкім жұбатпайды ақынсың деп,

Болса да, алты Алашқа атың дүрмек.

Арқаңнан қағып-қағып кеткенменен ,

Сыртыңнан саусақ безеп, жатыр тілдеп.



Біз деген заты бөлек адамдармыз,

Жетелер желекті ойға қадам жалғыз.

Жұмбақпыз, аралдармыз ашылмаған,

Ешқашан жан баспаған ғаламшармыз.



Жырласа жүрегіңнің құба таңы,

Біреу құптап, біреулер жылатады.

Жаным-ау, ақын болу азап кешу,

Біздерді өлең ғана жұбатады!



Жетсе де жүрегіңе күшің мейлі,

Өр сөзің биіктіктен түсірмейді.

Өлеңіңнен лəззат алғанымен,

Өміріңді ешкімде түсінбейді!



Сүмбіле, сұлу жырды баптағасын,

Құрбаны боп кетуге шақ қаласың.

Ақындықтың жалауын жығып алма,

Біреу сені мақтасын, мақтамасын!



Біз деген ақындармыз, ақындармыз,

Өлең үшін əлсіз де, батырда біз.

Ақын жанын түсінгің келсе егер,

Мұң тұнған қаламына жақындаңыз..!

Мұң тұнған жанарына жақындаңыз..!





САҒЫНАТЫН ДА БОЛАРМЫН





Себепсіз келген сезімге,

Бағынатын да болармын.

Аңсай беруден үмітсіз,

Жалығатын да болармын.

Жапырақтарын күзімнің,

Жамылатын да болармын.

Адасып келген бақыттан,

Қағылатын да болармын.

Өшіре алмай жүректен,

Қамығатын да болармын.

Кірпіктеріңе мұң болып,

Тағылатын да болармын.

Сағымнан іздеп бейнеңді,

Сабылатын да болармын.

Жетейін десем жете алмай,

Сағынатын да болармын...



Ақ боз ат арман иесіз,

Кекілін желге билетіп.

Шегенің жыры айтылмас,

Домбырасынан күй кетіп.

Төлеген қайда кететін,

Сүюдің парқын үйретіп.

Ақ Жайық əкет мұңымды,

Тау менен тасқа сүйретіп..!

Тау менен тасқа сүйретіп..!





СЕН ҒАНАСЫҢ АЙЫПТЫ





Жанарымның жарқылына жиып мұң,

Мені қандай құдіретіңмен ұйыттың.

«Кете бер» деп танытсам да өрлікті,

Ұмыта алмай жүрмін əлі, сүйіктім!



Кімсің өзің,

Бағымсың ба байланған.

Неге, неге,

Кездескенсің қай маңнан?!

Мең-зең ессіз есалаңдау сезіммен,

Саған ғана ақ саусағын жайды арман.



Сен сияқты,

Маған ғана лайықты.

Жанға қимас,

Жақынымсың байыпты.

Бір күндері ақыл естен айырылсам,

Оған жалғыз,

Өзің ғана айыпты..!



Салып қойған шығармын да уайымға,

Маған қайта, сезіміңді дайында!

Ақылымнан айырылмас ем, ардақтым,

Ғашық етпей жүргеніңде, жайыңа!





БІРТҮРЛІ ЖАН





Сіз осы қандай жансыз?!

Қыздырып əлде кімді үлгі етесіз,

Көмкеріп көңілімді гүлдетесіз.

Біресе, кіп-кішкентай бала сынды,

Өмірдің сабақтарын үйретесіз.

Біресе, жырларымды ұлықтап ап,

Сезбеген бұрын-соңды күйге өтесіз.

Бір сəтте-ақ жүрегімді сырлы етесіз,

Білмедім, кім ақылды, кім жетесіз?!

Дəл осылай ойнасаң өміріммен,

Ақыры, мені бір күн жынды етесіз.



Күн сыйлап көңілімді күлдіресіз,

Білмейсіз, сезімімді бір білесіз.

Мылтықсыз майдан ашып махаббатқа,

Тыныштығын жанымның бүлдіресіз.



Сонда да елемеймін өзгені көп,

Жүрсем де, осы жанның ермегі боп.

Жылатады содан соң жұбататын,

Өзіңдей «сүйкімді» жан көргенім жоқ..!

Сіз осы қандай жансыз?!





ЕКІ ЖҰЛДЫЗ





Біз екеуміз кездескен де көктем еді мүлгіген,

Айдан астар, бұлттан көрпе жамылғанды түн кілең.

Жұлдыз жерік, күлкісіне қоңыраулы жүректің,

Желпіп өтті жанымызды жанға жайлы бір екпін.



Үндемедік, мүмкін іштей шоқ жұлдызға теңерсің,

Мен ұнатқан ғашық-жүрек жаңылмаса егер шын.

Үркер ауар сəтте ғана жанарыма тік қарап,

«Менің жаным садағасы бір күлкіңнің» дегенсің.



Кірпігімде шық қалқыды, саусағыңмен ілдің де,

«Енді сені жылатпаймын, жылатпаймын білдің бе?! —

Саған зауал келер болса, мен кеудемді тосам» деп,

Нұр бергенсің шерге толы жүрек деген шіркінге.



Басылар ма ғашық жанның, асық жанның құмары,

Сағыныштың сарсаң күйі санамызда тұр əлі.

Біз қайтуға беттегенде, түн түңлігін тілшелеп,

Қара аспаннан екі жұлдыз жерге қарай құлады.



Селт еткенмін, сезімтал ғой жүрегіме нетерсің,

Қойшы дедім, мазаланба махаббатқа мекенсің.

Өтті күндер оралмадың, екі жұлдыз сияқты,

Өмірімнің аспанынан ағып түскен екенсің.



Хабар күттім, келдің бір күн кешірдім бе, кештім бе,

Ғашық болып қалған кезде болар дейсің ес кімде?!

Сол бір көктем зүбəржаттай сəулеленіп тұрғанмен,

Ағып түскен жұлдыз жайлы айтқаным жоқ ешкімге!

Бірақ оны, біле алмадым,

Кешпедім бе, кештім бе?!





ЕРКЕЛІК





Бүгін тағы көңілім алаңдады,

Мен ғана емес, қызғаншақ ғаламдағы.

Қалқа қызды қаратып жолыңызға,

Қойғаныңыз, ағасы жарамады.



Сезім мұздап өтпесін санама сыз,

Бағаласаң барыммен бағалаңыз.

Жыр жібегін жамылған Күлше қыздан,

Өзге ешкімге бұрылып қарамаңыз.



Жараласаң көнем ғой жаралаңыз,

Мен ауылда, көп шығар қалада қыз.

Ақ боз атың бос келіп, Ақжайыққа,

Ағып кетіп жүрмесін, жағадан қыз!



Ағып кетсем бір іске арандайсыз,

Менсіз мынау болады ғалам жайсыз.

Содан кейін жер шарын жеті айналып,

Күлше қызды, бəрібір таба алмайсыз.





ҮШБУ ХАТ





Тынышымды алып, ұрлаған түнгі ұйқымды,

Беймаза шақта кеудеме келіп күй тұнды.

Сіз жақтан келген хаттарда сиқыр сезім бар,

Сіз жақтан соққан самалда сондай сүйкімді!



Жүрегім бе екен, қуанып күнге ұмтылды.

Көмкеріп жатыр, керемет бір күш күлкімді.

Алтын көпірдей араны жалғар үшбу хат,

Кешігіп кетсе күрсініп қалам біртүрлі!





ҚЫЗҒАНШАҒЫМ





Жанарыма түсірсеңде мұнар мұң,

Шеңберінен сабырымның шығардың.

Көрмеймін деп көгенімді үзсемде,

Білмеймін ғой, сізге əйтеуір құмармын.



Өлең жырдан табам десем арайды,

Қаламайды мүмкін, жаның қалайды.

Өлеңімнің өзегі өзің болсаң да,

Өкпелейсің, өкпелеме жарайды!



Жүрегіммен жүрегіңе жақынмын,

Жанарыңның жарқылында жатырмын.

Сағым кешіп сандалып кет демесең,

Мені бұлай, қинай бермеші ақылдым!



Мен ақынмын, өлеңім сен ендеше,

Елжірейді жан-дүнием сен десе.

Өлеңім-ау, саған қандай амал бар,

Бір қызық іс, жасаймын-ау сенбесе.

Ақ параққа төгіп- төгіп жіберем,

«Өлең» егер дегеніме көнбесе?!





СЕЗІМ





Білмеймін, өкініп қалсын дедің бе,

Уыстап «у» бердің жарқыным.

Жүрегі от болып жансын дедің бе,

Онсыз да, сыңарым жалқы-мұң!



Қайдасың оқтаулы Ақ берен,

Бедері асылдан иілген.

Жаңғалақ сезім-ай тас керең,

Байқамас бақытын бүйірден.



«Тырс» еткен дыбысқа елеңдеп,

Үкі-ой мойынын бұрады.

Үмітін үзбеген «келер» деп,

Қайдасың Жібектің шыдамы?!



Келерсің, көңілді жылатпа,

Білмейді, біледі анық кім?!

Ешкімге айтпағың бірақта,

Мен сені шын сүйіп қалыппын!





АҒАҒА НАЗ





Сырымды айтсам, несіне күлдің аға,

Күлкіңізге күрсінді күлгін дала.

Жалтыраған алтынның арасынан,

Шын асылын таба алмай жүрмін аға!



Шынымды айттым, несіне күлімдедің,

Жанашыр жан бола алар бүгінде кім?!

Бəрі иманды, рас па, өтірік пе,

Бет перделі жандарды түсінген кім?!

Ешкі сынды іш майын ішке жинар,

Бірініңде тұрмайды түрінде мін.

«Алтыбақан» теппейтін бұл заманның,

«Əпер бақан» ұлынан түңілгенмін.

Мен қалаймын жігіттің, жебе тартсаң,

Қарағайлы садақтай бүгілгенін.

Ай астына ілінген алтын жамбы,

Екпініне шыдамай үзілгенін.

Сабасына сыймаған сары қымыздай,

Тағдырымның қаламан бүлінгенін.

Тірек болар деген жан тіке кетіп,

Көргім келмес ниеттің тілінгенін.



Арман осы ағатай шыны керек,

Өзгелерден артықтау, құны демек.

Бəрін айтта бірін айт, сіз секілді,

Қарапайым қазақтың ұлы керек,

Солай, аға...





КЕТСЕМ БЕ ЕКЕН





Сезім...

Мен сені іздегелі,

Алтын тонын қымтанып күзде келді.

Тереземді соққылап суық жаңбыр,

Көрсем деген түсімді жүзге бөлді.



Сосын...

Озды да күн ілгері,

Астарлы ойды аямай тілімдеді.

Тереземнің тұсында аппақ қайың,

Жапырағын қия алмай дірілдеді.



Тағы...

Кеткім кеп қиып бəрін,

Суық күннің сезіммен тиып кəрін.

Құрысын, жылы жаққа кетсем бе екен,

Жинап-ап жүрегімнің қиықтарын.





ШОЛОХОВ НЕМЕСЕ ҚИЫН ХАЛЫҚ





Алматы, шулы қала, құйын халық,

Біреудің көңіліне қаяу салса,

Біреулер жатыр батпан сыйыңды алып.

Көлігі көшесінде тығындалып,

Байлары қара жерге «шырт» түкіріп,

Жарлының жарты күні сығымдалып.

Қара қазан секілді алып қала,

Қандырар қамырдай-қып иіңді анық.

Пəнəйі себептермен, жақын күні,

Көшесін Шолоховтың шиырладық.

Өзгенің өгей тілін өзімсінген,

Көрмедім бір қазақтан, тыйылғандық.

Ойлайсың, орекеңнің бір тұсауы.

Емес пе, осы жерде қиылған нық?!

Ширек ғасыр өтсе де, қазекем-ау,

Тастамапсың тіліңнен түйінді алып.

Өзге тілге құрметің жоғалмапты,

Жатса да, көшеңді алып, үйіңді алып.

Шолоховтың көшесі шалқаяды,

Шала тілді қазақты жиып алып.

Жанарыңа жас келер, аты аталмай,

Жатқанда, серім қалып, биім қалып!

Бауырыңа жабысқан көк талақтай,

Ажырамас бұл неткен «қиын халық!»



Сол күні, көңіл неден төмендеді,

Шешіліп ыза-жастың шемендері.

Еңсем түсті,

Сыртымнан мырс-мырс күлді,

Өзгенің көшемді алған, кемеңгері.

Қазақшама орысша шүлдірледі,

Қазақтың қыз бен жігіт-желеңдері.

Бұрылып кете бардық, амалсыздан,

Шолохов...

Көңілім қалды сенен тегі...



Ана тілім, Аллаға аманатсың...

Сені қорғар, сол ғана төбеңдегі!





САРЫ КҮЗ, САРЫ ҚЫЗ





Келген кезде табиғатқа күрең күз,

Тартты уайым иіріміне түрі өңсіз.

Жез қоңырау жүрегімде ойнады,

Қағып-қағып кеткендей бір «жүгенсіз.»



Сосын, сосын,

Оңалғандай бір ісім.

Жапырақтай жүрегім-ай, бір үзім!

Күлдір-күлдір күмбірлеткен кеудемді,

Сіз екенсіз,

Күзбен келген тынысым!



Алтын жиек,

Аққу мойын тағым сіз.

Тырна-тізбек,

Өтпесін күн тағы үнсіз.

Жүрегімді мұздатпаңыз онсыз да,

Сары күзге тоңып қалды Сары қыз!





ПЕНДЕМІЗ ҒОЙ КƏДІМГІ





Біз əйтеуір болмашыға құнықтық,

Ұрпақ өсті ұрымталда «ұрып жық».

Көзіңізді арбайтұғын гүлдердің,

Тікенегі болатынын ұмыттық.



«Қасқырмын» — деп қыз да, ұл да ұлиды,

Көрінгенмен сыртқа əсерлі, тым игі.

Болат тұяқ, мығым қанат, қыран құс,

Көктен төніп, неге екенін...

Жымиды?!



Біз əйтеуір қызықпасқа қызықтық,

Бөсеміз деп, бəсімізді құрыттық.

Аш бөрінің қорадағы қой түгіл,

Адамға да шабатынын ұмыттық.



Жаттап алдық бір сөздерді ұрандай,

Керек бізге, керт мінезді Құнанбай!

Елге еңбегің сіңе алмаса серт байлап,

Өз-өзіңді, жартасқа соқ қырандай!



Сабырыңды сарқып бітпей сақтап іш,

Бас ілдірмей кете қоймас, бақ та алыс.

Аш бөрідей ұлығанша таса да,

Қыран сынды, өле білу мақтаныш!



Бір-біріңе төге бермей кəріңді,

Тəтті ауыздан кетіргенше дəміңді.

Жаттанды сөз неге керек пəниде,

Күнəсі көп пендеміз ғой кəдімгі!



Біз əйтеуір, еліктегіш елденбіз,

Болса дейміз алпамса ер, жөндем қыз!

«Ер болам» — деп кейбір қызың əбігер,

«Қыз болам» — деп жатқан ерді көргенбіз!



Біз əйтеуір, даурықпаға құмармыз,

Қалды Құлаң құба белде, тұмарсыз.

Шыны ішінің «сиқырына» арбалып,

«Бөріміз» — деп, шулап кеткен шығармыз!





СЕЗІМ ҚАЛДЫ





«Жаным-ау» — дей алмаймын, жаралымын,

Сезімімнен жылыстап барады күн.

Айша бибі сияқты аңсағанмен,

Жазар дейсің түсініп жарамды кім?!



Тым салқындау тартқан-ды түндер неге,

Бет алған-ды жүрегің түрленбеуге.

Маңдайымнан махаббат сипаған жоқ,

Еңлік сынды еңіреп жүргенде де!



Қойшы, əйтеуір сезімнің сынығы көп,

Жаратқан соң, Тəңірім бұрымды-ғып!

Сансызбайды сан жылдар күткенменен,

Төлегенге татитын қылығы жоқ!



Біреу күлер біреулер ұғынады,

Сезім байғұс тасаға тығылады.

Алпамысын іздеген Гүлбаршындар,

Қаңбақ шалға сүрініп жығылады!



От боп жансаң соңын да сөну бар-ды,

Тоқтамайды десең де өмірді әлі.

Қозы Көрпеш сияқты жігіт тауып,

Тұншықтырып сезімді көму қалды!

Баян болып қасында өлу қалды!





ЖҮРЕГІМНІҢ ТӨРЕСІ





Жаным, менің жырларымды дəлдеп ұқ.

Жүрек осы,

Құям десең сəуле-құт!

Тағы сезім, шалғайыңа жабысты,

Бұл не деген — əурелік!



Келеме деп,

Күтуменен шалғайдан,

Шыдамсыз ой, ашты тағы шар майдан!

Күлдір-күлдір кісінеткен күміс жал,

Күреңменен келермісің,

Əй, қайдам?!



Өкпелейсің, енді несін сөгесің!

Мен бақытты боламын ғой,

Көресің!

Мыңжылқының маралына айналам,

Көктеп алып жүрегімнің көбесін.



Өзімді-өзім жұбатамда сенделем,

Көзге ілмей «көк аттыны көлденең».

Қасымда бол,

Жүрегімнің төресі!

Сен болмасаң,

Шықпайды екен жөнді өлең!





ТЫЛСЫМ САҒЫНЫШ





Үндемеймін...

Жолдаған ұнауда хатың,

Жоқта шығар, сен жайлы сұрауға хақым.

Сəл ұмтылсам, сезімің құлауға жақын,

Сəл шегінсем, жүрегім жылауға жақын.



Жылап қалсам, салғыртсып «не етер» — демегің!

Жырақтамас...

«Жаныма жетер» — деп едім.

Жібек болып «Гəккуді» жырлай алмадым,

Жағалбайлының жайлауын мекендемедім.



Ұмсынсақта,

Өткенді жөндей алмадық,

Сезім дейсің бе?!

Жүрегім сенбей қалған түк!

Құртқа болып,

Қолтықтап шығарып салып,

Қарлыға боп,

Жараңды емдей алмадық.



Адыра қап,

Өксиді асыл үміт құр.

Жаным, бізге ғасыр-мұң, басын бұрып тұр.

«Жыламаймын» — десем де,

«Тылсым-сағыныш»

Кірпігімнің астына жасырынып тұр!





СІЗДІҢ ЖҮРЕК





Сіздің жүрек ерекше таза екен,

Мен ендеше, сол жерді мазалы етем.

Есігіңді айқара ашар болсаң,

Бақытыңды еселеп, базарлы етем.

Сынық мінез танытып сыр бермесең,

Сезімімнің алдында жазалы етем!



Сіздің жүрек өр екен, өктем екен.

Мазалайтын адамдар көп пе бөтен.

Қар қылаулап тұрса да қабағыңда,

Күн боп кіріп, жаныңды көктем етем.

Жанарымда телегей теңіз жатыр,

Тұңғиыққа шым батып, кетпе «көкем».





САФ АСЫЛ





Сөзіңді сөздеріме тең көремін,

Сондықтан сырлы ойыңды жөн көремін.

Дүдәмал дүниеден аулақ кетіп,

Иісті Иран бақта тербелемін.

Бір мысқал берсе маған өнерден құт,

Өлеңнің өрге айдар-ем дөңгелегін.



Ерекше, сақтау үшін тақты берен,

Түбіне, сөз-мұхиттың батты денем.

Тереңнен лағыл тердім, қиыршақсыз,

Себебі, саф асылды жақсы көрем.

Бояусыз, боямасыз жазылса екен,

Жанымды жарып шыққан ақтық өлең!





ЖЕЛТОҚСАННЫҢ ЖАРАСЫ





Мына көше,

Мына алаң,

Мына жер,

Ширек ғасыр бұрын болған қырғынға.

Өшпейтұғын куəгер.

Бүтін елдің бірлігі үшін,

Өз Отан, өз түңлігі үшін,

Тура мінез тектілікпен,

Мың жылда бір туады ер!

Мына алаңда,

Жан төзгісіз азаптар,

Қызыл қанға боялғанды қасат қар.

Өз халқын сүйгені үшін,

Өзге ұлттың сойылынан,

Өлім құшқан, Қазақтар!

Мына алаңға,

Шыққан елдің əрбірінде күй бөлек.

Суық ызғар, суық қару жатсадағы түйрелеп.

Өз Отанын сүйгені үшін,

Қазақ қыздың бұрымынан,

Кетті əлде кім сүйрелеп.

Мына алаңда,

Өшіре алмас отқа айналып жанғандар.

Өз Қазағын қорғау үшін,

Айыпты боп қалғандар.

Көкбайрақтың көк жүзінде желбіреуі үшінде,

Осы алаңның ортасында,

Кеуде тосып қорғасынға,

Қыршынынан қиылғанды армандар!

Тəуелсіздік солай келген,

Күткен көп...

Өксітсе де, өткен күнге өкпем жоқ.

Мына алаңда өшпейтұғын тарих бар,

Ақиқат бар, ашылмаған ғайып бар.

Тұрғанымен азат күнім, көктем боп,

Желтоқсанның жарасы əлі біткен жоқ!





ЖҮРЕГІҢ ЖЫЛАМАСЫН





Дегеніне ақылдың көнбегенбіз,

Өзгешелеу өмірге өң береміз.

Қия алмаймыз, қимаймыз, ең қиыны,

Бірімізді-біріміз көрмегенбіз.



Армандардың қуалап ақ сағымын,

Парақшама толтырам бақша гүлін.

«Ханшайымым» десеңіз мəз боламын,

Жарты əлемнің алғандай патшалығын.



Жанымызда жалын от, жанады ізгі,

Білмесекте тұратын қаламызды.

«Оператор» біз үшін əлек боп жүр,

Жалғастырып желімен арамызды.



Байқаймын да алдағы асуды анық,

Жанарыма тығылар жас ұрланып.

Қоңырауың жауапсыз қалып кетсе,

Өлең жазып тастайсың ашуланып.



Əзілің де, сөзің де жарасымды,

Аялдаймын алдыңда бала сынды.

Мөлдіреген сендегі сезім үшін,

Сыйлар едім сыйғанша бар асылды!



Уақыт па, желден де жылдам екен,

Ұялы ма, дос болды сырға бекем.

Бір күндері басқа жан ұнап жатса,

Жүрегіңнің айтқанын тыңда көкем!



Бұл өлеңім ұнасын, ұнамасын,

Не қасірет көрмеген, мына басым!

Мен жыласам ештеңе өзгермейді,

Сенің ғазиз жүрегің жыламасын!

Сенің ақын жүрегің жыламасын!





АҚЫН СЕЗІМІ





Дүлділісің өзің сүйген ортаның,

Жасамайын жабыққандай жорта мұң.

Жан-жағыңнан қаумалаған əлемің,

Жұтып сені кете ме деп қорқамын!



Ақынысың өзгелерден жолы артық,

Мұңаясың кейде ойыңды тоналтып.

Жүрегіңді жаралайсың шарқ ұрып,

Алаңдаймын алам ба деп жоғалтып!



Сүйіктісің сансыз жанға жырыңмен,

Кезіңде кем, келелі ойдан сүрінген.

Кеше біреу ғашық болса өзіңе,

Өлеңіңді сүйіп қалдым бүгін мен!



Терең сырың тебіренсе дегбір жоқ,

Тоқтата алмас, орағандай зеңгірді от.

Асау жырың алыстырар өзімен,

Ауыздығын шайнағандай Теңбілкөк!



Ақырындап жүрек сосын жайланып,

Күн болады аймалайды айды анық.

Жырларыңа ғашық болған сезім-қыз,

Терезеңді қағары анық жəй барып.



Назы деп ұқ, нəркес тартқан көңілдің,

Назарымды аударады өр үлгің.

Келеді ылғи сезіміңе серік боп,

Өлеңіңе өмір болып өрілгім!





БҮГІН ЖҰМА





Бүгін Жұма,

Бір тілегім бар еді!



Егер, біреуден ауыр сөз естігенімде,

Жақсылығын досымның кеш білгенім де.



Көңіл бөлмей жақынды алыстатып алсам,

Сенгендерді себепсіз жабырқатып алсам.



Ақ жүректі абайсыз құбылтып кетсем,

Тойған сайын «тобамды» ұмытып кетсем.



Санама əкеп суық ой салдырып жатсам,

Ата-анамды дұғасыз қалдырып жатсам.



Болмайтынды «болса» деп табандап қалсам,

Біліп тұрып, біреуді жамандап қалсам.



Жігерімді жасытып құм етіп алсам,

Сенімімді себепсіз жүдетіп алсам.



Үмітсіз қалмауым үшін,

Тура жол таңдауым үшін,

Жарты күн өмірім қалса,

Жақсыға арнауым үшін,



Тірліктен түңілмеуім үшін,

Қайғыдан бүгілмеуім үшін,

Арым мен намысым барда,

Жолымнан сүрінбеуім үшін,



Құдіретті АЛЛА!

Иман мен сабыр бер!





ӨЗЕК ҚҰРТ





Мына заман,

— дей аламба зор заман.

Қыран қайда,

Көкке қанат қомдаған.

Шүрегейдей шөптің түбін паналар,

Кей жандардың қылығынан қорланам.

Ақ сауыты ай маңдайын ашатын,

Қабағынан жау жасқанып қашатын.

Батырлардың елінде,

Бұрын соңды мұндай жағдай болмаған!

Ех Оңбаған!



Қай атаңда бар еді,

Еркектері ерін бояп сызылған,

Киім кию, жасылы мен қызылдан.

Азамат деп,

Есіміңді мадақтар.

Қыз біткеннен,

Үзілді əн!

Ех Бұзылған!



Осылайша бүлінді ме күн тізбем,

Жаңылмаса екен енді,

Ұлт ізден.

Мына заман ит қоритын қораға,

Шошқаны əкеп үргізген.

Ех, қайдасың,

Тəуке ханның жарлығы.

Еркектікке сын келтірген адамды,

Ат артына теріс қарап мінгізген.



Енді қалай,

Шығады екен текті өлең.

Қайда қалды,

Ант деген, серт деген!

Заты еркек,

Келбеті əйел — сұрықсыз,

Кетіп жатқан құрықсыз,

Тұқымыңды тұздай құртар ұрықсыз.

Өз болмысын,

Өз қолымен шектеген,

Қазаққа осы кесел ме еді жетпеген,

Екі болмыс арасында қап кеткен,

Азбанқұлды жек көрем!





СЫҢАР КҮН, СЫР





Сізді ойласам мендік шыдам шеңберінен шығатын,

Жүрегімнің қоңырауы, сыңғыр-сыңғыр ұратын.

Кірпіктерің айқасқанда айдың нұрын жамылып,

Ұрланып кеп, терезеңді қаққым келіп тұратын.



Қорған тұтқам, елемегем, жезден жылдам жел өтін,

Үлпек сезім үрікпейтін, үр-қиялға сенетін.

Қара түннің бұрымына жұлдыз болып тағылып,

Жабығыңнан жанарыңа сығалағым келетін.



Күлімдесе дидарыңыз, өз-өзінен өрт денем,

Өрт денеге өзіңізсіз дендеп кірер дерт деген.

Əттең шіркін, ақ параққа айшықтайтын жүзіңді,

Неге осы, қолыңдағы қаламың боп кетпегем.



Сізсіз кешкен сыңар күндер, сұрықсыз ғой қайғы анық,

Жүрегіңді жұлқып-жұлқып, кетсем бе екен жəй барып.

Сосын, сосын,

Мына əлемде іздемеймін басқа бақ,

Мен өзіңе, ал сіз маған кетер болсақ айналып!





ҚАЗАҚТЫ МОЙЫНДАСЫН





(Олимпиадаға қатысушыларға...)





Ерлерім, тақым қысып ел сеңгенім,

Тағы да көтерілсін еңсем менің.

Бөрілі байрағыңды көкке көтер,

Көрмейік,

Шарасыздан теңселгенін.



Жүрсе екен білекте күш, ойыңда сын,

Өзге ел екпініңнен уайымдасын.

Қазақтың қандай халық екендігін,

Тік тұрып төрткіл дүние мойындасын.



Көкейге көрінгенмен тұнық бәрі,

Намысым, ұятым үшін шынық кәні.

Халқыңнын атын шығар әуелетіп,

Бекзаттардың асыл ердің сынықтары.



Сен жеңсең, семген тамыр тіріледі,

Алға ұмтыл! Қалдыр қалыс, бірін елі.

Қаңтардың қары ойнасын қанжығаңда,

Жақсылық, Жазираның інілері.



Болмасын күшім қалыс, әнім жаттан,

Тік назар түссін елге Тәңір жақтан.

Қырғидай Қансонардан қызыл көрсе,

Қайнайтын қанымда бар, әлімсақтан!



Текті елдің тең келмейтін тұсын көрсет!

Ұл-қыздың бірлігі бір, ісін көрсет!

Даурыққан «допинг» деп көкелерге,

Қымыздың қыздыратын күшін көрсет!



Жат көзден жасырынба,.қорғанып тұр.

«Сендер» деп, ел үмітін қолға алып тұр.

Көк байрақ көк бұлтты кеп сүйер-ау деп,

Аспаны Алматының толғанып тұр!





СУЫҚ ҚАНДАЙ, ТОҢДЫРАДЫ ҚАРА КҮЗ…





Суық қандай, тоңдырады қара күз,

Жылытпайды жылы сөздер, дала сыз.

Аспандағы ала бұлттар қатулы,

Көңілімнің жағалауы ғана мұз.

Сары жапырақ, сағынышым секілді,

Сағынышты кешіп бара жатырмыз,

Тырналардың қанатына ілініп,

Жылы жаққа көшіп бара жатырмыз.

Хош бол менің, тамылжыған күндерім,

Қара күзге тоңып қалды, қара қыз!!!





СЕЗІМІҢ ҚАЙДА





Қабағыңа қарадым...

Күлімдемейсің!

Жым-жырт үнсіз,

Тілсіз-ақ жырымды егейсің.

Жарқ етпейсің, жасыным —

Жақындап келіп,

Баяғынша сыбырлап «гүлім» демейсің!



Бағынбайды басталған тиексіз арман,

Мен өзіңе, сен маған тірексің қарғам!

Жанарыңмен сүймегін,

Сезімің қайда?!

Жүрегімді берейін,

Жүрексіз қалсаң!



Сені əйтеуір, мендік ой қорғайтын еді.

Жылы сөзде қалмапты жолдайтын тегі.

Үзеңгісін үміттің үзіп тастамай,

Үкі тағып, үздіксең болмайтын ба еді?!



Көңіліңнен көктем қүс ұшпағанынша...

Өр кеудеңе сезіммен қыспағаныңша...

Анаааууу жақтан мен сені іздеп келмеймін,

Өзің келіп қолымнан ұстағаныңша!..





СЫРЛАСТЫҚ...





Сырластық....

Сізді мен,

Досымдай сезінем,

Түндерде...

Талықсып,

Қия алмай көз ілем.

Білмедім, кімге мұң

Кім үшін қуаныш,

Ұнатып қалғаннан

Саумын ба... тегі мен?!

Сырласу, мұңдасу,

Бір бақыт сенімен.

Өзімнің ойымнан,

Тек өзім жеңілем.

Бұл қалай,

Мен сізді,

Тағы іздеп отырмын желіден?!





ӨКПЕМ ЖОҚ МЕНІҢ





Кей-кезде көңіл,

Алайда-түлей,

Бет қаратпайтын дауылдай.

Кей-кезде аптап,

Жер төсін баптап,

Шілде де құйған жауындай.

«Мұныңыз не» деп,

Сөге көрмеші,

Негізі, көңіл иілгіш,

Адамның бəрін,

Жақсы көремін,

Жатыры ортақ бауырдай.



Жылап та алам,

Сынақта қалам,

Пендемін менде білгейсіз.

Идіріп күнді,

Емемін жырды,

Күлгейсіз, мүмкін «дүр» дейсіз.

Өкпем жоқ саған,

Болыңыз аман,

Тіршілік деген, тырбану,

Көңілде кірбің,

Менсіз де, кімнің,

Шекесі қызып жүр дейсіз…





БІЗ КЕЗДЕСКЕН ЖЕР ОСЫ





Біз кездескен жер осы Есіл ме еді.

Есіл суға шақырдың несін мені?!

Есіл сыйып кеткенмен жанарыма,

Сен сыймадың қымбаттым, кешір мені!



Біз кездескен жер осы, жағалау ма,

Жағалауды шақырдың аралауға.

Сенің анау сүйсінген жанарыңа,

Тырысқанмын әйтеуір қарамауға.



Біз кездескен жер осы мүйіс пе еді,

Сырларыңды айтқансың жиі іштегі.

Есіл сырлар егесіз кетті бірақ,

Есіл болып мүйіспен түйіспеді!



Біз кездескен жер осы Есіл ме еді.

Есіл суға шақырдың несін мені?!

Есіл сыйып кеткенмен жанарыма,

Сен сыймадың қымбаттым, кешір мені!





БІР АҒАНЫҢ РЕНІШІ, ҺӘМ САҒЫНЫШ





Мм… Жігіттер жүйрікті жалды деме,

Шалқайғанның барлығын малды деме.

Бір астаудан ас ішкен бейкүнә шақ,

Тіршіліктің қомында қалды неге,

Сыйластықтың екенін парқы неде,

Жасырып жатырсың ба, Жарты төбе?!



Қиялдап қол жетпесті ғарыштағы,

Арманға асығушы ек, жарысқалы.

Ағалық жасқа жетіп өзгердік пе,

Сол күндер, неге бізден алыстады.



Мен мүмкін қиялдаймын бекер кейде,

Дүние қуа берсең, кесел дей ме?!

Шиырып қой асығын жүруші едік,

Ширығып шыға келдік, есейгенде.



Біз мүмкін қателестік…

Әлде неттік…?!

Есейдік…

Әлде кімге пәрмен еттік.

Бөтелкеге байланып, достарды да,

Бөтенситін…

Қалайша халге жеттік?!



Достықтың ұрынса да арты неге,

Сағынсам құштай ұшып жетем саған,

Атыңнан айналайын, Жарты төбе!





СЫРЫМ БҰЛ





Жасырамын сырымды қайтіп ішкі,

Арман-сақа алшы емес, тәйкі түсті.

Хан талапай өмірден қажыған да,

Қалай сізді күтпеймін айтыңызшы?!



Білесіз ғой, ұмтылсам тиерін дау,

Болмайсыз ба жүрекке ие, мынау.

Сынығындай асылдың заты бөлек,

Сізді ұнатпау мүмкін бе, киелім-ау!



Сіздік ойлар дауыл ма, от па жалын,

Өртемеңіз өтінем, жоқ па обалым?!

Көгершіндей мәпелеп жүрмесеңіз,

Көбік қардай көктемгі, жоқ боламын!



Сыр ұғынсам көзіңнің қарасынан,

Артық көрем, жердегі бар асылдан.

Қоңыраулы көшімді жетелеңіз,

Хан талапай тірліктің арасынан.

Содан кейін кетеді жарасып ән!



Жасырамын сырымды қайтіп ішкі,

Хабар алып мен жақтан, қайтыңызшы.

Құба белге ынтыққан күн сияқты,

Қалай сізді сүймеймін, айтыңызшы?!





СЫРЫҢДЫ АЙТПА





Сырыңды айтпа, болсын мейлі епті жер,

Аңдаусыз сөз, өзіңе азап шектірер.

Отыз тістің арасында тұрмаса,

Жарты әлемге соққан желде жеткізер.



Десең дағы, — «Біреудің не ісі бар»,

Титтей сөздің тау қопарар күші бар.

Қарға сынды, екі шоқып бір қара,

Ұмытпағын, «үй артында кісі бар».



Алла ғана, сенген жанның қорғаны,

Тіл бағынғыш, үй құсындай тордағы.

Бар-жоғыңды айтамын деп біреуге,

Бармағыңды шайнамасаң болғаны.





ЖІГІТТЕРДІҢ СЫРТТАНЫ





Сыйлаймын деп əуре болма күн-айды,

Шайырыңда керек емес, шырайлы.

Көшедегі «көп аттының бірі емес»,

Жайнамазда жатқан жігіт ұнайды!



Сəлем жолдап үздігетін қашықтан,

Аңғал жандар...

Арнасынан тасытты əн.

Жүрегіме жылы жандар ұнайды,

Жұма сайын, Алла үйіне асыққан!



Мейлі, қанша түнгі ұйқымды ұрлаңдар,

Бірақ, сабыр самалымен нұрланды ар.

Маған қымбат, туысы үшін дұға етіп,

Анасына сауап сұрап тұрғандар!



Көрсем дағы қиындықтың қандайын,

Сабыр берген жандар қанша, əрдəйім.

Маған ыстық, жігіттері Қазақтың,

Сəждеге əкеп сүйгізетін маңдайын.



Керек емес, намысымды жыққаны,

Құлқын құлы, құр сөз болса жұтқаны.

Маған қымбат, жүрегінде иманы,

Жүзі сұсты...

Жігіттердің Сырттаны!





АЛМАТЫНЫҢ КЕШІ ЕДІ, КҮН ТҰНЫҚ…





Алматының кеші еді, күн тұнық,

Осы кеште жатыр қанша сыр тұнып.

Кештеу қайтқан кезім еді, жұмыстан,

Ағылысқан автобусқа ұмтылып.



Тарихынан тағы бір күн еңсеріп,

Шаршаған жұрт, қалғып-мүлгіп, теңселіп.

Қартаң ана, ортада тұр, орын жоқ,

Қалың ойлар дидарына өң беріп.



Дəл жанында бір орынға мінгесіп,

Жігіт пен қыз отыр еді тілдесіп.

Бірін-бірі жеп қоярдай сүйісті,

«Бұлары несі, ұяттан безген кім» дестік.



Қартаң ана, жерден басын ала-алмай,

Жөткірінді, оған бірақ қарамай,

Махаббаттан басы айналған қос бейбақ,

Аймаласты, ағаттыққа баламай.



Ұят болды-ау, жандар едік санатты,

Ессіз жастар, елді жерге қаратты.

Автобустан түсіп жатқан қарт-ана,

Бұл қоғамға қарғыс айтып баратты…



Кетпей қойды, сол ұятты күн көңілден,

Сезім орын алар жүрек төрінен.

Автобуста елді жерге қаратқан,

О, махаббат, сен осындай жеңілме ең?!





АУЫЛҒА КЕТКІМ КЕЛЕДІ





Қойнауы құтты, киелі,

Нарша бір шөккен — ауылым!

Таулары биік, еңселі...

Аршаға бөккен — ауылым!

Бар ма екен жердің бетінде,

Өзіңдей мекен — ауылым!

Өзгенің жерін өзіңдей,

Сезінбей өтем — ауылым!



Қаладан іздеп, жақсы жəй,

Жетелеп алға жол-мұрат.

Теріскей беті, тірліктің,

Жаныңды кейде тоңдырат.

Батпандай байлық көрмедім,

Бармақтай бірақ, қонды бақ.

Қалада жүріп, қатардан,

Келеді алға озғым-ақ!

Шаршаған кезде шарқ ұрып,

Шаһарды тастап, ауылға,

Тартып — ақ кеткім кеп тұрад (ы)!



Қозы-лағыңды шулатып,

Беткейге беттеп балалар.

Ақ сазаныңды тулатып,

Ақ бұлақ өзен таранар.

Бұлдырық ұшып «пыр»,

Жусанның түбін паналар.



Базарлы ауыл, у да шу,

Мейірін жанға төгеді.

Ақ жарқын жандар аңқылдап,

Пейілін саған береді.

Құт-берекем-ай, қайнаған,

Қазақы аймақ себебі.

Аңсаған кезде барлығын,

Ауылға кеткім келеді!

Ауылға кеткім келеді!



Бəрі де ыстық сенде өткен,

Көктемі, жазы, күздері…

Жағалаулар да жатқандай,

Балалығымның іздері...



Сол соқпақпенен, таудағы…

Тағы да өткім келеді.

Жіберші мені Алматы,

Ауылға кеткім келеді!

Ауылға кеткім келеді!





АДАМ БІР ҚОНАҚ ҚАУҚАРСЫЗ





Адам бір қонақ қауқарсыз,

Алланың ісі-құдірет.

Кеудеңді сүйрер кеткенше,

Тірлікке құмар жұмыр ет!

Саялар өткен жолаушы,

Жолыңа жүрген шыбық ек.

Атқан таңыңа тəубе де,

Көрген күніңе шүкір ет!





БОЛСА ДА ТЕЗГЕ САЛЫП СЫНАМАҒЫ…





Болса да тезге салып сынамағы,

Алланың құлы емес пе ек, шыда кəні!

Бастауы бұлқынғанмен өр өзенде,

Теңізге құйып барып тынады əлі.

Қолыңда жоқ нəрсеге қапа болма,

Дүние бір тиыннан құралады.

Адасып тура жолдан бұрыс кетпе,

Өмірдің бітіп болмас бұралаңы.

Алладан күт, басқаға бата қоймас,

Пенденің зарын төгіп жылағаны.



Төгілген шаңырағыңнан үттей болып,

Ниетің қабыл болғай, Жұмадағы!





ДОСЫМА





Тұма жырға тұрып қалған тұнықсың,

Бірде көлсің, бірде аспансың, қызықсың.

Парақша да жып-жинақы жігітсің,

«Елім» десең, дауға көнбес «бұзықсың».

Сол мінезің бақытыңа айналып,

Ханға бермес, қарашаның қызы ұқсын!

Кептер-жырым керегеңнің көзінен,

Өтіп барып кеудеңізде тынықсын.

Құрсағынан құтты ананың шыққансың,

Тай тұяқтан кертіп алған сынықсың!





ШЫҒАРЫП САП ШАТТЫҒЫН КҮРЕҢ БЕЛДЕР…





Шығарып сап шаттығын күрең белдер,

Көктем кетті жер дейтін кілемді өңдер.

Жүрегімде тулаған жаздың əнін,

Жапырақпен жасырып жібермеңдер.



Сары алтынға боялған атырабы,

Армандарға арайлы шақырады.

Тереземді қағады əлсін-əлсін,

Сағыныштың сарғайған жапырағы.



Сары ала күз, сары бақ сағыныштар,

Жапырақта жанды өртер жалыныш бар.

Жүрегімде самалды сабылыс бар,

Оралыңдар армандар!





«АЙТЖАН АМИРОВКЕ... »





«Мұңайма қыз» дедіңіз жаңа маған,

Мен əйтеуір, көп сөзден жараланам.

Тағдыр емес, адамдар арасында,

Не істесем, өлеңім қалады аман?!



«Қайратты бол» дейсіз бе қажымаған,

Шуақ төкпес, сезімнің жазы маған.

Укі қызды үсітпей қояды ма,

Қаратаудан соққан жел азынаған.



Батпан бақыт береді теңіздей кім,

Сезінгенге өлеңмен егіздеймін.

Жылы жаққа кетпеген жыл құсындай,

Қар астынан, дамылсыз жем іздеймін!



Қыздың жолы, қалайда бөлек екен,

«Сенім керек» дедіңіз.

Сенеді екем,

Қолын созар,

Жолдардың қысаңын да…

Ниеті оң,

Бір адам керек екен!

...Керек екен!





СІЗ ОСЫ, ҚАНДАЙ ЖАНСЫЗ?





Cіз осы, қандай жансыз?

Жүзіңе қарау үшін жүрек керек.

Жанымды алдамшы ойлар, арбайды әлсіз.

Мен ұқпас, ешкімге айтпас арманымды,

Кешкілік құба белде салғандайсыз…



Жан бардай маған ғана тілекші бір,

Сол жанды аялаймын, жібектей кіл.

Білмеймін неге екенін, өзімнен де

Жасырам, тасаланып жүректе жүр.



Ешкімге көрсетпеймін тығып жүріп,

Жат көздің кетпесін деп сұғы кіріп.

Сіз ғана бұл сезімнің тілін біліп,

Сіз ғана кетердейсіз ұғындырып.



Іздейсіз бе, басқа жер басқа жұмақ?

Кетпеңізші, жасымды жасқа шылап.

«Менікі» деп жүректе сақтап жүрмін,

Жер таппадым қоятын басқашалап.





АМАНДАСШЫ БАУЫРЫМ





Құмармыз ғой тырнауға жараңды ашып,

Күндестіктен көрші-жат, балаң-жасық.

Ақыретте аларың жарты кез шыт,

Не жетпейді, жүрсеңші амандасып!



Кезі жетсе досты да қия салдық,

Қия салдық, бір шетке жия салдық.

Ата-анаға, туысқа көңіл бөлмей,

Ұялының ішіне ұя салдық.



Жөнін айтқан жақынмен ұрысамыз,

Тарай ма осы, біз жайлы дұрыс аңыз.

Жатып түсіп, былыққа батып түсіп,

Желідегі бейнемен ұғысамыз.

«Эй» десе анаң беттен ап, шындығын да

Бөтендерге ұнауға тырысамыз.



Көше, жұмыс, барлар да, асхана да,

Үлкен-кіші, жастар да, жас бала да.

Қолындағы құралға телміріп тұр,

Мəңгүрт əлем сиқырлап тастаған ба?!



Мынау неткен, жат болған əлем десіп,

Келеміз ғой, тірлікті əрең кешіп.

Келші достым желісіз жерде тұрып,

Емен-жарқын алайық, сəлемдесіп!



Іздегенше өмірдің сауығын тек,

Қонақ боп кет, бас мүжі, жауырын жеп.

Анаңды ертіп, желісіз жақтарға бар,

Құмында ойна, алаңсыз ауылым деп.

Құшақтасып төс қағыс туысыңмен,

Арқадан қақ «аман ба ау, інім» деп.

Ұялыңды əзірге өшіре тұр,

Жиып ал да, санаңа тəуірін тек!

Ауызыңды толтырып амандасшы,

«Ассалаумағалайкум, бауырым» деп!





БАРЛЫҒЫ ЖАЗУЛЫ





Бүгін де, өткен де, кеше де,

Жаңылдық білесің нешеме?!

Барлығы маңдайға жазулы,

Барлығы пешене!



Болмасты болса деп талпындық,

Секілді, жоқтық-жұт, барлық-құт.

Безбеннің тілінде тағдырың,

Ендеше, жарлық күт!



Сумақай сырларды сақтап іш,

Жүрмесе, доста алыс, жатта алыс!

Бөрінің ауызы қан болғанмен,

Бөрінің мəрттігі — мақтаныш!



Күндегіш ағайын, күнде егес,

Қадірін жақсының білме кеш.

Құрсақта бір болған бауырың,

Қабірде бірге емес!



Мақтаныш, масайрау, шаттану,

Іліксе, ілкіні ап қалу.

Кімдердің ойында жоқ дейсіз,

Аударып тақты алу.



Білмедім, байы кім, жарлы кім?

Бəрібір, күтуде жарлығын!

Ғұмыр деп аталған еменнен,

Үзілер жапырақ тағдырым!



Бүгін де, өткен де, кеше де,

Талпынған, талпындық нешеме?!

Артыңда із қала ма, қалмай ма,

Барлығы жазулы, барлығы пешене!





ТІРШІЛІК





Күбір-күбір, жыбыр-жыбыр тіршілік,

Тал құлайды, өсер тағы бір шыбық.

Таудан төмен, сырғып ақса бір бұлақ,

Бір өзеннің алқымы тұр тұншығып.

Көпестердей ыңыранса əлде кім,

Ал, біреулер аһ ұрады ыршынып.

Ақ Жайыққа ағып кетсе бір Жібек,

Бір Жібектер ойнақта жүр құлшынып.

Əне-міне, алаңдайсың абайсыз,

Құмырадан кетеме деп, жын шығып.



Біреулерге жеткізбейді шіркін бақ,

Сұлу сынды, ұстатпайтын сылқылдап.

Қуалайсың, темір етік тебендей,

Сұқ саусағың тесіп шығар жылтылдап.

Біреулер аш...

Ал, біреудің бұл кезде,

Қазанында қазы қайнар бұрқылдап.

Пенделікпен, қол сілтеме тірлікке..

Саған кейде, көрсеткен де сыртын бақ.

Шүкірлік ет!

Шайтанменен періште,

Иығыңда жүреді ылғи, тың тыңдап!





УАЙЫМСЫЗ КІМ БАР





Адамның бəрі бақытты деп,

Кім айтты сізге,

Тал-қайыңды да қоңыр жел,

Мұңайтты күзде.

Жапырақсыз жалаңаш қайыңда мұң бар,

Айтыңызшы,

Жалғанда уайымсыз кім бар?!

Адамның бəрі риза деп,

Айттыма біреу?!

Жабырқап ойың жағадан,

Қайтты ма жүдеу…

Бақыттың басы,

Тірліктің дəмін татқаның.

Көргенім жоқ адамның,

Сүттен аппағын.

Біреулерде байлық бар,

Тыныштығы жоқ.

Біреулердің күйі жоқ,

Ырыс-құты көп.

Бақытты деп кім айтты,

Адамдар ылғи,

Құлдырасаң қуанар,

Еңіс пен ылди.

Нан қадірін,

Тапқанның таңдайы білер.

Тер қадірін,

Диханның маңдайы білер.

Бақыт деген,

Тырбану, құламау үшін…

Бақыттылар кімдер деп сұрамау үшін!

Жапырақсыз жалаңаш қайыңда мұң бар,

Айтыңызшы..

Жалғанда уайымсыз кім бар?!





ТҮСІРМЕҢДЕР ҚҰНЫМДЫ





Менің мұңым ел мұңынан қысқарақ,

Еліктейміз, секілді бір тыста бақ!

Осы біздер қайда кетіп барамыз,

Уақыттың бұрымынан ұстап ап.

Өз салтынан неге сонша үрікті ел,

Үріккеннің белгісі сол, бүліктер.

Қысық көзді Қытайдан бар құдамыз,

Құс жастықта құбылады Түріктер.

Байлық үшін, басын тігіп бəйгеге,

Шыр айналып шыға алмайды, шыбық бел!

«Таңдағанға тисін» деген сұмдықтан,

Нең қалды, Қазағым-ау тұнық дер?!

Мұнайды бер, қызыңды бер, бала сат,

«Қыңқ» еткенді, құрықта деп құрық бер.

«Жерім» десе, желкесінен бір ұр да,

Қамап таста, адал істен былық көр!

О,Тəңірім! Аузы күйген халыққа,

Сабырыңның салқын суын үріп бер!



Сен кешпеген бар ма Қазақ күресін,

Күресінде кім қалмаған, білесін.

«Тіркел» деді, жұмысыңды ысырып,

Ертелі-кеш, «ЦОН» залында жүресін.

Қара қарын қамы үшін келген ел,

Тіркеліп қал, қалмағанша түк есің.

Отаныңның жұту үшін ауасын,

Салық төлеп барып өмір сүресін!



Дейміз ылғи, осы біздер азатпыз,

Азаттықты кешкен халық, аз-ақпыз.

Тарихыңды мың ақтарар ұрпақ бар,

Келер күнге қалдырмайық, мазақты із.

Құт қүрсақтан от Қазақтар туылсын,

Сонда ғана, «кіршіксізбіз, абатпыз».

«Ханша» болып өзгелерді көбейтпей,

«Күң» болсаң да, еліңде жүр, Қазақ қыз!



Мұхит асып кете көрме бұрымды,

Өз жеріңде бақытты ет, бір ұлды.

Қытайлар ма, шошаңдатпай ары тарт,

Арам асқа малып алған пұлыңды.

Аш болсам да, тоқ болсам да əйтеуір,

Қазақы ұл, түсірмейді құнымды!





Түсініктеме:

«ЦОН» (Центрах обслуживания населения)





ҚАЙДАСЫҢ





Қайдасың…

Менің жүрегімнің егесі,

Тұнық жырымның төресі!

«Сағынба мені» демеші,

«Сабылма іздеп» демеші,

Күнгейден соққан самал жел,

Хабар əкелмеді, «о, несі?»!



Қайдасың...

Жақын болды ма жат қасы,

Ашылып бəлкім, қақпасы.

Қай жерді мекен етсең де,

Жамандай көрме асылым!

Жақсылығымды айтып мақташы,

Қияқ қанатты сұңқарым,

Сезімдерімнің патшасы!



Қайдасың....

Өлеңдерімнің шың басы,

Бал бұлағымның тұнбасы.

Махаббатымның мен білсем,

Анық қой бұлай тынбасы.

Ашылып кетсін дедің бе?

Жылауық жырдың жылғасы…

Құлатам — десең өзің біл,

Жылатам — десең өзің біл.

Бəсі де бөлек бағалым,

Мың жырға лайық бір басы!

Өтіне берем несіне,

Өз жүрегіңді тыңдашы..!





МЕН СІЗДІ ҰНАТҚАН ДА…





Мен сізді ұнатқан да…

Сыр айтқам, құрақтарға, бұлақтарға…

Сылқ-сылқ күліп су сұлу, құпиямды

Самал желмен әкеткен жырақтарға…

Шыбын жан шырқыраған, жүрегіңнен

Бір орын таба алмай тұрақтарға…

Бармақтай бақыт үшін аласұрдым,

Қарамай, құлатқанға, жылатқанға…

Мен сізді ұнатқанмын,

Қоспасын біліп тұрып, бірақта Алла!





ЕКІ ЖАНҒА ОРТАҚ ОЙДЫ ТАБАЙЫҚ…





Екі жанға ортақ ойды табайық.

Махаббаттың ауруы ма?

Қані, айық!

Осы түпсіз сезімдерге келгенде,

Таралғысын тартып па еді, тауариқ?!



Өнеге еткен өткендердің бұл ісін,

Сен де жаным, көп Мəжнүннің бірісің.

Төлегенін төресіндей көрмесе,

Жібек жырлар жазылады, кім үшін?



Түңілеміз, ойдағы іс оңбаса,

Мұңсыздарды мазаламас ол да аса.

Шын махаббат қызықсыз боп кетер ме,

Əр заманның бір Қодары болмаса!



Бата көрме, мұңлық ойға тым қатты,

Қадіріне жету үшін шын бақтың.

Қыз Жібектер қосылар ед теңіне,

Ақ боз аттар бос келмесе, қымбаттым!





ТОЛҒАНЫС, ТОЛҒАН ІШ





Бұл өлең Атырау қаласында өтетін, «Мұқағали

Мақатаев» жыр-сайысына жол тартты. Өлеңді

оқитын Айкенай қызға сəттілік тілеймін!





Жырласамшы, дəл өзіңдей, əттең мен,

Ақын едің, Тəңір сөзден бақ берген.

Қылыш тілің қылпып өтсе, жарқ етіп,

Найзағайдай қара бұлтты қақ бөлген.



Өлеңіңе тарих-тұздық, күй-қатық,

Шым батқанда, шымырлаған құйқа-түк.

Семіп қалған тамырларға жан бітіп,

Сезім кешкен аққуларды ұйықтатып.



Кездестіріп көзір жырды, көздеген,

Бөлінгендей, шыбын жаннан өз денем.

Жан ұшырып жағалауды іздеймін,

Осыншама, бола ма екен, сөз терең!



Жырласамшы, дəл өзіңдей жұртым деп,

Уыз жырдың тартқанбыз ба, үрпін тек?!

Жүрегіңнен шыққан жырға масаң боп,

Сіңіп бара жатқандаймын біртіндеп.



Дəл өзіңдей сезіне алмай арайды,

Өз-өзіме өкпелімін…

Жəрəйды!

Саумал жырың тамырымды қуалап,

Саусағымның ұштарынан тарайды.



Көсілгенде шешілді ме шер-қайғың,

Шер-қайғыңда айып емес, берсе айбын.

Ақыным-ай…

Нар идірген науша жыр,

Құшағына қалай сыйды Кеңсайдың.



Қалай ұштың Қарасаздың төсінен,

Тіршілікте бар ақынның көші кем…

Ай маңдайын жарқ еткізіп өлеңде,

Тəңір сыйға тарту еткен, Несібем!





БАҚЫТТЫ БОЛУҒА ХАҚЫМ БАР





Менен де өтті ме білместік,

Сен кетсең, жүрегім жылайды.

Үніңді жүрген соң күнде естіп,

Несіне кездестік?!



Не үшін сыр айттым таңдарға,

Бақытқа шомылып, көз ілем.

Жанарым желіден талғанда,

Несіне таныстық?

Обал-ай арманға..!



Сен өзі бөлексің,

Жаралы жанымды аялап

Басқаша сезімге бөлепсің,

Кетпеші, жарқыным,

Сен маған керексің!



Сезімсіз дедің бе ақындар,

Өзіңе асығар едім мен.

Кеудемде күш болса жақындар,

Аялда, аяулым менің де…

Бақытты болуға хақым бар!



Таңдарды жалғаған таңдарға,

Сендегі, мендегі —

Обал-ай арманға..!





ЖЕЛІДЕГІ ЖЕЛ СЕЗІМ





«Күйеуі барлар қарайды,

Күйеуі жоққа күдікпен!»





Бір қызық…

Желідегі жеңіл хаттар,

Бірі-жат, ал біреуісі сенімді ақтар.

Кей-кезде «смайликтер» сыр білдірсе,

Бірінің өлеңдері береді ақпар.



Шын ғашық адамдардың хəлін құпта,

Жаңылып, адамдықтың арын жықпа.

Күдікпен өмір сүрер заман болды,

Көз сүзіп жүрме екен деп, жарын сыртқа?!



Кейбірі, ет-жүрегін үшке бөлмей,

Махаббат деген сиқыр күштегендей.

Самайын ақ шалғанда аңырап жүр,

Қырқында, «қырқын шашы» түспегендей.



Сыйғызып сыр біткенді ойдағы бар,

«Музасын» кейбіреулер қоймады дəл.

Жыланып, ия, жұлқынып өлең жазар,

Күйеуі бар немесе бойдағы бар.



Терлесе текті жырмен тебінгісі,

Тақ тұрам, емес-ау деп, тегін кісі.

Сонда да «Мəжнүн» жырлар басымдау ғой,

Келмейді, бейтарапта берілгісі.

Желіні жылаңқы өлең жаулайтындай,

Ақынды жаншып кеткен, ненің күші?!



Үкілеп қалам ұстап үмітпенен,

Соңынан жақсы өлеңнің жүріп келем.

Кей-кезде тұла бойым дір етеді,

Біреулер қарай ма деп, күдікпенен.

Ғашықтар, абайлаңдар желідегі,

Бір сөзден шығады ғой, бүлік деген.





АҚЫНДАР





Ақындар, аңқау емес ақылдылар.

Алыстан сезінеді, жақынды ұғар.

Жүрегі қылдан нəзік, оттан ыстық,

Сол үшін жазықты боп жатыр бұлар.



Ақындар, ешкім оны ұға алмайды,

«Менмін» деп ешқашан төр сұрамайды.

Ақынның жүрегіндей шерге толып,

Ақындардай еш адам жыламайды.



Ақындар, аңқау емес адуындар.

Тілінің тиегінде шабуыл бар.

Жырының буынында лəззат бар.

Сөзінің шындығында дауылы бар.

Қайтесің, қайран ақын, қапаланып,

Ауырсаң, өлеңмен тек ауырыңдар..!





САҒЫНБАЙСЫҢ БА...





Ойымда жүрсің əрдəйім,

Саламын дейсің қай сынға.

Өзіңсіз кездің бəрі уайым,

Сен мені ойламайсың ба…



Кіреуке тұтып күрең мұң,

Көңілсіз болсаң ай туа…

Ойдағы сөзді бір шырын,

Асықпайсың ба айтуға...



Үздігіп, демің үзіліп,

Сезімге бағынбайсың ба…

Қызғаныш оттан қызынып,

Сен мені сағынбайсың ба…



Сағыныш заһар бал қосқан,

Айналып гүлге кетсемші…

Көзіңді менен алмастан,

Құс болып ұшып жетсеңші…



Бозала таңда шық кешіп,

Жолыңды тоссам, болмай ма…

Масайған көңіл мүлт кетіп,

Жүрегім сенсіз, сорлай ма…



Есімім кетпей есіңнен,

Назыма күйе алмайсың ба…

Мен бəрін, бəрін кешіргем,

Сен қайта сүйе алмайсың ба…





ТҮНГІ ЭЛЕГИЯ





Айға қарадым…

Қолмен сызғандай, тұрысы қияқты,

Сізде хабарсыз кеттіңіз, жартысы жарық,

Жартысы қараңғы бейне бір осы ай сияқты.



Мына ай, қашан толысады екен,

Келіндей керіліп қанбаған жерікке…

Менде сол, ойланып қоям,

Күндей айналып, ілінген белдікке…



Ай да мазасыз…

Тұратын емес қой жылыстап,

Жалғамадық па,

Аспан мен жердің арасын дұрыстап.

Мəңгіліктерден де мəндірек сіз боп тұрсыз ғой,

Қай күні келерің белгісіз,

Қолыңа гүл ұстап…





