	Айнаш Есали

	Махаббатқа сенуге көмектесіңізші…





	Новеллалар, очерктер, эсселер, мөлтек сыр





	Автордың алғашқы кітабын «Өз суреті өмірдің» деп те атауға болар еді. Бесік пен бейіт арасында жүріп бара жатқан есті адамның әрқайсысы пәниден өмірдің парқын іздейді. Адам баласы тіршіліктің мәнін ізгілік пен имандылықтан, адамгершілік пен ауызбіршіліктен табатынын дәріптейтін жазбалар – өмірдің өзінен алынған оқиғаларға, сезімді селт еткізер сирек сәттерге, тіршілік түйткілдеріне құрылған.

	Жасандылықтан ада журналистік пайымдар мен қызықты эсселер, нәзік новеллалар оймақтай ғана ойлармен адамзатқа мәңгілік ортақ болған сауалдарға сапар шектіреді.





НОВЕЛЛАЛАР





Құндыз бөрікті кісінің құпиясы




	Ол Адам-пенденің қиқы-жиқы тірлігіне ажал миығынан мырс етіп қарап тұрған жылдар еді. Сол ажалдың елесі құтырына ойнақ салып, сәт сайын алдыңнан қалбаң қағып, зәреңді ұшыратын. Сары жездей алтын дала тат басқан теңгедей қоңырқай тартып тұрған-ды. Тіпті төбеде қалбалақтап ұшқан құстан бастап, тырбаңдаған майда-шүйде жәндікке дейін баз кешкен бей-берекетсіз тірлік, сұрқай тартқан дала, тәрк етілген дүние…

	Ниеті жаман қара қарға, сұмырай сауысқанның жолы болып әр жерден қараңдаған өлікті екі шоқып, бір қарап қойып, кекірік атып, тоқмейілсіген жалған кезек.

	Көк майса даланың басын көтертпей аптабымен күйдіріп жіберген алау Күн де пенделерге қысастығы бардай қырсыға қарайды.

	…Шыжыған аптапта майы шыққан топырақпен жалаңаяқ екеу жалқы жолмен ілбіп келеді, ілбіп келеді. Жол мақсаты – жету болса да, мына жол екеуінің діттеген жеріне жеткізбей, митың қаққан азапқа салып қойғаны. Екеуі де отау иесі бола қоймаған, кәмелетке де жасы жетпеген бозбала. Үлкенінің балапан мұрты енді тебіндеп шығып келеді. Бірақ оның аштық азабы айғыздаған жүзінен бірден аңғару қиын. Аштық бұларды әбден титықтатты. Ашаршылық бүкіл халықтың қабырғасын қайыстырды. Адамдардың жігерін құм етті, сағын сындырды. Пенделер Алла тағаланың қаһарына қай қылығымен ұшырады екен?!

	Жұртқа бір тойып жейтін бидай ботқа түгілі, бір тістеп өңештен өткізетін қара нан да қат болды. Ар жағы ұлып тұрған ел нәпақа іздеп қаңғып кетті. Адамдардың түсіне тек тамақ кірді. Көзіне қарайғанның бәрі ас болып елестеді.

	Бұл адамзатты, жо-жоқ пенделерді өзінің ішінен шыққан шаранасына да қол салғызған қорқау ашаршылық еді.

	Екеудің мақсаты – тек қалаға жету, тек қалаға. Үйелмендей оннан асқан қарасы бар отбасынан қалғаны осы екеуі. Қарқарадай бір атадан қалған екі тұяқ. Бірі өлсе бірі қалады, екеуі де өшсе бір әулеттен, бұл қазақтан не қалады?!

	Бұлар қоңыз теріп жеп жүріп, балшықтан, күйдірген кірпіштен соғылған үйлері бар кішігірім қалаға аяқ іліктіргенде сәске кезі еді. Алла тағаланың өлмейтін құлына өлі балық жолықтыратыны секілді екі бозбала қалаға келген күні-ақ ауыздарына шайнайтын бірдеңе түсіп, асқазанның сауабын алған-ды. Әрине, олардың алдына ашығып қалыпсыңдар-ау деп ас қойған ешкім жоқ. Біреу аяп садақасын берсе, біреуге өздері барып қол септігін тигізіп, нәпақасын табады. Өлместің күні дегеннің нақ өзі. Қайыр сұрап, жалданып жүрген қара-құра мұнда да жеткілікті.

	– Еділ, Еділ деймін. Қыс түскенде не істейміз? – дейді Жайық өзінен бірер жас үлкен ағасына қарап.

	– Көрерміз, – деп Еділ күңк ете қалады.

	Шынына келсек, бұл сұрақ Еділдің өзін де жиі мазалайтын еді. Бұлардың астындағы төсегі, үстіндегі көрпесі – қасапшының жаз бойы тақыл-тұқылдап малына жинаған шөбі болып тұр.

	– Еділ, Еділ-ей, егер біздің ауылдағылардың бәрі осында келсе, өлмейтін еді, иә? Апамдарды айтам…

	Інісінің дауысы дірілдеп, кемсеңдеп келе жатқанын байқап Еділ:

	– Іске асырса бәрі тамақ екен ғой. Судың жыланы деп жемейтін біздің өзеннің балығын мыналар тұздап, қуырып, дәмдеп қандай тамақ дайындайды, иә?! – деді әңгіменің ауанын өзгертіп.

	Апасын, әкесін, бауырларын еске алып, олардың аштық азаптаған кейіптерін қайта көз алдына әкелу Еділге де оңай емес-ті. Жаутаңдаған Жайыққа қараған сайын өзінің оған қарағанда естияр екендігі есіне түседі. Қолына бірдеңе іліксе, іші қаншама шұрқырап тұрса да Жайықтың аузына тосады. Жайық та бірден оны қылғыта салмай, жартысын бөліп Еділге береді. Еділ үшін Жайық – әке-шешесі, іні-қарындасы, көзінің ағы мен қарасы.

	Бейтаныс қалада да Құдайға қарағандар бар-ау, бірақ жалғыз бауырынан асқан жақын, одан ыстық кім бар? Артынан қозыдай томпаңдап жүріп, бар тозақты бірге көрісіп, өкшесінен басып келе жатқан бауыры ғой.

	Шыжыған шілде де өтіп, ауа райы аздап салқын тарта бастағанын Еділ де біліп жүр. Жайықтың да сұрап отырғаны сол ғой. Біреудің қорасына жатса да, тұрақты жалданып жұмыс істегілері келеді. Әй, бірақ ешкімнің де шаруасы өзінен артылып тұрған жоқ. Бай-манаптың өзіне белгілі жалшысы әу бастан бар. Біреулер қолғабысқа алайын десе, күдіктеніп, арып-ашып жүрген алаяқтардың бірі болар деп көп маңайлата бергісі келмейді. Күн көріс тек қара базардан. Наубайшының күлін төгеді, отынын жарады, қасапшының қанын жуады.

	Осылайша басына құндыз бөрік киген аттылы бір бейтаныс базарға бас сұққанға дейін таландарына түскенді талғажау етіп күндер өтіп жатты.

	Екі беті нарттай қызарған, тығыншықтай ақсары, шегір көзді кісі үзеңгіден аяқ алысымен-ақ ат-көлігін жалпаңдаған жалшылар шайхананың қасындағы кәрі нәк ағашына байлап қойды. Нық-нық басып шайхананың ағаш сәкісіне кебісін шешіп, жаңа мәсісімен сықырлатып отыра кетті. Шайханашы зыр қағады. Құманмен тездетіп шайды да, кепкен тәтті қауынқақты да әкеле қойды. Қоржын-қапсыз салт кісі шайды үнсіз сораптап, өткір шегір көздерімен айналасын барлап қояды. Өрік ағашының көлеңкесіне құрылған жайлы сәкідегі кісіге өткен-кеткеннің бәрі таңырқай қарайды. Құндыз бөрікті де арлы-берлі жүргіншіге тесірейе қарап, көзімен шығарып салып отыр.

	Киім киісі, тұрпаты бөлек жанға Еділ мен Жайық та ентелей-ентелей жақындап келді. Бейтаныс та екі бозбаланы аңғарып, қайта-қайта қарағыштап қояды. Құмғандағы шай таусыла бергенде шайханашы әлгі кісінің алдына тағы шай керек пе деген ишарамен жетіп барды. Ол сол маңғаз күйінде болдым дегендей кесенің бетін алақанымен көлегейледі. Жетер дегені болар, сірә.

	Бөрікті кісі орнынан мәсісімен сықырлатыр тұрып бара жатып ағайынды екі жігітке «артымнан еріңдер» дегендей басын кегжең еткізді. Екеуі тапырақтап, қуана-қуана бейтаныстың артынан ерді. Ол бір ауыз да ләм деместен базардың қақпасына қарай атының басын бұрды. Екеуі соңында еріп келеді.

	Бөрікті кісі сол үнсіз күйі қаланың батысына орналасқан сырты биік балшық дуалмен қоршалған, ағаштан жасалған үлкен дарбазасы бар үйіне қарай жүрді. Тек аттылы кісінің артынан үмітпен еріп бара жатқан екі бозбала жігітке қарап сол базардың ең кәрі дуанасы:

	– Әй, сор айдағандар… Оның соңынан еріп кеткендердің осы базарға қайтып келгенін ешқашан көрген емеспін, – деді жұмбақ күңк етіп. Оның күңкілін ешкім естімеді. Тек қапырық самал «еріп кеткендердің, еріп кеткендердің…» деп мағынасыз қайталап, күңкілді айдалаға қаңғытып алып кетті.

	Қытай күңі бар құндыз бөрікті кісінің үйінде Еділ мен Жайықтың жаңа өмірі басталды. Бірінші күні-ақ олар жуынып-шайынып, бүтін көйлек-дамбалға ие болды. Жататын орындары да қам кірпіштен соғылған, күркешік секілді жып-жылы. Астарында ескі де болса қалың киіз, жыртық та болса жамылғы шапан.

	Мойындарына жүктелген міндет те жеңіл-желпі, қабырға қайыстырардай ауыр емес. Отын жарады, аула сыпырады. Аз ғана малды күтіп-баптайды.

	Қожайындары екеуі келгеннен кейін-ақ көп ұзамай сапар шегіп кеткен. Қос-қос атқа жегілген арбаға не артқаны белгісіз, ол қожайынның өзіне ғана мәлім.

	Бұлар қытай күңмен сөйлеспейді. Ол тамақ дайын болғанда алдарына екі табақпен ас әкеліп, үнсіз шығып кетеді. Бетіне май салынған, бидай жармасынан жасалынған ботқа екеуін тез әлдендірді.

	Қожайынның екі иығынан екі кісі мінгескендей тағы бір қызметшісі бар болатын. Ол да қожайынмен бірге ере кетті. Аула ішінде үнсіз, жайлы тіршілік. Тек екеуінің ешқайда шығуына рұқсат жоқ. Ол қожайындарының бұйрығы. Әрі бір жаққа кету екеуінің де ойында жоқ. Бұлардың мойнына ешкім зіл батпан артып қинап жатқан жоқ. Зіркілдеп тыныштарын алып жатқан адам тағы жоқтың қасы. Жұмақ болмаса да жайлы тіршілік.

	Тек анда-санда екеуі көз алдарында аштықтан өлген ата-ана мен бауырды ойлағанда іштей егіліп, үнсіз жігерлері құм болады. Екеуі бір-біріне жондарын беріп, жыртық шапанды бүркеніп алып, бүрісіп жатып көздерінен жас сорғалайды. Екі бозбала бір-бірінен ішкі жан азаптарын жасырады.

	Қожайын алтын күзге ызғар ілесе бастағанда оралды. Жолдары болғанын ере кеткен қызметшінің жалт-жұлт еткен жүзінен аңғаруға болады. Қожайын тек сол баяғы томаға-тұйық мінезінен айнымаған. Арбаға қаншалықты зат артып кетсе, соншалықты олжалы оралған секілді. Еділ мен Жайық та қожайынның алдынан құнжың қағып шығып, қуана қарсы алды. Өздері де бұл күнде әжептәуір қоңданып, беттеріне қан жүгірген. Бұрынғыдай екеуінің терісі сүйектеріне ілініп тұрған жоқ.

	Қожайын ұзақ сапардан оралғаннан кейін де бұл екеуімен ісі бола қойған жоқ. Көбіне таң атпай тұрып қара базарға кетеді. Болмаса бірнеше күн, тіпті қарасы көрінбейді. Ағайынды жігіттерге қожайынның үйде болғанынан болмағаны жақсы. Екеуі кәдімгідей еркінсіп, қолдарынан келген шаруаны барынша тиянақты атқарып, тамақтарын тойдырып жүре береді.

	Құндыз бөрікті қожайын алыс сапардан оралғаннан кейін бірнеше рет қана үйінде болып, қорасы мен ауласының кем-кетігін түзеп, ананы-мынаны шұқылап, күңі мен қызметшісіне нұсқау беріп дегендей өзінің егелік парызын атқарды.

	Күндіз жүзім ағашы жапқан сәкіде шай ішіп отырып ағайынды екеуді бір-екі рет әңгімеге тартқансыды. Жылан секілді шегір көзін кісіге сұқтана қарайды екен. Анау-мынау қойған сауалдарына естияр болған соң көбіне Еділ жауап қайтарады. Ал, оның өңменіңнен өтердей суық көздеріне қарауға Жайықтың дәті бармайды. Қожайын үйде болғанда көзге ілінген шаруаны екеуі барын салып атқарады. Қолдарынан келгенше қолғабыс тигізіп көңілінен шығуға тырысады.

	…Тек күндердің күнінде ағайынды екі бозбалаға қожайынмен бірге бөгде бір жаққа сапар шегуге тура келген еді. Жолға шығатын күннің алдында қожайын екеуіне алдын ала ескертіп қойды.

	– Сендердің көмектерің керек, – деді.

	Олар осы уақытқа дейін қожайыннан көрген жақсылықтарын өтейтін кез келгеніне қуанысып, өздері таң атпай ерте тұрып кетті. Қожайын да ерте оянған екен.

	– Жақсылап жуынып, тамақ ішіп әлденіп алыңдар, – деді. Аузын буған өгіз секілді қызметшісі арбаны атқа жегіп, жолға керек-жарақ дүниелерді тиеп берді. Арбаға тиелген құлаш-құлаш арқан, балта, шолақ мылтық, ұсақ-түйекпен бірге сұйық зат құятын көлемді ыдыстардың тұсына тайқазан да барып орналасты. Қожайын аттың тізгінін қолына өзі алып, екі жігітті арбаға отырғызды.

	Ішінде тіршілігі қыж-қыж қайнаған қала баяулап артта қала берді. Жол-жөнекей аз-кем аялдап сусын ішкендері болмаса, бұлар тынбай жүріп келеді. Жолай бір-екі жерден алыстан қарауытып елді-мекендер көрінді. Сары белдер жүре-жүре таусылғанда тау шатқалдары басталды. Бұлар таудың ішіне ендеп кіріп келеді.

	Жаратқанның құдіретінде шек бар ма, жақпар-жақпар тастар мен мұзарт шыңдарды қалай келістіріп қиюластырған. Арбаның ырғағына тербетілген екі бозбала қаншама маужырап ұйқылары келсе де, табиғаттың тылсым жаратылысына елітіп, көрмеген жердің ой-шұқырына қарайлап келеді.

	Бір жерге келгенде қожайын жегілген аттарды кілт тоқтатып, заттарды түсірткізді. Жануарларды қазыққа байлап, ауыздықтарын алды да отқа жіберді. Екі жігіт арбадағы жолға алып шыққан тамақ пен төсеніштерді алып, қожайынның айтуымен ыңғайластырды.

	– Сәтін салсын, жақсы жеттік, жеңдер, – деп қожайын піскен етті бәкісімен турап бұлардың алдына кезек-кезек лақтырып, етті қара нанмен өзі де қарбытып жеп отыр. Тамаққа тойып алғаннан кейін үшеуінің де ұйқысы келді.

	Ең әуелі қожайын қор ете қалды. Еділ мен Жайық төбелерінен төніп тұрған тау жықпылдарына қарап елегізіп жатқанмен тез ұйқыға кетті.

	Түн ортасына қарай Еділ Жайықтың қатты айғайынан селк етіп, шошып оянып кетті. Жайық екі тізесінен жүрелеп отырып алып, қос қолымен екі көзін уқалап жатыр екен.

	– Не болды, не болды, Жайық? – деді Еділ інісін тартқылап.

	– Қорқынышты түс көрдім. Апамдар, – деп келе жатыр еді:

	– Түнде түс айтпайды, тіфә-тіфә, «түс – түлкінің боғы» десең түк те болмайды. Ұйықта, – деп Еділ Жайықтың қолынан тартып қайта жатқызды.

	Қожайынның қорылы қатты екен. Көпке дейін екеуі де ұйықтай алмады. Шегірткенің шырылы, аттардың күрт-күрт шөп шайнағаны түнде қатты естіледі.

	Еділдің бір түрлі тамағына өксік тығылды. Жайық ешқашан бұлай шошынбаушы еді. Інісіне қарап еді, ұйықтап қалыпты. Бір түрлі іші елжіреп жақсы көріп кетті. Бұл пәниден ерте озып кеткен басқа бауырларын еске алды. Олар дәл қазір періште болып ұшып келіп, бұларды қорғаштап жүргендей болып көрінді.

	– Әй, тұрыңдар, – деген дауыстан екеуі де бірден оянып кетті. Кәдімгідей таң атып қалыпты. Қожайын аттарды орнын ауыстырып байлап келгеннен кейін үшеуі кешегідей тағы тамақтанып алды. Бұйыртқан таңғы нәсіпті ішіп алғаннан соң Еділ мен Жайық қожайынның бұйрығымен тастарды әкеліп қалап, тайқазанды құрды. Әбден мол етіп құрғақ ағаштардан отын жинады.

	Уақыт сәскеге таянғанда қожайын иығына мылтығын асынып, арқан, балтаны екеуіне ұстатып, артымнан еріңдер дейтін өзінің дағдылы ишарасын жасады. Екеуі дәл баяғы базардағыдай құндыз бөріктінің артынан ілесіп келеді. Кішкене жүргеннен кейін олар үлкен апан секілді үңгірдің қасына келді. Қожайын заттарды үңгірдің шетіне қойғызып, аз-кем екеуіне шегір көздерін қадап, белін таянып, үнсіз қарап тұрды.

	– Ана арқанды ініңнің беліне байла, – деді қожайын зілденіп Еділге. Еділ ұзын арқанның шетінен ширатып Жайықтың белінен байлады. Арасында қожайын:

	– Жақсылып мықтап байла, – деп қояды.

	– Мына үңгірге түсір! – деді Жайықтың беліндегі арқанды тартып-тартып көрген қожайын. Жайық көздерін жыпылықтатып ағасы мен құндыз бөрікті кісіге қарап-қарап қояды. Бірдеңе деп сұрауға да батпайды.

	Еділ Жайықты ептеп үңгірге түсіре бастады. Інісі біресе жоғарыдағы екеуіне қарайды, біресе үрейленіп төмен қарайды. Інісінің денесі қараңғылыққа сіңе бастады. Еділ ішінен үңгірге неге мен түсейін демедім екен, бұл апанның ішінде Жайық не істейді деп өкіне бастады. Жүрегі лүп-лүп соғып арқанды шетінен босата берді, босата берді. Тек бір мезетте інісінің шыңғырған жан даусы шығып, арқан бұлқына бастады. Еділ жанталасып арқанды кері тартпақ болып еді, қожайын жігітті мылтығымен түйіп жіберіп:

	– Арқанды тағы түсір! – деді зәрленіп. Көп сөйлемейтін, жомарт секілді, жанға жайлы қожайындарының түрі осы сәтте құбыжықтай өзгеріп кеткен екен. Танауы делдиіп, демалған сайын мұрын ішіндегі тікен мұрт желп-желп етеді. Неден болса тайынбайтын түрі бар. Онсыз да өткір шегір көздерге бұрынғыдан да ащы зәр жиналыпты.

	Еділдің қолында бір құлаштай ғана арқан қалған екен, тағы кішкене түсіріп, қараңғы тұңғиыққа үңілді. Түнектен басқа еш нәрсе көрінбейді. Інісінің даусы бірнеше рет шыңғырғаннан кейін арқанның бұлқынысымен қоса сап тыйылды. Еділдің көзінен ырықсыз жас сорғалап отыр. Бүкіл іші-бауыры езіліп бара жатқан секілді. Қолы арқанға жабысып, қарысып қалғандай көрінді. Арқанды босатса інісі мәңгілік сол үңгірден шықпай қалатын сияқты. Әдемі басталған оқиғаның осылай өріс алған жалғасы балаң жігіттің есін ала бастағандай. Жүрегі атқақтап аузына келді. Інісінен кейінгі кезек өзінікі секілді. Мына, үңгір түбінде қандай әзірейіл, қандай құбыжық, неғылған жұмбақ отыр?

	– Тарт енді! – деді қожайын бір уақытта Еділге.

	Дәл сол бұйрықты тағатсыздана күтіп отырған Еділ бар күшін салып тартып алмақ болып еді, бірден шамасы келе қоймады. Қанша мықшыңдаса да әлі келер емес. Қожайын мылтығын кезеніп, міз бақпай қарап отыр.

	– Ана тасқа аяғыңды тіре де тарта бер! – деді қожайын бұйырып.

	Еділ қара терге түсіп жанталасып, інісі байланған арқанды кері тарта берді. Ағасы бауырын ақ тер, көк тер болып үңгірден кері суырып алғанда, ол бұл дүниелік емес еді. Бозбаланың денесі адам танымастай ісініп, қарайып кеткен екен.

	Еділ бауырын құшақтап алып не боздарын, не қолына балта алып құндыз бөрікті қожайынын шауып тастарын білмей есі кіресілі-шығасылы кейіпке енді. Іші әлемтапырықтанып, мағынасыз күйге түсіп, үрей мен қорқыныш санасын жайлады.

	Қолындағы мылтығын кезенген күйі қожайын Еділге Жайықтың денесін арбаға артқызып манағы тай қазанның жанына әкелгізді. Жігіттің қолына алдын-ала дайындап қойған пышақ беріп, өлі денені боршалауға бұйырды. Адам бәрібір пенде, енді өзінің шыбын жаны үшін шырқырай бастаған Еділ ессіз өлі денені кескілей бастады. Қолына бауыры емес, жалғыз інісін жұмбақ, адам ақылына сыймайтын жағдайда о дүниеге аттандырған қожайыны түскендей өлермендене өлі денені кескіледі. Мүмкін осы азап пен қасіретті қимылдан тезірек құтылғысы келгені ме?

	Сосын қожайын адам емес, мал бордақылатқандай, «етті» қазанға салғызып, белгілі бір мөлшерде су құйғызып қайнаттыра берді. Еділ екі көзі домбаздай болып ісініп кетсе де мәңгүрт секілді қазанның астындағы отты еселеп отыр. Көз алдына түнде тоңазып Жайықтың бүрісіп ұйықтап жатқаны келеді. Ол енді қазанда бүлк-бүлк етіп қайнап жатыр. Айтса адам сенгісіз қорқынышты түс секілді.

	Күн төбеден ауа бастағанда қожайын Еділдің алдына ескі қаңылтыр шөмішті сақыр еткізіп лақтырып жіберді.

	– Ана сорпадан алақаныңа аздап құйып көр! – деді бұйырып.

	Еділ сорпадан көсіп алып алақанына құйғанда, алақаны сорпамен қосылып ойылып түскен еді. Бір сәтте алақанында ар жағынан күн көрінетін ойық пайда болды.

	– Әлі де болса қайнай түссін, – деді қожайын қайнатып жатқаны қойдың етіндей жайбарақаттанып.

	– Оның ішінде не бар еді? – деп сұрады жігіт қожайынға үңгір жақты мегзеп.

	– Улы жыланның ордасы!..

	Қазан бүлк-бүлк қайнап жатыр. Еділ отқа қарап, үнсіз еселеп отыр. Қожайын бозбала жігітке мылтығын кезеніп, ара-тұра есінеп қояды.

	Бір мезетте тау арасындағы мүлгіген тыныштықты жақын маңдағы жартастың басында шоқиып отырған қарғаның қарқылы бұзды. Қожайын жалт бұрылды. Еділ сол сәтте қолындағы шөмішпен сорпадан көсіп алып, көзді ашып-жұмғанша құндыз бөріктінің бетіне шалп еткізіп шаша салды. Оның бақ етуге де шамасы келмеді. Сорпа тиген жердің бәрі сол сорпамен бірге ағып кетті. Екі қолымен бетін қармалап, қожайын өзі отырған қой тастың үстінен сырғып құлап түсті. Құндыз бөркі домалап ошақтың қасына келді.

	Еділ орнына жалма-жан атып тұрып оттап тұрған аттардың біреуіне жайдақ мініп, келген іздерімен кері қарай мағынасыз шаба жөнелді. Аттың дүрсілімен бірге дауыс шығарып жылап барады. Астындағы аты оны адам баласы естіп, көзі көрмеген сұмдық оқиғаға куә, жұмбақ қанды мекеннен алыстатып әкете берді.

	Арада біраз уақыт өткенде, кішігірім қаланың ішінде тау асып, Қытайға жыланның уынан жасалған қымбат дәрі апарып сататын құндыз бөрікті саудагер жұмбақ жағдайда бақилық болыпты деген қауесет тарап, артынан тез басылды...





Мейрамхана қожайыны




	Осы бір оқиғаны айтқан жігіттің әңгімесі менің есімнен еш шыққан емес. Мына өмірде біздің жүріп өткен жолымыз – пәнидегі пиғылдарымыз бен ниетіміздің көшірмесі.

	«Жақсылық көрсем де – өзімнен, жамандық көрсем де – өзімнен» деген екен бұрынғылар. Ал, төмендегі оқиғаны мен кейіпкерімнің сөзімен қаз-қалпында баяндап көрейін.

	...Мен осы жыртыңдаған қыз атаулыны көрсем жыным келетін. Ішінде не бар екені белгісіз, үнемі сөмкелерін асынып алып, дүниенің тұтқасын өздері ғана ұстап жүргендей көрінетін бикеш біткеннің жан дүниесі мен білмейтін басқа әлем еді. Келістілері түрін малданып, ғашық болған жігітті мұрнынан тесіп жетектегендей қылып дегендерін жасатып қоятыны қанымды қайнататын. Сондықтан да мен шөпжелкелердің соңында салпаңдап жүретін бұзаулардың санатынан емес едім. Тек өзім армандаған жан кездескенше.

	Ал, мен армандаған қыз мүлде бөлек еді. Барынша сабырлы, сұлу да сүйкімділігі бек міндетті және оған қоса инабатты, тойған қозыдай томпиған тәрбиелі болуы керек. Алайда, менің бағым мен сорыма орай, осы бір қыз мүлде бөлек болды. Өзім жоспарлағандай жуас та емес, барып тұрған еркенің өзі. Кейде тым өткір де сияқты. Күлгені, барлық қимылы өзіне жарасады. Әу бастағы жоспарым бойынша, сен де көп шөпжелкенің бірісің дегендей қарамауға, тіпті көңіл аудармауға тырыстым. Ғашық болып қалмауды ойластыра бастадым. Бәрібір ойымнан шықпай қойды. Қандай құдірет екенін білмеймін, ырқыма бағынбай бара жатқан санам мен екі аяғым сол жүретін жерлерге жетектеп апаратын болды.

	Өзгелердей емес, мені өзіне қаратып алайын деп жүрген ол жоқ. Ол басқа, ол биікте тұр. Әзілдері әдемі, риясыз күлгені де керім. Расында да, қыздардың езу тартып жымиғаны, ерке болғандары да өздеріне жарасады екен ғой. Ол маған соны мойындата бастады. Баяғыда «Елік қыз» деген әдемі әңгіме оқыған едім. Сол хикаяның кейіпкері дерсің. Меніңше, қиялдағы періште қыздар көркем шығармаларда, ақын-жазушының қиялында ғана өмір сүруі тиіс еді. Мына біздің екі аяғымызбен пенде болып басып жүрген қара жер бетінде күнәсі мен кемшілігі жеткілікті қарапайым әйел халқы ғана мекендейтін сияқты көрінетін.

	Тізеден сәл ғана жоғары, ақ бұршақ көйлегі, құлын мүшесі де өзіне жарасады. Ретін тауып, жанасқым-ақ келіп тұрады, бірақ күшім жетпейді.

	Біздің бір топ таныстарымыз отыратын басқосуда тек соның ғана дауысын естимін, қарамай-ақ, көзімнің қиығымен, жон арқаммен тек соның қимылын ғана көріп отырамын. Мен ол үшін көптің бірі ғанамын. Ал, ол болса өзінің бәріне ұнайтынын білетін болу керек, қай кезде де еркін. Ұнағанды да, ұнамағанды да айтып салып, қарап отыратынын қайтерсің. Шынында да, қыз атаулы мен ойлағандай құбылмалы, бәрі бірдей қу емес секілді.

	Айтпақшы, оның көзі тостағандай үлкен, шашы тілерсегіне түсетін ұзын болмаса да, аса сүйкімді жаратылған жан. Кірпіктері ұзын, әдемі қағады. Өзінікі ме екен деп қараймын, өзінің кірпіктері. Жүргені, тұрғаны, отырғаны мен көрген қыздардың ешқайсысын қайталамайтыны сөзсіз.

	Мен сияқты жалаңаяқ студенттің осы қызды бағып жүргеніне үш ай өтті. Қара басымды әрең алып жүріп, оны бірден қаратып алатындай артықшылығым да жоқ. Ұзын, арық жігітпін. Қалтам да өзім сияқты шыр біте қоймаған, тым жұқа.

	Кейін ол мен кездесуге шақырғанда келетін болды. Құдайдың құдіреті, екеуіміз кездескен сәттерден бастап уақыт құйрығына ащы шыбық тигендей, зулай жөнеледі. Сағаттың тілі сұмдық, бір жылдамдықпен соға бастайтынын қайтерсің. Біздің де әңгімеміз таусылмайды. Кейде мен оны қасында отырып та сағынамын. Жүрегім тағатымды тауысып бітетін санаулы сағаттарға емес, барлық кезде, күндіз де, түнде де бірге болғанды қалайды. Оны көрсем жоғалтып алған затым табылғандай жаным жай табады.

	Қысқасы, ол үшін қолымнан келгеннің бәрін жасауға дайын едім. Екеуіміз үнемі саябақ аралаймыз. Қалталы жігіттердей менің оған құшақ-құшақ гүл әперетін, ең мықты мейрамханаларға жетектеп апаратын күйім жоқ. Оған деген үлкен, шынайы сүйетін жүрегім ғана бар.

	...Екеуіміз бүгін тағы да көшеде қыдырып келеміз. Біздің қаланың көктемі биыл бұрынғыдан да әдемі сияқты. Мүмкін осы қала да, оның көшелері, көктемі, бәрі-бәрі бұрын да әдемі болған шығар. Әйтеуір, ол менің қасымда болғандықтан өмір маған осылай өзгеше қырымен, бар сұлулығымен бері қарай бұрылған секілді.

	Қараңғылық түсе салысымен-ақ көше шамдары, дәмханалар мен түрлі демалыс орындарының қызыл-жасылды жарнамалары көзді арбай бастайды. Шіркін-ай, басы артық тиын болса, мен де әне бір жігіттердей кердеңдеп, даңғазасы аздау ана бір мейрамханаға оны жетектеп кіріп баратын едім деп ойлаймын. Әй, бірақ бәрібір бақытты едім. Өйткені, мен жақсы көретін қыз қасымда келеді. Өзі елік сияқты, ерке болса да кейде тұнжырап ойлана қалатыны бар. Шаштары жібек тәрізді, біркелкі, біреуі де шашау шықпай, төгіліп тұрады.

	– Мына мейрамханаға кірейікші, – дегені бір кезде ол көзін жалт еткізіп.

	– Кірейік, – дедім ішімнен қылп етіп. Қалтамда 500 теңге. Маңдайымнан тер бұрқ ете қалды. Жоқ деп айтуға жігіттік намысым жібермеді. Бұған дейін де осындай мейрамханалардың тұсынан өте бергенде, көрмеген-байқамағандай өте шығатынмын. Ішімнен «жоқтық қолыңды байлаған кедей Жомартым-ай» деп қоямын мысқылдап. Әй, дегенмен, мен жақсы көретін қыз аспандағы айды сұрап тұрған жоқ қой. Нар тәуекел!

	– Кірейік, – дедім қолынан жетелеп.

	Біз кірдік. Қосақтасып кіріп барғанда оған бәрі бұрылып қарады. Көкірегім марқайып, дәл осындай арудың тек менің ғана қасыма еріп жүргеніне мақтанып қалдым. Шуы алыстау, шеттегі үстелдердің біріне барып жайғастық. Даяшы да жалпаңдап жетіп келіп, екеуіміздің қолымызға ас мәзірін ұстата салды.

	– Қалағаныңды ала бер, – дедім ақшам қалтамды керіп тұрған кісіше.

	– Аламын, – деді өзінің еркіндігімен еркелігіне басып. Ол тапсырыс беріп жатқан тамаққа да, сусынға да менің қалтамдағы тиынның жетпейтінін ойлағанда, бәтеңкемнің ішіндегі башпайларым сіресіп, тар аяқ киімді керіп бара жатқан еді.

	– Ал, сен ше, сенің қарның шұрылдаған жоқ па?

	– Менің тәбетім болмай тұр. Тек су ішемін, – дей салдым.

	Ол алдына келген тамақты әдемі жеп отыр. Қимылында бір тектілік бар. Оған, неге екені, бәрі жарасады. Мүмкін маған солай көрінетін болу керек.

	Көрші үстелде отырған біреудің қалта телефоны шыр ете қалды.

	– Егер Қыз Жібек пен Төлегенде ұялы телефон болғанда ғой.., – деді ол күліп.

	– Не істер еді?

	– Төлеген Шегеге звондап, көмекке шақыратын еді.

	Сөйтіп, тірі қалар ма еді?!

	Тек осы сәтте ақша туралы ойлап отырған мен күліп жібердім.

	– Онда Төлеген мен Жібектің махаббаты туралы ұлы шығарма тумайтын еді.

	– Балмұздақ жеуге бола ма?

	– Болады.

	Құдайым-ай, қазір менің қалтамда таксиге ғана төлейтін тиын бар екенін білсе мына қыз дәл осылай тайраңдар ма еді? Менің мазам кете бастады. «Етігімнің» тар екенін сезген сайын, маңдайым тепшіп, жоным жыбырлай жөнеледі. Мен оның айтып отырған әңгімесінің бірін естісем, бірін естімеуге айналдым.

	– Көңіл-күйің неге жоқ, бір жерің ауырып тұрған жоқ па?

	– Қазір сен үйіңе кетесің, қайтып сені көргенше уақыт өтпей қояды.

	– Сол үшін ғана ма?

	– Иә, сол үшін.

	Әй, иттің баласы-ай, ол үшін емес қой. Көңіл түскеннің көкесін, даяшы есеп айырысуға келгенде көрерсің! Бүйтіп масқара болғанша, әу баста, жүз жерден намысың ойнап бара жатса да, дәл бүгін мейрамханаға кірмеудің жолын неге қарастырмадың деймін, іштей өзімді түйгіштеп. Намыстың көкесі енді басталады. Қазір бәрі басталады. Ол менің қалтамда есептесетін ақша жоқ екенін білсе... Жоқ, қазір дүйім жұрттың көзінше, жо-жоқ, бәрінен бұрын мен жақсы көретін қыздың көзінше даяшы шу көтереді. Құрысын, атама...

	– Сен мен кездесуге шақырғанда неге көндің, мені жақсы көресің бе? – деп бір кезде далбасалап қойып қалдым. Осы уақытқа дейін қаншама әңгімелесіп жүрсек те, дәл осы мен бармаған тақырып болатын.

	– Сен мақтаншақ емессің, мен көрген жігіттердің біреуіне де ұқсамайсың. Және... және сіздің тарапыңыздан оғаш қылық көрмеппін, – деді ол әзілмен сізге көшіп. «Құдай көрсетпей-ақ қойса екен». Осы сөздерді мен ішімнен айттым.

	Бір амалын тапқан сияқты болдым. Тәңірім ақыры мен абыройын берсін.

	– Қазір келемін, – деп даяшының соңынан ілесе жөнелдім. Артынан емпеңдеп келе жатқан мені көріп, ол:

	– Дәретхана мына жақта, – деді.

	– Маған дәретхана емес, осы мейрамхананың қожайыны керек.

	– Ол кісі ана есіктің ар жағында, – деді даяшы көп есіктің бірін нұсқап.

	Біссімілләмді айтып, басымды сұқтым. Үстелде отырған төртбақ денелі, иман жүзді кісі басын жайымен көтеріп, сұраулы жүзбен қарап тұр.

	– Төрлет, інім!

	– Ассалаумағалейкум, аға!

	– Иә, не болды? – деді сәлемімді алып.

	– Аға, сіз де азаматсыз, жігітсіз ғой, – дедім де, сөзімді әрі қарай не деп сабақтарымды білмей, аңтарылып.

	– Жігітпіз. Не болды? Айта бер.

	– Ағатай, бүгін менің еркектік намысым сынға түскелі тұр. Сіздің көмегіңіз керек. Бәрі өзіңіздің адамгершілігіңізге байланысты, – деп бастырмалата жөнеліп, тоқтап қалдым.

	– Менің адамгершілігімді қайтесің, айта бер.

	– Аға, сіз осы мейрамхананың қожайыны екенсіз.

	– Қожайын болсақ, болармыз, бізден де жоғары қожайындар бар.

	– Көкетай, онда менің бүгінгі тағдырым сіздің қолыңызда. Ана залда менің жақсы көретін қызым отыр. Біз бүгін сіздердің қонақтарыңыз едік. Қалтамда бары мынау ғана. Жақсы көретін қызымның алдында жерге қаратпаңызшы, – деп қалтамдағы 500 теңгені алдына тастай салдым.

	Мейрамхананың қожайыны салмақты жымиып, бетіме тесірейе қарап тұр.

	– Аға, «ер жігіттің мойнында қыл арқан шірімейді», – деп мақалдатып жібердім.

	– Атан түйе асқызып жемеген шығарсыңдар. Жақсы. Отыра беріңдер, уайымдама. Бөрікті ауылданбыз ғой. «Әй, жігітім-ай», – деп көңілденіп, бір нәрселер есіне түскендей тағы да басын шайқап күліп қойды. – Қорықпай отыра бер, қызыңның алдында ұялмайсың. Ал мына байлығыңды, – деп ескілеу 500 теңгемді алдыма ысырып, тырсиған әмиянын шығарып, 10 000 теңгені қолыма ұстата салды.

	– Мынаған қызыңа гүл әперіп, жақсылап шығарып сал. Қолың тисе ертең соға кет. Әңгіме бар, – деді менің ағатайым.

	– Алдамаймын аға, ертең келемін, – деп кабинеттен қуана шығып, сүйіктімнің қасына келдім.

	Қыз жоқ болып кеткенімді түсінбей, өкпелеп, бұртиып отыр. Мен уәжді неден бастарымды білмей отырғанда:

	– Қайда кетіп қалдың? – деп сөзді өзі бастады.

	– Анау жақтан ағамды көріп қалдым.

	– Ағаң бар екенін білмеппін. Туған ағаң ба?

	– Туған ағамдай, – дей салдым, иығымнан түскен ауыр жүктен кейін жарқылдап.

	– Тамақ жейік, – дедім қуанып.

	– Сенің тәбетің жоқ еді ғой, ал маған жалғыз ас батпай отыр, – деді менің елік қызым.

	...Елдің соңын алып, біз де далаға шықтық. Ол әдемі, ол менің қасымда келе жатыр. Біреудің баласына табындырып қойған тағдыр да қызық. Қолында мен бірінші рет сатып әперген бір шоқ гүл.

	Мен ертесіне сабақ біткенше, астыма тұз құйылған кісіше, бір орында байыз тауып отыра алмай қойдым. Кешіккен сайын мейрамхана қожайынын алдап кетейін деп тұрған кісіше асықтым.

	Кешегі өзім басымды сұққан есікті итерсем, ол кісі жұмысына келе қоймаған екен. Көкемді күтіп, біраз отырып қалдым.

	Көп ұзамай төртбақ денелі, иман жүзді ағам даяшы жігіттерге қол беріп амандасып кіріп келе жатты. Қос қолымды бір-ақ созып, қасына «міне, алдаған жоқпын» дегендей, емпеңдеп жетіп бардым. Ол кісі маған соңымнан ер дегендей ишара жасады.

	– Қалай, қызың риза болды ма?

	– Риза болған-болмағанын білмеймін, бір абыройсыздықтан алып қалдыңыз ғой. Аға, қарызымды сөзсіз қайтарамын. Ал, айтатын әңгімеңізді айта беріңіз, – деймін інілік инабаттылықпен.

	Сонымен, мен сол ағатайымның арқасында сол мейрамханаға даяшы болып орналастым. Күндіз сабақтамын, кешке қарай тауып алған қосымша жұмысыма жүгіремін. Жаман тапқан жоқпын. Ал, өзім жақсы көретін қызымды жұмыс пен сабақтан босағанда басқа дәмханаларға анда-санда шақырып тұратындай менің де қалтама шыр біте бастады. Бұл 90-шы жылдардың аяғы еді.

	Менің қағілездігім мен тиянақтылығым ағама ұнаған болу керек, көп ұзамай менің қызметім көтеріле бастады. Ағатайым, өзі қолы босамағанда сол мейрамхананың бар жауапкершілігі мен анау-мынау жұмыстарын маған табыстап кететін болды.

	Содан бері де біраз жылдар өте шығыпты. Мейрамхана бизнесін әбден меңгеріп алған менің ағатайымның одан да бөлек бірнеше мейрамханалары пайда болды. Ал, мен кейінірек өз бизнесімді бастағанға дейін, солардың біріне қожайындық еттім. Қай кезде де менің азаматтық намысымды құтқарып қалған ағамды алдамауға, сенімінен шығуға тырыстым. Туған ағамнан артық сыйластық, ғұмыр болса сыйласа беретін шығармыз.

	Ал баяғы, жалаңаяқ студентті мейрамханаға апаруға мәжбүрлеген елік қыз бүгінде менің жарым. Дәл бұрынғыдай ерке емес, есейді, аздаған балалығынан арылып, менің балаларыма ана болды. Біз бақыттымыз, әйтпесе, сүймей, сенбей тағдыр қосып жүргендер қаншама?!.

	Мен бір жағы осы тентектеу, еркелеу қызға қарыздармын да! Егер сол жолы ол өткірлігіне басып, мені сол мейрамханаға жетектеп кірмесе, мен бірге тумасақ та туғандай өмір жолына тәрбиелеген сол ағаммен, бүгінгі азды-көпті дөңгелетіп отырған шаруаммен жолықпас та едім. Ал менің азғантай өмірімде көзімнің жеткені – азаматты азамат ететін намыс пен махаббат және сенім.





Оқиғалар осылай да аяқталады




	...Бішкек деген аса үлкен қала болмаса да мұнда да қайнаған тіршілік. Қаншама тағдырлар тоғысып, кездейсоқ ажырап жатады.

	Күз еді. Жаңбыр төпелеп құйып тұр. Нөсердің екпінімен сап-сары жапырақтар қалықтап барып жерге құлайды. Күн кешкіріп қалғандықтан адам аяғы әдеттегіден сирек. Талай да студенттерге дәрісін аяқтап, өзі тұратын пәтеріне жаңбырдың суын шалпылдатып, асығып келе жатыр еді. Бар арманы үйіне тез жетіп, үстін құрғату. Кенеттен көзі шатыры жоқ аялдамада бүрісіп жылап отырған қызға түсіп кетті.

	– Сен эмнеге ыйлайсың. Сага эмне болду, атың кім? – деп Талай қыздың қасына таяп келді.

	– Жолыңыздан қалмаңыз, жөніңізбен бара беріңіз.

	Жылағым келген соң жылап отырмын, – деді қыз өксіп.

	– Өй, қарындасым, сен қазақ екенсің ғой? Мен қазақтың қыз-жігітінен жақсы жора-жолдас тапқанмын. Университетті Алматыда бітірдім деп, – Талай суда жүзген балықтай қазақша судырлап қызды әңгімеге тартып, айналшықтап тұрып қалды.

	– Үйге жүр. Киіміңді құрғат. Қарындасым екенсің. Жылама. Шай ішіп шық, – деп жігіт қызды жұбата бастады.

	Жаңбырда су болып, жылап ебіл-дебілі шыққан қызды Талай үйіне ертіп келеді. Қыз сырт киімін шешкен кезде, Талай оның аяғы ауыр екенін аңғарды. Жөн сұраса келе Қарлығаш өзінің Алматыдағы күн көрсетпейтін күйеуінен қашып, Бішкекке келгенін, іздеп келген туысқанын таба алмай далада қалғанын баяндады. Сұңғақ бойлы, сүйкімді келіншек Талайдан бірнеше жас үлкендігі бар екен.

	– Қарындасым емес, әпкем болдың ғой. Барар жерің болмаса, менің пәтерімде тұра тұр. Жатар орын, ішер тамақ бар. Демалыс күні болмаса, басқа кездің бәрінде мен жұмыстамын, – деп Талай баяғы жомарттығына басып, келіншекке көмегін ұсынды.

	Қарлығаш үш айдан кейін босанғалы отыр екен.

	– Аяқ-қолыңды аман-есен бауырыңа ал, – деп Талай жаңадан тауып алған «әкпесін» еш артық қимылдатпайды. Еденді де өзі жуады, қоқысты да шығарады.

	Айы-күні жетіп толғақ басталғанда, Қарлығаш Талайдың жұмысына қоңырау шалады. Ол ең бірінші кездескен көлікпен зымырап үйіне жетіп, перзентханаға жедел жәрдеммен Қарлығашты жеткізді. Келіншек босанып, дүниеге балпанақтай бала әкелгенше қырғыз жігіті жаны тынбай безілдеп, Құдайдан Қарлығаштың амандығын тілеп, перзентхана маңында таңды атырған еді. Акушер дәрігер кабылдау бөлмесінің алдында көзін ілмей күтіп отырған Талайға:

	– «Ұлды болдыңыз», – деп сүйіншісін сұрағанда қуанып, демін алып үйіне қайтты.

	Жалақысын ерте жаздырып алып, ертеңіне балалар дүкенін аралап, сәбиге керекті ең жақсы жаялық, жейде, жылы көрпе, ойыншықтың неше алуан түрін сатып алып, Қарлығашты көп ұзамай перзентханадан шығарып алды.

	Қарлығаш қиналып босанғандықтан болар, сәбиі қырқынан шыққанша артық қимылдауға шамасы жоқ еді. Ондай кезде арланып тұратын Талай ма, жұмыстан келіп, баланың жаялықтарын да жуа салатын. Кейде арасында Талайдың жалғыз қарындасы Бермет те келіп, Қарлығашқа көмектесіп, көңілін аулайды.

	Бұл кезде Талайдың «некесіз әйелі» туралы көрші-қолаңды былай қойғанда, қызметтестері де түгел біліп болған-ды. Оған қыңып жүрген Талай жоқ, жұрт айта берсін, ол өзінің адами пәлсафасынан ешқашан айныған емес.

	Қарлығаштың да сәбиі бірнеше айдан кейін уілдеп, қылықтар шығара бастайды. Быртиған топ-толық саусақтарымен әр нәрсеге ұмтылып, ұстап көргісі келеді.

	Осылайша күздің жаңбыры, қыстың ызғары, көктемнің жылы лебі де өтіп, жаз шығып келе жатыр еді. Жаздың алғашқы айына аман-есен, ауырмай іліккен келіншектің сәбиі өзі отыра алатын болды. Талай кейде өз достарымен сайрандап, көңіл көтереді. Егер үйге ертерек оралып жатса, үйдің бар шаруасын түгел қолына алған Қарлығашқа көмектеседі. Қолдары босағанда Алматының өзі білетін жерлерін сұрап, студенттік күндері жайлы әңгіме-дүкен құрып, шер тарқатысады.

	Әсіресе соңғы кездері Талай аса көңілді жүрді. Қаншама айлар көз майын тауысып, кітапханаларда, мұрағаттарда отырған күндер артта қалды. Кандидаттық ғылыми диссертациясын сәтті қорғап, көңілі бір жайланған-ды. Соның ырду-дырдуымен біраз уақыт пәтеріне кештеу келіп жүрді.

	Талай бүгін үйіне ертерек баруды ойлап, жалақысына Қарлығаштын сәбиіне үлкен ойыншық, Қарлығашқа жаздық әдемі көйлек сатып алды. Кісі елінде, кісі үйінде кайбір жетісіп жүр дейсің. Көңілі көтерілсінші деген ой ғой.

	Сый-сияпатын қолына көтеріп, Талай үйіне алып ұшып жетіп келді. Қоңырауды әлі басып тұр. Қай кезде де күлімсіреп есік ашатын Карлығашы қайда?

	Есікті өз кілтімен ашып кірді. Үйде ешкім жоқ. Отыра-отыра зеріккен екен ғой, деп шешініп Талай шай қойды. Күн ұясына қонды. Қараңғылық даланы әбден тұмшалады. Баласымен кеткен Қарлығаш әлі жоқ. Біраз уақыт бірге тұрып, туған бауырлардай үйренісіп кеткендіктен болар, біртүрлі елегізіп, уайымдай бастады.

	Есіктің қоңырауы шыр-шыр етіп безілдей жөнелгенде, Талай тапырақтап есікке жүгірді. Қарындасы Бермет келіп тұр екен.

	– Қонақтарың келді ме?

	– Қандай конақтар?

	– Күндіз Қарлығаш сізге қонақтар келеді деп менен біраз ақша, киімдерімді алып еді...

	– Қандай қонақтар, қандай ақша?..

	Ақша керек болса Қарлығаш ақшаның кайда тұратынын біледі ғой, – деп Талай сөредегі қобдишаны ақтара бастады. Іші үнірейіп бос тұр.

	Қысқасы күндіз Карлығаш біраз көрші-қолаңнан да Талайдың қызметтестері қонаққа келейін деп жатыр, келгеннен соң өзі береді деп біраз сома жинап алыпты. Талайдың ешқашан кісі ақысын жемейтінін білетін көршілері көп сөзге келмей-ақ, Қарлығаштың сұрағанын қолына ұстатады...

	Талай Қарлығашты жамандыққа қанша қимаса да, ол содан қайтып оралған жоқ. Бәрінен бұрын Талайдың сәби үшін жүрегі ауырды...

	Солай, достым. Адам – жақсы және жаман деген екі-ақ ұлтқа бөлінеді.





Сүйкімсіз жігіттің суреті




	– Анау өзім сияқты, шілтері әдемі терезені көрдің бе? Мен сол бөлмеде тұрамын, есіңе сақтап ал, – деді Салтанат маған қарап қутыңдап.

	Мен көп қабатты жатақхананың терезелерінен әдемі шілтері барын көзіммен іздеп, танауымды пыш еткізіп тартып қойдым.

	– Іздеп келгенің жақсы болды. Адаспай қалай таптың? Өзің де өсіп қалыпсың ғой. Кіп-кішкентай қыз едің, – деп Салтанат жатақхананың есігіне қарай аузы тынбай сөйлеп келе жатыр. — Интернаттарыңда дұрыс тамақтандыра ма? Жүр, тамақ ішіп алайық. Сосын мен сені қыдыртамын, – деп ол мені кекілімнен сипап еркелетіп қойды.

	Мінезі қалай өзгерген. Ауылда әркімге жеңгетай болып, аузы жабылмай қутыңдап жүретін Гауһар жеңешемнен айнымай қалыпты. Мынау баяғы жәудіреп тұратын ұялшақ Салтанат емес. Бірақ бәрібір ол сұлу-ақ. Тек кинода ойнайтын сұлулар секілді. Шашын кеспегені қандай жақсы болған, деп соңынан бұрымына қызығып еріп келемін. Сөйтіп өзімнің ербиген, ақ бантикпен екі бөліп өріп қойған бұрымсымағымды сипап қойдым.

	– Ішіп ал, жесейші. Апам да қызық. Мені аш жүр дей ме екен. Талқаны мен құртын келген-кеткеннің бәрінен беріп жібереді.

	Ауылда қазір содан үлкен ас болмай тұр ғой. Заманның дөңгелегі кері кетіп, көп үйдің дастарқанынан күй тайғалы қашан.

	Интернаттың қырлы стақаны мені жалықтырса керек, ауылдағыдай шұңғыл кесемен шай ішкен әлдеқайда мәндірек сияқты көрінді. Темір кереует пен қақиған үстелден гөрі, Салатанаттың апасы беріп жіберген құрақ көрпеге аунап, ауылға барғандай жаныма жақын тиіп, жадырап қалдым.

	Салтанаттың қойған сұрақтарына «иә» мен «жоқтан» басқа жауап айтпаймын. Үстіне кенеп қап кигізіп қойсаң да сұлулығы әсте кемімейтін Салтанаттың жүріс-тұрысы, шайды жинағаны, бәрі-бәрі интернаттың сұрқай біркелкі тіршілігіндей емес, басқаша әсер етті.

	– Менімен бірге дискотекаға барасың ба? – деді Салтанат киініп жатып. Үндемесем де осындай аса көрікті әпкеме еріп жүретініме іштей қуанып тұр едім.

	Салтанат үстіне майда қызылды-жасылды, көбелек тектес гүлдері бар, қып-қысқа, мықынын әрең жауып тұратын көйлек киіп алды. Аппақ, оқтаудай түзу екі аяғы талантты мүсіншінің қолынан шыққан мінсіз туынды сияқты. Ұзын шашын тарқатып жайып жіберді. Көйлегінен шашы ұзын.

	– Егер ауылда дәл осылай көшеге шыға келсем, жұрт «Ескендірдің қызының көйлегіне мата жетпей қалған ба?» деп күлер еді, иә, – деп Салтанат айнаға қарап күліп қойды. Өзінің көркіне өзі де көңілі толғандай, айна алдында әпкем көркіне масаттанып, әрі-бері бұрылып қояды.

	Далаға шықтық. Жатақхана алдында темекі шегіп отырған жігіттердің біреуі Салтанаттың басынан аяғына дейін мойнын шалқақтата көз жүгіртіп, ысқырып жіберді.

	– Па, шіркі-і-і-н, королева, қайда кетіп барады? – деді оны қостаған екіншісі кекесінсіз.

	– Көрдің ғой, әпкеңді, – деп күлімсіреп Салтанат маған бір көзін қысып қойды.

	Келер жолы қайда келетінімді ұмытып қалмайын деп, әрең, сарсылып іздеп жүріп тапқан жатақхананы есіме сақтап қалайын деп, артыма бұрылдым. Жатақхана сыртында «№3 құрылысшы-жастар жатақханасы» деп бадырайып орысша жазылып тұр екен. Кіріп-шығып жүрген жастардың тоқсан тоғыз пайызы қаракөз жастар.

	Айтпақшы, ауылдағы Ескендір шал «қызым оқуға түсті» деп өлердей қуанып, көрші-қолаңға ағыл-тегіл дастархан жайып, қуанышын бөліскен жоқ па еді?

	– Салтанат, сені біздің ауылдағылар институтта оқиды деуші еді ғой. Ал, мында студенттердің емес, жұмысшы-жастардың жатақханасы деп жазылып тұр ғой, – дедім шыдай алмай.

	– Салтанаттың институтта оқығаны рас, студент болғаны да рас. Бірақ қазір студент емес. Кейін айтамын, үлкейгенде түсінесің, – деді де шуы мол би алаңына мені жетектеп кіріп кетті.

	– Қазір айтсаң да түсінемін, айтшы, – дедім, енесінінің артынан ентелеген бұзау секілді көп адамдардың арасында қыстырылып-қымтырылып әрең өтіп келе жатып. Ол музыканың айғайынан менің сұрағымды естіген-естімегені белгісіз, даңғаза шудың ішінен біреулерді іздеп мойнын созып, маған қарап басын шайқап, алақанымен құлағы мен аузын көлегейледі. Естімеді ме екен, әлде жауап бергісі келмеді ме? Жоқ, әлде, кейін сөйлесеміз дегені, мүмкін қажеті жоқ деген ишарасы шығар, мен де сосын үндемей қоя салдым.

	Екі өкпесін жұлқып, билеп жатқан жастардың арасында біз де жүрміз. Салтанат өзі іздеген топқа жақындасымен-ақ жігіттер жарылып, ортадан орын берді. Сұлулық деген қандай құдіретті күш! Сиқырлы таяқ секілді, жалт еткенде арбалмайтын адам жоқ. Көрікті, аса көркем қызбен бәрінің де билегісі келеді. Келесі би басталған сайын Салтанатқа жапа-тармағай бірнеше жігіт қатарынан ұмтылады. Әне бір, еңгезердей сымбатты жігіт Салтанатты билеп-төстеп, иемденіп барады.

	Ысырыла-ысырыла, биден шеттеп қалдым, ішім пыса бастады. Салтанаттың көзі маған бір түскенде кетейікші деп ымдадым. Би алаңынан Салтанатпен бірге екі қолын қалтасына салып, қораздана күжірейіп, әлгі жігіт те ере шықты. Қараңғылық баяғыда түскен, күздің алғашқы күндерінің ызғары байқалады.

	– Шаршадың ба, тоңған да шығарсың?

	– Кетейікші, – дедім оған қарап.

	– Билемеген адам тоңады. Әлде де билей тұрсақ қайтеді, қыздар? – деді жаңағы жігіт Салтанатқа бір жағы өтінгендей қиылып.

	Салтанат маған «не істейміз?» дегендей сұраулы жүзбен қарап еді, мен кеткім келіп тұрғанын білдіріп, маңдайымды тыржиттым. Оның үстіне манадан бері билемей шетте Салтанаттан көз алмай тұрған ұсқынсыздау, шикіл сары жігіт те көңіліме неше түрлі күдік ұялатып тұр еді. Сонымен «қораз жігіт» (өзімше оған іштей сондай ат қойып алдым) бізді шығарып салмақ болды. Өзінің де аты Ораз екен.

	Жатақханаға қарай аяңдап келеміз. Самаладай жарқ-жұрқ еткен, даңғазаға толы би алаңы да артта қалып барады. Жарық көшелер кейін қалып, жаңадан салына бастаған үй құрылыстарына жақындағанда Салтанат:

	– Мына үйлерді біз тұрғызып жатырмыз, – деді мақтанғаны, әлде өкінгені белгісіз.

	– Сіз секілді аруға балшық илеп, кірпіш көтерген обал екен. Сіз сияқты аруға актриса болу ғана лайық, – деп «қораз жігіт» Салтанаттың сүйріктей саусақтарын алақанымен әспеттей көтеріп, ерніне апармақшы болып еді, ол қолын сілкіп тартып алды.

	– Мынадай сүмбіл шаш ежелгі ертегілер заманындағы аруларда ғана болған шығар, – деп тағы да Ораздың жападай алақаны Салтанаттың шашын желкесінен бастап сипай келе мықынына аялдады.

	– Сіз де мына шешендігіңізбен құрылысшылар арасында босқа қор болып жүрген сияқтысыз ғой, – деді Салтанат алға қарай ыршып түсіп. Ораз бағанағы би алаңындағы биязылығынан арылып, кейпі бір түрлі өзгеріп келе жатыр еді.

	Ұрттап алған болу керек, аузы ашылғанда арақ иісі аздап мүңк ете қалды.

	Салтанатқа «тез жүрсеңші» деген кісіше алға озыңқырап, безілдеп келемін. Олар артымда асықпай басып келе жатыр. Қайта-қайта соңыма бұрылып, асықпайтын Салтанатқа ызам келе бастады. Енді бір уақытта әлгі жігіт бір қолымен Салтанатты иығынан қапсыра құшақтап алыпты. Тез-тез жүре бастаймын да олардың қарасы ұзай бере қалт тоқтап, жақындағанша күтіп тұрамын. «Тез жүрсеңші» деген ишарамен Салтанатқа қарап, басымды изеп қоямын.

	Тым ұзап кетсем керек, бір кезде Салтанаттың дауысы шар ете қалды. Қолы сумаңдап келе жатқан жігіт қай кезде менің сұлу әпкемді лақтай бақ еткізіп, көк шөптің үстіне атып ұрған?!

	– Бота, балапан, балапан, – деп Салтанат менің кішкентай күнімдегідей тұншыға шақырады. Алысып жатқан екеуінің қасына жетіп барып, әліме қарамай-ақ, әлгі жігіттің арқасына жармаса кеттім. Сырттай қараған біреулер үшін мына сурет, әрине, сайқымазақ комедиялық көрініс болып көрінері хақ. «Қораз жігіт» мені шыбын құрлы көрмей жерге жалп еткізе салды. Шамам келмесе де қайта ұмтылдым. Тағы да оңдырған жоқ, ұшырып жіберді.

	– Балапан, балапан, – дейді арпалыса ышқынған Салтанат.

	Көзіме Салтанаттың жоғары жағында жатқан сынық кірпіш оттай басылды. Жүгіріп барып кірпішті қолыма алдым.

	– Өй, өй, мынау жынды ма? Таста! Қазір екеуіңді де өлтіремін, – деп күжірейген жігіт Салтанатты тастай салып маған ұмтылды. Осы сәтте бізге қарай едіреңдеп келе жатқан манағы сүйкімсіз жігіт көрінді.

	...Көзімнің оты жарқ етіп, құлап бара жатып, бізге қарай ышқына ұмтылып келе жатқан манағы сүйкімсіз жігіт жанарыма оттай басылды. Бәрі бітті деп ойладым, бәрі бітті...

	Есімді жиғанда қасымда жылап отырған Салтанатты көрдім.

	– Балапан, көзіңді ашшы, – дейді Салтанат жыламсырап. Қасында тізерлеп бағанағы би алаңындағы билемейтін жігіт тұр.

	– Кет, – деп айғайлап жібердім. Денем қорқыныштан қайта дірілдеп қоя берді. Тағы да талып бара жатқан сияқтымын.

	– Балапан, қорықпашы, бұл бізбен бірге жатақханада тұратын Нағашыбек қой, – деп Салтанат мені басымнан қапсыра құшақтап, жалаңаш тізесіне жатқызды. Көйлегі тым жоғары көтеріліп кеткен екен. Бәріне кінәлідей көрінген осы бір қысқа көйлектің етегін топыраққа былғанған қолдарыммен төмен тартқылап, аппақ санын жауып жатырмын. Мына әрекетім Салтанатқа да ес кіргізгендей, мені сүйемелдеп, орнынан атып тұрды.

	Үшеуіміз жатақханаға қарай келе жатырмыз. Адамдардың бір-біріне жасаған кісәпірлігінен ұялғандай, аспандағы жұлдыздар да әрең-әрең жылтыңдайтын секілді. Маған сол сәт анау артта қалып бара жатқан, бітпей тұрған құрылыс алаңы секілді дүниенің бәрі алқам-салқам, қораш та, сиықсыз, мәнсіз, сұлулықтың өзі де мағынасыз болып көрінген еді.

	Кейін мен шикіл сары жігіттің бізге Алла айдап жіберген құтқарушысы екенін білдім. Бірақ ол Салтанаттың бүкіл тағдыры екенін сол кезде білген жоқ едім. Оны Салтанаттың өзі де ұққысы келмеді.

	Нағашыбек Салтанаттың бөлмесіне жиі келеді. Әрине, оның Салтанатты өлердей сүйетіні айтпаса да түсінікті. Артынан көлеңке сияқты салпақтап жүргені. Сол, еріп жүріп қой, Салтанатты бір абыройсыздықтан құтқарып алып қалғаны. Нағашыбек көрікті қыздың құдіретіне арбалғандай, мінезі ашық Салтанат сампылдап сөйлеп отырғанда көз алмай қарап отырады. Ал, шынына келсек, ол құтқарушысының көңіліне қарап қана онымен бірге анда-санда киноға, Медеу жаққа қыдырып қайтқаны болмаса, үнемі Нағашыбектен қашқақтап жүретін.

	Салтанат бірде Нағашыбектің студент екенін, сырттай оқуын жалғастырып, тапқан табысын әке-шешесіне беріп, оған қоса күндізгі бөлімде оқитын қарындасына қарайласып тұратынын айтып еді. Қысқасы Нағашыбек Салтанатты ессіз жақсы көргенімен, көлеңкесі сияқты еріп жүргенімен бәрібір оған ұнамай-ақ қойды. Сол жігіттің аты аталса болды тыжырынып шыға келетін.

	Сонымен, ол екеуі кітаптардағы ғашықтарша жарасып кете қоймады. Нағашыбек Салтанат үшін ғайыптан пайда болған құтқарушыдай болғанымен олардың арасы күн сайын жақындаудың орнына алшақтап бара жатқан еді. Сұлу қыздан үміті үзіле бастаған Нағашыбек соңғы келгенінде:

	– Салтанат, ең болмаса суреттерімізбен алмасайықшы.

	Сағынғанда естелік болсын, – деп өтініпті.

	Әрине, Салтанат та ақымақ емес қой (мүмкін өміріндегі ең үлкен ақымақтығы да сол шығар), әдемі болып түскен бір суретін Нағашыбекке сыйлапты. Өзі де жігіттің берген суретін оның көңілі үшін естелік ретінде алыпты. Салтанат Нағашыбектің берген суретін өзінің сурет альбомының бір шетіне жабыстырып қойды. Ал, құрбылары сол суреттегі ебедейсіздеу тұрған, шикіл сары жігіттің суретін көрген сайын:

	– Мынауың кім, ей? – деп жырқылдап күлуші еді. Салтанат бір түрлі қызарақтап:

	– Әй, жәрәйды... Тамақ сұрап тұрған жоқ қой, тұра берсін. қайырымды бір жігіт, – дей салатын.

	Алайда, жерлес әпкемнің жанынан тәулік бойы табылуға даяр табынушылары көп болса да, Салтанаттың бағы ашылмады. Ол сырты жылтыраған, сұлулығына ғана сұқтанып, ішкі әлеміне үңілмей, өзін көрікті жаратылған бір бұйым ретінде ғана иемденгісі, яки болмаса бір ғана құшып кетуді мақсат тұтқан жігіттерден талай аузы күйіп, үрлеп ішейін десе де армандаған адамын әйтеуір жолықтыра алмады. Барлығы да тәңір сұлу етіп жаратқан қызды жақсы көріп, ғашық болғанмен қасында еркек біткен балға үймелеген арадай болып жүретін аруға үйленуге тәуекел етпеді. Ондай батырлар табылған кезде Салтанаттың біреуге басыбайлы жар болуға деген ниеті болмады. Ал, баяғы оқиға жерлес әпкем екеуімізді жақындатып жібергенмен, кейін тағдыр біздерді бөлек арналармен ағызып әкеткен еді.

	Мына қызықты қараңыз, мен кейін Нағашыбекті бірнеше рет теледидардан көрдім. Баяғы жиырмаға жетер-жетпестегідей ұсқынсыздау емес, әжептеуір ысылып, ақылды кейпі оны кәдімгідей тартымды етіп көрсететіні байқалды. Шашы да сонау бозбала кезіндегідей үрпиіп тұрған жоқ. Тым жинақы, кәдімгідей жігіт болып алыпты. Жалау қылып көрсетерліктей жақсы қызмет пен абыройдың құлағынан ұстап отырған сыңайы бар. Бірақ мен бұл кезде Салтанатты жоғалтып алған едім...

	Елге барған сайын білетіндерден Салтанатты сұраймын.

	«Салтанатты қалаға барып, бұзылып кетіпті, пәлен дейді, түген дейді...» деп, жанға түрпідей тиетін сөздерден басқа ол туралы жөні түзу әңгіме жоқ.

	Ауылға барған сайын бұрынғы кеңшар орталығындағы автовокзал қасындағы қарағаштардың көлеңкесінде бидай көже сатып отыратын кісілерден бір кесе мұздай көже ішіп алып, содан кейін ғана үйге аяңдаймын. Бұл менің бала кезімнен қаныма сіңген әдет. Шаң басқан «пұшық аптауыздан» түсіп, салқын бидай көжені қолыма ала бергенде, атына мініп, қамшысы салбырап келе жатқан Ескендір атайға ұқсайтын шалды байқап қалдым.

	Әбден қартайып, шөгіп, аузындағы тістерінің шөгірі қалған Ескендір атаны таныр ма едім, танымас па едім, қария аялдаманың жанындағы ағашқа атын байлап жатқанда, көже, шемішке сатып қана қоймай, ауылдағы негізгі ақпарат көзіне айналған көже сатушы әйелдердің бірі:

	– Мынау қызы жынданып кетті деген шал ғой! Байғұс-ай, бір-ақ уыс болып қалыпты ғой. Қызын үйде байлап ұстап отыр дей ме?! – деп сампылдап, көжесін сапырып, құюға ыңғайлана бастады.

	Ескендір атай қамшысын қонышына қыстырып, қатындарға жақындады.

	– Әй, Қаншайым келін, құйшы бір кесесін, – деді Ескендір шал Зылиханың көже құюға ыңғайланып жатқанын көрмегендей, шеткері отырған можантомпай, толықша сары әйелге жақындап. Мен кесемді кері ұсынып, Салтанаттың әкесіне қарама-қарсы жүрдім.

	– Ата, қаліңіз қалай? – деп қолымды создым.

	Ескендір шал көзін сығырайтып, алақанын жейдесіне сүртіп, қолымды алды.

	– Шырамыта алмай тұрмын, қай баласың? – деді жылы ұшыратып.

	– Мен ғой, Салтанаттың досы – Балапан-Ботамын ғой, – деп дауысым қарлығыңқы шықты.

	– Ә, Ботам, бойжеттің бе? – деп Ескендір шалдың бет-әлпеті бұзылып, атына қарай аяңдады. Мен де соңынан ілестім.

	– Ата, Салтанат қайда? «Тілің кесілгір әлгі кесір әйелдердің сөзі жалған болып шыққай!».

	– Ботам-ау, қызымның бағы ашылмады ғой. Естіп жатқан шығарсың. Құдайым бармақтай бағын қимады қызыма. Көрікті қылып жаратқанша, өрісті етіп жаралса нетті... Ақыл-есінен айырды ғой, қу Құдай, – деп Ескендір атай кемсең-кемсең етті. Бір тамшы жас сақалын бойлай сырғып келіп, қолындағы көжеге тамды.

	– Ата, Салтанат үйде болса, көре кетейінші, – дедім тамағыма өксік тығылып.

	– Несін көресің, несін көресің, балам-ау, – деп ол кісі атын жаяу жетектеп үйіне қарай аяңдады. Мен де артынан ілестім.

	Біз аулаға кіргенде, Салтанаттың шешесі самаурынға көсеумен ошақтан алып, шоқ салып жатыр екен.

	– Қайда жүрсің, байғұс-ау? Шайымыз қайнай-қайнай таусылатын болды ғой, – деп кемпір отағасына қарап сөйлеп келе жатып мені көрді де, алақанымен көзін күннен көлегейлеп, бізге қарай жүрді.

	– Бұл қай бала? – деді Салтанаттың шешесі сәлемімді алып.

	– Бұл бала аялдамада жолықты. Баяғы Салтанаттың Алматыдағы «Балапаны» ғой.

	Салтанат мені еркелетіп, үнемі солай атайтын. Салтанаттың шешесі мені тани салысымен құшақтап, кемсеңдей жөнелді.

	– Салтанатқа келдің ғой сен, Ботам-ай. Баяғы Салтанат жоқ қой, жоқ! Тілің тасқа тигір, мына жұрт «Қызыңды адам жаратты ма, періште жаратты ма?», «Сурет-ау, сурет!» деп сұқтана беруші еді, түбіне жетіп тынды ғой, – деп шешей зарлай жөнелді.

	Көшедегі әйелдердің жаңылыспағанын білгенде, менің сан жылдардан кейін бала-Ботадан адам болып, ақыл-есім кіргенде, сол сұлу әпкеммен бір сырлассам, екеуіміз баяғыдағыдай таң атқанша әңгімелессек дейтін көкейдегі сары арман, ауылға деген сағынышым сап тыйылғандай тамағымды бір нәрсе кернеді де қалды.

	– Қойшы енді! Сұңқылдамай, шайыңды әкел! Мына бала да шөлдеген шығар, демін алсын.

	– Салтанатқа барсын да, мүмкін таныр, – деп Ескендір атаның дауысы дірілдеп, атын жетектеген бойы төбесін қамыспен жапқан қораға кіріп кетті. Дірілдеп бара жатқан жауырынына қарап, жылап барасыз-ау дедім шарасыз іштей жігерім құм болып.

	...Мен кіргенде ескі кілемнің үстінде Салтанат теріс қарап отыр екен. Бөлмеде ол отырған ескі кілемнен өзге басы артық бұйым көрінбейді. Жәй басып барып, Салтанатты ту сыртынан құшақтадым. Мені күнде көріп жүрген кісіше, мағынасыз бұрылып қарады да қойды. Жанына тізерлеп, отыра кеттім. Көзімнен ып-ыстық жас домалап барып, Салтанаттың шашына құлады. Баяғы сұлу Салтанат қой мынау. Ауырғаны да, ақылынан адасқаны да мүлде өтірік сияқты.

	– Маған тамақ берші, қарным ашты, – деді Салтанат жалынышты көзқараспен.

	– Күнім-ау, тамақ жесең әкелемін ғой, садағаң кетейін, – деп менің артымнан ілесе кіріп, үндемей тұрған Салтанаттың шешесі тарпылдатып, кебісін сүйретіп қайта шығып кетті. Шашы баяғы оқиғадан кейін қайта тарақ көрмегендей қобырап тұр.

	Таныды ма екен, танымады ма екен деген оймен көзімнің жасы мен автобустың шаңына айғыздалған бетімді алақаныммен сүртіп, терезеге жақындадым.

	О, Тоба! Терезенің алдында баяғы Нағашыбектің альбомнан жыртып алынған суреті жатыр екен...





Менің сұлу жеңешем




	Жұрттың бәрі біріне-бірі тілеп жататын «бақыт» деген ұғымның түпкі мәнін түсінбеумен келемін. Оны сіз де түсінбейсіз... Ал мені бақыт туралы ойлар қашаннан мазалап еді?

	Ақберен жеңгем осы әңгімесін айтатын жазда әбден азып кетіпті. Топ-толық аппақ балтыры әжемнің қу таяғынан айнымай қалған екен. Елге келгеніме екі апта өтсе де күлгенін көрмедім. Үстіне кенеп қап кигізіп қойсаң да сұлулығы әсте кемімейтін қайран, сұлу жеңгем. Ақберен ең алғаш ауылға келін болып түскенде елді шулатқан-ды. Алматыдан келген қалалық қыз ауылға сыйып кете қояр ма екен дегендей, кейбір абысындары пыш-пыштан аузы босамай жүрген ізін аңдиды. Оның үстіне аяғы ауыр болып келген айыбы бар. Қаладан қиянда жатқан ауылды жерде бұл өте үлкен қылмыс, орны толмас күнә. Алғашқыда Ақберен өңшең жаман-жәутік, салдыр-салақ абысындары арасында арпа ішіндегі бір бидайдай айрықша көзге түсетін. Қайнағалары да әліптің соңы қалай болар екен дегендей, қабақ астынан білдірмей жүріс-тұрысын бақылайды. Осынша айыбына қарамай Ақберен жеңгем көп ұзамай абысын-ажындары арасында абыройға ие бола бастады. Әдемі саусақтарым бүлінер демей-ақ от жағып, сиыр сауудан тартынған жоқ. Мұның бәрі жаңа түскен келіндер үшін үлкен сынақ. Алғашқыда осының бәріне шыдаған келін – келін де, қалғаны кепшік. Сонымен, Ақберен жұртқа жұғымды, кішіпейіл, өзі әрі әдемі. Қалалық болып кегжиген жоқ. Өзінен үлкенге иіліп сәлем беруді мүлдем ар көрмейді.

	– Ойпырым-ай, осы Ақберен қай уақытта жатып, қай уақытта дем алып үлгереді екен? – дейтін біздің көкем таңданып. – Таңның атысы, күннің батысы бір тыным көрмейді.

	Дегенмен, біздің Ертай ағамыз да осал болмады. Оқыған деген дардай аты бар. Ер жігітке жарасар еңгезердей бойы, қап-қара бұйралау шашы, күлімдеп тұрған екі көзі ғой біздің Ақберен жеңгемді ауылға алып келген.

	Ит үреді, керуен көшеді дегендей, уақыт өте берді. Кейбір нәрселер ұмыт бола бастады. Біз де бой жеттік. Ақберен мен Ертайдың да елде беделі жаман болған жоқ. Аяғы ауыр болып келгені, алғашқыда қызды болып, ағамыз көңілі толмай жүргені естелікті күндердің еншісінде қалды. Артынша бірінен кейін бірі – үш ұл тапты.

	Ал біздер үшін Ақберендей сыйлы, әрі әдемі болу арман. Келешекте жолығатын жарымыз да Ертайдай болса екен деп қиялдаймыз. Ақбереннің киім киісі, сөйлеу мәнері де бөлек, соған еліктейміз. Өзге жеңгелеріміздей ақ көйлектің сыртынан көк көйлек киіп жүре бермейді.

	Біздің Қазығұрт тауының баурайында не өспейді дейсіз?! Жаз болса самсап қоя береді. Басқасын айтпағанда, қып-қызыл алмалар, сәбидің саусақтарындай быртиып піскен жүзімдер неге тұрады десеңізші! Ақберен жеңгем ауылға келгелі осының бәрін келістіріп, баптап, көк-сөкті тұздап жатқаны. Басында «пішту» салатсыз да таңымыз атып, тауығымыз шақырған деп менсінбей жүрген абысындары артынша қаладан келген келіндеріне еліктеп, соның істегенін істейтін болды. Сырттан бақылап жүрген біздерге оның бәрі қызық.

	Бәрі осылай бір қалыпты өтіп кете берер ме еді, сол жылы Ақберен ауыратын жаздағы оқиға болмағанда... Иә, Ақберен сол жылы жазда әбден азып кетіпті. Кісі киік сияқты ешкіммен араласпады.

	Мен болсам демалыс басталса болды ауылға асығамын. Алматыдан сағынып жеткенде ағайын-туыс жиналып, базарлық дәметеді. Жеңгелеріміз қаладан келген қос уыс кәмпитті қалталарына салып, мәз болысып жатады. Егде кісілер жағы бәрі саясатшыл. Астананың жай-күйін сұрайды. Заманның ахуалын айтып, түннің бір уағына дейін отырады.

	Мені елден ерекше асығып күтетін Ақберен. Туған жерін, Алматының жағдайын елден ерекше білгісі келетін де осы адам. Ауылдың шаңын бұрқыратып жететін жаман «Икарус» автобустың шулап алдымнан күтіп алатын көп бала-шағаның арасында Ақберен жүреді. Бірақ абысын-ажындары Ақбереннің бұл далаңдап жүгірісін онша ерсі көрмейді. Олар да төркінін сағынбайды дейсіз бе?

	Сонымен, осы жазда Ақберен жеңгем алдымнан шықпады. Кісі аяғы басыла бере бауырларымның біреуінен Ақберенді сұрадым.

	– Ол ауырып жатыр, – деді сіңілім түк болмағандай. Басқа жеңгелерімнен сұрасам, бәрі бір-бірінің бетіне қарайды. Ақберен бір қылмыс істеп қойғандай ешқайсысы сыр бермейді.

	Ертесіне Ақбереннің жағдайын сұрауға Ертай ағамның үйіне өзім бардым. Әдеттегідей жұмыс күні болса да Ертай үйінде екен. Салқын амандасты. Кеше неге келмедің дегенге де салғырт жауап берді. Жаздың қайнаған қызу кезінде тыным таппайтын Ақберен құп-қу болып төсекте жатыр.

	– Ақберен, не болды? – дедім бас салып.

	– Қалай жеттің, көктем шықпай үй саламыз деп суық тиіп ауырып жатыр жеңгең, – дейді Ақберен жасанды күлімсіреп. Бірақ көзінен азапты жымиысты көрдім. Бұрынғыдай кел-келдің астына алып ешкім құрақ ұшпаған соң, мен де үйге қайттым. Ертайдың үйінен көңілім толмай келгенінімді білдіріп: – Кеше Ақберен ауырса да, Ертай келе берсе неғылады екен деп кейіп жатырмын.

	– Әй, ол бетің күйгір қайдан келсін, – деп апам әңгімесін бітірмей, үйден күңкілдеп шығып кетті.

	Бетің күйгірі несі деп еш нәрсенің мән-жайын түсінбей, не білесіңдер дегендей жанымдағыларға қараймын.

	Бірнеше күн өткенде кішкентай сіңілім әңгіменің шетін бастады. Біреу естіп қояр дегендей мені түпкі бөлмеге апарып:

	– Сен келердің алдында біздің ауылда сенсация болды, – деді төбемнен бір қойғандай.

	– Біздің ауылда қандай сенсация? – деймін түсінбей.

	– Бірақ оны өзіміздің туысқандардан басқа ешкім білмейді, – дейді ол тез-тез сөйлеп.

	– Қалай өзі, сенсация болып тұрып ауыл білмейді, – деймін Маралдың сөзін күлкіге айналдырып.

	– Ақберен Ертай мен Күләйшаны ұстап алыпты, – деді ол төбемнен мұздай суды ақтара салғандай.

	– Қалайша, – дедім мең-зең болып. – Қалайша? Қалайша Ертай Ақберен мен Күләйшаны теңестірді? Ақбереннің қолына су құюға жарамайтын Күләйша ағамызға қалайша ұнады? Ертай мен Ақбереннің арасында Күләйша не істеп жүр? Өзінің шикіл сары жаман күйеуі қайда жүр? Осының бәрін басыма сыйғыза алмай, ойым сан-сақта. Еш нәрсенің байыбына барып, түсінетін халде емес едім.

	...Ауылда азды-көпті лауазымды қызмет атқаратын Ертай ағамыздың қарамағында істейтін күлегеш келіншек, күйеуін кісі қатарына қоспайтын бухгалтер Күләйшаның жүріс-тұрысы көз алдымнан кетпей көлбеңдейді. Қалайша деймін таңданып.

	– Бірақ Ақберен көкемді кешірді, – деген Маралдың дауысынан селк ете қалдым.

	– Болат суықтап ауырып жүрген (Болат Ақберен мен Ертайдың кіші ұлы). Аяқ астынан ыстығы қатты көтеріліп жылай берген соң Ақберен көкемнің жұмысына барса, екеуін ұстап алыпты ғой, – дейді Марал күмілжітіп.

	– Сосын не болыпты? – деймін тұнжырап.

	– Сосын Ақберен үйге жылап келіп, балаларды киіндіріп, кетем деді. Үлкен апам мен әжем келіп әрең қойдырды.

	– Сосын қалай кешірді?

	– Сол кешірді де. Әжем мен апамдар ұзақ жалынды. Баяғыда атам да сөйткен екен ғой... Әжем ешқайда да кетпепті ғой, апамдар соны айтты.

	– Қалай кешірді? Күләйша не депті?

	– Күләйша ұятсыз айтыпты: – Әй, аққатын, сұлумын деп мақтанба, Ертай баяғыдан менікі депті беті бүлк етпей.

	Біздің ауылдың бәрі ұл-қызына үлгі тұтатын Ақберен мен Ертайдың арасынан жүріп өткен «қара мысық» Күләйшаның бұл қылығына түк те таңданбадым. Келін болып ауылға келгелі жеңіл жүрісімен белгілі болған Күләйшаны Ертай ағамыз да жақтырмай отыратын. Мені есімнен тандырғаны, Ертай ағамыздың дәл осы Күләйшамен абыройсыз болуы. Демек, мен әлі түсінбейтін бөрікті елдің жанында бір құпия қалтарыстар, қиянатқа итермелейтін бір құбылыстың болғаны да деймін күйзеліп.

	Сіңілім біз ғана білеміз деген бұл оқиғаны азғантай ағайын ғана емес, бүкіл ауылға мәлім болғанын артынан аңғардым.

	Көп ұзамай Алматыға қайтатын уақыт та жақындады. Ақберен де біздің үйге аяқ баспады. Жол жүрер алдында қоштасып кетейін деп, өзім кірдім. Қайғы адамды қаужап жеп қояды-ау деймін. Ол осы аз күннің ішінде онан да қатты шөгіп кетіпті.

	Ағамыз алдында қыз болды деп қобалжыған Данагүлі шай құюға жарап қалыпты.

	– Жеңеше-ау, тұрсайшы біз келдік қой, – деймін даудырлап.

	Шай көңілсіз ішілді. Ақберен кесенің түбіне бірдеңесі түсіп кеткен кісіше жанарын көтермейді. Бір әңгімені бастағысы келіп қайта-қайта тамағын кенейді. Өз жасына өзі тұншығып отыр.

	– Ақберен, ал жақсы! Алматыңа не айта барайын? Мен ертең жүремін, – деп орнымнан түрегелдім.

	– Әй, үлкен қыз, отырсайшы, әңгімелесейік, – деді жеңгем өзін-өзі зорлағандай.

	– Қайдам, жақтырмай отырсың ба? Үндемейсің ғой.

	– Қыз, ағаңның әңгімесін естіген шығарсың?! Отырысымыз мынау жұртқа көріне алмай, бетіміз күйіп...

	– Қалай кешірдің? – дедім басқа сөз таппай. Әрі қарай білмеген сыңай таныта алмадым.

	– Қайтейін, менің әйелдік намысым төрт баланың көз жасынан артық болмады. «Әке» деп шырылдаған төртеуін мына шаңырақтан ертіп кете алмадым... – Ағаңды жанымдай жақсы көруші едім. Қазір төрт қабырғаның ішінде жүрген екі сүлдеміз. Жеке басымның бақытын отбасы бақытынан артық қоймай, Ертаймен ілесіп еліне келіп едім, көрсеткен қызығы осы болды. Адам пенде екен ғой, – деп дауысы тарғылданған Ақбереннің көз жасы аппақ иегіне барып тоқтады.

	– Кім айдап апарғанын білмеймін, сол күні сонда бармай-ақ қойсамшы. Көрмей кетсем болмай ма! Білмей өтсемші. Әлі күнге дейін өзімді арсыз киноға кіріп кеткендей сезінемін. Сонда түс көргендей қатып қалдым ғой. Жылауға, бақырып-шақыруға шамам келмеді. Ішім мұз болып, дүние дөңгеленіп жүре берді...

	Пойызда келе жатып тек Ақберен туралы ойлаумен болдым. Көзбен көріп, қолмен ұстаған ағамыздың қылығын қалай кешірді екен?

	Алматы мен біздің ауылдың арасындағы қашықтықтай, сол жаз жылжып өткен жылдардың арасында қалып қойды. Көп нәрсе ұмыт болып, орны жаңарды. Біз жете алмай жүрген сол жаз ғасырдың бір парағы болып, тарихтың еншісіне тиді.

	Біз есейдік. Жақында ауылға Ақберен мен Ертайдың кіші ұлы Болаттың тойына бардық. Дипломымен қоса жетектеп келген келініміз Ақбереннің жас күнгісінен айнымайды. Жұрт та «қайын ененің топырағынан жаралған келін» десіп жатыр. Тойда Ақберен сөз сөйлеп, елдің бәрін жылатты. Толқып тұрып:

	– Бақытты әйелмін, мұратыма жеттім! – деді.

	Ал мен Ақбереннің Ертайды неге кешіргенін сол тойда ұқтым. Парасатыңнан айналдым, Ақберен жеңешем!





ОЧЕРКТЕР





Талантты мұғалім тағдырды өзгерте алады




	Әріптестерім мен достарым кейде: «Журналистикаға қалай келдің? Бұл сен үшін Алладан берілген қасиет пе, хобби ме, әлде күнкөріс көзі ме?» – деп сұрайды.

	Мен өмірімнің бақытсыздау басталғанына қарамастан, өте бақытты адаммын! Өз мамандығымды жақсы көремін. Сүйікті ісім мені асырап отыр. Мен тағдырға сенетін адам екенімді айттым ғой деймін.

	Журналист болар ма едім, болмас па едім, менің өміріме игі ықпал тигізген, тіпті тағдырымды жақсы арнаға бұрған бір адамды еске алу парыз. Әке жоқ, шешем ерте өліп, мені қорғаштайтын нағашы әжем екі көзі су қараңғы болып көрмей, аяқ-қолы сол жағынан бір күнде салданып, зарлап жатып қалды. Сол кезде көз дәрігері де болғым келген. Айттым ғой, өмірде тірі адамның көзі көрмей, аяқ-қолы жүрмей жатқаннан ауыр азап жоқ екен.

	Өстіп әлтек-тәлтек болып, бойымда күш-қуатымды қайда жіберерімді білмей, әр нәрсеге ұрынып жүргенде, мектебімізге Гүлфара Бегжанова деген жас мұғалім келді. Алматыны мақтағанда аузының суы құритын. Менің Алматыға ерте кетіп қалуыма да оның ертегідей естеліктері әсер еткен болар. Қойшы, не керек, ешкімге ұқсамайтын ерекше апайымыз мені әдебиет деген әлемге жетеледі. Мұқағалидай, Мұхтардай ақындармен қауыштырды. Ауылдағы кітапханаға дәніктірді. Үлкен талғамға үйретті.

	Сондықтан осы бір ешкімге ұқсамайтын ұстазыма қарыздармын.





Алматыға қаңтарда қашып келдім




	Мен Алматыға абитуриент болып, жазда шабадан арқалап, арман қуып келген жандардың санатында емеспін.

	...Қаңтардың қақаған аязында бір жемпірмен қашып келдім. Ол кезде 13 жаста екенмін... Жазмыш шығар. Әр адамның жебеп жүретін періштесі болады дейді.

	Көктөбенің баурайында жатқан біздің №2 қазақ тілі мен әдебиетін тереңдетіп оқытатын мектеп-интернатқа мен 1987 жылдың 6 ақпанында қабылдандым. Қазір бұл мектеп Абай атындағы республикалық дарынды балаларға арналған мамандандырылған қазақ тілі мен әдебиетін тереңдетіп оқытатын мектеп-интернат деп аталады.

	Ақпанның аязды күндерінде қаланың жоғары жағына орналасқан мектепке мені сынып тәрбиешісі Пернегүл апай қалалық білім басқармасына барып, өзі алып келді. Ақиық ақын Мұхтар Шахановтың тікелей араласуымен осы мектепке қабылдандым. Сұңғыла ақын дәл осы мектеп менің өмірімді игі жағына қарай өзгерте алатындығын және өз ортам екендігін дәп сезген болар.

	Бұл Желтоқсан оқиғасынан кейін іле-шала болған оқиға еді.

	Осы мектеп-интернат – менің тағдырымның бір бөлшегі. Осылайша өмірімнің ең күрделі кезеңдерінде жақсы адамдардың шапағатымен әлтек-тәлтек басталған ғұмырым өз арнасына түсті. Басқа пәндерді жарыта қоймасам да, қазақ тілі мен әдебиетін, тарих, астрономия пәндерін сүйіп оқыдым. Мектептің қоғамдық өміріне белсене араластым.

	Жоғарыда айтып өттім ғой, мен армандарымды қанаттандырған алтын ұя мектебіме Желтоқсан оқиғасынан кейін іле-шала келдім деп. Бұл – елдің намысы оянып, елжандығы атойлап тұрған кездер болатын. Ұлтжанды азаматтар егемендігімізді аңсап, туған тілімізді тұғырына қондыруды көксеп тұрған уақыт еді. Сол кезде әлі бала болсам да біздің болашағымыз, елдің ертеңі – тәуелсіздікпен және қазақ тілінің салтанат құруымен тікелей байланысты екендігіне сенетіндердің санатында болатынмын.

	Осы түйсік менің тағдырымнан ойып тұрып орын алды. Менің осы мектепке келуім де, оған ақын Мұхтар Шахановтың араласуы да, қазақ тілі мен әдебиеті пәні бойынша өткен тұңғыш республикалық байқауға қатысуым да – бәрі жазмыш. Тәңірдің қалауынсыз тектен-текке ештеңе бола салмайды. Сонау бала күнімде Қазығұрттың түкпірінен Алтаудың етегіндегі осы мектепке сүйреп келген де – тағдыр. Ал асыл мектебім – армандарымның алғашқы табалдырығы екен.

	Бұл мектеп – Алматыдағы ұлтжандылықтың бір ұясы іспетті болды. Біздің №2 мектеп-интернат қай жағынан алып қарасаңыз да, қаладағы бірде-бір мектепке ұқсамайтын. Әлі де солай.

	Кейде сирек те болса жалғыз өзім барып, мектептің тұрған орнын, интернатты қарап, оқушы күндерімді еске алып, ұзақ-ұзақ отыратыным бар.

	Сол кездегі қос бұрымына ақ бантик таққан алыстағы Айнашқа, оның көктемді күтіп, ауылын сағынып жүретін елес суретіне басқа қиырдан көз саламын. Ұстаздарымды еске аламын. Ең дәмді болып көрінетін интернаттың тамағын сағынамын. Сынып жетекшісі Орынша Қарабалинаның қатал болып тұрып та, ана болып соққан жүрегін аңсаймын. Ешқашан таусылмайтын тірлікте мектебіме жиі-жиі барып, ұстаздарыма сәлем беруге мұрша болмайтындығына мұңаямын.

	Алайда, қуанатыным, сырттай болса да мектебім менің барлық жетістіктерімнен құлағдар болып жатыр-ау, ұшқан ұямды ұятқа қалдырған жоқпын деп те тоқмейілсіп қоятыным бар.





Журналистің жалғыз күні




	Бала күнімде Қазығұрттың арғы бауырында Өгем тауларына ұласатын біздің ең шеткі ауылға пошташы атай сәскеге қарай барлық мерзімді басылымдарды алып келетін. Пошташы келетін болды деген шамада көшеге шығып, жолын тосып, телміріп отырамын. Кейде аудандық, облыстық, арасында республикалық басылымдардан хаттар да келеді. Кейде қаламақы да аламын. Мектеп қабырғасында жүргенімде титтей дүниелерім аты дардай ақын-жазушылар, мықты журналистердің мақалаларымен газет-журналдарға қатар шыққанда, төбем көкке жетердей қуанып жүретінмін. Сол күнгі газетті қайта-қайта ашып-жаба беретінімді ұмытқам жоқ. Мен үшін тіпті, ол газеттен асқан құнды ештеңе жоқ сияқты көрінетін. Оны әдемілеп бүктеп, тығып қоятыным есте.

	Журналистиканың ауыртпалығы – миыңда жүрген, әлі жазылмаған мақалалар. Орындалып үлгермеген тапсырмалар тәулік бойы өзіңмен еріп жүреді. Жауапкершілік арқалаған журналистің жүйкесі бір сәтке де дамыл таппайды. Ай, күні жетіп отырған әйел сияқты үнемі «толғатасың» да жүресің... Бірақ мұның да өзіндік өтеуі бар. Артықшылығы да осында. Журналист барлық мамандықтың «дәмін татып», «ұстап», «тістеп» көре алады. Өзге мамандықтардың да қиындығы мен күрделілігін көріп, шаршағаның жайыңа қалады...

	Бірақ журналистің бір күні бір күніне ешқашан ұқсамайды. Әлемдегі ең қызық та, күрделі мамандықтың бірі – журналистика. Әлем демекші, дүниенің төрт бұрышын аралатқан да осы журналистика. Небір танымал, сыйлы да қайраткер тұлғалармен кез келген сәтте ретін тауып сұхбаттасуға, сырласуға, қатар отыруға мүмкіндік беретін де осы мамандық.





«Егемен» – менің тағдырым




	Шынымды айсам, осы «Егеменнің» тапсырмаларынан басқа ешкімге бағынған емеспін. Бұл газет – мені маман ретінде де, адам ретінде де тәрбиелеген орта. «Егемен Қазақстан» менің есіктегі басымды төрге сүйреумен келеді. Газеттің арқасында әлемнің әр қиырында болдым. Қазақстанның түпкір-түкпірін араладым. Талай танымал тұлғаларды көрдім. Жазғаным бір бөлек, олардың тағдырынан тағылым алдым.

	Университетті бітірген соң бастапқыда маған «Қазақстан жоғары мектебі» деген жекеменшік жорналдан жұмыс табылған. Сонда марқұм Кеңесбек Исаев деген бас редакторымыз күн сайын сәскеге қарай «Егемен Қазақстан» газетін алып келіп, бәрімізге кіжініп, мына адамдар сияқты жазу керек деп, сол күнгі нөмірді мұрнымызға тақап, көзімізді шұқып жібере жаздайтын.

	Қысқасы, түптеп келген мамандығы биолог редактормен түсіністік таба алмадық. Жұмыстан кетуге мәжбүр болдым. Осыған күйзеліп, бір ай үйде жатып, «қасірет шегіп» болған соң еңсемді тіктеп, шашымды тарап дегендей, «Егемен Қазақстан» газетіне келгіштеуді бастадым. Намыс қой өлтіріп бара жатқан.

	Ақиқатын айтқанда, мені бұл газетке алып келген де – намыс! Бірден газет басшыларының бірі Ержұман Смайылға келгенім есімде. Ол кісі дардай газетке үлкен амбициямен келген маған мысқылдағаны, әлде қолдағаны белгісіз кейіппен қарап: «Жазғыш болсаң, білім тақырыбына мақалалар жазып әкелші», – деді. Бұл тапсырманы мен Құдайдың қолдағаны деп білдім. Жаңағы жорналда жүргенде сол кездегі білім мәселелерін жап-жақсы білетін едім. Оң жамбасыма тура келетін тақырыпқа бірден бірнеше материал дайындап апарып бердім. Осылайша, нағыз журналистикадағы ғұмырым басталды.





Журналистің адамгершілігі неде?




	Мен үшін журналистикада не маңызды? Жазған мақаламның өзім үшін де қызықты болғаны маңызды. Оқырмандар үшін пайдасы тигені маңызды. Кейіпкерімнің жанын жараламағаны маңызды. Мақалаларымның құрғақ сөз, құр аттанға құрылмағаны маңызды. Мамандықтың барлығы адамдыққа құрылады. Әсіресе, журналистикада.

	Айтқандай, қайбір жылдары шіліңгір шілдеде жұмысқа ерте келіп электрондық поштаны ашсам «Перзентханадан хат» деген атаумен бір хабар келіпті. Қалғандарын ашпастан, дереу соны оқыдым. Сөйтсем, Алматы перзентханаларының бірінде үшем дүниеге келіпті.

	Шілденің аптап күндері, редакцияда да бар да жаз деп тықақтап отырған адам жоқ. Бірақ баяғыда бір жиналыста басшымыз Сауытбек Абдрахманов: «Журналистің адамгершілігі неде?» деп сұрақ қойды. Неде-неде деп ойланып отырғанымызда: «Журналистің адамгершілігі – жазбай-ақ қоюға болатын нәрсені де жазу» деп барып, «Жақсы журналист ертең мұнан да жақсы жазамын, бүгін қоя тұрайын деген иллюзиядан арылу қажет», – деді. Сол сөз бес жыл журфакта алған білімнен де жақсы әсер етті, санаға шегедей қадалды. Жалқаулана бастасам осы сөз еске түседі.

	Содан перзентханаға фототілшіміз Берсінбек Сәрсеновпен арнайы барып, сол оқиға туралы мақала жаздық. Артынша, сол кездегі қала әкімі Иманғали Тасмағамбетов мені де шақырып, үшем туған анаға үш бөлмелі пәтердің кілтін табыс еткен болатын. Мұндай оқиғалар осыдан кейін бірнеше рет қайталанды. Сондай адамдардың жүзін көру, батасын алу, сауапқа бөлену мен үшін қалай маңызсыз болады?!





Журналистің абыройы




	Бірде Ресейдің әйгілі спортшысы Евгений Плющенконың сұхбатын тыңдап отырып, біздің әріптестер арасында жиі орын алатын жайттырды еске алдым. Тележүргізуші спортшының алғашқы жеңістерін, Еуропа чемпионаттарындағы жасөспірім шағындағы табыстарын айта келе, сол кезде атағы енді шығып келе жатқан, мәнерлеп сырғанаушының алғашқы жарнамалық роликтерге қалай түскенін сұрады.

	Ресейдің қазіргі танымал тұлғалары қатарындағы Женя еш қысылмастан, сол жарнамаға бір табақ сорпаға, бір рет тойып жейтін салатқа бола келісім бергенін айтып салды.

	Өкінішке орай, мұндай жайт біздің де басымыздан өтті. Біз де тәуелсіздіктің алғашқы кезеңдерінде, кеңес өкіметінің темір шілтері сыпырылып, неше түрлі компаниялар қаптағанда, мейрамханаларға шақырғанға мәз болып, мақтау мақалалар жаздық. Фуршеттерде уақытымызды зая кетірдік. Осы дастарқан, ырду-дырду талантының түбіне жеткен әріптестерді де көрдік...

	Материалдардың жарнамалық сипаты мен әлеуметтік мәнін ажыратып алуға да тәжірибе керек болды. Ал өзін-өзі сыйлайтын, өз уақытын сыйлайтын журналист бір тойып ішетін тамақ үшін қабілетін сатпайды.





Естен кетпестей сапарлар сыйлаған «Егеменім»




	Күнделікті дерлік шығатын газетіміздің мың-сан шаруасымен шапқылап жүргенде байқайтыным, кез келген есікті ашып, қандай оқиғаға ортақтасуға келсем де «О, «Егемен» келді!» дейді екен. Атымды да тағдырымды да осы газетке егіз еткен ұжымымның ортасына 1996 жылдың көктемінде қосылдым.

	Осы жылдар мені ысылтты, өзгердім, өмір көрдім. Мені осы басылым – газет оқитын қалың оқырманға таныстырды, күн сайын «Егемен Қазақстанды» алатын ұлан-ғайыр еліміздің түкпір-түкпіріндегі оқырманмен қауыштырды. Үлкен ортаға қосқан, ұлағатты ұжымның бір мүшесі еткен газетіме мен өмір бойы қарыздармын.

	Әйтпесе, «Егемен» сияқты еңселі басылымда қызмет етуді әрбір тілші армандайды. Қарап отырсам, менің анам да, әкем де үлкен журналист болуды армандаған екен. Екеуін қосқан да – осы тілек. Мен, бәлкім, армандары орындалмай қалған сол екі адамның орындалған арманы да шығармын...

	Газет табалдырығында өткен жылдар ішінде еліміздің барлық аймақтарын ғана емес, өзім өмір бойы көруді көксеген Ұлыбритания, Германия, Түркия, АҚШ, Қытай, Үндістан, Гонконг, Голландия, Ресей елдеріне сапар шектім.

	«Егемендегі» ең алғашқы «алыс» сапарым – Бішкек қаласы болатын. Айырқалпақты бауырлар еліне сан рет жолым түсті. Елбасының екі ел арасындағы шекараны делимитациялауға арналған іс сапары – менің алғашқы саяхаттарымның басы болды. Араға көп жылдар салып тұңғыш рет Елбасы осы елге мемлекеттік сапармен барды. Бұл оқиғаға да ортақтастық.

	«Егеменге» егемендіктен кейін көп ұзамай келгендіктен, маған сан рет журналист ретінде елдігіміздің тарихындағы айтулы сәттерге куә болу мен оны газет бетінде насихаттау бұйырыпты. Білгенге – бұл да бақыт. Бес жыл журфактың табалдырығында жүріп таппаған білімді осы газет күнделікті тіршілігімен бойымызға сіңірді. Менің журналистикадағы шын мәніндегі ұстазым – Ержұман Смайыл болса, тұңғыш редакторым – Жанболат Аупбаев болды.

	Алыс шетелдік сапарлардың айта-айта жүрерліктей әсерін айтпағанда, киелі Түркістанға, Жезқазған, Шығыс Қазақстан облысындағы мыс, көмір өндіретін шахталарға, Байқоңырда кезекті зымыранның ұшырылуына, Орал өңіріндегі мұнай өндіріп жатқан алып өндіріс орындарына, Жамбыл облысындағы әйгілі фосфор зауытына, Талдықорған маңындағы әскери гарнизондарға, кешегі қаңсыған Арал теңізінің қайта оралуына, Оңтүстік Қазақстандағы уран кенішіне, Қызылорда облысында жатқан Қорқыт Атаға, киелі Маңғыстаудың маң даласына Бекет ата басына барудың сәті түсті.

	Тікұшақпен Шу даласында салынып жатқан «Қазақстанның Солтүстігі-Оңтүстігі» 500 кВ-тық қосалқы электр стансасына, Алатау қойнауындағы радиополигонға сапар шегіппін. Тізе берсең талай мақалаға өзек болған осындай оқиғалар көп-ақ. Газеттің жұмысымен таңертеңгілік асты Бішкекте, түскі мәзірді Астанадан, кешкі тамақты Алматыда ішкен қызықты күндер де болыпты. Осының бәріне куә еткен, сол сапарларға жетектеген де – «Егемен»!

	«Бір қолыңда – қазаным, бір қолыңда – қаламым» деп әріптестерім әзілдейтіндей, қара шаңырақта жүріп ұлды да, қызды да болдым. Қиналған сәттерімде ұжымым демеу болды. «Егемен» Елордаға көшіп, абыр-сабыр болып жатқан тұста кішкентай баспананы да алып берген осы газет.

	«Еңбек еленбейді, төккен тер зая кетеді» дейтін әлсіздердің сөзімен, тоғышар ойлармен келіспеймін. Менің «Егемендегі» еңбегім еленді. Осыдан үш жыл бұрын ұжымның ұсынуымен Қазақстан Журналистер Одағы сыйлығының лауреаты, Қазақстан журналистика академиясының жалпыұлттық ең мәртебелі «Алтын Жұлдыз» сыйлығының иегері атандым. Одан кейін де оған дейін де түрлі мекемелер атынан ұдайы дипломдармен, Алғыс хаттармен марапатталдым. Бірқатар журналистік байқауларда да бағым жанды. Алайда, оқырманның «Мына мақалаң дұрыс шығыпты» дейтін бір ауыз жылы сөзі – сол бір жапырақ қағаздарға қарағанда көп қанаттандырғанын жасырмаймын. Осы кісілер мені ұдайы тәрбиелеп, үнемі өсіріп отырды. Ең жауапты тапсырмаларды да сеніп тапсырды. Сол үдеден шығу үшін тырбаңдап келе жатқан жай бар. Себебі де сол, осы газетті күн сайын жасап, күн сайын толтырып, таралымын өсіріп, осы абыройлы белеске алып келген ұжым басшылары да тәуліктің төрт мезгілімен санаспай, жанкештілікпен, күндіз күлкі, түнде ұйқы көрмей, ғұмырларын осы басылымға бағыштап отырғанына күн сайын куә болып келеміз.





Күнделіктен үзінді




	Киелі Қазығұрттың жазира жайлау етегінде дүниеге келген Сауытбек Абдрахманов аға өмір есігін ашқанда қараша айы болса да айнала мамыражай күйге бөленіп, сабат күй кешіп жатқандай көрінеді де тұрады. Өйткені, біздің жақта жаз ұзақ...

	Байырғы «Егемен Қазақстан» газетіне ұзақ жыл басшы, кейде әріптес, кейде ақылшы бола білген аға да салиқалы жасқа келді. Біздің ұжымда мерейтой иесіне жақсы тілектерді жинап, естелік кітап етіп сыйлайтын үрдіс бар еді.

	Талдықорғаннан Алматы облысындағы арнаулы тілшіміз Күмісжан Байжан хабарласып, ағаңа сөз арнадың ба деп сұрады. Жақсы тілегімді қалай жеткізерімді білмей қиналып отырғанымды, ұжым жетекшісіне арналған құттықтауымыз жағымпаздық болып шықпай ма деп шынымды айттым.

	– Айнаш-ау, жақсы сөзді айтатын кезде айту керек! Қайсымыз мәңгілікпіз? Ағаң шынында да жақсы адам, шынында да мықты ғой. Сен сияқты мен сияқты «жындылардың» жындылығын білдірмей, жаманымызды жасырып, жақсымызды асырып, осындай асау ұжымды ың-шыңсыз басқарып отырған адам ғой, білгенге, – деді әзіл-қалжыңын араластырып,

	Ақиқатында, мына күрмеуге келмейтін қысқа ғұмырда жақсы адамның – жақсы адамның ғибратын айтпағанда сонда қай кезде айтуымыз керек деп ойланып қалдым. Жақсы тілегімді толғатып жүргенде, Сауытбек ағаға қатысты күнделігімде үзінді бар екені ойыма сап ете қалды. Қаз-қалпында төмендегідей жолдар сары күнделікке төгіліпті. Қандай оқиғаға байланыстырғанымды білмеймін, сол күнгі жолдар естелік түрінде күнделікке түсіпті. Өзімше, журналистік тәжірибеме керек болады деп ойлаған болуым керек. Бүгін есіме түсіп отыр.

	Дәл осыдан бір ай бұрын Сауытбек ағаның материалына «диктовка» жасап отырған Шынардың үйіне аяқ астынан қонақ келіп қалып, күтпеген жерден ол кісінің материалын басуға тура келді. Ауруханадан шыққаныма бірнеше күн ғана болған, наркоздың әсерінен арыла алмай жүрген кезім. Өйткені, 7 мамырда Алматы бөлімшесінің қыздары ер-азаматтарымызға дастарқан жайып, шай беретін күніміз болғандықтан жұмысқа келгем.

	Сауытбек аға маған: «Онда сіз басып көріңізші, жылдамдығыңызды көрейін» деді. «Плохо соображаю» дедім әзілдеген сияқты болып күңкілдеп, жағдайымды білдіріп. Ол кісі бірнеше сөйлем оқыды, мен тырсылдатып басып шықтым.

	– Болады, – деді.

	Айтайын деп отырғаным да бұл емес. Дәл сол түні таң алдында Сауытбек ағамыз Норвегияға ұшып кетуі тиіс болатын. Алыс та жауапты сапар алдында ол кісі материалының сұлбасын жасап алды. Сыртқы істер министрлігі берген деректер мен ақпараттарды пайдаланып отырды.

	Әрине, мінсіз сауаттылық бір басқа. Сол жолы мен КазГУ-де оқыған бес жылыма бергісіз, шеберлік дәрісінен өткендей болдым.

	Алыс шетелдерден репортаждар беретін журналистер арасында «заготовка» дейтін болады. Уақытпен санаспастан, күй таңдамай, дер кезінде мақаланы нөмірге беріп үлгеруің қажет.

	Мақаланың сұлбасын дайындап алғанның пайдасы сол – сен оны өз кабинетіңде тынығып отырып, сараптап, қатесіз жасап аласың. Өйткені, барған еліңде таң атып жатқанда, Қазақстанда кеш батып бара жатуы әбден мүмкін.

	Және ол материалды Астанаға аттандырудың техникалық мүмкіндіктері қандай болатындығына да ешкім кепілдік бермейді. Мәселен, кей мемлекеттерге барғанда 5 журналист 1–2 компьютердің бетіне қарап қалатын да жағдай болады.

	Мақаланы жедел жазып, редакцияның қолына дер кезінде тигізу ұжымның жарты күнін үнемдейді.

	Айтқандай, шеберлік класынан өттім дегенім, мақаласын жазу барысында Сауытбек аға бос сөзге ұрынбай, әсіре қызылға бармай-ақ, қолындағы бар деректерді сараптап, тамаша сөздік қорымен ойнатып отырды. Және бір пайдаланған сөзін қайтамалай, баламасын тез тауып ала қояды екен. Бұл құрғақ «справкаларды» журналистің орынды пайдалануының үлгісі болатын.

	Әрине, Сауытбек аға сол «заготовкамен» шетелдік сапар материалынан құтыла салған жоқ. Оны ретімен пайдалана отырып, өзінің көрген-түйгендерін қосып, пайымдарын нақты оқиғалармен өріп шықты.

	Мен араға бір тәулік өткенде газеттің бірінші бетіне жарқ етіп шыға келген Елбасының Норвегия сапары туралы мақаланы әдейі өзім үшін оқып шықтым. Өзімнің Вашингтон сапары кезінде дәл осылай етпегеніме өкініп қалдым... Бұл оқиға маған сабақ болды!

	5 маусым, 2008





Мен ол актерді «жек көремін»!




	...Менің жасым ол кезде нешеде екенін білмеймін, мектеп табалдырығын да аттамаған, өмірдің не, өнердің не екенін айыра алмайтын тұста тұңғыш бастан-аяқ көрген көркем туындым «Қыз Жібек» болды. Төлегенді Бекежан өлтіргенде қиянаттан қыстығып жылап, бала көңіліме осы бір озбырлық өшпестей із қалдырды. Апамның айналып-толғанып, бұл тек кино екенін, ешкімді ешкім өлтірмегенін айтып өбектегенін де тыңдамай, денем оттай жанып, жылай бергенім есімде.

	Одан кейін де «Төлегенді» өлтірген Асанәлі Әшімовті есім кіріп, етегім жабылғанша жақсы көре алмадым. Бұл актер шеберлігінің жемісі екендігін ұғуға, ол кісінің өнердегі құдіретін құрметтеуге жылдар керек болды.

	Бала кезден санамның қалтарысында қалып қойған сол оқиғаны ұмыта да бастағандай екенмін. Кейінгі жылдары Республикалық музыкалық корей театры Д. Исабековтің драматургиялық шығармасының желісімен «Мұрагерлерді» сахналап жүр. Драматургиясы төрт аяғынан тең тұрған Исабековтің қай пьесасы да осал болып көрген емес. Бірақ өзегі мықты материалды ойнатуға, қағаздағы дүниені қан-сөлімен тірілтуге актердің шеберлігі, режиссер сұңғылалығы ауадай қажет. Біреуі ақсаса ұжымдық еңбек зая кетті, көрерменіне жетпеді деп есептей беріңіз. Әрине, бұл белгілі қағидат қой. Дегенмен, мен «жек көретін актерімді» тағы да тапқан сияқтымын.

	Осы «Мұрагерлерде» театр сыншылары мен көрермендер үшін қызу пікірталас тудырған Сызғановты сомдаған Роман Цойдың ойыны болды. «Ойнаған» демей, сомдаған деп отырғанымыз ҚР Мәдениет қайраткері Роман Цой расында да оңбаған, арсыз жанның бейнесін соншалықты сендіріп суреттегеннен болар, кейбір көрермен спектакль соңында актерға келіп: «Сізді өлердей жек көріп отырдық» дегенін естідік. Актерді қарапайым көрермен ғана емес, мүйізі қарағайдай қазақтың атақты жазушылары да соншалықты «жек көріпті». Пьесаның премьерасынан кейін өнертанушылар басты рөлдерді ойнаған актрисаларды емес, жалғызілікті кемпірдің үйін әйелімен қосылып тартып алған жолсеріктің ойынын көпке дейін айтып, көпке дейін талқылаумен болды. Шеберліктің шыңы осы, адамға емес қағазға сенетін қоғамда кейуананы зар еңіретіп, өмір бойы тұрған, әрбір кірпішін өзі қалаған қара шаңырағынан айыруға, обал мен сауапты тәрк етіп, қара басын таптауға шынында да оңбағанның оңбағаны барады емес пе?! Роман Цойдың ойынын алғаш көргенде белгілі театр сыншысы Әшірбек Сығай: «Роман, сен әлі де «добрыйсың». Мұнан да қатыгез болу керек. Ондай қадамға баратын адамның бетінде бір түйір де кісілік болмау керек» деп кеңес берген екен. Актер осы ескертпеден кейін, екінші ойынында-ақ тамаша қорытынды шығарып, жұрттың «жағасын ұстатты».





«Мақтай берсеңдер, тұрамын да кетіп қаламын»




	…«Әбе», дейді қазекем, «Әбеке», дейтін қазекем. Інілері алдындағы атпалдай ағаларының атын толық атамай, иман көрген, ізетті келіндей, Шераға, Сераға, Қалаға… деп сыйлайды. Сыйлай отырып, өздері де сол ағаларының алдында еркелейді. Ал жазушы Әбдіжәміл Нұрпейісовтің Алматыда өткен «Әбе достарын шақырады» атты шығармашылық кездесуінде әдебиетте жазушының ізінен ерген інілерінің шынайы ілтипатын көрдік. Ұлттық әдебиеттегі жұлдызды шоғыр Әбеңді осылай еркелетті, еркеледі де.

	Үлкенге деген осындай ізетті бұрылуды басқа халықтан кездестіру мүмкін емес.

	– Әбе, Әбеке, бұл мерейтой емес, бұл той емес, Сіздің оқырмандарыңызбен кездесуіңіз, – дейді інісі, досы, сырласы Дулат Исабеков ешқашан мерейтойын өткізіп көрмеген ағасына.

	Ақиқаты солай, осыдан біраз уақыт бұрын ҚР ҰҒА академигі Шора Сарыбаевпен сұхбаттасып отырғанда, ол кісі Қаныш Сәтбаев, Әбдіжәміл Нұрпейісов сынды біртуар тұлғалы азаматтардың ешқашан мерейтойларын атап өтпегенін айтқаны бар еді. Өмірінде мерейтойын атап өтпек түгілі, туған күнін де білмеген жазушыны айналасындағы етжақын достары оқырмандарымен бір дидарласуға жыл бойы әзер көндірген екен. Ортамызда қашанғы жүре берсін деген болулары керек...

	«Әбеке, мерейтойыңызды өткізбесеңіз өткізбеңіз. Бірақ жұртпен бір дидарлассаңызшы. Мына халық Сіздің түріңізді де ұмытып қалды ғой. Тірі Әбдіжәміл Нұрпейісовті көрсін де...» – деп әрең көндірдік дейтін Дулат Исабеков әзіл сөз айтып тұрмағандығы анық. Алматы қаласының әкімі Ахметжан Есімов те «абайлап шығып», Елбасының құттықтауын оқып беріп, басқа еш нәрсені қосып-шатпай сахнадан сырғып шығып кетті.

	Жазушының жұртшылықпен жүздесуі күнделікті өмір көріністерінен, толғаулы ойларынан құралған «Әбе» деген деректі фильмнің үзіндісімен басталды. Туған жердің екпіндеп соққан самалы самайындағы селдір тартқан ақ шашын Аралдың толқындарындай тербетіп барады. Желге қарсы желбіреп кетіп бара жатқан жазушы… Уақыттың да ызғарына осылай көлденең жүріп келе жатқан фильмдегі кескіннен толайым тағдырлы таланттың бүкіл болмысын көресің. Бұл фильмді деректі туындылар жасаудың майталманы – режиссер Сергей Әзімов жасағанын қолтаңбасынан-ақ жазбай таныдық.

	Демін ішіне тартып, бір құбылысты күткен зиялы елдің түйсігі алдамаған екен. Кештің бір жұтым балдай татымды, тағылымды өтуіне бар өнерлерін салған және осыны адами парыздары санаған жандар сайдың тасындай сахнаға шықты.

	– Әншейінде мұндайда сахнаға бір әртіс шыға келіп, қолындағы қағазын сылдыратып оқи жөнелуші еді. Мына үш сабаз саудырлап неге сахнаға шыға келді? Оның да себебі бар. Өйткені, Әбең сегіз қырлы тұлға, тоғыз қырлы қаламгер. Бүгінгі 1,5 сағаттық кездесуде осының бәрін қамту мүмкін емес екен. Сондықтан да оның үш қырын қамтығымыз келді. Біріншіден, мына сөйлеп тұрған азаматқа – «Әбекең жазушы. Талант құпиясы» деген тақырып жүктелген. Дүкең – Дулат Исабековке «Әй, ол кісі пайғамбар да болса, пенде ғой» деген, Нұрлан Ерімбетовке «Қара сөзбен күрескен қаламгер» дейтін, ал маған Әбекеңнің дүниеге келгеннен бүгінгісіне дейінгісін толғау аманатталған, – деп бастады кешті жазушы Смағұл Елубай.

	Інілері сөздерінде тұрды. «Мақтай берсеңдер, тұрамын да кетіп қаламын» деген ағаның қатаң талабына көніп, ығымен жүре отырып, артық мадақтамады. Таланттарға ғана тән балалығын да, даналығын да күлдіре отырып, шынды сөйледі. Болғанды айтты. Әйтпесе, бір өмірінің өзі том-том кітап болатын, «Курляндиядан» бастап, «Қан мен тер» трилогиясы,

	«Соңғы парызы» қазақ оқырмандарын ғана мойындатып қоймай, сан тілге аударылған қаламгер туралы айтатын сөз құрып қалып па?!

	– Әбекең биыл сексеннің сеңгіріне шықты, 86-ға қадам басты. Әлі тың. Оның құпиясын өзі былай түсіндіріп беріп еді. Сөйтсек, оның айтуынша, әр жыл біткенде Жаратқан Ие періштелерінен кімнің қанша өмір сүргені мен әлі қанша жасағысы келетіні жөнінде есеп алады екен. Сонда өзге жазушылар 5–6 жылдан ғұмыр сұрап жатқанда, Әбең бір-ақ жыл сұрайды да, қанағатшылдың тілегі орындалған ғой, келесі жылға осылай аман-есен жетіп алады екен. Әбеке, осылай әр жылы бір жылдан сұрай беріп, арамыздан алыстамаңыз, – дейтін Дулат Исабековтің әзіл сияқты әңгімесінің астары терең.

	Әбеңді ғана емес, әдебиеттің де «азабы» мен «мазағын» бір кісідей білетін Дулат ағамыз кеште жазушының қызықты әдеттері мен әңгімелерін күлдіре отырып, баяндады. Баяндай отырып, мінезін ашты.

	«Әбдіжәміл Нұрпейісов жұмбақ тұлға. Оның жұмбақ болатыны – Жаратқан Иенің ол кісіге дарытқан жұмбақ дарынында. Талант – қашан да тылсым. Өйткені, ол – Тәңір сыйы. Алланың адамға тапсырған аманаты, адамзатқа қызмет етсін деп түсірген аяны. Әр ұлы талант сол ұлы аманатқа адал болуға ұмтылады. Сол аманат жолында күллі ғұмырын сарп етеді. Сол жолда өле-өлгенше тыным таппайды. Өйткені, ол сөз киесін сезеді. Бұл сөзді тек өзі жаза алатынын сезеді. Әбе – сондай, Жаратушының назары түскен пендең», – дейді інілері.

	Жазушы өмірі туралы театрландырылған көріністерден, деректі фильмнен ғұмырына саяхат жасап, бірде баладай күліп, бірде данадай көз жасын төгіп отырғанын көрдік. Сахнадан жазушының ең әйгілі, жаратылысы мүлде бір-біріне қарама-қарсы кейіпкерлері – Судырахмет пен Халел жазушыға сәлем берді. Әрқайсысы өзіне тән мінезбен өздерін толғатып тапқан қаламгерді құттықтады.

	Мектепті тамамдасымен әскер қатарына шақырылған, Оңтүстік және Балтық жағалаулары майданындағы Әбдіжәміл Нұрпейісов, тәуелсіздік таланымызға жазылмай тұрып, қаламы қолында, кеңестік жүйеге қарсы жүрген Әбдіжәміл Нұрпейісов, егемендіктің елең-алаңында елдің сойылын соғып, тоталитарлық жүйеге қарсы тұрған Әбдіжәміл Нұрпейісов...

	– Әбдіжәміл Нұрпейісовті қазақ қауымына ғана емес, бұрынғы бүкіл кеңестік кеңістікке, қала берді, дүние жүзі оқырмандарына таныстырып жатудың қажеті жоқ. Шығармаларының құндылығы мен танымалдылығы жағынан ұлы Мұхтар Әуезовтен кейін қазақ әдебиетінің мерейін көтеріп келе жатқан ірі қалам қайраткері. Қаламгердің романдары – адам жанының қырық қатпарын бар болмысымен ашып көрсетуге арналған. Олардың қоршаған ортасы, тауқыметі, болмысы, географиясы, аты-жөндері қазақ, бірақ арқалаған жүгі мен арпалысы, алға қойған өмірлік кредолары жалпыға ортақ. Өзіміз әбден айтып үйренген әдебиеттің жалпыадамдық, дүнияуи құндылығы деген – осы, – дейді Дулат Исабеков.

	– Әбдіжәмілдің романдары – кеңестік режімге айтылған қап-қара қарғыс, оппозициялық шығармалар дер едік. Сол режім, алайда, жазушы талантын лажсыз мойындап, жазушыға ең жоғарғы әдеби сыйлық берді. Талай рет Жоғарғы Кеңесіне депутат етті. Бірақ күрескер жазушы ондай шен-шекпенге сатылмапты. Алданбапты. Айдың-күннің аманында, бір жағында атом апаты, бір жағында Арал апаты, ортасында ғарыш айлағы, озон апатына киліккен сормаңдай Даланың қызғыш құсы бола біліпті. «Соңғы парыз» – сол режім, сол эксперименттерге қарсы атылған оқтай ең қаһарлы үкімсөз бола біліпті... Бұл не? Бұл – сөз жоқ, суреткерлік ерлік еді... – деп тебіренеді енді бір інісі Смағұл Елубай.





Көзі тірісінде көрін қазған




	Көзі тірісінде көрін қазып қойған кім бар? Беларан деген жердегі анда-санда адам аяғы баратын, тікұшақ болмаса көлікпен жете алмайтын жерде жазушының бос қабірі жатыр...

	Жұрттың бәрі атақ-даңққа ұмтылып, дәреже мен мәртебе үшін ғұмырының көп бөлігін тәрк етіп жатқанда Ұлы Отан соғысы кезінде алған екі, кейін шығармашылық қайраткерлігі үшін алған үш ордені мен партбилетін ортасынан қақ бөліп, қоқысқа апарып, тастай салған кім бар?

	Бұл да жазушы Әбдіжәміл Нұрпейісовтің өз құпиясы.





Бауыржан Момышұлы:


	«Әділеттілік қашанда жеңеді, бірақ кешігіп жүреді»




	Күткен күн. 2010 жылдың 10 желтоқсанында Алматының ең көрнекті жерінде Бауыржан Момышұлының еңселі ескерткіші бой көтерді. Тәуелсіздігіміздің алтын бесігі болған Алматы осы күні тіпті, шырайланып кеткендей. Халқының ықыласына шомылып тұрған тұлғаның тас мүсініне тәу еткен кәрі-жас пен бүлдіршіндерді жетектеп әкеліп тағзым етіп жатқан әже-апаларды көрдік.

	Батырдың: «Әділеттілік қашанда жеңеді, бірақ кешігіп жүреді», дейтін сөзі бар. Бауыржан Момышұлына Алматыда ескерткіш қою туралы Үкіметтің тұңғыш қаулысы сонау 1989 жылы шыққан. Кейін, араға бірнеше жыл салып барып қалалық мәслихаттың қаулысына қол қойылады. Содан бедерленген қағаздар бедірейген күйі қозғалмайды. Ақыры ол Бауыржан батырдың 100 жылдығына дейін жетіп, содан соң ғана жүзеге асырылуға қам жасалыпты.

	Осы сәтті халықпен бірге сабырмен күткен Бақытжан Момышұлы: «Бұл күн – бәрімізге ортақ, бұл қуаныш барша қазақтікі, – деді. – Ескерткіш деген сөздің түбіріне қарасаңыздар, онда еске алу, ескеру, өткенді ұлықтау деген ой жатқан жоқ па?! Мына жалғанда бір-біріңді сыйлап өтіңдер дегенді меңземей ме?! Міне, көптен күткен ескерткішті аштық. Бұл тас пен қола ғой... Қыстың күні алақаныңды тасқа қойсаң суық. Әкеміздің мінезі де сондай еді. Алақаныңды сол таста ұстап тұрсаң, бірте-бірте ол жылына бастайды. Әкеміздің жүрегі де осындай болатын. Мына ескерткіш бүгін халықтың ықыласына бөленіп, шуағына шомылып тұр».

	– Атамыздың өмірінің көп бөлігі Алматыда өтті. Алматыда бақилық болды. Қабірі де осында. Ұрпағы да осында өсіп жатыр. Алматыда ашылған атамыздың ескерткіші бізді көп жылдар бойы көксеген арманымызға жеткізді. Жоқтың орны толды. Ризамыз! – деді батырдың келіні Зейнеп Ахметова.

	Ескерткіштің жалпы биіктігі – 6 метр. Батыр мүсіні қоладан, тұғыры граниттен жасалған. Авторлары – есімдері елге белгілі шеберлер: Қазақстан Суретшілер одағының мүшесі Нұрлан Далбай мен Расул Сатыбалдиев.

	Жұрттың жүрегіне жылылық ұялатқан желтоқсанның желсіз күнінде Бауыржан Момышұлының мұрасын зерттеу мен насихаттауға бір кісідей араласып жүрген азамат, батыр жайлы «Қолбасшы күнделігі», «Қаһарман» кітаптарының авторы, ауған соғысы орталық ұйымындағы «Қазақстан ардагерлері» қауымдастығының төрағасы Бақытбек Смағұл:



	Ыңыранып, ыршып шыққан қамыстан,

	Тұла бойы жаратылған намыстан.

	Отан үшін отқа түсіп Бауыржан,

	Ата жаумен арыстандай алысқан.

	Бауыр болып, дос құшағын жайғанда,

	Ел мүддесі айналады айбарға.

	Ұлы Баукең Мәскеу үшін қан кешті,

	Панфиловпен тізе қосып майданда.

	Ол ерлердің даңқы өшкен жоқ әлі,

	Жұлдыздардай самғай берер жоғары.

	Бірлік, достық, ынтымағы бар елге.

	Бақ-береке мәңгілікке қонады.

	Айбарланып Алатаудың бөктері,

	Көк байрағым нұр төгеді көктегі.

	Қалғытпашы қазағымның рухын,

	Алашымның азулысы, көк бөрі!

	Біз қазақпыз, досқа құшақ ашатын,

	Біз емеспіз жауды көрсе қашатын.

	Бауыржандай батыры бар біртуар,

	Қазақстан Республикасы жасасын!



	– деген шабытты жыр жолдарын төкті.

	Осылайша, ерен соғыста ерлік жасап қана қоймай, қазақ деген ұлттың намысы мен ары болған Бауыржан Момышұлы жайлы ескерткіш түбінде талай тағылымды сөздер айтылды. Айтыла да береді...





Бір бойында бүкіл халық намысы




	Журналистік кәсіп егемендіктің елең-алаңынан бергі талай ілкімді істерге, түрлі тұсаукесерлерге куә етумен келеді. Бірақ солардың ішінде кейбір оқиғалар міндетті түрде дараланып тұрады.

	Соның бірі Алматыда өткен «Қазақтың Бауыржаны» атты деректі фильмнің тұсаукесері еді. Кинолента аяқталғанда көрермендер тым-тырыс қалып, орындарынан тұрмай отырып қалғанын да көрдік!

	Бар болғаны жарты сағатқа созылған деректі фильм жүріп жатқанда залда шыбынның ызыңы естілердей тыныштық орнады. Жұрт Бауыржанымен тағы да қауышып, терең ойға шомды. Қаһарманмен қоштасқысы келмеген көпшілік жұмбақ үнсіздікті араға салып, біраз уақыт өткеннен кейін барып, залдың әр тұсынан: «Рахмет!», «Рахмет, сендерге айналайындар!» деген баталы сөздерін айтты.





Баласының да өліп қалғанын білдірмеуге мәжбүр еткен сапар




	Өнерге қызмет ету оңай емес... Бұл естелікті осыдан біраз жыл бұрын ҚР еңбек сіңірген әртісі Хабиба Елебекова әңгімелеп берген болатын.

	1927 жылы Қазақстанның бір топ өнерпаздары Мәскеудегі Ұлттар кеңесінің жиынынан кейін өтетін концертке шақыртылады. Бұл Мәскеуді дүр сілкіндірген қазақ өнері мен әдебиетінің он күндігінен бұрын болған шара. Қали Байжанов, Серке Қожамқұлов, Елубай Өмірзақов, Иса Байзақов, Әміре Қашаубаев, Жұмат Шанин, Жанбике Шанина, Қалибек Қуанышбаев, Х. Елебекованың туған апасы Дәмила Оңғарбаева, Ғаббас Айтбаев сынды өнер адамдары Мәскеуге кетіп бара жатқанда мынадай оқиға болған. «Жұмат пен Жанбикенің емізулі баласы бар екен. Бала жолай өкпесіне суық тиіп ауырып, пойызда қайтыс болады. Енді не істеу керек? Баланың өлгенін білсе пойыздан түсіріп тастайды. Ал, түсіріп тастаса, концерттен қаласың. Бұл кеңес өкіметінің ақ дегені алғыс, қара дегені қарғыс болып тұрған заман ғой. Олар не істерін білмей бәрі қатты сасады. Жұмат әйеліне:

	«Жанбике, мен сенен сұраймын. Баланың өлгенін ешкімге білдіре көрме. Жылама! Не болса да жетейік», – дейді. Екі тәулік бойы Жанбике өлген баланы емізген сияқты болып, құшақтап отырады. «Сол кезде Мәскеуде түскен суреттерде Құрманбек пен Елубай жоқ. Пойыздан түсе салысымен баланы қоюға алып кетеді. Кейбір жерлерде Жұмат Шаниннің суреті жоқ» деген Елебекова естелігін былай жалғастырды.

	Өнер адамының өмірінің қиындығының өзі осында. Халық үшін еңбек етеді. Халықтың айтқан аманатын орындау үшін өмір сүреді. Білмейтін адамдар өнер адамдарының өмірі жеңіл деп есептейді ғой. Ойнап-күліп өмірлерін өткізеді деп ойлайды. Ыстығың 40 градус болып көтеріліп тұрғанда алмастыратын адам болмаса саған сахнаға шығуға тура келеді. Сахнаға шыққанда жаңағы ауруың қайда кеткенін білмей қаласың. Неге? Халықтың алдындағы жауапкершілік сенің ауруыңнан биік. Өнер өлімнен де биік. Іштен шыққан баланың мәйітін екі күн бойы құшақтатып отырғызып қойған да осы. Мысалы, Елубай Өмірзақовтың баласын оң жаққа салып қойып отырғанда, Малтабай деген күлдіргі жеңіл рөлді ойнауға тура келгені есімізде. Жүсіпбек Елебековтің, яғни біздің Ардақ деген баламызды жерлеп келген күні оған концертке шығуға тура келген. Міне, өнер адамының тағдыры осындай. Осы тағдырды жуырда опера саңлағы Майра Мұхамедқызы да қайталады.





Әкесін жұма күні жерлеп, сенбі күні сахнаға шықты




	Өнер адамының міндеті сахна киесіне адалдық болса, журналистің де жауапкершілігі жеткілікті. Әр оқиғаны ақиқатынан ажыратпай халыққа жеткізу парызың. Біздерге бірде Абай атындағы Қазақ мемлекеттік опера және балет театрының 75 жылдық мерейтойлық сән-салтанатын театр ғимаратының ішінде қалдырып қоймай, қалың оқырманға насихаттау қажет болды. Керемет кеш туралы қанағаттанғандық сезіммен қалам тербей отырып, Майра Мұхамедқызының мықтылығын жазуға тура келген-ді.

	Оның тәңірден берілген талантын жұртқа бөлек баяндаудың қажеті тіпті шамалы. Жұма күні ғана әкесін қара жердің қойнына беріп, аза жамылып отырған әнші сенбі күні сахнаға жарқырап шығуға күші жетеді деп театрдың ұжымы да күтпеген. Жарты жыл бойы бүкіл ұжым болып дайындалған, ұжым болып күткен дәл осы мерейтойда театрдан өзін көргісі келетін қалың көрермені үшін қам көңілін қаза еткен әнші табынуға сөзсіз тұрады.

	Сильва болып сайраған өнер бұлбұлы осыдан кейін сахнадан көрінбеді. Жауапкершілік дегенді түсінбейтіндер, Майраның жанкешті еңбекқорлығын «өлермендік» деп өзеурейтіндер, талантымен келген табыстарын «пысықтық» деп бағалайтындар бір уақиғаға да өзге қырынан қарауы да әбден кәдік-ау.





ЖУРНАЛИСТІҢ СЫР-САНДЫҒЫНАН…





Тесік шелек...




	Осыдан біраз жыл бұрын қазақтың бір топ қыз-жігіттері Түркияға жолымыз түсіп, апта бойы осы елдің қазақтар көп бара бермейтін өлкелерін араладық. Бұл бір айта-айта жүрерліктей сапар болды. Осы саяхатты сайлаған ұйымдастырушылар әр саладан көзге түсіп жүрген талантты жастарды жинаған екен.

	Мәлік мырза (Мәлік Отарбаев) Ыстамбұлдан Измит қаласына, Измиттен Бұрса қаласына жеткенше бірнеше күн бойы біздің әңгіме-әзілдеріміздің арасын тағылымды оқиғалармен тұздықтап отырды.

	– Мен сіздерге бір хикая айтып жіберейін, – деп Мәлік мырза байсалды дауысымен бізге бұрылғанда, барлығымыз ырду-дырду қалжыңды сап тия қоятын едік. Сол хикаялардың ішінде мына біреуі менің есімде қалып қойыпты.

	Түркияның байырғы бір қаласында қоңыр күй кешкен бір ауыл болыпты деседі. Сол ауылдың бүкіл тұрғындарын ауыз сумен қамтамасыз етіп отырған жалғыз құдықтың шелегін бір әпербақан бала үнемі тесіп тастай берсе керек. Қайта-қайта жаңа шелек ауылдан қайдан табыла берсін. Оны жаматып әкелу де жұмыс. Осыдан кейін ауылдың сөзі өтетін қарт кісілері сол баланың әке-шешесіне барып, құдықтың суына қат қылып қойған баланы тәртіпке салуға шақырады. Ауыр айтылған ескертуден кейін сол баланың анасы мына бір оқиғаны баяндапты. «Осы ұлға аяғым ауыр, жас кезім еді. Бір күні жолда келе жатсам біреудің бағында керемет болып балбырап апельсин жемісі пісіп тұр екен. Сұрап жеуге батылым бармады. Ұрлап жеуге дәтім жібермеді. Бірақ сол жеміске әбден аңсарым ауғаны соншалықты – апельсиннің шетін тесіп, шырынын сорып едім», – деп баланың шешесі ағынан ақтарылып, шынын айтады. Осыдан кейін әлгі әке-шеше мешітке барып сол бір жемістің шырынын рұқсатсыз сорғаны үшін Аллаға жалбарынып, кешірім сұраса керек.





Жоғалған жемпір




	Осы Измит дейтін өндірістік қала теңізі мен теңізіне сұғынып жатыр. Бұрын қаланы толқындарымен ұрып, жағасын аймалап жатқан теңізінің жағалауларында неше түрлі өндіріс орындары болған екен. Осы қалаға кейін келген әкім, егер қала тұрғындары өз кандидатурасын қаласа сол жағалаулардағы ескі өндірістік ғимараттарды бұзып, орнына саябақ орнатып, тұрғындардың игілігіне беруге уәде еткен ғой. Халық сол әкімді қаласа, әкім де сөзінде тұрып, 1,5 жылда тамаша саябақ орнатыпты. Ол Seka Park деп аталады. Осы саябаққа біз де келдік. Қала әкімшілігі жағажайды жұмақтағыдай ету үшін кез келген ұсыныстан бас тартпайды екен. Оны көріктендіру ісімен айналысатын мамандар бізге де келіп демалыс орнының қай жері ұнағанын, ұнамаса қандай тілегіміздің бар екенін білуге ықылас танытты. Ұсынықты бастама болса іске асыруға дайын екендігін байқатты. Сол саябақтың ортасында айналып шығатын төбе бар. Біз де арнаулы көлікпен сол биікке көтерілдік. Тіршілігі қыз-қыз қайнаған қала тіршілігі алақаныңдағыдай. Портты қала болғандықтан алып өндірістік кемелер керуені теңіз жақтан тәкаппарлана қарайды. Тамаша көрініс. Көрмеген жердің көркіне қызығып жүріп, сол төбенің басында аппақ жемпірімді қалдырып кетіппін. Тамыздың шуақты күндері қаншалықты жайдары болса да, Күн ұясына батысымен теңізден соққан салқын самал тоңдыратынын білемін ғой. Қаладан енді шығып бара жатып, ақ жемпірімнің жоғалғанына өкінгендей болып қалдым. Түріктер жемпірді «қазақ» дейді екен. «Жемпір қалып қойды» дегенді жүргізуші түрік жігіті қазақ қызы қалып қойды деп ұғып, көлікті кейін бұрғанын қызықты әңгімелермен байқамай да қалыппыз.

	Міне, қоштасып койған төбе маңына қайта оралдық. Ал мен көпшілік орыннан ақ жемпірімді таба қоятыныма аса сенімді емес едім. Төбеге барып іздегенімді таппай қайтып, бәрімізді әуре-сарсаңға салған жемпірдің жырын әзіл-қалжыңға айналдырып келе жатсақ, біздің қайта оралғанымызды естіп алдымыздан шыққан саябақ қызметкерлері ақ жемпірді сондағы тәртіп сақшыларының бекетіне апарып тапсырғандарын айтты.

	Міне, қызық, онда менің ақ жемпірім ғана емес, Мәдинаның (Сәдуақасова) қара кәстөмі де жатыр. Сөйтсек, ол да сырт киімін сонау Ыстамбұлдан жеткізген көлікте ұмыт қалдырып кеткен екен. Жолсерік түрік азаматтары біздің осында соғатынымызды біліп, қара кәстөмді де әкеліп тапсырыпты. Ақ жемпірдің арқасында қара кәстөм де табылып, оны әбден қалжыңға айналдырып, сапарымызды жалғастырдық.

	Сол сәттерде түрік халқының адал ниетінен менің ақ жемпірім одан да аппақ сияқты көзіме ыстық көрінді. Адалдыққа ұмтылып, адалдықты ұлықтағандарыңнан айналайын, түрік бауырлар. Бар болыңдар!





Бір сауал: мың қасірет




	Осыдан кейінгі сапарымыз Измиттен шақырымда жатқан Қартепе деген ауданда жалғасты. Табиғаттың тамашасын аямай берген бұл да Түркияның ең көрікті жерлерінің бірі екен. Осы елге турист ретінде талай қандастарымыздың жолы түсіп жүрсе де, Қартепенің басына шыға қойған қазақ саусақпен санарлық екендігіне сенімдімін. Басын қар шалып, бұлттарға оранып жатқан, шым-шытырық ертегідей бұлттар арасында бұралаң жолдары бар бұл ғажайып орын туралы әңгіме мүлде басқа.

	Сонымен, кешке қарай Қартепе ауданының әкімі дайындатқан қонақасынан дәм тату үшін алма бағының ішіне орналасқан түріктің дәстүрлі дәмханасына келдік. Көп ұзамай қасындағы көмекшілерімен әкім де жетті.

	Бірден әмпей-жәмпей әңгімелесіп кетпесек те, әр нәрсенің басын бір шалып отыр едік, ол кісі: «Сіздер Қазақстанның жері көлемі жағынан дүние жүзінде тоғызыншы орын алады дейсіздер. Түркиядан да төрт есе үлкен ел екен. Бірақ халқы неге аз? Бұған не себеп болды? Сондай байтақ, аумағы алып елде бар болғаны 15 миллион ғана халық тұратын көрінесіздер...» деп сұрақты төтесінен қойды.

	Мәлік мырза (Отарбаев) маған қарап: «Бірдеме айтасыз ба?» дегендей ишара білдірді. Тарихта қолдан жасалған зұлматтарды ойша тізбелеп, ашаршылық жылдарда, репрессия, Ұлы Отан соғысында нақты қанша қырылғанымыз бірден есіме түспегендіктен, өзім толық есімде сақтамаған мәліметтермен түрік әкімін жаңылыстырмасам нетті деп қинала бастағаным сол еді, мың жасағыр, Қазақстан Жастар Одағының төрағасы Әсет Тұрдығұлов орнынан тұрып, тарихи зұлматтарды қысқа әрі сара етіп айтып берді. Әкім біздің ұлтымызды мүсіркегендей, ойланып қалды. Әсеттің түрінде де ауыр ой, мұң, кешегі зұлматтардың кескіні тұр екен.

	Мына қызықты қараңыз. Түрік бауырымыздың осы сауалынан кейін көп ұзамай-ақ, Алматыда өткен ұлт зиялылары «тарихи конференция» деп атаған жиыннан бір-ақ шықтым. Бұл да Құдайдың ісі! Келсем осында Әсет отыр, көп ұзамай Алла тағала бізбен сапарлас болған заңгер Қазбек Дауталиевті де айдап келді. Жас ұлт зиялысы өзінің тарихи сәтке куә болып тұрғанын ол кезде, әрине, сезіне қоймаған болар?! Бұл 2009 жылдың қазан айы еді.

	Осы бас қосуда ұлт зиялылары ашаршылықққа саяси баға беру мәселесін тұңғыш рет көтерді. Оған ұйытқы болып жүрген жазушы Смағұл Елубай. Және оның осы жолы «Ақ боз үй» трилогиясы қазақ тілінде қайтадан, орыс тілінде «Одинокая юрта» деген атаумен алғаш рет жарық көрген. Бұл тірлікке ұзақ жылдар бойы дайындалып, өмірлік пайым елегінен өткеріп, трилогиялық туындымен келген суреткер Смағұл Елубайдың «Ақ боз үйі» қолына қасиетті қалам ұстаған жазушылар қауымының осы жұтты тарихи тұрғыда арашалап алуға қосқан тағы бір сүбелі үлесі екені даусыз.

	«Үш туынды да қаламгердің қайсар батылдығынан, керек десеңіз, батырлығынан туған» деп жазған екен кезінде Зейнолла Қабдолов. Дегенмен, ғылыми конференцияда «Ақ боз үй», «Мінәжат», «Жалған дүние» атты үш кітаптан тұратын трилогия ХХ ғасырда қазақ даласында орын алған нәубеттер мен зұлматтардың бет пердесін сыпырған шығарма екендігіне ешкім дау айтпаса да, әңгіменің басты ауаны жоғарыда айтып өткендей, ашаршылыққа саяси баға беру, оның тарихтағы орнын анықтау, зиялы қауымның, тарихшылар мен қаламгерлердің кезек күттірмейтін міндеті екендігі еді.

	Бастама көтеру бар да, оның баянды болуы бөлек әңгіме ғой... Сондықтан да Смағұл Елубай бірқатар зиялыларымыз бен тарихшы-ғалымдарымыз ойласа келе жазған Ашық хатты конференция басында оқып берді. Ондағысы бұл бастамадан әлі құлағдар болып үлгермеген ел алып-қосарып екшеп отырсын дегені болар.

	Осыдан кейін жазушы бір ғана адамға уақытын шектемей сөз берді. Ол – академик Салық Зиманов еді. Заңғар заңгер бала күнінде өзі көрген Гурьев–Атырау өңіріндегі жұт жылдары нәпақа іздеген елдің ағылғанын, аштан қынадай қырылғанын күрсініспен баяндады.

	– 30-шы жылдары есімді біліп қалған кезім. Ашаршылық басталғанда мен 11–12 жастағы бала едім. Сол кезде Атырау қаласында қынадай қырылған халықты өз көзіммен көрдім. Үйіміздің дәл қасында базар бар болатын. Ауылдардан арып-ашып келген жұрт көбінесе осы базар маңын жағалайтын. Ел «осы жақта темір жол бар, балық бар, отарба, тамақ бар дейді», деп ағылып, аштан бұратылып келіп жатты. Ішінде осы Жетісу өңірінің де адамдары көп. Базардың айналасы толған қайыр сұраған ел. Өлгені өліп, өлмегені шыбын үймелеп жыбырлап жатыр. Базарда не жоқ дейсіз, тышқанның, иттің етін пісіріп әкеліп сатады. Біздің үйден сәл арырақ жерде күл-қоқыс төгетін жер бар еді. Сол жерге өлгені бар, өлмегені бар адамдарды жиып әкеліп тастайтын. Шыбын үймелеп жатады. Күн сайын елдің ішінде әлі бар адамдар солардың бетін топырақпен, күлмен жауып қайтатын. Үйіліп жатқан өліктердің арасында әлі жаны шықпай, жыбырлап жататындары да жеткілікті. Оларды көміп үлгеру мүмкін емес. Біз ойын балалары сол жерге барып, қарап-қарап кететінбіз, – деді жаны күйзелген академик балалық шақтың сұрықсыз, сұмдық кезеңдерін рет-ретімен еске алып.

	Қабырғасы сөгіліп, егілгендей болып естелік айтқан оқымысты ағамыздың сөзін тарих ғылымының докторы Талас Омарбеков жалғастырды. Ғылымдағы ғұмырының көп бөлігін осы зобалаңды зерттеуге арнаған тарихшы Талас Омарбеков сол 30-шы жылдардағы ашаршылықта жалғыз қазақ емес, украин халқы да қырылғанын тілге тиек ете келе:

	– Бұл ашаршылық қолдан ұйымдастырылды. Қазақ халқы көшпелі болғаннан қырылған жоқ, бұл саяси науқан еді – сол кезде тек салықтың 20-ға тарта түрі болды, – деп түрлі мұрағаттық деректерді алға тартты. Оқымысты ғалым сол кездегі ресми деректер бойынша қазақтың 40 млн малы болғанын, саяси науқан кездерінде сол малдан 4 млн ғана қалғанын алға тартып, «36 млн ірі қара мен қойларымыз қайда кетті?!» дей келе: «Мына жақта қазақ та, басқа да аштықтан баудай қырылып жатқанда, Мәскеуде пойыздан қойларымыз маңырап түсіп жатты...» дегенді айтты.

	36 млн малды былай қойғанда, академик Сейіт Қасқабасов қолға түскен тарихи құжаттардың деректерін алға тартып, 1930-шы жылдары 5 миллионға жуық қазақ болса, 1932 жылдары сол 5 млн адамнан 2 млн 600 мың ғана қалғанын айтып: «Қалған 2 млн 400 мың адам қайда?!» дейді... Академик 31 мамыр қалайша «Саяси-қуғын сүргін құрбандарын еске алу күні» болып белгіленгенін еске түсірді. Бұл деректің жай-жапсарын көпшілік біле бермейді екен.

	Тарихшылар ашаршылықтың себептері осы уақытқа дейін көпе-көрнеу бұрмаланып келгенін дәйектеп жатты. Мәселен, ашаршылық дегенде көбінесе 30-шы жылдардағы нәубет ауызға түседі де, 1921–22 жылдары орын алған жұт ұмыт қалып қоя беретіні де айтылмай қалған жоқ. Жазушы Смағұл Елубай 1921–22 жылдардағы ашаршылық туралы Мұхтар Әуезовтің Ташкентте жасаған баяндамасындағы мәліметтерді алға тартып, сол нәубетте 1 млн 700 мың қандасымыздан айырылғанымызды еске салып өтті. Мәселен, 1916 жылы Ахмет Байтұрсынов 6 миллионға жеттік деген екен!..

	Осыдан кейін сөз кезегі тигенде актер Асанәлі Әшімов:

	– Мен тарихшы емеспін. Бірақ қаншама адам қырылғанын іштей сеземіз, – деді ауыр күрсініп. – Бұл тақырыпты барлық шығармашылық салалардың қанын сыртына шығарып көрсететін кез келіп жетті. Осындай мәселелерге қатысты Ашық хат та, Үндеу де жазып шаршадық. Ал «Ақ боз үй» киноға, сахнаға сұранып тұрған дүние.

	Сахна тарланы осыған дейін де ашаршылық құрбандарына арнап кешенді тарихи ескерткіш орнату керектігі мәселе болып көтеріліп, аяқсыз қалғанын алға тартып, барлық облыс орталықтарында, үлкен қалаларда ескерткіш қою керек деген ұсынысты қолдап отыр. Сол сияқты ақын Мұхтар Шаханов та қолдан ұйымдастырылған жұт болмаса қазіргі тіл мен діл мәселесі болмайтындығын ашына отырып баяндады.

	– Қазақстанда 1920–1930 жылдары салықтың 16 түрі болды. Соның бірі – мүйіз салығы деп аталатын. Бұл халықты қинаудың қасақана ұйымдастырылған қасқой әдісі еді. Өйткені, ел амалдың жоқтығынан азын-аулақ малын мүйізге айырбастауға мәжбүр болды. Аңқау халық үкіметке мүйіз керек болып жатыр екен деп ойлады ғой. Ал агенттер жинап алған сол мүйізді ауыл сыртына апарып, жасырын өртеп отырған. Мұнан артық қазаққа жасалған қиянат бола ма? – деді ақын ызадан арқаланып.

	Сапабек Әсіп ақсақал да Қостанай өңіріндегі көзбен көрген уақиғаларды, өзі білетін нақты деректерді тілге тиек етті. Сөз алушылардың бәрі сезімге беріліп, қызбаланып жатқан сияқты көрінсе де, ашынбай айтуға болмайтын естеліктердің бәрі де ХХ ғасырда соғыс болмай-ақ, оба келмей-ақ 4 млн 100 мың халықты қырған саяси науқанға саяси баға беретін уақыт келді дегенді айтып жатты.

	Жұрттың соңын ала мінберден табылған тарихшы Мәмбет Қойгелдиев сөз алушылардың сөзін тыңдап-тыңдап, төмендегідей пайымға келіпті: «Мен бір ойға қалдым. Біздің тарихқа деген көзқарасымыз үзік-үзік, фрагменталды екен. Аштық біздің ХХ ғасырдағы ауыр тарихымыздың бір тармағы ғана. Репрессияны қайда қоясыз? Басқа нәубеттердің сол отаршыл саясатқа қатысы жоқ па? Қазақстанның ХХ ғасырдағы тарихы – тарихтың ең ауыр, ең күрделі кезеңі. Сол жазылған жоқ!».

	Жазушы Дулат Исабеков залда отырып: «Тарихшылар сөйлесін, бұл естелік айтып, өлең оқып тұратын жер емес» десе де ақындарымыздың да бұл оқиғаға қатысты азаматтық үнін білдіруі айып болмаған сияқты. Мәселен, ақын Марфуға Айтхожина ата-анасын қашқын, өзін «Қытайдан ауып келген» атандырған да осы аштық екенін» жеткізді. Ақын Ұлықбек Есдәулет бірқатар оқиғаларды еске салып, кеңес өкіметі тұсында жазықсыз қараланған «Ақ боз үй» романын 20 беттік рецензиямен арашалап алғанын және осы тірлікте жазушы Шерхан Мұртазаның ақиқатқа қалайша ара түскенін еске алды. Зиялылардың бұл бастамасына жазушы Герольд Бельгер ағамыз да өзінің азаматтық үнін қосуға тиісті екендігін айтып, хат жазып жіберіпті. Шындыққа бір табан болса шырылдап, жақын жүретін Герольд ағамыз осы ашаршылыққа қатысты шынайы пікірін бүкпесіз ақтарған.

	Ұзын-сөздің қысқасы, конференцияда зиялылар 4 млн 100 мың қазақтың басын жұтқан екі ашаршылыққа саяси баға беріп, ең болмаса символикалық тұрғыда болса да кінәлілерді халық сотымен жазалау керектігіне бір ауыздан ұйғарымға келіп отыр. Ал құзырлы орындарға жолданатын Ашық хаттың мән-мәтіні мынадай еді. «Кеңестер Одағындағы тоталитарлық жүйенің зорлық-зомбылығы үстемдік еткен жылдары Қазақстанда орын алған жаппай қуғын-сүргін, ашаршылық тарихы соңғы 20 жыл бойы жан-жақты зерттеліп, жазылып келеді. Бүгінде миллиондаған қазақ қырылған ХХ ғасырдың 20–30 жылдарындағы алапат ашаршылықтың себеп-салдарлары жан-жақты зерттелді деуге болады. Республикалық және жергілікті ақпарат құралдарында осынау ұлттық апатты көзбен көріп, бастан кешкен куәгерлердің мыңдаған естеліктері жарияланды. Республикалық және жергілікті мұрағаттардағы бұл трагедияға қатысты құжаттар көптеп жарияланды және жарияланып келеді. Қазақстанда орын алған осы жылдардағы нәубет жөнінде үлкенді-кішілі ондаған ғылыми зерттеулер жазылып, диссертациялар қорғалды. Ондаған көркем және әдеби туындылар жарық көрді. Ашаршылық апаты бірсыпыра кинофильм, пьесалардың тақырыбына арқау болды. Осының бәрі тәуелсіздікке қол жеткізген Қазақстан қоғамының тарихи шындыққты қалпына келтірудің игі істері болды» деп басталған Ашық хатта: «Біз, қыркүйектің 11-де Қазақстан Жазушылар Одағында бас қосқан «Ашаршылыққа саяси баға беру» жөніндегі ғылыми конференцияға қатысушылар, Қазақстанда Голощекин басқарған жылдары орын алған, қазақ халқын қырғынға ұшыратқан алапат ашаршылыққа, соның себеп-салдарларына саяси баға беретін кез мезгіл жетті дер білеміз» дейді.

	Сондай-ақ, Ашық хатта тарихшыларымыз тілге тиек еткен жоғарыдағы қазалы шежіре ретімен жазылып, «Орталықта – И. Сталин, Қазақстанда Ф. Голощекин басқарған большевиктер партиясы осылайша халыққа «қызыл террор» ұйымдастырды. Билік басындағы Коммунистік партияның бұл тарихи қылмысын біз халыққа қарсы жасалған Мемлекеттік геноцид деп танимыз. Өткен ғасырдың 20–30 жылдарында большевиктердің өз халқына қарсы жасаған қылмысына бүгінгі Қазақстан Парламенті осылай баға беруі тиіс. Бұл сұрапыл қылмысқа осындай саяси баға берілген соң ашаршылық құрбандарына арнап Қазақстан Парламенті мен Үкіметі мұндай мемлекеттік шараларды қолға алуы керек деп білеміз» деп 8 тармақтан тұратын шаралар легін ұсынды.

	Ең бастысы, ел зиялылары онда жыл сайын атап өтіліп жүрген «31 мамыр. Саяси қуғын-сүргін құрбандарын еске алу күні» өзінің бастапқы (90-шы жылдары) Қазақстан Парламентіне ұсынылған атауы, яғни «31 мамыр. Ашаршылық және саяси қуғын-сүргін құрбандарын еске алу күні» болып қайта қалпына келтірілуін сұрады.

	Сол сияқты бұл күні «Еліміздің барлық мешіт-шіркеулерінде оларға арналып Құран оқытылып, еске алу шаралары өткізілсе» деді ел зиялылары.

	Жоғарыда айтып өткендей конференцияға қатысушылар Астана мен Алматы қалаларында ашаршылық және қуғын-сүргін құрбандарын еске алатын мемориал-кешендер салынса деген ұсыныс айтып отыр. Бұл жерде асығыстыққа жол берілмей, Еуропадағы холокост кешендерін салу тәжірибесі зерттеліп ескерілуі керектігі айтылады. Ел зиялыларының ойынша, бұл кешендерді танып өскен жас ұрпақ Қазақстанның нәубетті тарихын көзбен көргендей, мол патриоттық тәлім-тәрбие алатындай болуы тиіс. Бұл кешендер шетелдік туристер үшін де ұлтымыздың ақтаңдақ тарихынан мағлұмат алуы үшін керек.

	Төртінші тармақ еліміздің барлық облыс орталықтарында осындай ескерткіштердің бой көтеруі орынды деп көрсетті. Бесіншіден, осы ашаршылық апаттар тарихын мектептерге арналған оқулықтарға енгізу қажеттігі сұралады. Және тарихшылар, мұрағат қызметкерлері, жалпы ұлтын сүйген кез келген азамат ашаршылық жөніндегі ауызша және жазбаша мәліметтерді жинап, зерттеулерін тоқтатпауы керек.

	Миллиондаған халқымызды қырған саяси нәубеттің бағасын беріп, құнын сұрай алмау бүкіл халықтың бетіне шіркеу болары сөзсіз. Жылына бір рет ашаршылық құрбандарын еске алып, азалы күн жасамай, тірілердің тірлігі алға баспас, тәуелсіздігіміз тұғырлы болмас. Әйтпесе, қазір 40 миллионға жетіп, қылымыз да қисаймай, тіліміз де шұбарланбай отырар ма едік!..

	Міне, бір ғана сауалдың қасіретті жауабы осындай болды.





Біз де осы имандылыққа келеміз




	Осы Түркия сапарында болған бір оқиға мені көп ойға салды. Алма бақтағы кешкі аста мені қатты тебіренткен мына бір жайт еді. Бізден жиырма қадам жерде кәсіби мерекені тойлау үшін 50 шақты түріктің тепсе темір үзетін жастағы атпал азаматтары жиналып, әңгіме-дүкен құрып, ән айтып отырды. Кешкі салқында алма бақта жиналған бір қора еркек, арасында бірнеше ғана әйел адамы, тамаша демалыс жасады. Арасында біздің тілімізбен айтқанда, Алғыс хат, мүмкін Құрмет грамотасы болар, марапаттаулар да болды. Дастарқанның ресми бөлігі біткен соң отырыс иелері бірігіп түріктің біресе мұңды, біресе рухты өлеңдерін айта бастады. Кешкі салқында алма бақта әуелеген 50 шақты еркектің қоңыр дауысы ерекше естіледі екен. Бір кезде түріктің мұңды ғазалы «Үскі дара» да шалқыды.

	Мен бір уақытта осыншама ер-азамат мерекелік дастарқан басында жиналып тұрып, бір ауыз ішімдіктен татып алмағандарына таң қалып, жиналғандар қандай мамандық иесі екендігін сұрасам – полиция қызметкерлері болып шықты!

	Сол сәтте қазақ халқының неге аз екендігін сұраған түрік әкіміне кеңес үкіметі таңған ішкілік қасіретін де айтып бергім келген. Бірақ қажеті қанша?!

	Тәубе, бірақ біздер де имандылыққа бет бұрып келе жатырмыз. Жылдар өте келе қазақтың арда азаматтары да толайым осы тозақтың шеңгелінен шығатын болады!





Төрт ғасыр жайқалған шынар ағашы




	Түркияның Бұрса дейтін қаласында 400 жылдан астам жасаған шынар ағашы бар екен. Түрік ағайындар ғана емес, күллі мұсылман баласы киелі деп есептейтін осы ағашты көруге біз де бардық. Бір де бір бұтағы қурамай, жайқалып өсіп тұр. Бұл ағаштың түбінде отырып тілеген тілек орындалады деп есептелінеді. Көлеңкесіне қойылған үстелдерде адамдар демалып, түрлі жемістерден дәм татып, әңгіме-дүкен құрып отыруды дәстүрге айналдырған. Осман империясынан бастап талай алмағайып заманды бастан кешкен ағаштың көлеңкесі адамды ауызбен айтып түсіндіруге келмейтін ерекше бір күйге бөлейді. Бұл ағаштың көлеңкесінде осы төрт ғасырда кімдер дамылдамады екен?!

	Біз де бос сәкіге жайғасып, жемістерге тапсырыс бердік. Мұнда, әрине, ешқандай ішімдік ішілмейді. Және осындай ой ешкімнің миына кіріп-шықпайды да. Түрік елінде де талай жеміс дарақтары өседі. Ал жаңағы шынар ағашы көлеңкесімен-ақ талай жергілікті тұрғынды асырап отыр. Жақын маңдағы ауылдардың адамдары осында келіп алма, жүзім, шабдалы сатады. Ішінде біздің жақта өспейтін жемістер де бар. Киелі ағаштың айналасында туристік қызмет те жолға қойылған.

	Мен елге келген соң осы ағаш туралы айтып едім, білетіндер біздің Жаркент жақта (Алматы облысы), тіпті жеті ғасыр қатарынан өсіп тұрған шынар ағашы бар екендігін айтты. Сұрастырсам – ақиқат екен. Суретін тауып, тамашаладым. Бұл ағашқа да білетін адамдар барып, тәу етіп, тілек тілейтін көрінеді. Бірақ туған жерімізде дәл осындай қасиетті ағаш бар екендігін туристер түгілі өзіміздің де біле бермейтініміз өкінішті.





Алтын жұмыртқа табатын тауық немесе Премьер-министр Ердоған неге жылады?




	Осыдан бірнеше жыл бұрын Түркияның бес бірдей қаласын аралаудың сәті түскені бар. Бұл маңдайымызға жазылған ғажайып сапарлардың бірі еді. Жолымыз қалтасы көтеретін қазақтар ағылып жатқан түрік елінің жағажайлы қалаларынан емес, өндірістік қала саналатын Измиттен басталған-тын.

	Измит Қожаелі деген облыстың орталығы болып табылады. Қартепе (Қартөбе) деген ауданында болып, біздің Шымбұлақ сияқты шаңғымен сырғанайтын кешендерін көріп таңғалдық.

	Ал Бурса қаласындағы ХІІІ ғасырда Баязит сұлтан салдырған 24 күмбезді Ұлы мешіттің ғажайыптығы, сан ғасыр бойы саудасы үзілмеген Жібек базарының әңгімесі бір бөлек. Мұнан кәдімгі жібек құрттарын көруге болады.

	Содан Ялова, Бурсаны шарлап, Ыстамбұлға кемемен жеттік. Бұл қалада да мұнарасы айға асылған Айя София, Сұлтан Ахмет мешітін, Рим империясынан қалған жер асты бассейні, яғни су қоймасын, Топқапы сарайларын, гаремдер мен мұражайлардағы алтын-күміс, жаһұт жәдігерлерді көре-көре, таңғалудан да шаршап тұрған күніміз еді.

	Бізді бастап жүрген Мәлік Отарбаев деген қазақтың жақсы бір жігіті тағы бір жерге барып шықсақ деген ұсыныс айтты. Бес күн бойы аспан мен жердегі, судағы көліктің барлық түрімен сапарлатып келе жатқан біздің ойымыз енді ешқайда бармай, қонақ үйге барып дамылдау еді.

	«Ол жерді көрген де арманда, көрмеген де арманда. Сол мұражайды көргенде бұл елдің Үкімет басшысы Режеп Тайып Ердоған да жылаған» деген Мәліктің бір ауыз сөзінен кейін, көп саудаласпай, өз ықтиярымызбен Ыстамбұлдан сырт жатқан жерге қарай бастап кеттік.

	Келген жеріміз – бір қарағанда екі қабатты кәдімгі кішігірім дөңгелек ғимарат. Біртіндеп ілбіп кіріп, билет алдық. Алдымыздағылар екінші қабатқа қарай көтеріле бастады. Біз соңындамыз. Бір кезде екінші қабатқа бірінші болып табаны тигендер шу ете қалды. Эмоциясын жасырмайтын Мәдина Сәдуақасова мен актер Азамат Сұрапбайдың қуанғаны мен қорыққаны белгісіз ерекше шыққан дауыстарынан кейін біздер де ұйқыдан оянғандай, серпіліп, екінші қабатқа жүгіре шықтық.

	Осы сәтте таңғалғанымызды көрсеңіз ғой! Біз адамның қиялы мен талантының шексіздігіне таңғалған болатынбыз. Біз 1453 жылы 29 мамырда осман түріктері Константинопольді қалай жаулап алып жатқанының үстінен түсіппіз. Жан алысып, жан берісіп жатқан шайқас. Ұшқан садақ, гүрсілдеген оқ пен от. Батыс жақтан теңізбен келген кемелерден Константинополь қорғандарына қарай ұмтылған жауынгер түріктер тірі сияқты.

	Кешегі Константинополь атанған Византия империясының астанасын осман түріктері 1453 жылы жаулап алған ғой. Осыдан кейін Шығыс Рим империясы күйреп, орнында Жерорта теңізінің оңтүстігінде қаншама ғасыр түріктер салтанат құрып келе жатқаны тарихқа аян.

	Айналасы 38 метрлік диаметрде шынайы экспонаттар болса, әрі қарай ол суретпен ұластырылған. Суретшілер кішігірім ғимарат ішінде бояудың құдіретімен тарихты тірілткен. Түркияның ең талантты суретшілерінің армиясы айлап-жылдап жатып, осы панорамалық музейді жасапты. Қылқалам шеберлерінің ғаламаттығы сонда – кәдімгі шын соғыстың ортасында тұрғандай сезімде боласыз. Қаңғып келе жатқан бір садақ сізге тиіп кететін секілді.

	Бұл мұражай Ескі Топқапы сыртындағы Константинопольге дәл шабуыл басталған жерде тұр. Жоғарыда атап өткендей, айналасы 38 метрлік диаметрде нағыз соғыс қарулары мен басқа да сол заманға тән әскери қарулар бар. Дәстүрлі Осман әскери маршы ойнап тұр. Янычарлардың атой салған үні, зеңбіректердің гүрсілінен құлақ тұнады.

	Айтқандай, бізді бастап жүрген Мәлік Отарбаев Мұхаммед пайғамбардың хадистерінен келтірілген сөзді аударып берді. Музейдің бірінші қабатында «Константинополь міндетті түрде алынады. Оны жаулап алған әскерлер қандай керемет әскерлер! Оны жаулап алған қолбасшы қандай керемет қолбасшы» деп жазылып тұр.

	Бес бірдей теңізге жағасы ұласып жатқан жұмақ сынды бұл шаһарға кімдер көз тікпеген. Көздің құртындай болған сұлу қалаға қай мемлекет иелік еткісі келмеді дерсіз. Бес қаруы барлық кезде сайлаулы Константинопольді жаулап алу көп жауына нәсіп етілмегенімен, 19 жасында Фатих сұлтан Мехметке бұйырған жоқ па?! Осы тарихтың бәрі оянып кеткендей панорамалық мұражайды өзі сайрап тұр.

	Бұл мұражай Түркия Үкіметінің басшысы Режеп Тайып Ердоғанның қатысуымен 2009 жылдың 31 желтоқсанында ашылған. Panorama 1453 Тарихи музейі деп аталатын ғажайып ғимарат орнында бұрын автовокзал болыпты. Қазір мұражай айналасы бұрынғыдан да жақсы абаттандырылған. Бұл жобаны жүзеге асыруға 1 млн еуро жұмсалған. 8 суретші 2005 жылдан бастап 2008 жылға дейін үш жыл тынымсыз салған. Мұражайда ресми деректерге негізделген 10 мың кескін бар.

	Бүгінде жылына мұнда келушілер саны шамамен 900 мың, кейде 1 млн адамға жетіп жығылады, дейді түрік ағайындар. Осы жолдарды жазып отырып, биыл соңғы үш айда 400 мың турист келгенін анықтаудың сәті түсті.

	Мұражайды көрген адам бастапқыда он секундтай таң-тамаша болып, аңтарылып тұрып қалатындығына мұндағылар үйренген.

	Қазіргі 3D форматымен түсірілген киноларды білеміз ғой. Көне замандарда-ақ осының құпиясын білген қылқалам шеберлері жеткілікті. 3 өлшемді бейнелеу өнерінің жауһарлары қазіргі заманнан табылады десек, оның айшықты мысалының бірі – әлемдегі ең ауқымды осы панорамалық мұражай.

	Туризмді табыс көзіне айналдырамыз, елдігімізді паш етеміз, тарихымызды ұлықтаймыз дейтін біздің халық үшін де осындай панорамалық мұражайлар салынса екен деген тілек ойға тыным бермейді.

	Оңтүстіктегі Шәуілдір жақта Отырар қаласының орны бар. Төбешік болып тұрған осы қаланы көз алдымызда қайта тірілтіп, бір кезде бұл кеңістікте бабаларымыздың өркениеті салтанат құрғанын талантты қылқалам шеберлері кейінгі ұрпаққа сыйға неге тартпасқа? Бұл мәселені бірден қаржыдан бастаудың қажеті жоқ сықылды. Ол мұражайға орасан қаражат кете қоймас. Ыстамбұлдағы екі қабатты кішігірім ғимаратты ғажайып етіп тұрған – ішіндегі ғаламат мазмұны мен дарынды суретшілердің қылқаламының ізі.

	Бұл ұсыныстан кілтипан табылатын болса – тарихи оқиғаның астарында ғана болуы мүмкін. Себебі, түріктер Константинопольді жаулап алды. Византия империясын қиратты. Ал біздің ата-бабаларымыз бір сатқынның кесірінен Отырарда жеңілді. Алайда, бұл да тарихтың ақиқаты. Тегі, біз үшін мұндай панорамаға Аңырақай шайқасы көбірек үйлесетін секілді.

	Дегенмен, біздің мақтанышымыз – талай алмағайып пен аласапыранды бастан өткізген халқымыз, тарихтың бар теперішіне төтеп берген ұлтымыз өз тәуелсіздігін тұрлаулы еткен күнге де жетті. Ал бұл жолдың даңғыл болмағанын кейінгі ұрпаққа үлгі етудің бір тетігі болса, онда ол осындай панорамалық мұражайлар болар еді.

	Өйткені, талай тарихи жәдігерлеріміз ашаршылық, саяси қуғын-сүргін, соғыс, одан қала берді бодан болған жылдары ұстағанның қолында, тістегеннің аузында кетті. Осының салдары біздің көп мұражайымыздағы экспонаттарымызды жұтаң етіп тұрғаны жасырын емес...





Виктория шыңы




	Жұмыр жердің бетінде қаншама ғажайып елдер, ғибратты адамдар, көрікті мекендер мен табиғаттың тылсым құбылыстары бар. Жаратқан иеміз тек көруге жазсын. Азды-көпті журналистік ғұмырымызға бұйырған жердің бірі Гонконг қаласы болатын. Әлбетте, туристерге табаны тиген елдердің көрікті жерлерін емін-еркін аралауға мүмкіндік бар. Ал біз сияқты уақыты тығыз жандар биік үйлері көк тіреген осынау елге келе қалсақ, ең болмаса, Виктория шыңына шығуы керек екен. Бір қарағанда, бұл шың туралы айтатын да түк жоқ сияқты. Бірақ көру керек.

	Әйтпесе, құзар шыңдары мен ойпаттары толып жатқан Қазығұрт пен Өгем тауларының арасында өскен тау қызына бір төбе таңсық болып па?! Одан қала берсе Алатаудың баурайындағы Алматыны алақаныңа түгел салып беретін Көктөбеміз бар.

	Айтқандай, Түркияның Қожаелі деген өлкесінде Картепе (Қартөбе) деген біздің Шымбұлақ сияқты мұзарттары қысы-жазы қарға оранып жататын керемет тау-шаңғы кешенін көрудің сәті түскен. Алайда, ол кезде Картепеге ағылып жатқан адам көрмеген едік. Сірә, мұнда көбінесе кәсіпқой шаңғышылар мен ауқатты еуропалықтар демалатын сияқты.

	Дегенмен, Виктория шыңының осы төбелерден бірнеше ерекшелігі бар. Біріншіден, жылына орта есеппен биігіне 6 млн турист көтерілетін төбе туризмге тиынды шелектеп төгіп отыр. Екіншіден, бұл шыңның басына 1888 жылы салынған трамвай-фуникулермен шығуға болады. Үшіншіден, жалпы, бұл төбеге үш түрлі жолмен: трамвай-фуникулермен, автобуспен, жаяу айналма жолмен шыға аласыз. Ең қымбаты да, қызығы да, жеделі де Гонконг тарихының бір бөлігі болып трамвай жолы жатыр. Ал жаяу жолмен шығатын 3,5 шақырымға созылатын бұл жолды кейде спортшылар еңсереді. Бірақ көрінісі өте әдемі, мистикалық кинолардағы сияқты ирелеңдеген жолдары бар, тропикалық түрлі ағаштарға көмкерілген десе-ді.

	Не десек те, Виктория шыңы Гонконг аралының ең биік нүктесі әрі ең көрікті жері саналады. Ал туристер лық толы трамвай-фуникулерді сонау 1888 жылы төбеге сүйреп шығару үшін қаншама техника, тросс қажет болды екен десеңізші.

	Жылдың төрт емес, үш-ақ мезгілі болатын Гонконгқа біз муссондық жаңбырлар маусымында келген екенбіз. Әлсін-әлсін дамылдап барып, күндіз-түні төпелей беретін нөсерге жергілікті халық әбден төселіп те алған. Құрғақ қонақ үйден далаға шықсаң, тура буы бұрқыраған моншаға кіргендей боласың.

	Төбесі көкке шаншылған, алды 100 қабаттан асатын, басын бұлт шалған ғимараттар Гонконгті кәдімгі құрлықтағы Қытайдан даралайды. Бұл да түсінікті. Ғасырдан да астам кезеңде Ұлыбританияның боданында болған, мемлекет ішіндегі мемлекет әлі де өз дербестігін жоймай отыр. Гонконгтің «Тұманды Альбион» деп ауызекі тілде айтыла беретін Лондонға ұқсайтын тұсы көп. Климатынан да бөлек, мәдениеті, әлеуметтік тіршілігі, қала берді өмір салты да ағылшындардан көп жұғысты болған. Жаңбырлы маусым басталғанда, бұлар да қолшатырларын тастамайды.

	Гонконг – бұл Оңтүстік-Қытай теңізінің екі жүз алпыс аралы. Қытайдың арнаулы әкімшілігі бар ауданы. Бұл ірі халықаралық қаржы орталығы, құс тұмауы эпидемиясының ошағы, Шығыс пен Батыстың үйлесімділік синергиясы, Аспанасты елі мен Британ империясы дәстүрлерінің астасуы, әлемдегі миллионерлер мен миллиардерлерді барынша көп тоғыстырған қала. Гонконгта Брюс Ли мен Джеки Чанның кіндік қаны тамған. Бұл төбесі көк тіреген ғимараттары түнде алып шамдалдарға айналатын қала. Яғни, заманауи технологиялардың ордасы.

	Бұл қалада қоғамдық көліктердің қозғалысы өте тиімді үйлестірілген. Бәрін қамтитын МТR рельстік метро желілері, трамвайлар, автобус бағыттарының өрмегі, паром қатынастары адамдар тұратын бүкіл аралдарды жалғап тұр. Бұл табиғаты мен сәулеті ғажайып үндескен мекен. Мысалы, тура Мәскеу қаласының аумағындай қалада 7 млн халық тұрып жатыр. Бірақ оның төрттен бір ғана бөлігінде алды жүз қабаттан асатын құрылыстар салынған, қалған жағын табиғат жаратқан күйінде – саябақтар, демалыс орындары мен қорықтар алып жатыр. Тропикалық климаттың құдіреті ғой, қайда көз салсаң да көк майса ағаштар жайқалып тұр.

	Сонымен, Виктория шыңы Гонгконг аралынан 552 метр биіктікте орналасқан. Шыңға күндіз барсаң да, түнде барсаң да жарты шақырым төменде жатқан қала керемет болып көрінеді. Тек тұманды күнге тап болмасаңыз болғаны. Олай бола қала, онда трамваймен көтеріліп, ығы-жығы туристердің арасында туысқандарыңызға түрлі тәбәріктер сатып алып, кейін қайтасыз. Мұнда ауа райы сәт сайын құбылып жататын сияқты. Сәтін салып, аспан шайдай ашық болған кезде төменде жатқан қала алақанға салғандай әдемі көрінеді. Бұлтсыз түнде де солай, төбесі көк тіреген мыңдаған биік ғимараттардан құралған Гонконг панорамасы жарық шамдармен нұрланып, көз қуантады. Қаланың туристер тамашалайтын алаңы «Аспан террассасы» деп аталады. Бұл жерде арнайы тілек жазып қалдыратын жүрек мүсінді орын бар.

	Ал трамвайға отырған туристердің көпшілігі фуникулердің оң жағына немесе алдыңғы орындықтарына жайғасуға ұмтылады. Өйткені, оң жақта қала суреті жатыр. Ал алдыңғы жақтағылар осындай биік шыңға трамвайдың қалай шығатынын көргісі келеді. Шыңға Ұлыбританияда 63 жыл 7 ай бойы билік құрған Виктория патшайымның аты берілсе де, жергілікті халық оны жай «Шың» деп қана атайды екен. Сол сияқты бұл биіктік көбінесе Маунт-Остин деген атпен әйгілі.

	Егер бұл шыңның басына демалыс күндері шығатын болсаңыз, ұзын-сонар кезекке тұруға тура келеді. Трамвай әр он минут сайын қатынаса да, халық ығы-жығы. Шыңға шыққан соң қаланы тамашалайтын панорамалық алаң орналасқан Peak Tower-де толып жатқан дүкендерге тап келесің. Мұнда сувенирлердің неше түрі жетіп артылады. Туристердің барлығы да осы саяхатты есінде сақтап, жақындарына сый-кәде жасау үшін сауданы қыздыра түседі. Әйтпесе, сол бұйымдардың көпшілігі төмен жақта жарты бағасына арзан. Дегенмен, естелік бұйымды әйгілі Виктория шыңының басында сатып алдым деген аты бар ғой.

	Бұл жерде арнайы бас сұға кетуге болатын жер – «Мадам Тюссоның балауыз мүсіндер музейі». Арзан емес. Бірақ балалар мен зейнеткерлерге жеңілдік жасалған. Мұнда жүздеген экспонат бар. Туристерді міндетті түрде гонконгтық «Джеки Чан» қарсы алады. Бірақ шығыс жекпе-жек өнерінің хас шебері, атақты актермен өз фотоаппаратыңызбен суретке түсе алмайды екенсіз. Ақысын төлесеңіз музей қызметкерлері өз аппараттарына түсіріп, жақтаушаға әдемілеп салып береді.

	Әрі қарай әлемдік элита сізді күтіп тұр. Бред Питт, Анджелина Джоли, Мадонна, Барак Обама, Дэвид пен Виктория Бекхэм дейсің бе, қайсысымен құшақтасам десең де өзің білесің. Әрине, белгілі бір шеңберде. Айтпақшы, әрбір мүсіннің тұсында сол персонажға сай атрибуттар жасалған. Мүсіннің заманы мен киіміне қарай сайланып, суретке түссеңіз болады. Мысалы, теңіз қарақшыларының киімдерін киіп, пираттардың кейпіне ене аласыз.

	Құс қанаты талатын биіктікте басқа да қызықтар бар. Әркім қалтасына қарай қыдырады. Қымбат мейрамханалардан, ортанқол дәмханалардан да теңізден табылатын түрлі-түрлі дәмді тағамдар табылады. Балалар ойнайтын алаңдар да бар. Бірақ кезінде Маунт-Остиннің төбесінде тек қана ағылшын ауқаттылары мен жоғары лауазым өкілдері өмір сүрген. Қарапайым қытайлықтарға қаланың ең беделді ауданында тұруға рұқсат етілмеген.

	Бізге «Peak Tower» кешенінің бір қабатында «Ripley’s Believe It or Not!» («Қаламасаң – сенбе») деп аталатын ерекше бір мұражай бар екендігін айтқан. Мұндағы адам ақылына сыймайтын 450-дей ғажайып бұйымдарды саяхатшыл журналистер жинаған екен. Өкінішке орай, оны аралап жүруге біздің уақытымыз тығыз болды. «Peak Explorer Motion Simulator» – арнаулы симуляторы да қызық, оның көмегімен қалаға виртуалды саяхатқа шығуға болады. Мысалы, сонау 1955 жылы Кларк Гейблдың қатысуымен түсірілген «Солдат удачи» фильмінің басы мен аяғы Шыңға шығаратын осы трамвайда түсіріліпті.

	Қысқасы, Гонконгқа жолыңыз түсіп, бір ғана жерді аралайтын мүмкіндігіңіз болса, онда – Виктория шыңына шығыңыз. Егер бұл қаланың көп жерін көргіңіз келсе, онда Виктория шыңынан бастаңыз. Ал мен Виктория шыңын есіме алған сайын қуанамын. Өйткені, біздің де Көктөбеміз, Шымбұлақтағы ертегідей қарағай, самырсындарға оранған шатқалдарымыз бар.





Кітап




	Осы уақытқа дейін біздің бабаларымыздың жазба мұраларына қатысты ауызша айтылып немесе биттің қабығындай кітапшамен шектелген қыпшақ жазба мұралары шын мәнінде аса бай тарихқа ие екені аян. Сонау 2003 жылы «Қыпшақ жазба мұралары» деген құнды зерттеу жарық көрді.

	Майда әріптермен терілген, 1084 беттен тұратын алғашқы томның салмағы сенсеңіздер – 3,5 келі тартады. Осынау құнды еңбектің авторы ғылыми ортада жанкешті еңбекқорлығымен абыройға бөленген отандасымыз, филология ғылымының докторы Александр Гаркавец еді.

	Тағдырдың талай теперішін бастан өткеріп, тарихтың қатпарларында көмескіленіп қалып кеткен түркі халықтарының түрлі болжамды жазба тарихы ғылымға адал берілген осы бір оқымыстының арқасында анық деректер дәйектелген-ді. Бір ғасырларда Алтай мен Дунайға дейінгі аралықта салтанат құрған біздің ата-бабаларымыздың тілі және оның жазба тарихы туралы Александр Гаркавецпен бүкпесіз сырласа отырып: – Қазір кітап бастырып шығару таңсық емес. Қолына қалам ұстаған екінің бірі ойына келгенін іске асырып, кітап жазып жатқанына сіз ғалым ретінде қалай қарайсыз? – деп қалдым.

	– Меніңше, өте дұрыс. Ата-баба, әке-шешелерін ұлықтап, жазба мұра жасап жатқандарды барынша құптаймын. Мысалы, армян әріптерімен жазылған қыпшақ жазба мұраларында бір жігіт сонау бір ғасырларда: «Пәлен айдың пәлен күінде мен үйлендім…» деп бастап, өзінің тойын суреттеп шығады. Сол жазбаларға қарап, сол замандағы олардың тұрмыс-тіршілігі, қай зат қалай аталғанын анықтауға болады. Бес ғасырдан кейін тарихта белгісіз бір пенденің жазғандары біз үшін алтын әріптермен жазылған Ұлы мұраға айналған жоқ па?! Қалай жазылса да кітаптар жазыла берсін, рухани байлық молая берсін! Уақыт керегін екшеп алады», – деп жауап берді ғалым ағамыз.





Сүйексіз шабдалы




	Сол жолы белгілі оқымысты Александр Гаркавецпен сұхбаттаса отырып, сүйексіз шабдалы, сүйексіз алхор өсірудің құпиясы туралы сөйлестік. Александр Николаевич ерінбей-жалықпай отырып, жоғарыдағы жемістерді сүйегінен қалай айырудың жолдарын түсіндірген-ді. Өз дінінен айырылып басқа бұтамен будандастырылған жеміс араға жылдар салып, сүйегін де жоғалтатын көрінеді. Ал біздің дініміз тіліміз емес пе?! Айтқандай, әңгіме қалай басталып еді?

	– Александр Николаевич, сіздің ғылыми еңбегіңізді ақтарыстырып отырып, қаншама құнды мағлұматтарға тап келіп, соның бәрін оқып шығуға тек адамның төзімі керек екенін көріп, қайран қалғанымды жасыра алмаймын. Ал оны уақыттың қойнауларынан суырып алып, зерттеп, кітап етіп шығаруға сіздің қанша ғұмырыңыз кетті? Алғашқы томның ғаламтордағы мазмұнында 3 млн 700 мың әріп бар екен…

	– Сіз қалай ойлайсыз, үйдей болып үйіліп жатқан шөмеле шөпті бір талдап сұрыптап шығуға бола ма, адамның оған төзімі жете ме? Егер кісі соны алдына мақсат етіп қойып, шындап кіріссе мақсатқа жетеді екен! Бұл ғылыми еңбектің үстінде 30 жыл еңбектендім. Алайда, ол әлі де біткен жоқ. Алда екінші том күтіп тұр (Бұл 2003 жыл болатын). Тарихтың түбіне жеткен адам бар ма? Мені ендігі жерде мұнан да күрделі жұмыс күтіп тұр. Бұл еңбекте де көне қыпшақ тіліндегі жазба ескерткіштердегі мәтіндердің мазмұнын түсіндіріп қою аз, мұнда да бірде-бір сөз, бірде-бір сөйлем құрамы, грамматикалық формасы қалт жіберілмеуі керек. Осы еңбекті толыққанды аяқтау үшін маған бәрінен де бас тартуға тура келуде. Тіпті, балаларым мен немерелерімнің немен айналысып, қалай өсіп жатқанынан да хабарсызбын. Демалыс, мереке дегенді ұмытқалы қашан? Дәл қазір картотекамда жатқан 140 мың мәліметті компьютерге көшіруім керек. Өмір өзінше өтіп жатыр, ал мен ХVІ–ХVІІ ғасырларда өмір сүріп жатқан сияқтымын.

	– Көп жылдар бойы ғылымнан өзгемен айналысуға мұршаңыз келмесе қалай күн көріп жатырсыз?

	– Мәселен, мына техникаларды сатып алу үшін (профессордың үстелінің үсінде екі бірдей компьютер тұр – бірі кәдімгі үстелге қоятын, екіншісі өзімен алып жүретін портативті – А.Е.) және ғылыми жұмыстармен басы бүтін айналысуға мүмкіндік алып, оны аударып, жарыққа шығару үшін баспахана бизнесімен көп айналыстым. Сонымен қатар, Алматыда украин тілінде жарық көретін басылымды 6 жылдан астам уақыт бойы өңдеп отырдым. 11 жыл Украин Ұлттық орталығын басқардым. Сондай-ақ, «Приазовья ұрымдары: тарихы, тілі ертегілері, жұмбақтары, мақалдары, түркі тілді гректердің мәтелдері» атты кітапты жинастырып, жарыққа шығарып, олардың сөздігін жасадым, қазір қырым татарлары менің төрт оқулығым бойынша өздерінің ана тілдерін оқып жатыр.

	Есіңізде болса, 1995 жылы таратылған Жоғарғы Кеңестің депутаты да болдым. Сол жылдар «Қазақстан Республикасындағы тілдер туралы» Заңға менің тікелей қатысым болғандығымен есімде сақталады. Ол заңды жасау үшін жасақталған жұмыс тобының мүшесі бола отырып өз қолыммен оны бес рет қайта жазып шықтым. Сол кезде мен заңды құрастырып қою аз, яғни тілге қан жүргізудің қажеттігін түсіндім. Дәл осы арада «Қыпшақ жазба мұралары» өзіміздің тілдік қорымызды қайта қалпына келтірудің қайнар көзі болып табылады, ол біздің бөлініп қалған тарихымыз, анығырағы біз өзіміз одан алшақтап кеткенбіз.

	– Украинада туып-өскен сізге дәл түркологиямен айналысуға не түрткі болды?

	– Шынында да не түрткі болды? Әрине, мен Украинада туылдым. Менің студенттік жылдарым 60-шы жылдарға тап келді. Бұл кеңес үкіметінің дүркіреп, адамдардың миы алжаса бастаған тұс еді. Жастар сол кезде саясатпен, тарихпен белсендірек айналыса бастады. Кеңестік Одақ бізге алып империя болып көрінетін. Алайда, көп ұлтты украин, қазақ, кавказ секілді кеңес үкіметі адамдарының көкейінде неге өз ана тілдерінің қызмет ауқымы орыс тіліндей кең емес деген көкейкесті сұрақ тұратын. Сонымен, хрущевтік кезеңде жібіген тоң, артынша қайта қатайды. Ал мен істейтін ғылыми мекемеде таңдау түскен тақырыпқа ешкімнің дауы, билік тарапынан ешқандай наразылық болмауы тиіс еді. Қысқасы, мен Львов және Каменец-Подольскіде тұрған кішкентай диаспора – қыпшақ тілді армяндарды таңдадым.

	Бұл Украина Ресейге қосылғаннан кейін ХVІІІ ғасырда өмір сүруін тоқтатқан аз халық. Мен осыны мысалға ала отырып кеңес үкіметінің тәжірибесінде көптеген халықтардың тілі қолданудан неге кете бастағанын зерттеп көрмек болдым. Неге көптеген ұлттардың мықты жазушылары өз ұлты үшін ұмыт болып, орыс тілінде шығармалар жаза бастады? Қыпшақ тілді армяндардың жазба ескерткіштерін ресми түрде ғылыми әдістерді қолдана отырып қазбалауға көштім. Менің ұстанған бағытым өзін-өзі ақтады. Бұл құрылым жағынан ешкімге ұқсамайтын, рухани жағынан аса бай этнос болып шықты. Ал сол кезде әркім өз тарихымызды терең зерттеу билік тарапына құпталған жоқ. Енді міне, ғалымдар үшін ғажайып еркіндік туды.

	– Сонымен, қолымызға тиіп отырған «Қыпшақ жазба мұралары» тағы қандай тарихи құндылықтардың басын құрайды?

	– Көне қыпшақ жазба мұраларында не жоқ дейсіз! Мына кітапқа бес бірдей Псалтырь енген. Оны Еуропада Қасиетті хатты аударушыларды өртеп жатқан кезде біздің бабаларымыз қыпшақ тіліне түгелімен аударған. Тамаша аударма. Армян әріптерімен қыпшақ тілінде 110 жазба ескерткіш бар. Сол Львовта әлемдегі бірінші қыпшақ кітабы басылып шыққан, ол кәдімгі адамдарға арналған дұғалар. Бұл кітаптың басылғанына 15 жылдан соң 400 жыл толады.

	Аталған жазба ескерткіштер ғылымның көп саласын қамтиды: медицина, алхимия, астрономия, астрология, селекция және т.б. Қысқасы, қолыңыздағы еңбекте жоғарыда аталған бес Псалтырьден басқа, апостол Павелдің барлық жолдаулары, 9 дұғалар кітабы, әулиелердің тіршілігі мен өмірі туралы екі жинақ, 3 іс жүргізу кодексі, дидактика жөніндегі шығармалар, Құдай туралы ғылым, дін тарихы, астрология, күнтізбелер, медициналық жазбалар, түрлі сот хаттамалары мен құжаттар, ХVІ–ХVІІ ғасыр сөздіктері мен басқа да толып жатқан жазба ескерткіштер зерттеледі.

	– Тілі ешқандай халықтардың тілімен туыспайды деп есептелінетін армяндар, соның ішінде украин армяндарын қыпшақ тілін меңгеруге, яғни ғасырлар бойы осы тілде сөйлеуге не мәжбүрледі екен?

	– Түркі тілдерінің негізгі бөлігінің түп тамыры – қыпшақ тілінде осыдан 700 жыл бұрын Алтай мен Дунай арасын мекендеген халықтың бәрі сөйлеген. Тіпті, Сұлтан Бейбарс билеген тұста бұл тіл Мысырда да қолданыста болғаны ақиқат.

	Алтын Орда дәуірлеп тұрған кезде қыпшақ тілін білмеген адамға еуразиялық кеңістікте күн көру қиын болған. Бұл тіл сол замандарда үлкен байланыс құралына айналады. Жазба ескерткіштердің бірінде Кефеде тұратын бір саудагер баласына бүкіл ісін мирас етіп, Ұлы Жібек Жолында саудамен қалай айналысу керектігін үйрете келе, ұлына былай деп жазады «Жібек Жолына керуеніңмен аттанбас бұрын алдымен сақалыңды өсіріп, шашыңды тақырлап алып, қызметші мен екі күң жалдап және қыпшақ тілін үйренуге тиістісің...». Қыпшақ тілінің маңызы қандай болғаны осыдан-ақ аңғарылмай ма?!

	Ал қыпшақ тілді армяндарға келсек, деректер былай дейді. Давид патша орта ғасырларда грузиндер мен армяндарды билеп тұрған тұста 40 мың қыпшақты жалдамалы жауынгер ретінде алдырған. Сол әскерилер Кавказда тұрақтап қалған. Қазіргі қарашай, балқар, құмықтар солардың ұрпақтары болу керек. Қыпшақ диалектісі әзірбайжандарда да бар.

	Міне, сол қыпшақ тілі шығыста қазақ, қарақалпақ, ноғай, қырғыз тілдерінің және өзбек тіліндегі қыпшақ диалектісінің негізі. Ал батыста да көптеген тілдер осы топқа кіреді. Қыпшақ тілінің сонау Мысырға дейін жетіп, Бейбарс бастаған мәмлүктер жеңіп, билік басына келгеннен кейін, 1517 жылдан бастап 1811 жылға дейін үзіліссіз билегені тарихтан белгілі. Осы кезде Мысырда қыпшақ тілі араб тілімен тең қолданылған.

	Қыпшақ тілінде ең бірінші жазба ескерткіш ХІІІ–ХІІ ғасырларда-ақ дүниеге келген. Ол – «Кодекс Куманикус». Ол 164 беттен тұратын дәптер. Жеті беті таза парақ. Бұл құнды ескерткіш қазір көпшілікке кеңінен танымал болғанымен, оның ішіне енген деректі материалдарды кәдеге асырып, онымен тікелей айналысып жатқан адам жоқ.

	– Осындай Ұлы тіл ұлтаралық байланыс құралы болудан неге қалды? Неге үлкенді-кішілі көптеген халықтардың тіліне шашырап кетті?

	– Осы Еуразия аймағына татар-монғол шапқыншылығынан кейін алып мемлекет құлады. Бірі бірімен экономикалық, мәдени жақтарымен байланыс жасап отырған қалалар күйреп, жалпы қыпшақ мәдениеті жойылды. Кішкентай бөліктерге шашырап кеткен ұлыстардың өз тілдері жасақтала бастады. Жоғарыда қыпшақ тілді армяндар сол кездерде алдымен түрік селжүктерінен Кавказдан Қырым мен Сирияға, одан кейін татар-монғолдарынан одан әрі Батысқа қашқан. Кейін белгілі болғандай, Қырым, Бессарабия және Украинаға қарай ығысқан армяндар сол қыпшақ тілді армяндар болып шыққан.

	– Қыпшақ жазба ескеркіштерімен қазір сізбен қатар айналысып жатқан адамдар бар ма?

	Бұл қазынамен бар болғаны дүниежүзінде санаулы адамдар ғана айналысқан және айналысуда. Францияда Жан Дени, Украина мен Ресейде Федор Корш, Агафангел Крымский және оның шәкірті Тимофей Грунин. Будапеште марқұм Эдмонд Шюц пен Иштван Вашари. Варшавада сексеннің сеңгіріне шыққан Эдвард Тиарский, Қазанда Искандер Абдуллин, Қазақстанда шәкіртім Сейсенбай Құдасов екеуіміз осы мәселемен айналысып жатырмыз. Мен енді өтірік көлгірсімей-ақ бізге құпиялау қыпшақ тілді армяндардың қалдырған мұраларының көп бөлігінің аударылып, жарыққа шығуына өзімнің тікелей еңбек сіңіргенімді мақтанышпен айта аламын. Дегенмен, осы жерде жоғарыда аталып кеткен ғалымдарға қарыздармын. Олардың кейбіреуі қазір о дүниелік болып кетті.

	– Бір қарағанда, тарихшылар мен филологтар үшін аса қызық тақырып болса да, қыпшақ жазба мұраларымен айналысып жатқан ғалымдар дүние жүзі бойынша неге саусақпен санарлық қана?

	– Себебі өте қиын. Біз әңгіме етіп отырған жазба ескерткіштерін аударып, олардың маңыздылығын түсіну үшін барлық аралас түркі тілдерін меңгеру керек. Және қыпшақ тілді армяндар өз жазба құжаттарында пайдаланған поляк, украин, латын тілдерін, бұлардан да бөлек аталмыш тақырыпты зерттеуші ғалым армян тілін де білуі тиіс. Ал армян тілі әлемдегі бірде-бір тілмен туыспайтынын айттық.

	– Өзіңіз әу баста айтып кеткен кеңес үкіметі тұсындағы қалыптасқан тіл мәселесінің зардабын өзге тілдердей қазақ тілі әлі де тартуда. Мемлекеттік тіліміздің мерейін асыру біз үшін көкейкесті мәселе. 30 жылдық оқымыстылық ғұмырыңызда тілді өсірудің немесе өшірудің қандай құпиясына қанықтыңыз?

	– Меніңше, қазіргі замандағы 10 миллионнан асатын қазақтарға басылым беттерінде, теледидар экрандарынан қазақ тілінің қажеттілігін арттыруға күштері жетпей жатқанын, осы мәселеде қауқарсыз екендіктерін айтып жылаудың түк те қажеті жоқ. Бұл, әрине, түк бітпей жатыр деген сөз емес. Дегенмен, келісіңіз, егер мен өз ана тілімді ауызша да, жазбаша да қолданбайтын болсам, менің балаларым оны қайдан біледі?

	Егер анасы ас үйде «екі қасық қант» деп жазудың орнына «две ложки сахара» деп жазатын болса, қызы ешқашан ана тілін қолдана отырып торт пісірмейтін болады. Бұл қарапайым заңдылық.

	Тілді қалай сақтап қалуға болады деген сауалға қыпшақ тілді армяндар тамаша мысал бола алады. Олар Украинадағы Галицко-Подольскіге келіп тұрақтағаннан кейін, Львов пен Каменец-Подольскіде олардың колониясын үш мың адам ғана құраған. Олардың барлық жазба ескерткіштерін зерттей келе, бөгде елде жүрген аз халықтың тілді сақтауы қиын болып барады дейтін бірде-бір дерегін таппадым. Ана тілінде дәріс беретін мектептерін де өздері қаражаттандырған. Осының арқасында 30 мың беттік жазба мұраларын қалдырған. Және сол бес ғасыр бойы Львов пен Каменецте әкімшілік билік талай өзгерсе де, сол жердің қожайындарын өздерімен есептесуге көндіріп, дәулетті тұрмыс құрған.

	– «Қыпшақ жазба мұраларының» ішінде, яғни мына біздің қолымызға тиіп отырған ауыр томда кәдімгі қарапайым елдің назарын аударарлықтай тағы қандай қызық дүниелер бар?

	– Қыпшақ тілді армяндар өте мықты ұлттық қауымдастық. Қыпшақ тілді армяндар кәдімгі армяндармен соттасу үшін Мхитара Гошаның «Заңдар кітабын» қыпшақ тіліне аударып, көптеген баптар енгізіп, өз мұқтаждықтарына сай екі іс жүргізу кодексін жасақтаған. Және оны олар поляк тіліне де аударған. Сол кодекстерде қазіргі қазақстандық құқық саласына қажетті нәрселер жеткілікті. Тіпті Қазақстанда Жерді жекеменшікке сатуға байланысты қаншама дау-дамай болды. Мәселен, қыпшақ тіліндегі сол кодекстерде жер сатылғаннан кейін сату туралы акті жеті жылдан кейін ғана толық күшіне енетіні айтылады. Осы жеті жыл ішінде сатушы немесе оның төрт атаға дейінгі тікелей туыстары алған ақшаны егесіне қайтарып, жерді өздеріне алып қалуға құқылары болған.

	Олар ғылыммен де терең айналысқан, мәселен, өте ізденімпаз А. Торосович дейтін саудагер жасыл райхан гүлін, сүйегі жоқ шабдалы мен өрік өсірудің әдісін бүге-шігесіне дейін баяндайды. Селекционер тәжірибесін сәтті тамамдай келе:

	«Құдай тексерілген» деп жазады. Айтпақшы, осы жазбалар бойынша Симиренко атындағы Қырым жеміс өсіру институты жасыл райхан, сүйексіз шабдалы, өрік өсіруді тәжірибеден өткізіп жатыр. Тіпті мұнда көне түркі тілдерінде жыл атаулары қалай аталғанынан бастап, 120 жыл ауырмай-сырқамай ұзақ өмір сүрудің құпиялары да бар. Мысалы оған 16 түрлі қоспа керек...





ЭССЕЛЕР





Көк тас




	Анамнан тым ерте айырылдым. Есімді білгенде басына көк тас қойдым. Құдайдың мына құдіретін қараңыз: жылда жаз сайын ауылға барғанда жолдың үстіндегі мазарды басып өтпей, шешемнің басына барып құран бағыштатушы едім. Көк тас қоятын жаздың алдында әдеттегідей анамның басына барып, құран оқытайын десем, ишан ата Ташкентке кетіп қалыпты. Содан Көлбай деген кісі құран оқып беретін болды. Шешемнің моласы шеткерірек болатын. Нағашы атамның басына қойылған Самарқанның көк тасы арқылы тауып алатынмын. Сол жолы Көлбай ата екеуіміз бүкіл моланы қырық айналып, Сәбден атамның моласын таба алсақшы. Ауылда қайтыс болған бүкіл кісілерге сәлем беріп шыққандай болдым. Мектептің директоры болған Амангелді ағай, бала кезімізде бірге ойнаған Дарханның моласы... Бәрі-бәрін көрсін деп, Алла тағала мені әдейі адастырғандай көрінді. Бір-бір төмпешік болып жатқан аруақтарды баса берген қайбір жақсы?!. Ақырында «осыдан кейін анамның басына көк тас қоямын» деген ой келуі мұң екен, қарсы алдымыздан нағашы атамның көк тасы шыға келді. Бұл жерді қанша шиырласақ та таппаған болатынбыз. Таңқалып, жерге тізерлеп отыра кеттім. Неге екенін білмеймін, сол сәтте бүкіл омыртқам күтір ете қалды. Көзімнен тоқтаусыз сорғалаған жасты көрмей-ақ, аңғарып тұрған Көлбай ата: «Жылама, балам, аруақтарға ауыр болады» деп сүрелерді оқи бастады. Ал мен келер жылы жазда малымды сойып, анамның басына көк тас қойдым. Шешем Ұлдардың (азан шақырып қойған аты – Тәжіхан екен) аруағы риза болды ма екен, содан кейін көп ісім алға жылжығандай болды.





Қараңғылықтан қорқамын...




	«Екі көз – екі жұлдыз маңдайдағы» деп Қасым ақын жырлайтындай, адамның қос жанары – шырағы емес пе?! Он екі мүшенің әрқайсысының орны бөлек болса да, дүниенің ғаламатын көрмей өтуден асқан қасірет жоқ шығар.

	...Осы менің бала күнімде нағашы әжемнің екі көзіне де ақ шел түсіп, ақырында су қараңғы болып көрмей қалды. Соқыр әжемді жетектеп жүремін, кей-кейде той-томалаққа апарамын. Өте бір талғампаз адам еді... Жалғанда сана-сезімі сайрап жатқан адамның зағип болып қалғаны жаман екен.

	Ендігі өмірі тас түнек әжемді түсіну үшін кейде екі көзімді тарс жұмып алып, өмір сүріп көрмекші болатынмын. Бетін аулақ қылсын, қарыс адым аттамай-ақ әр нәрсеге шалынып, түртінектеп, зәрем ұшып кететін. Түпсіз қараңғылықтан денем дір ете қалатын. Жаратқан иеміз басқа бермесін, сол кезден-ақ мен дүниеде ең бақытты адам – он екі мүшесі сау екенін түйсініп өстім. Осының бәрі менің бала сезіміме әсер еткен болар, көзі көрмейтін адам келе жатқанын көрсем, өткеннің бәрі еске түседі. Медицина дамып, көзді емдеудің неше түрлі технологиясы шығып жатқанда, осының бәрі әжемнің тірісінде болғанда ғой дейтін өкінішім бар ғой...

	Қазір қолымызға қалам алып, қоғам тірлігіне араласып жүрміз. Журналист болдық. Қарап отырсам, басқа мамандық иесі болуды армандамаған да сияқтымын. Бірақ қиялымда өзіме көп мамандықты өлшеп көрдім. Егер журналист болуды маңдайыма жазбағанда көз дәрігері болушы ма едім?

	Содан, кішкене күнімде мені баққан нағашы әжем Рахиманың көзін біртіндеп шел басып, су қараңғы зағип болып қалды. Соры қайнаған әжем бір күні құлап, денесінің бүкіл сол жағы жансызданып, одан да бетер сал болып жатып қалды. Жетектесіп жүретін ең жақын адамымның өстіп азап шегуі мені қатты күйзелтетін еді. Етжеңді адамның, тіпті өз бетінше дәретке бара алмай жататынын көріп, дәрігер болғым келетін.

	Әжем тірі тұра тұрса, жақсы дәрігерлерге қаратқанда жазылып кетер ме еді деген сауал әлі күнге дейін жаныма бір тыншу бермейді. Соның әсері болар, медицина жетістіктері жайлы мақалаларды оқығанды жақсы көрем. Бірақ әлі күнге дейін соқыр болып қалудан қорқам. Қараңғылықтан қорқамын...





Бақұлдасу немесе досым Алтынай Байтоқанова жайлы жолдар




	Дәл осыдан бір жыл бұрын ғой, журфакты бітіргеніміздің жиырма жылдығында кездесіп, арқа-жарқа болып қауышуға бір ғана қадым қалды деп отырғанда Алтынайдан айырылдық. Алтынайдан айырылдық...

	Бұл 29 наурыздың түні еді. Алтош-ау, сенің бұл өмірден өтіп бара жатқаныңды қайдан білейін, пендеміз ғой. Бірақ сол түні біреудің түкке тұрғысыз сөзіне бала кездегідей өксіп-өксіп, өлердей жыладым. Жылап жатып ұйықтап кетіппін. Таң атар-атпаста телефон шырылдай жөнелді. «Алтынай» деп шығып тұр. Сен телефон шалмағалы қаншама күн?! Бейуақытта жүрегім атқақтап, телефонды алғанда өкіл шешең Ольга Алексеевна аңырап жатыр екен.

	– Алтынай енді жоқ! – деді боздап.

	Мен жын ұрып кете жаздадым. Қапыда қимас дүнием қолымнан түсіп кеткендей, ішім удай ашыды. Өкініштен жер-көкке сыймай, жанымды қоярға жер таппай еңіредім. Алтош-ау, адамда да осыншама көз жасы болады екен-ау. Әлі де жылап жүрміз. Қимай жылаймыз да, тірі жүргенде қадіріңе жетпедік деп жылаймыз ғой.

	Ал мен 29 күні түнде өз өміріммен алысып жылап жатқанда сен бақиға аттанып бара жатқан екенсің.

	29 демекші, сен үнемі: «Мен 9 наурызда 9 бала болып дүниеге келгем. Машинамның нөмірі де – 909», деп өміріңдегі тоғыздықтарды санамалап отыратын едің.

	Биыл Жылдығыңды өткізу үшін Жезқазғанға қайта барғанда құлпытасыңа «Руы – Тоғызауыл» деп жазылыпты. Білесің бе, сен 29 жасыңда жаңа өнерге келдің емес пе?! Қазақтың цирк өнерінде болмаған сүдігерлі соқпаққа түстің. Ол былай еді.

	...Біздің Алтынай Байтоқанова 2001 жылы Қазақстан мен Ресейдің мәдениеттері арасына алтын көпір салып, Үлкен Қазақ циркіне иллюзия жанрын алып келді. Және жаңа өнерге ұлттық нақыш сыйлады. Ай мен күндей Алтынай қазақтың өнерін Батыс пен Шығыста жарнамалады. Алтынайдың ұстазы – Ресейдегі цирк өнерінің қайталанбас тұлғасы Игорь Кио болатын. Өмірден ерте озған Игорьдің аты аталғанда орыс ағайындар осы күнге дейін тағзым етсе, өкінішке қарай, біз де Алтынайдан қапыда айырылып қалдық… Оған да, міне, тура бір жыл толыпты...

	Бәрі де көрген түстей. Осыдан бір мүшел уақыт бұрын Алтынай әзіл-шынын араластырып: – Әркім тәуелсіздігіміздің 10 жылдығына арнап қолынан келетін тартуын жасапты. Мені өз елінің патриоты демей көріңдерші, тәуелсіздік мерекесіне өз үлесімді қосу үшін басымдағы жалғыз баспанамды сатып жібердім, ал, – деді.

	Расында да, ол өз арманын іске асыру үшін сол кезде үйін сатып жіберген болатын. Арман демекші, «кісінің мақсаты», «адамның арманы» дегенде менің есіме үнемі Алтынай түседі.

	Бала күнінен үлкен сахналардан көрінуді, әйгілі өнер адамы болуды армандаған Алтынаймен біздер бала күнімізде Алматыда тұңғыш рет оқушылар арасында өткен Республикалық қазақ тілі мен әдебиеті олимпиадасында танысқан едік. Осылайша, Жездіден хат алысып жүріп, бірнеше жылдан кейін ҚазҰУ-дің журналистика факультетінде табыстық.

	Ақиқатын айтқанда, студенттік жылдарда екеуіміз арадан қыл өтпейтін дос болып кеттік деп айта алмаймын. Оң мен солымды танып үлгермеген мен өз тағдырыммен, Алтынай өз өмірімен алысып, күндер өте беріпті.

	Алматыға арман қуып келген барлық баспанасыз жастар секілді ол да біраз тәлкекті көрді. Университет бітіргеннен кейін Алтынай баласын бағып, табысын табу үшін көрген хикметтерін «көбік сериалдарға» сценарий етіп жазуға болар еді. Алайда, ол кейін сол күндерді еске алуды қаламайтын. Қоңыз теріп кете жаздап жүрген кездерімізде де бір рет еңсесін түсірмегеніне, ешкімнің алдына көмек сұрап бармағанына әлі күнге дейін қайран қаламын. Намысшылдығында шек жоқ. Іші жылап тұрса да бөтен көзге оны көрсетпейтін қайсарлығы тағы бар. Кейін ол өзінің осы күндері туралы «Унесенные ветром» фильміндегі Скарлеттің тапқырлығымен салыстырып, көйлексіз қалғанда пердеге оранып, үлде мен бүлдеге оранып отырғандай, жайнап шыға келетінімен салыстырып, рахаттана күлетіні бар-ды.

	Айтқандай, әңгімені Алтынайдың арманы туралы бастап едік қой. Журналистика факультетін бітіргеннен кейін тағдыр бізді тағы да қосты. Қолақпандай дипломымен еш жерден жұмыс таба алмай университет пен жатақхана арасындағы ұзақ жолда жабығып келе жатыр екен. Арамыз салқын тартып жүрген екеуіміз шыжыған ыстықта шүйіркелесе кеттік. Сол күні таң ағарып атқанша бір-бірімізге ішіміздегіні ақтардық. Осылайша, түнді таңға ұрып әңгімелесу әдетке айналды. Біз осылайша жиырма жыл сырласқан екенбіз...

	Осыдан кейін ҚазҰУ-дің қайырымды бір комендантына кезігіп, Студенттер қалашығында тағы бірнеше жыл тұрақтадық. Ол кезде біздің баспанамыз да, ақшамыз да, тұрақты жұмысымыз да жоқ, арман-тілектеріміз ғана бар. Өмір сүруге деген ғажайып құштарлық қана бар еді.

	Сол жылдары барлық мекемелерде қысқарту жүріп жатқандықтан, бастапқыда дүңгіршекте сатушы, кеңселерде еден жуушы, циркте жарық түсіруші болып істеп жүрді. Өйткені, цирктің қонақ үйінен балалы Алтынайға бір бөлме бұйырды. Алтынайдың еңбекқорлығын, әртүрлі қызықты идеяларға толы болмысын байқаған цирк басшылығы оны менеджерлікке, сосын жүргізушілік қызметтерге ауыстырды. Алайда, осы қызметін жалғастыра жүріп, Алтынай өзінің негізгі мамандығы – журналистикадан қол үзіп қалмау үшін радиода да қатар жұмыс істеді.

	Сол жылдары жаңадан ашылған Радио-ситиге оны қызметке шақырғанда, қазақ тілінде тартымды бір бағдарлама жасауды аңсап жүретін ол бірден әуе толқынында «Алтынаймен бірге» бағдарламасын дүниеге әкелді.

	Бірақ аз жетістікке алданатын Алтынай ма?! Ұдайы үлкен өнер туралы армандайтын ол Құдайдың берген қабілетіне қиянат жасап жүргендей көрінетін. Күндіз-түні тынбай, бірнеше жұмысты қатар алып жүріп, әрең дегенде қолы жеткен қаланың қақ ортасындағы ұядай пәтері, бәрі-бәрі оны алдандыра алмады.

	Сөйтіп, 2001 жылдың басында аптығып келіп, жаңа идеясымен бөліскен-ді. Бұрын-соңды Орталық Азияның цирк өнерінде болып көрмеген жаңа нөмір қалай жасалатыны туралы айтқанда, Алтынайдың көздері жанып кетті. Қуанса жанарынан шоқ ұшқындағандай әсер қалдыратын.

	Ең бастысы, бұл нөмірді қазақ циркіне алып келу үшін аса қомақты қаражат керек еді. Сондықтан ол маған сол кезде қолдан келмес шаруа сияқты көрінгені рас. Кім армандамайды?! Алайда, Алтынай айтып қоя салатын адам ба, араға санаулы күндер салып: «Нар тәуекел, мен сол нөмірді жасау үшін пәтерімді сатамын. Басқа жерден қаржы көзі табылмай тұр. Басымда баспана, балалы жұмыссыздардың күнін кешкенде де аштан өлген жоқпын. Кейін өмір бойы өкініп жүргенше бағымды сынап көрейін де...», – деп қарап тұр.

	Оның бұл шешіміне талып қала жаздадық. Басынан кешкен талай тауқыметіне куә болған біздер бір бөлмелі пәтерін екі бөлмеліге енді ғана кеңейтіп, жаны жайланғандай болған Алтынайға үйіңді сатпа деп өлердегі сөзімізді айтқанымызбен, ол айналасы бір айдың ішінде пәтері мен бар іске татыр дүниесін сатып, жаңа нөмірді жасау үшін Мәскеуге ұшатын болды.

	Халықаралық әуежайдан ұшаққа шығарып салу үшін бірнеше достары барып, көңілдендіріп тұрдық та, ол тіркелуден өтіп ұшу залына беттегенде жүрегім дүрсілдеп, көзіме жас келе бастады. Ол да осыны алыстан сезгендей дауысы дірілдеп: – Айнаш! – деді қол бұлғап. Неге екенін білмеймін осыдан кейін ет-бауырым езіліп, көзімнен жас парлап кетті.

	– Жаным-ау, бір жапырақ болып қайда кетіп барасың? Не деген тынымсыз жан едің? Енді сенің жаныңа не керек? Жаратқан Ием, қарғадай бір қызға қамқор бола гөр! Ұры-қарыдан, жаман адамдардан сақта! Арманына жеткізе гөр! – деп іштей Аллаға жалбарынып аспанға біртіндеп көтеріліп, ұзап бара жатқан ұшақтың артында қала бердік.

	Осыдан кейін де шетелдерге Алтынайды жүз рет шығарып салып, жүз рет қарсы алдық. Күліп-ойнап кетеді де, артынып-тартынып, оралып жататын. Бірақ сол күні неге егіліп жылағанымның мәнін енді түсіне бастаған сияқтымын. Осы өнердің жолында құрбан боларыңды қу жүрек сезді ме?

	Сонымен, біз күткендегідей Ресейдің кісісі құмырсқадай құжынаған мегаполис қаласында арман қуған қазақтың бір жапырақ қызы адаспай, араға айлар салып, жадап-жүдеп қайтып келді.

	– Қалай? – деген біздің күдігі мол сұрағымызға ол нөмірдің бейнетаспаға жазылған алғашқы сұлбасын көрсетті. Осылайша, Алматыдағы Үлкен Қазақ циркі тамаша нөмірмен толықтырылған еді. Бүкіл Орталық Азияда бұрын-соңды болмаған бұл жаңа цирк өнерінің сиқырлы-трансформациялық үлгісін елімізге әкелген, бұрын өнер әлемінде аты естілмеген Алтынай Байтоқанова еді.

	Алтынайға алғашқы кішкентай көрермендері, тіпті ересектердің өзі де таңданыс білдіріп, нөмірдің құпиясын ұға алмай: «Сіздің сыңарыңыз жоқ па? Көз алдымызда тұрып көйлектеріңізді қалайша ауыстырып үлгересіз», – деп қызығушылық білдіретін.

	Сахнада ауыстыратын сиқырлы көйлектерінің жетіншісі – ол билеп жүріп, бір мезетте еліміздің көк байрағына оранады да, ту тарқатылғанда жарқырап жалау түстес көгілдір көйлекке малынып шыға келеді. Көрермендердің ризашылықпен қол соғатын тұсы да осы сәт!

	Адамның жаратылысы қызық қой, біреулер ішіп-жегеніне, біреулер күнінің өткеніне мәз. Енді біреулер зымырап өтіп жатқан уақытпен алысып, арман-мақсаттарын жүзеге асырумен әлек. Ал менің сол тұста ұққаным, кісі дегеніне жету үшін ғайыптан бір ғажайыпты күтіп отырмай, тәуекелді желқайық етіп, Алтынайша жүзіп кету керек екен.

	Осылайша, жаны бір сәтке де байыз тауып көрмеген Алтынайдың бала күнгі бір арманы орындалды. Өзінің әдемі бір әлемін ашты.

	Кейде ұзақ түндер ойлана келе Алтынайдың осы өнерді таңдауының сырын балалық шағының түкпірлерінен де іздеймін. Көпбалалы отбасында туған, атасы мен әжесінің қолында өскен, ата-ананың мейіріміне толық қанбай, жақындарының қамқорлығын аңсаған ол оны өз өмірінен де таба алмай, сол өлшеусіз ықыласты өнерден іздегені ақиқат. Сөйтіп, әлемге Алтынайдай жаратылысы бөлек жан бар екенін паш еткісі келді. Сан алуан көйлекке малынып, жасырынып жатқан сұлулығын паш етті. Ұсқынсыз үйрек балапанының кейін сыланған аққуға айналатыны жайлы ертегідей, қазақтың ару қызы өзін-өзі жасады.

	Ол сөзсіз талантты еді! Қандай тірлікті қолға алса да түбіне дейін жеткізіп, мінсіз болып шыққанын қалайтын. Оның ісмерлігі мен сурет салатын өнері бар екендігі өзіне ғана аян. Кейін иллюзиялық шоуды жасағанда да оның құпиясын ашып алмау үшін ғажайып көйлектерді өзі тікті. Әрбір тасына дейін өзі қадады. Әлі есімде, бірде кештетіп үйге келіп, әңгімелесіп отырып, жұдырықтай ғана жіптен қырқына шықпаған менің Құралайыма әп-сәтте әдемі шұлық тоқып тастағаны бар. Бұл оның көп қабілетінің бірі ғана болатын. Көз майын тауысып, таңды таңға ұрып, таңғажайып маталардан өнер жасады.

	Тамаша аудармалар жасады. Кейінгі жылдары айтулы мәдени шаралардың сценарийлерін жасап жүріп, әйгілі хит әндердің қазақша мәтінін жасады. Өлеңді өзінде де ақындық бар, тіл байлығы бар адам ғана нәшіне келтіріп, буынынан ауытқымай аудара алатыны ақиқат қой. Алтынай түн ортасында кейде оятып, аударған әнін айтып бергенде, ұйқыға бір табан жақын мен ашуланып тұрғанымды ұмытып кетіп, кейбір жолдардың түпнұсқадан да жақсы шыққанына қайран қалып, қосыла қуанатын едім.

	Екі тілге де жүйрік Алтынай Швейцарияда, Италия мен Түркияда келісімшартпен айлап өнер көрсетіп жүріп, осы елдердің тілін де тез меңгерді. Сол баяғы еңбекқорлық, сол баяғы намыс. Ең болмаса, өз елінің атын, қайдан келгенін, өзінің нөмірін таныстыруды үйренемін деп жүріп, бірнеше тілді қоса меңгеріп алды.

	Қызық, өзімен сыралғы емес адамға ол бір қарағанда басқаша да болып көрінетін. Әрине, Алтынайда мінез болды. Егер ол мінезсіз болса бұл биікке шыға алмас еді. Аңқылдап-жарқылдап отырса да, айналасындағылардың қас пен қабағындағыны аңғарып, алыстан ойлап отыратын.

	Әйтпесе, отыз жасында адам мұндай өнерге келе ме? Цирктің кез келген жанры адамдардың балалық шағын ұрлайтыны ақиқат қой. Цирк майталмандары күндіз-түні жаттығып, машықтанып, жастық шағын сарп етпей ме? Осылайша, Алтынай басқалардың ондаған жылдар бойы жасай алмайтынына талантымен, қажырлылығымен бірнеше жылда жетті. Оншақты жыл ішінде өнердегі танымал адамдардың біріне айналды. Бірегей, ешкім қайталамайтын өнер жасады.

	Адам қандай кәсіппен айналысса да оның шыңына жету керек деп есептейтін Алтынай Қытайда өткен иллюзионистердің халықаралық фестивалінде Гран-Приді де жеңіп алды. Әлемнің түкпір-түкпірінен «сен тұра тұр, мен атайындар» келіп жатқанда, оның жүрексінсе де жеңілмегенін көріп таңғалмау мүмкін емес еді. Бас жүлдені жеңіп алғанда қуана-қуана sms-тер жіберумен болды.

	Алайда, мен үшін сол жолы жұмбақ болып қалған жағдай бар. Ел өнері үшін ерекше оқиғаны жерде қалдырмай, баспасөз мәслихатын ұйымдастырып, сүйінші сұрамақшы болғанбыз. Ол бірақ ұшаққа отырар алдында өте көңілсіз хабарласып:

	«Өзіміздің тамақты сағындым. Журналистер де, ешкім де керек емес. Достарға да бүгін келмейді екен деп айтарсың», – деді.

	Сонымен, бүкіл Қытайды таңдандырып келген қызымызды екі-үш адам ғана қарсы алдық. Түнделетіп келген Алтынай фестиваль туралы, қиын болғаны жайлы қызықты әңгімелеп отырса да, көңілі пәс болды. Алып келген жүлдесін, дипломын, суреттерін тамашалап көріп отырдық. Әлемдегі ең әйгілі Монте-Карлодағы иллюзионистердің «Магия жұлдыздары» деген фестиваліне шақырту алыпты. Ал бұл Алтынайдың екінші арманы болатын. Кез келгенді есігінен сығалата бермейтін аса беделді фестивальға қатысу осы өнердің шыңына шығудың белгісі болатын. Бұл фестивальға алып Ресейдің өзінде арнайы шақырту алған өнерпаз саусақпен санарлық еді.

	Бірақ сол түні шаршамайтын Алтынай шаршадым деп жатып қалды. Таңертең ол маған түнімен жылап шыққандай көрінді және неге екені, бұл жайында тіс жарғысы келмеді. Одан кейін көңіл күйін қайта бұзбау үшін қазбалап сұрауға батпадым. Неден көңілі қалды екен деген сауал маған көпке дейін тыныштық бермеді. Еш нәрсесін жасырмайтын Алтынайдың бір сыры ішінде кетті. Бас жүлде алып келгені туралы баспасөз мәслихатын кейінге ысыра берді, ешкімді көргісі келмеді.

	Дегенмен, Алтынайдың осы өнердің иесі мен киесі бар екендігіне уақыт өте келе көзі жете бастады. Бір жағынан Алтынай осынау соқпаққа кездейсоқ түсті деп те айтуға келмес. Өз өмірін өзі кейде саралап, салмақтап отырған кездерінде санасының түкпірінде бір тылсым осы өнерге біртіндеп жетелеп келгенін де түсіндірмек болатын.

	Бірде тығырыққа тіреліп, қиналғанда Жамбыл бабаның басына барып қайтайықшы дегені. Шетелге де кете алмай, Алматыдан үй ала алмай әрі-сәрі болып жүрген кезі. Сөйтіп, Астанадан келген досымыз Жаннаны алып, Ұзынағаш жаққа тартып кеттік. Сүліктей қара көліктің рөлінде өзі. Сұрастырып жүріп, Жамбыл атаның басына да жеттік-ау.

	Алланың құдіреті, жылдың қай мезгілі екені дәл есімде жоқ, тура атамыз жатқан жерге келгенде аппақ қар жауып кетті. Әйтпесе, бұл қар жауатын мезгіл емес болатын. Алтынай аспаннан үлпілдеп түсіп жатқан қарларға қолын тосып:

	«Құдайға шүкір, жолымыз болады екен!» деп қуанды. Сол жерде дұға білетін кісілерге құран оқытқызып, кері қайтуға жиналдық. Таңғаларлығы, қар Жамбыл ата мен Нұрғиса Тілендиев атамыздың айналасына ғана жауып тұр. Қақпадан бері шыққанда бәрі сап тыйылды, қар түгілі аспанда бұлт та жоқ.

	Сәл бері шыққанда алдымыздан дүркіреп жылқылар кесіп өтті. Алтынай бұған тағы қуанды. Алматыға келгенде зарықтырып күткен қуанышты хабар да келіп жетті. Қай мемлекет екені дәл есімде жоқ, бір елдің продюсерлерімен сәтті келісімшартқа отырып, Италияға аттанып кетті. Қайтадан баспаналы болу үшін баласын тұмсығымен тістелеп, кете барды. Бұл жылдары бізде өнердің кез келген түрі арзан еді. Мүйізі қарағайдай жазушылар қаламақы алмайтын, маңдайға біткен өнер жұлдыздары той жағалауға мәжбүр болған кезеңдер...

	Өмірі қанша қиын болса да Алтынай жарқырап жүретін. Айналасындағыларды күлдіріп, шаттандырып отыратын. Қалжыңқойлығы керемет. Аяқ астынан импровизация жасап, спектакль қойып жіберетін. Үйге кіріп келгенде мереке-базар қосыла аттаушы еді. Менің балаларым Алтынайдың әрбір сапарын сағына күтетін. Аяз Ата ертегінің есігін ашып кіріп келгендей, базарлықтың түр-түрін ұстатқанда балаларым:

	«Алтынай тәте менің дәл осы нәрсені алғым келіп жүргенін қайдан біліп қойған» деп сыйлықтың өзіне емес, керек нәрсесін айтқызбай алып келген тәтелеріне таң қалысып жататын. Аңғарымпаздығы ғой.

	Қалжыңбастығы сол... Күлдіріп отырып жылататын, жылап отырып күлдіре алатын.

	Алтынай бұл өнерге тым кеш келгеніне өкінетін де еді.

	«Он жасымнан, тіпті он сегіз жасымнан келгенде тау төңкермесем де, соған жуық істерді атқарған болар ма едім», – деп күрсінетін. Шетелдерде 30-ға жуықтаған адамдар бұл өнермен қош айтысып жатса, ол жиырма тоғыз жасында келді.

	Ұлтшылдығы бір бөлек. Еуропаны аралап жүріп, Шығыс пен Батысты шарлағанда адам өз ұлтымен ғана қадірлі, өз болмысымен ғана бөлек екенін сан рет ұғып, оларды еш нәрсемен таңғалдыруға болмайтындығына көзі жеткенде қазақ болып қана ерекшелене алатынын білді.

	«Менің өнерім – қазақтың құда қоржыны сияқты, ашқан сайын ішінен інжу де, маржан да, түрлі-түсті мата да, бәрі шығады. Ал бұл өз ұлтыңның барын көрсетудің таптырмас жолы» дегенді ұдайы айтып отыратын.

	Айтқандай, Алтынай 2010 жылы иллюзионистердің халықаралық фестивалінде Гран-Приді жеңіп алып, елге келгеннен кейін Қытай халқының рухымен таныс оралмандар оған хабарласып, миллиардтан аса халқы бар Қытайдың өз жеріне барып тұрып, алтын алып қайтқаны үшін алғыстарын айтып: «Олар анау-мынау сиқырға таңғала бермейді, оларда ондай сиқыршыдан көп нәрсе жоқ. Өздерінің ашпайтын жаңалықтары да, таппайтындары да жоқ, Сіздің мұныңыз ерлік болды» деген пейілдеріне балаша қуанып, мерейі өсіп жүрді.

	Айналып келгенде, Алтынай жаны қалаған жолды тапты. Қандай қиындық көрсе де ол үшін ешкімді кінәлаған жоқ. Ешкімге міндет артпады, кісіге алақан жаймады. Керісінше, кейін көп адамға көмектесіп жүретін. Жақсы көретін адамына үйіндегісінің жартысын көтертіп жіберетін жомарттығы бар еді.

	Өмірі де, өнері де, мінезі де өте күрделі еді...

	Алтош-ау, Алтош, сені ойласам әлі күнге дейін жылаймын. Осы жолдарды жазып отырып та жыладым. Шешем өлгенде де өстіп жыламап едім. Ол кезде ақымақпыз ғой. Қазір де ақылды болып жүргеніміз шамалы... Өлгендер қайтып келмейтіне көзіміз жетті. Сағынғаннан жылаймын... Қайтып енді көре алмайтынымды ойлап жылаймын... Қадіріңе жете алмадық деп жылаймын...

	Сенің жансыз денеңді күндіз-түні құшақтап отырып Жезқазғанға өзім апарсам да, жыл өткен соң барып қабіріңе қайта топырақ салсам да, өлгеніңе сенбеймін. Жабығып отырғанда телефон шалатын сияқтысың, күйзелгенде кіріп келетін сияқтысың.

	Ажалмен амандастырып, сені Жезқазғанға әкетіп бара жатқан азапты жол әлі есімде. Жастығыңа куә болған, қуантқан да қамықтырған, отбасың мен ошақ қасың қалып бара жатқан аласапыран Алматыдан сені шығарып салуға көз көргендердің бәрі келді. Оны сезіп, көріп те жатқан шығарсың. Өнерде үзеңгілес болған, кейде бақталас, кейде тағдырлас болған танымал жандардың барлығы Алтынайдан айырылып қалғанына сенбеді.

	Сені туған жеріңе алып бара жатқан қара көлік қозғалғанда жиналған жұрт, көз жасын жия алмаған көп қол шапалақтап жіберді. Бұл саған жасалған соңғы қошемет еді. Әрине, өнер адамдары арасындағы мұндай дәстүрді кейін күстаналағандар да болды. Ол кезде есеңгіреп тұрған ел ненің дұрыс, ненің бұрыс екендігін қайдан білсін?!

	Біз білмейтін тылсым көп. Неге екенін ұқпадым. Балқаштан кейін жүрісі мандымаған көлікте сен Алматыдан кеткің келмей бара жатқандай көріндің. Тағдырыңда тұғырға көтерген бұл қалада қимайтының да көп екендігі ақиқат қой.

	Ілбіген көлік ақыры Қарағандыға кіргенде сынып тынды. Ой, Құдайдың құдіреті, мәйіт таситын біздің қара машина осы қаладағы бір Жерлеу бюросының маңына барып бұзылып, мүлде тоқтап қалды. Сенің ару денеңді Қарағанды мешітіне апарып, ақ көлікке ауыстырдық. Жаңа жүргізуші де жөн-жосықты білетін мұсылман азаматы екен. Сен сол кезде маған терең тыныс алған сияқты көріндің. Біреу білер, біреу білмес, соңғы жылдары сен имандылыққа бет бұрған едің. Намаз оқып, садақаңды беріп, ораза ұстап жүретінсің.

	– Сонда концерт пен концерттің арасында тоңқаңдап намаз оқып жүресің бе? – дейтін құрдастық күпірлігіме: – Жоқ, а, бәрін жиып оқимын. Нұрлан қажыдан сұрадым. Дәрет алып, таза жүрсем, ниетімді таза ұстасам болады екен, – деп сабырлана жауап бергенсің. Мен тағы да қоймай: – Кемпір болғанда оқимыз ғой, – десем. – Өзің кемпір болғанда оқырсың, – деп күлгені бар.

	Алтош-ау, Алтош, тәулікке жуық қаралы жолда мына кәллаға бар өміріміз сыйды ғой. Қоштасуға келген жұрт жаурап қалмасын дедің бе, Алматыдан шыққанымызда күн жарқырап тұр еді. 30 наурыз болатын. Алматыдан ұзаған соң ауа-райы алай да бұлай болып өзгере бастады. Қара аспан түнеріп, төпелеп жаңбыр жауып кетті. Жаңа ғана көктем еді. Машинаны көл қылып жуып келе жатқан нөсер сенің көз жасыңдай көрінді. Содан кейін Жезғазғанға бұрылар айрық жолда жездең қалғып кетіп, Қарағандыға кіріп кетіппіз. Бір қара түнек. Осылайша қайта таң атып, бәрі жайма-шуақтана қалған сияқты болған. Жезқазғанның жолына түскенде қарыс қадым жолды көрсетпейтін тұман басты.

	Артынша тағы да ағыл-тегіл болып еңіредің ғой, Алтош. Мұндай да жаңбыр болады екен. Бір кезде бораған қар басталды. Бір жерде омбылап қалатын сияқтымыз. Шынымды айтсам, табиғаттың төрт түрлі мінезін көрсеткен бұл жол – сенің ұзақ та әрі қысқа, күрделі де қызық, ешкімге ұқсамайтын өмір жолың сияқты көріне берді.

	«Арман-ай, арман-ай! Бір күнгідей болмады-ау, Өмірің сенің Алтынай, Арман қуған е-е-й, Алтына-а-а-й» деген мұңды ән болушы еді. Сенімен бірге келе жатқан досымыз, тай-құлындай тебіскен курстасымыз Ләззат Әміржанова ыңылдап осы әнді айтып, жылап келеді.

	Енді Алла бізге жоқтау айтқызбасын! Мен бірінші рет жоқтау айттым, Алтынай. Адам жоқтаймын деп жоқтамайды екен. Ішіне өкініш сыймағанда, қайғы көкірегіңді қарс айырғанда қасірет сыртқа өзі шығады екен. Қырық жасыңда, өміріңнің қырқасына енді көтеріліп, халықтың көзайымына айналып келе жатқаныңда сені жоғалтамыз деп ойлаппыз ба?! Осы жасымызда мыңдаған шақырым жерге жас мәйітіңді көтеріп апарымыз деп ойладық па?

	Сен, әрине, бұған дейін де сырқаттанып жүрдің ғой. Ауырсаң да қиналсаң да орныңнан тұрып, шапқылап кететінсің... Сені ауруханада соңғы рет көргенімде екеуіміз 4–5 сағат отырып, әбден сырластық. Жібергің келмей, Жезқазғаннан жездең беріп жіберген қымызды ішкізіп, қасыңдағы бос төсекке жатқызып қойдың. Мен әбден бапталған қымыздан басым айналып, жаныңда жатсам: – Сені өстіп мас қылып қоймаса кетіп қаласың. Тұрсаң болды қазір ГАИ ұстап алады. Жат осылай! – деп күлдің. Түріңе қарасам қордың қызындай албырап отыр екенсің. Сосын мен де қарап қалмай: – Жұмыс-жұмыс деп өлесің бе? Емделіп, демалып ал. Сені де өстіп жатқызып қоймаса жансебіл болып жүре бересің, – дедім. Соның алдында ғана бір жекеменшік ауруханадан қашып шыққандай болғансың, соған ренжідім.

	Мен жатып қалсам, баламды сендер асырайсыңдар ма деп ренжідің. Осыдан кейін Алтекең әңгімені алыстан бастады. Балалық шағын айтты, курстастарды еске алды. Бірінші курсқа қабылданған кездегі қызықтарды айтып, күліп отырған ол мұңая қалып, ақымақ болыппыз ғой деп, жастықта жаңылыс басқан жерлерін санамалап отырғандай болды. Содан қайтадан ортақ достарға оралып, әрқайсысы жайлы уайым білдіріп, өкпелесіп қалған жақын бір құрбымыз жайлы сырластық. Алтынай: – Қандай жындымыз иә, өмірден міні жоқ адамдар іздейміз. Дос дегенді қандай кемшілігімен болса да қабылдау керек екен... – деп күрсінді.

	Осылай жатқанымызда түн болыпты. Бұл біздің соңғы көрісуіміз екен ғой. Соңғы рет сырласып отырмыз деп ойладың ба, сен, соңғы рет сені көріп отырмын деп ойладым ба, мен?!

	Бақұлдасып отырғанымызды білдік пе, қошақаным-ау...





Мінсіз дос іздеген адам доссыз қалады




	Өзімізді бір-бірімізге өте жақын достармыз деп есептейтін қыздар бірде достық төңірегінде таласып қалғанымыз бар. Даудың басы сол – адамда шын дос деген бола ма, жан дос деген қандай болады, бір адамда неше жан дос болады деген әңгіме ғой баяғы.

	Алтынай досымды сонау туған жері Жезқазғанға қойып келген соң да жұмыста отырып, достық жайлы пікірталасып қалдық. Әріптесіміз Қанат Ескендір деген жігіт: – Қандай адамдарда дос болмайды? – деп сұрақты төтесінен қойды. Білген пайымдарымызды айтып жатырмыз. Сонда достықтың қадірін бір кісідей білетін Гүлзейнеп Сәдірқызы апамыз: – Менің білетінім, сараң адамдарда дос болмайды екен, – деп қалды. Рас қой.

	«Достарды жоғалтып алуға болмайды. Олардың қай әрекетіне де кешірімді болу керек, дейді екен біздің «Егемен Қазақстан» газетінде аттай 38 жыл қызмет атқарып, қатардағы тілшіден редакторлыққа дейін өскен Балғабек Қыдырбекұлы ағамыз.

	Ал біз өмірден мінсіз адам іздеп әуреміз.

	Қайдан оқығаным белгісіз. Бірде мынадай мысал оқып едім. Түлкі жыланмен дос болыпты дейді. Бір күні олар терең өзеннің арғы бетіне өтпекші болыпты. Сонда жылан: «Мен жүзе білмеймін. Мойныңа оралып өтейін» деп досына өтініш айтады. Өзеннің ортасына келген жылан түлкінің мойнын қысып, қылғындыра бастайды. «Қой» десе де қоймаған соң түлкі бір жаны үшін қулыққа көшіп, «Біздер жақсы дос едік. Су түбіне кетерде бет-жүзіңе бір қарайыншы», – дейді. Жылан түлкінің алдына тіктеліп қарай қалғанда, түлкі оның мойнынан қыршып тістеп алады. Жыланның басын үзіп тастап, өзеннің арғы бетіне әупірімдеп өтіп алған соң, оның жансыз денесін жолға ұзынынан төсеп жатқызып жатып түлкі: «Адал дос осылайша түзу болуы керек» депті дейді.

	Бақыттың бір кілті – бақай есепсіз достық екен.





Өмір сүру өнері




	Біз де айтары бар адамдардан тағылым аламыз. Жүсіп Баласағұни айтқандай: «Адамда жақсы қасиет болмаса оған бақ та, бақыт та қонбайды» деген ақиқат екеніне әрбір аттаған қадамымыз бен жасампаз жандар көз жеткізе түседі.

	Сән әлемінде ұлттық бояудан бір ажырамаған Сабыркүл Асанова туралы қалам тербер алдында қайта-қайта тежеліп, оның сұлу да мағыналы тағдырының қай қырынан келерімізді білмей кідіре бергеніміз рас. Өйткені, өмірін алуан түрлі-түсті жіптермен өрнектеп, өзі «тіккен» жанның кейінгі жастарға тағылым боларлықтай көп қыры бізге беймағлұм.

	Сабыркүл Жайлаубекқызының сәнді империясына сапар шегер алдында, бір мәселеге міндетті түрде тоқтала кетуге тиістіміз. Мысалы, қазіргі жастардың көпшілігі дизайнер, яғни сән үлгісін жобалаушы болғысы келеді. Яки болмаса модаға қызмет етуді үлде мен бүлдеге оранып жүрудің бірден, бір жолы деп біледі. Расында, солай ма? Ешкімнің иығына ілінбеген қиялдағы көйлекті ойлап тауып, келістіріп пішіп, тігіп шығу қиын ба?

	– Қиын! Өте қиын дейді. Құлын мүшеге қоса біткендей әрі жарасқан мінсіз көйлек тігу үшін көп тәжірибе, көп білім керек! – дейді мода әлеміне қырық бес жылдан бері қызмет етіп келе жатқан Сабыркүл Асанова.

	Кәсіптің ішіндегі ең көркемін жасау, әрине, қиын. Бұл әлемнің бүкіл ұңғыл-шұңғылын бес саусағындай білетін біздің кейіпкерімізбен әлі де отандық жеңіл өнеркәсіптің дамуына қатысты талай әңгіме өрбіте жатармыз. Өйткені, Сабыркүл апамызға өзімізде әлі күнге дейін ине, түйме, жіп шығарылмай жатқанда «Неге көрші Қытайдың киімін киіп жүрміз?», «Түркиядан қашанғы тауар тасимыз?» деген сұрақтар сан рет қойылған. Өзі үшін таптаурын болған сұрақтардың жауабын Сабыркүл Жайлаубекқызы білсе де, мезі еткен сауалдарға кезекші жауаптармен құтылу да бұл мәселені шеше алмайтыны тағы да рас. Сондықтан да Асанованың осы салаға қатысты ұстанымы – біреу. Мемлекетіміз кез келген кәсіпті кәсіпкерлікке айналдырып, шағын және орта бизнесті дамытуға бар мүмкіндікті тудыруға ұмтылған заманда әркім еңбегі мен ақылына сенсе, екі жақтап алып шықпақ.

	Соғыс сұрапылында туған сәби



	Ал енді Асанова сияқты табысқа жетіп, тағдырдың абыройлы тәжін киіп, айналасындағы жандардың өлшеусіз құрметіне бөлену үшін не істеуге болады? Жауап – жалғыз. Өмір сүру өнерін үйрену керек. Әйтпесе, елдегі ең байырғы «Сымбат» дизайн және технология академиясының президенті, техника ғылымдарының докторы, өнертану профессоры, көптеген оқу құралдары мен кітаптардың авторы, Қазақстанның еңбек сіңірген қайраткері Сабыркүл Асанова Ұлы Отан соғысы жылдарында дүние есігін ашқан адам.

	Қасиетті Рамазан айында туған тағдырлы қызды сол кезде бүкіл халықтың басына түскен тауқыметтің бірде-бірі айналып өтпеген. Соған қарамастан, ол өзінің балалық шағын сағына еске алады. Барлық ауыл балалары сияқты таңертең оянғанда шаңырақтан қойылған күннің сәулесі, жаңа сауылған сүттің иісі, дәмі ауыздан кетпейтін айран мен қатықты ұмытар ма...

	Алайда, соғысқа дейін, соғыстан кейін туылған балалардың бірде-біреуінің тағдыр маңдайынан сипамаған. Буындары қатаймай жатып-ақ балалық шақтары ұрланған ұрпаққа ауыр жұмыстарға араласып, үлкендерге көмектесіп, үйдің шаруасын дөңгелетуге тура келді. Тойып тамақ ішпеген, бүтін киім кимеген сол балалар бүгінгі тоқшылық пен баршылықтың барлық қадірін біледі.

	«Ойын – өнер емес» деп өсірген анасы Рәзия кішкентайынан Сабыркүлді барлық тірлікке икемді етіп тәрбиелеуге ұмтылды. Ол 13 жасында-ақ қара жұмыстың барлығын атқарып қоймай, тоқыма тоқу, кесте тігу, тері илеу сияқты ісмерліктің барлық түрін үйренеді. Әдемі дүниелер қат заманда біздің кішкентай Сабыркүл терезелерге перде, желбіршекті төсекжапқыш, айнаның шетіне шілтер тоқып, сұрқай тіршілікті сәндеуге ұмтылады.



	Тағдыр табандыларға ғана бағынады



	Балалық шақтың қызығына да қанып көрмеген Сабыркүлге мүшел жастан енді асқан шақта тұрмысқа шығу туралы әңгіме шығады. Үлкендердің айтқанын екі етіп көрмеген ауыл қызына осы кезде бұйығып жатқан асау мінезін көрсетуге тура келеді.

	Бірінші рет Сабыркүл шешесінің күйеуге бермек болған шешіміне қарсы шығып, оқуымды жалғастырамын деп қасарысып тұрып алады. Есін енді біліп келе бойжеткен өз дегеніне жетіп, Меркідегі күндіз-түні жатып оқитын интернатта оқуын жалғастырады.

	Осылайша мектепті күміс медальға бітірген табанды қыз Жамбыл технологиялық институтына түсуге толық мүмкіндігі балып тұрғанда, оның өмірін жаңа арнаға бұрып жіберген маңызды оқиға болады. Қабылдау емтиханынан кейін ректорат мектепті үздік бітірген түлектерді шақырып, Мәскеу мен Ленинградтағы оқу орындарына құжат тапсыруға ұсыныс жасайды.

	Өмірдегі кедергілерді жеңіп үйренуге дағдыланып келе жатқан қазақ қызы осылайша негізі 1920 жылы қаланған Мәскеу тоқыма институтының түлегі болып шыға келеді.

	Бұл жылдары Одақтағы ең беделді оқу орнында 500-ге тарта оқытушы, 45 профессор мен ғылым докторлары, 250-дей ғылым кандидаттары мен доценттер дәріс беретін еді. Білім деңгейінің қандай болғанын осыдан-ақ біле беріңіз. Ауылдан келген қазақ студентіне өзге замандастармен тең дәрежеде білім алу үшін ең бірінші тілді меңгеру қажет еді. Басында орысшаға шорқақтау қыз уақыт өте келе көп курстастарының тісі батпаған «Машина тетіктерінің теориясы», «Сопрамат», «Машина бөлшектері» сияқты қиын пәндерді беске тапсырып, кезінде оған күліп қараған замандастары Сабыркүлдің техникалық кескіндемелерін сұрап көшіре бастайды.

	Намысшыл да еңбекқор қыз Қазақстаннан Мәскеудегі тоқыма институтына түсуге келген 17 адамнан оқу бітірген 2 адамның бірі еді.

	Ресейдің қысы қатал ғой. Меркіден келген сүйкімді қыз «Балалар әлемі» дүкенінен жылы тор пальто сатып алып, екі түлкінің терісінен бас киім тігіп, пальтосына ұқсатып жаға салып алады. Осындай жоқтан бар жасайтын ісмерлігі оны Мәскеудегі әдемі бойжеткендердің қайсысынан кем етті екен.

	Институтты үздік аяқтаған студентті Мәскеудегі «Трикотажница» фабрикасы бірден жұмысқа қабылдайды. Сабыркүл осы жылдары Мәскеудегі ІІД Жоғарғы мектебінде оқып жүрген студент Есмұхамбет Асановпен танысып, өмірлік жарын табады. Екеуінің ортасында Балнұр, Айнұр атты балалары дүниеге келді. Қазір Балнұр Асанова еліміздегі танымал дизайнер, өнертану ғылымының кандидаты, анасының ізін жалғастырушы.

	Айтқандай, көп ұзамай Мәскеуде бас инженерлікке дейін көтерілген Асанованы Қазақстаннан тәжірибе алмасуға барған мамандар көріп, өз еліміздегі «Алмагүл» трикотаж фабрикасына жұмысқа шақырады. 12 жасында-ақ ең алғашқы көйлегін тігіп, өз бизнесін бастаған Сабыркүл Асанова бұл ұжымға 12 жыл жетекшілік етіпті.



	Сәнді империяның иесі



	Дегенмен, бұл күнде Сабыркүл Асанованы жазбай танитын жұрт оның есімін «Сымбат» сән академиясынан бөліп қарамайтыны белгілі. Талапшыл да талғампаз жан бұл ұжымды 1990 жылдан бері басқарып келеді. Ал 90-шы жылдары өмір мүлде басқа арнаға бұрылып, бүкілодақтық жүйе бұзылып, жекешелендіру басталды. Нарық келген кезде біздің кейіпкерімізге де өз ұжымымен осы заманға бейімделуге тура келген-ді. Бұл кезде «Сымбат» жеңіл өнеркәсіп тауарлары түрлерін дамыту мен мәдениет және мода Орталығы банкрот болып, тараудың алдында тұр еді.

	Осы жерде «Сымбат» сән Академиясын сақтап қалу үшін Сабыркүл апамызға тағы да табандылық танытуға тура келген. Күнкөріс қамымен саудаға, базарға кетіп жатқан мықты мамандарды, технологтар мен инженерлерді қалай да сақтап қалу керек еді. Әйтпесе, жеңіл өнеркәсіп саласының сол кездегі алпауыттары – АХБК, 1 май атындағы фабрика, Гагарин атындағы фабрика, Дзержинский атындағы фирмалардан бұлардың қай жері артық. Ұстағанның қолында, тістегенннің аузында кетіп жатқан кәсіпорындарда да сан мыңдаған мамандар қызмет істейтін. Мәселен, тоқыруға дейін еліміздің өнеркәсіп саласында 400 мың адам жұмыс істепті. Соның бәрі қайда? 1990 жылдарға дейін елімізде 47 бірдей фабрика болған...

	Ал «Сымбат» дизайн және технология Академиясының негізі 1947 жылы Тігін лабораториясы ретінде қаланғанын қазір екінің бірі біле бермейді. Есесіне, бұл Академия бір кездегі мықты мамандарды сақтап және олардың тәжірибелерін кейінгі тәлімгерлерге беріп жатқанымен де мерейлене алады. Тәуелсіздіктен кейін «Сымбат» сән үйі 30-дан астам мемлекетте ұлттық сән үлгілерін паш етіп, Қазақстанның туын көтергенін айту парыз.

	Мәселен, бізге кеңес өкіметі тұсында жұрттың бәрі инкубатордан шыққандай сияқты бірдей киінген сияқты көрінетіні бар ғой. Алайда, Сабыркүл Жайлаубекқызы олай деп есептемейді.

	– Совет өкіметі кезінде мода болмады деген сандырақ. Мода болды. Сонау 1975 жылдан бастап бүкіл еліміздің бетке ұстар адамдарын киіндірдік. Еліміздің айтулы өнер жұлдыздарының кезінде жұрттың есінде қалып, жарқыратқан көйлектерінің көпшілігі «Сымбат» сән үйінде тігілді, – дейді сән әлемінің патшайымы.

	Әрине, қазір де шоу-бизнестегі жаңа жұлдыздар «Сымбатқа» келеді, қалағанын тіктіріп жатады. Дегенмен, шет мемлекеттерден келіп жатқан жеңіл өнеркәсіп тауарларының ағымы жақын жылдарда тыйылады деп болжам жасау қиын. Қазір «Сымбат» сән Академиясына үлкен бәсекелестік туғызып жатқан да ешкім жоқ. Отандық мода әлемінде жұмыс жасап, өз есімдерін жасап жатқан дизайнерлер шама-шарықтары келгенше өз айдындарында жүзіп кетуге ұмтылуда. Енді біреулер Қытай мен Қырғызстаннан тасылған киімдерге өз фирмаларын жапсырып, жұртты алдамақ болады. Бірақ барлық қиындықтарға төзіп, талмай жұмыс істеп жатқан кәсіпкерлер де бар. Жеңілөнеркәсіптің болашағы осыларда, дейді Сабыркүл апай.



	Киінудің философиясы бар ма?



	«Адам көркі – шүберек» дегендей, киіне білу де өнер емес пе?! Қожанасырдың «же, шапаным, же» дейтініндей... жөнімен, сәнімен киіну де адам өмірінде маңызды рөл атқаратынын кім білмейді. Тойға баратын киімді қойға, қойға баратын киімді тойға киіп барып көріңізші, соңы не болар екен. Киінудің де өз философиясы бар.

	Ал Сабыркүл Жайлаубекқызы киінуді ғана емес, жұртпен тіл табысып, үлкен ұжымды басқаруды да өнер деп есептейді. Ал үлде мен бүлдеге орануға келген, тек өзінің ғана «сұлулығы мен ақылдылығына» сенген ерекше кінаратшыл клиенттерге біреуге жарасатын дүние екінші адамға үйлеспейтіндігін шамына тимей түсіндіру оңай емес. Бұл – әрбір адамның талғамынан табылу өнері болса керек.

	– Әлі есімде, 80-шы жылдар болатын. Ол кезде бүкіл саяси элита, шенеуніктердің әйелдері бізден киінеді. Қазіргідей толып жатқан бутиктер жоқ. Маған бірде сұмдық бір дөкейдің жұбайы келді. Менің киіп отырған киіміме таңдана қарап, дәл менікіндей тұман түстес костюм тіктіргісі келетінін айтты. Мен ол кісінің бітіміне қарап, оған ондай түс жараспайды деп айтсам басым бәлеге қалатынын біліп: – Шешініңіз де, менің кәстөмімді киіп көріңіз, – дедім. – Дүниенің тұтқасын ұстап тұрғандай болып келген тәкаппар клиент те әйел ғой, сол сәтте менмендігінен арылып, менің костюмімді киіп алды. Айна алдына барғанда түрі бұзылып шыға келген келіншек, үн-түнсіз киімімді өзіме қайтарып берді. Біздің өлшеміміз бірдей болғанымен, жаратылысымыз, бейнеміз – әртүрлі. Бұл кәсіп мені шыдамды болуға, төзімді болуға және өз эмоциямды игеруге көмектесті, – дейді сәнді әлемнің иесі.

	Өмір сүру өнерін үйренген адамдармен сұхбаттасу қашан да тағылымды. «Жақсымен өткізген бір күнің – жаманның өтіп кеткен ғұмырындай» деген рас-ау. Кейбіреулерге жұртқа қызыл-жасыл көйлек тігіп беріп, содан табыс тауып, танымал болып жүргендей көрінетін Сабыркүл Асанованың терең мінезіне бойлау үшін тек біліс болу қажет.





Мұрагер десе Мұрагер




	Қазығұртқа – туған жерге кетіп бара жатып, үнемі Жамбыл облысындағы Тәтті деген ауылдың үстінен өтетін едік. Осы тұстан өтерде бұл жерді «Тәтті» деудің сыры неге деп ойлайтын едім. Осы ауылда дүниеге келген келісті қазақ баласының сол қолының салалы саусақтарынан төгілген ғажап күйлерді тұңғыш рет Түркияда естідім. Рухыңды оятып, делебе қоздырар күйлердің кереметіне сүйсініп, адам сол қолымен де осыншама сұлу дыбыс тудыра алады екен-ау, деп ойлауым мұң екен, қасымда отырған адам: «Нұрғиса Тілендиев те солақай күйші болған ғой» деп сыбыр ете қалды. Күйшінің аты Мұрагер екен – Мұрагер Сауранбаев.

	Өндірдей қазақ баласы күн сайын кешкілік түрік дәмханасында шай ішіп отырып, алуан сарындағы күйлерді домбырамен бебеулеткенде ен далада қазақтың мың тұлпары дүркірей көшіп бара жатқандай көрінетін. Жаныңа дәру болар домбыраның үнін мұнарасы айға асылған Айя София да, мың жұмбағын ішіне бүккен Топқапының сарайлары да мүлгіп тыңдап тұратындай еді.

	Түрігі бар, басқа да сан мыңдаған шетелдік туристері бар шаһардың бір бұрышында Құрманғазы, Дина, Дәулеткерей, Нұрғисадай дала тудырған дарындардың шығармалары шалқығанда айналадағылар қос ішектің құдіретімен төгілген күй-шежірелерді ұйып тыңдап, қошеметтерін аямаушы еді. Мұрагердің айналасындағы қазақтың қыз-жігіттері домбыра мен Мұрагерге көрсетілген зәредей жасандылығы жоқ құрметті бүкіл ұлттық мәдени мұрамызға жасалынып жатқан алғыстай қабылдап жүрдік. Шашауына шаң жұқтырмаған Шәмшінің шабытты әндеріндей, түріктің ішінде де «Үскі дараны» білмейтіні некен-саяқ. Мұрагер осы мұңды ғазалды домбыраға салғанда кардаштарымыз ішкен асын жерге қойып, жанымызға жетіп келеді. Бір кезде олар жүрек шымырлатар әнге қосылып кеткендерін байқамай да қалады. Домбыраға Ақеркенің (Тәжібаева) қобызының үні қосылғанда, тіпті керемет!

	Мұрагермен мұнан кейін де өмір соқпақтарында сапарлас болып келеміз. Қара домбыраның қасиеті қазақ баласын әлемнің әр түкпіріне жетектеп, ұлттық мұраларымызды насихаттатумен келеді. Солақай күйшіге сондайда тағы бір тәнті болатының, ол шетелдіктер алдында күйді нәшіне келтіріп тартып қана қоймайды, тарихын да ағылшын тілінде тамаша баяндап өтеді. Содан кейін өзіне ғана жарасар еркелікпен, кейде өндірдей келбетіне қона қалар аса байсалдылықпен күй атасы Құрманғазыны, кеше ғана өнерсүйер қауымды қамықтырып кеткен Тілендиевті қайта тірілткендей, күйлерді кезегімен төге жөнеледі.

	Жазмыштың жетегі шығар, өнер үйрену үшін «кексе» болып қалған 6 сынып оқушысы Райқұл Молдыбековтің қолына түскен. Райқұл атамызды білетіндер оның бөлек болмыстағы ұстаз, ғажайып күйші екенін бағалайды. Ал қағілез баланы ол кісі өзіндік ерекше тәсілдермен күйшілікке баулыған. Осыдан кейін көзге түсе бастаған талантты шәкіртті концерттердің бірінде «Көкіл» музыка мектебінің директоры Абдулхамит Райымбергенов байқап, осы мектепте күйшіліктің қыр-сырын тереңірек меңгере бастайды.

	«Қаншама өнер көрсетіп жүрсем де, домбыраны дәл қазақтың өзіндей ешкім тыңдай да, түсіне де алмайды. Өзгелер таң қалады, тәнті болады, қос ішекті аспапты қолына алып, тыңқылдатып көреді. Бірақ қазақтай оның тілін түсінбек емес», – дейді Мұрагер.





Қобыз арқалаған қыз




	Екі мүшел жасқа келгенше ерен тірлігі бар еліктің лағындай қобыз арқалаған осы бір қызбен де бірнеше жыл бұрын бүгінгі Ыстамбұл – кешегі Константинопольде танысқан едік. Түрік жазушысы Фейзуллах Гюленнің идеясымен құрылған Халықаралық «Диалог Еуразия» Платформасы бар. Бұл Платформаға Еуропа мен Азияны алып жатқан елдердің 500-ден астам зиялылары мүшелікке кіреді. Сонымен, үш жыл бұрын осы Платформаның бірінші болып Қазақстанда Жастар қанаты құрылып, әр саладан 15 шақты өндірдей қазақтың қыз-жігіттері таңдалынып алынған екен. Осылайша қандастарымыздың жолы түсе бермейтін Измит (Измир емес), Бурса, Ялова қалаларын аралап, Қара теңізбен Ыстамбұлға қайта оралғанша айта-айта жүрерліктей ғажайып саяхатымыз басталды.

	Өңшең талантты жастарды Тәңір тоғыстырып, табыстырғандай сол сапардың өнер тұмары – қобыз арқалаған Ақерке Тәжібаева еді. Шашауына шаң жұқтырмаған Шәмшінің шабытты әндеріндей, түріктің ішінде де «Үскідараны» білмейтіні некен-саяқ. Мұрагер мен Ақерке осы әуенді домбыра мен қобыздың қос ішегіне салғанда кешегі Ер Торғылдың ұлдары ішкен асын жерге қойып, жанымызға жетіп келеді. Бір кезде олар жүрек шымырлатар әнге қосылып кеткендерін байқамай да қалады.

	Қазақтың керім ұлы мен келбетті қызы өнерлерімен қаймана елді тәнті етіп, табындырып, ғашық етіп, музыка құдіретімен түйсігінің түкпірлерін ашады. Екеуі орындайтын туындыларын да күй тартудың жөні осы екен демей, тыңдаушыларына қарап талғайтынын тағы аңғарасың. Жастардың арасында жастарға лайық күй іздесе, ересектер ортасында ой бағып, өмір көрген кекседей зерделеніп, қос ішектің бебеуімен уақыттың қалтарыстарына жетектейді. Мұндайда Қорқытты түп аталары деп танитын түріктерді былай қойғанда, еуропалықтар да есі кете қол соғады. Қобызды – скрипка мен виолончельдің атасы екендігін айтпай мойындап, мұңды ғазалдарды мүлги тыңдап, тым-тырыс қалады.

	Айтқандай, Мұрагер тартқалы отырған күйінің тарихын ағылшын тілінде жеткізсе, Ақерке түрік тілінде сөйлегенде кардаштарымыздың өзін жаңылдырғандай. Мұның да сырын кейін ұқтық. Ақерке 12 жасында «Достық» атты фестивальге қатысып, түрік бауырлардың назарына ілігіп, кейін Түркия президенті Сүлейман Демирелдің қабылдауында болады. Сол жолы Мағжан Жұмабаевтың Мұстафа Кемал Ататүрікке арнап жазған «Алыстағы бауырыма» атты өлеңін екі тілде оқып береді. Президент Ақеркенің алымдылығына ерекше ықылас танытып, Түркия елінің мәдениет министрі Намык Кемал Зейбекке табыстайды. Сол кезден бастап түрік бауырлармен барыс-келіс, байланыс көбейеді.

	Өстіп жүріп түрік тілін меңгеріп алған Ақерке Түркияның «Kanal 7» телеарнасындағы «Fuar Dunyasі» (Көрме әлемі) атты бағдарламаны жарты жылдай жүргізеді. Талантқа кенде емес түрік ағайындардың таңдауы неге бір жапырақ қазақ қызына түскен деген сауал туса, әрине, алдымен таланты, талабы, қала берді қолындағы қасиетті қыл қобызы деуге болады.

	Қазақстандағы ақ қобыздың алғашқысы менікі дейтін Ақеркенің өнер табалдырығын аттауы да айрықша. Ақ қобыз демекші, әдетте бұл аспаптың түсі қоңырқай немесе қара, қызғылт болып келеді. Ескіргені, жамағаны, ағаштың құрт түскен жері білінбеу үшін осындай түске бояйды. Ал Ақеркеге арналып жасалған қобыз әрі сәнді, әрі тазалығын білдіру үшін боялмаған.

	Жеті жасынан-ақ қобыздың үніне елеңдеп өскен өнерпаз Түркістанда туған. Киелі шаһарда дүниеге келгенін мақтаныш тұтатын қыздың қасиетті аспапты таңдағаны бекер емес.

	– Алғашында ата-анам өнер жолын таңдағаныма қарсы болды. Қасиеті бөлек аспапты таңдағанымды білгенде қарсылықтарын тіпті үдетіп жіберді. «Қобыздың иесі мен киесі болады. Оны екінің бірі алып жүре алмайды. Бұл оңай меңгере салатын өнер емес» деп қобыздың тілін түсініп, оны халыққа жеткізе алатыныма сенімді болмады. Сонда да бір тылсым күш мені осы аспапқа тартты да тұрды. Содан 2-сыныпты бітірген соң, 7 жасымда Алматыға қыдырып бардым да, ешкімге айтпай А. Жұбанов атындағы дарынды балаларға арналған арнайы мамандандырылған музыка мектебіне сынаққа бардым. Ондағы ұстаздар қабілетімді сынап көрді де, бірден мектепке қабылдады, – дейді Ақерке.

	– Шыны керек, мен оқуға түскен 1995–1996 жылдары жұртшылықтың қобызға деген қызығушылығы жоқтың қасы болатын. Ең сорақысы, сол кезде «қобызбен алысқа бара алмайсың, қобыз – ескіліктің дүниесі» – деп, ақыл айтқандар да болды. Алайда, қобыздың тілін түсініп, шындап үйренуге 5–6 жыл кетті. Бұл өнер маған біртіндеп дарыды.

	Не керек, осыдан кейін Ақеркенің әке-шешесі үш баладан кейін араға 10 жыл салып дүниеге келген кенже қыздың соңынан еріп, Алматыға көшіп келуге мәжбүр болады.

	Жоғарыдағы мектепті үздік бітірген Ақерке Құрманғазы атындағы Қазақ ұлттық консерваториясының халық аспаптар факультетіне қобыз мамандығына оқуға түсіп, Базархан Қосбасаров сынды танымал өнер шеберлерінен дәріс алуды жалғастырады. Соңынан ұлттық консерваторияның магистратурасын тамамдайды.

	Шынымды айтсам, маған «мінез-құлқым қобызбен үйлеседі» дейтін қыздың жетелеп жүрген бір періштесі бар сияқты көрінеді де тұрады. Бұл туралы сәл кейінірек баяндармыз.

	Ақеркенің жас та болса көп бастамада бірінші екендігін айту ләзім. Кейіпкеріміз қобызды эстрадаға икемдеп, алғаш рет сахнаға алып шыққан өнерпаздардың бірі. Республикалық «Әнші балапан» байқауының алғашқы жүлдегері. 10 жастағы Акерке «Хабар» телеарнасында балаларға арналған алғашқы «Ақерке» бағдарламасын жүргізеді. Қазіргі таңда да еліміздегі тұңғыш рет тек бүлдіршіндерге арналып ашылған «Балапан» телеарнасында жүргізушілігін жалғастырып келеді.

	Қобыз арқалаған қыздың енді басталған ғұмырбаянынан қарасаңыз, 5 жасынан бастап-ақ қатыспаған байқауы, алмаған жүлдесі жоқ. Қобызын арқалап әлемнің әр шалғайына барған, шет мемлекеттердегі сан алуан ұлттың риясыз ықыласына бөленген. Алайда, айтпағымыз да бұл емес. Парасат-пайымы, қабілет-қарымы бөлек бойжеткеннің өнердің ұңғыл-шұңғылы мен келешегі жайлы айтары жеткілікті.

	– Қобыз қазаққа тән аспап, бірақ түркі тілдес елдерде қобызға ұқсас аспаптар бар. Бір айырмашылығы – олар қыл қобыз деп аталмайды. Басқа елдерде, соның ішінде моңғолдарда «маринхур», қытайларда «арху», түріктерде «кеменче», иордан халқында «ребаба», қырғыздарда «қияқ» деген аспаптар бар, – дейді қызымыз. Айтқандай, үйі әлемнің әр елінен сатып әкелінген үнтаспаларға толы Ақерке бірде Қытайдан үнтаспа сатып алады.

	– Онда 12 қыз бір мезетте біздің қобыз сияқты аспапта ойнайды. Олардың бір аспапта бір адамдай ойнағанын көрсеңіз, қайран қаласыз. Біз де алдағы күндері осындай шеберлікке жетеміз, – деген қобызшыны алға жетелейтін жоспарлары көп-ақ.

	Керек кезінде Қорқыттың, Ықыластың күйлерін ғана емес, қобыздың орындау шеберлігін таныту мақсатында Вивальди, Моцарт, Бетховен сияқты әлемдік классиктердің туындыларын орындайтын Ақеркенің сүйікті шығармасы – Ықыластың «Қазан» деп аталатын күйі.

	– Өткен замандарда Шора деген батыр өткен екен. Сол уақыттарда татарлардың Қазан деген қаласын жау басып алады. Қазақтың Шора деген батыры «Қайтсем да Қазанды кері қайтарамын» деп жолға аттанбақшы болады. Ауыл ақсақалдары Шораға: «Батыр, Орал тауларына қар қалың түскен көрінеді. Боран болып жатыр. Сапарға шықпай-ақ қойыңдар. Жолдарың болмайды, үсіп қаласыңдар» деген тоқтау айтады. Сонда батыр басу сөзді тыңдамай:



	«Нәріктің ұлы – Шорамын!

	Мен Қазанға барамын.

	Қар жаумаса қан жаусын,

	Қазанды басып аламын!» –



	деп жол жүріп кетеді. Сонда қариялардың айтқаны келіп, батыр бастаған әскер боранның астында қалып, қаза табады.

	«Қазан» Ықыластың сол оқиғаға арнаған күйі. Осы күйді жақсы көремін. Мұңды әсерлі күй, керемет суреттелген, – дейді Ақерке.

	Қобыз арқалаған арудың әрісі Аустрия, Венгрия, Германия, Жапония, Литва, Голландия, Иордания, Корей, Молдова, Түркия, Қытай елдеріне қайта-қайта жолы түсіп, ең үлкен концерттік бағдарламалардың төрінен орын алғанын айтқанбыз.

	– Солардың ішінде көңілімде өшпестей із қалдырғаны Литва елінде Балтық жағалауы бойында өткен байқау болды. Оған Азия елдерінен біз ғана қатыстық. Басында жүрексініп тұрғанмын, сосын сахнаға шығып, қобызда, сазсырнайда ойнағанымда у-шу болып жатқан зал тым-тырыс бола қалды. Оларға ұнағанын біліп, қысқа күйді екі қайтара тарттым. Тыңдармандардың ықыласын көріп, өзім де әсерленіп кеттім. Сонымен қатар, Түркияда да қобыздың үнін өте жақсы тыңдайды.

	Ал Кореяда төрт күн бойы өнер көрсеттік. Күйші Мұрагер екеуімізге жарты сағат уақыт берілді. Басында осы корей халқы қобыз бен домбыраны түсіне қояр ма екен деп ойлағанмын. Концерттерден кейін қошеметін аямаған бұл елдің жұрты: «Қазақстанды енді танып жатырмыз. Музыкаларыңыз ғажап! Сіздердің елдеріңізге тек қобыз бен домбыраны тыңдау үшін де баруға болады екен» дегенде төбеміз көкке жетіп, үлкен іс тындырғандай арқаланып елге оралдық. Үнтаспаларымызды қуана-қуана алып қалып жатты.

	Осы кішігірім мақаланың бір тұсында қобыз арқалаған қызды бір періште жебеп, жетелеп жүретіндей көрінетіндігін айтқанбыз.

	– Бірде Бейжіңдегі концертке қатысатын болдым. Дәл сол уақытта біздің консерваторияның оркестрі Ақтөбе қаласына «Жұбанов көктемі – 2008» атты республикалық байқауына баратын болды. Ол кезде біздің оркестрде қыл қобызшылар жоқтың қасы еді. Біреуі тұрмысқа шықты, енді бірінің аяғы ауыр. Мен болсам Қытайдамын. Қалай болғанда да маған Ақтөбеге жету керек-ті. Бейжіңнен Алматыға келіп, содан Ақтөбеге ұшу қажет. Билеттер алынып қойған.

	Бірақ дәл сол күні Бейжіңдегі жолаушылар ұшағы ауа-райының қолайсыздығына байланысты 5 сағатқа кешігіп ұшатын болып шықты. Сасқанымнан Алматының әуежайына қоңырау шалып, Ақтөбеге қатынайтын соңғы рейсті 5 минутқа кідірте тұруын әбден өтіндім. Бес сағатқа кешігіп Алматыға жетсем, менің ұшағым 5 минут бұрын ғана әуеге көтеріліп кеткен екен. Шарасыз отырып қалдым да, сосын тығырықтан шығатын жолдарды қарастыра бастадым. Байқау сол күні түскі екіде басталады. Ақтөбеге баратын ендігі бір жол – Астанадан бір ұшақ шығады екен. Жылап жатқанша, не де болса көрейін деп Астанаға ұшып бардым. Ол әуежайда тағы бес сағат отырып, Ақтөбеге де ұшатын болдық. Мен жеткенше байқау бітіп кетер ме екен деп байыз таппай барамын. Ұшақта бір әйелмен танысып, бүкіл жағдайымды айтып едім, ол кісі: «Сен қазір жоғарыдағы Аллаға жақынсың. Аллаға сыйын! Алла тағала көмектеседі. Үлгересің, үлгермей жатсаң, ол байқау саған бұйырмаған», – деді. Жылап отырып, жарты сағатқа жуық дұға етумен болдым. Ұшақтан түсе салысымен байқау болатын жерге тарттым. Сахналық киімімді киіп, бірден концертке шықтым. Қалай үлгергенім таңғажайып, сонда Алланың құдіретіне таң қалдым. Жеребе тасталғанда біздің ұлттық консерваторияның оркестрі соңғы болып сахнаға шығатын болыпты. Басында шықса ғой, әрине, үлгермеймін. Солай, Бас жүлдені жеңіп алдық. Сол қуанышымды ауызбен айтып жеткізе алмаймын, – дейді өрелі өнерпаз.

	«Өзі бір болайын деп тұрған бала екен» деген баталы сөзді кішкентайынан естіп өскен өнерпаздың Түркістанда әліппе танытқан алғашқы ұстазы Несіпкүл Өтебаеваның ілгеріде жазған бір естелігі мені елең еткізді.

	«Әсірелемей, шындықты айтар болсам, «Өскенде әнші боламын» дейтін шәкіртім тосыннан маған Алматыға біржолата оқуға кететінін айтты. «Апай, маған бата бересіз ғой?! Сыныптастарымды және сізді апам ертең «тәтті шәйға» шақырды. Құйтақандай 7 жасар қыздың маған «бата беріңіз» деген отты сөзі мені дір еткізді. Неткен даналық... Енді бүршік жарған бәйшешектей Ақерке құдды салт-дәстүріміздің қаймағын сарқып ішкен сыңайлы...».





«Ақырет» дәптері




	Нарықтың қиындығынан «алыстап» кеткен ауылға сәске болмай-ақ жетіп алдық. Алыстан алты жасар бала келсе де, үлкендік қылмай амандасу біздің елдің салты ғой, түске қарай көрші-қолаң да, ағайын-туған да жиналып үлгерді. Жақсы көретін жеңгелерім үйге шайға шақыруға дайындалып жатыр. Ел деп езіліп барғанда ең бірінші анамның басына барып, құран оқытып қайтуды өзіме парыз етіп едім, астананың жаңалығын сырласуға асыққан жеңгелер мұрша беретін түрі жоқ. Тәтем болса:

	– Шақырған жердің бәріне үлгерерсің. Сен келмеген бірнеше жылдың ішінде үлкен қариялардың біразынан айырылғанбыз. Оразкүл әжең, Әбделбай атаң, Ғани атаң... қайтыс болды. Соларға көңіл айтып кіріп шық. Сосын кеше Қабыл қайтыс болды...

	– Тоқсанның төріне шыққан Оразкүл әжемдердікі той ғой. Ауылдың көкпарын бермейтін, қыршындай Қабылға не болды? – дедім шын таңданып. Көз алдыма момындау жеңгеміз бен шиеттей бала-шаға келе қалды.

	– Сорың құрғыр қу арақ та. Әйтпесе, алыстан келген жау жоқ. Осыдан бір-екі күн бұрын ғана астындағы жануарды қызыл ет қылып сабап, дүкенге қарай құйғытып бара жатқан еді. Кеше де сол, әбден сылқия «тойып алып» атпен шауып келе жатып жеңіл мәшинеге соқтығысып, мерт болыпты. Мәшине қираған, бірақ ат дін-аман дейді. Тойға бара жатқан бейшаралар Қабылдың сүйегін көтеріп қайтыпты...

	Ертесіне ағайын-туысты аралап жүріп, көшеден Қабылдың жаназасына барып келе жатқан Зәбира апамдарды көріп қалдық. Алматының базарлығын сұрап жатыр. Көп ұзамай әңгіме тағы да марқұм Қабылға ойысты.

	– Бейшара өлерінен бір күн бұрын түс көріп, таңертең қоңсы жігітке: «Өте бір жаман түс көрдім, құдайы тамақ беремін», деп қалаға барып күріш-май, тәттілерін алып келген екен. «Арақты мүлдем қоймасам болмас, түсімнен шошыдым» деп «соңғы рет» ішіп қалмақшы болыпты, бірақ түсін ешкімге айтпапты, – деді Зәбира апам.

	Сонымен, ауылға келгенімізге де біршама уақыт болды. Ағайынның бары жақсы, қойын сойып, барын жайып, қонақ еткенінеқуанасың. Елдіңтұрмысынадендеп, жағдайынақаныға түсесің. Соңғы жылдары салынған биік-биік, даңғарадай кең үйлердікөріпкөңіліңмарқайыпқалады. Әнебіржылдардағыдай емес, қолы қимылдағанның аузы да қимылдайтынын ел де ұққан. Шамалары келгенше жер тырмалап, күнкөрістің қамын жасап-ақ жатыр. Нарыққа да көндіккен. Бірақ көңілде бір түйткіл. Елдің әлде озғаны ма, тозғаны ма, қай үйге бас сұқсаң да арақ еттен бұрын ентелеп келіп, «пәлен айдан бері жалақы алмадық» дейді. Қанты жоқ үйдің дастарқанынан да бабалардан қалған қадірлі астай өзеннің лай суындай арақты әкеліп қойып жатқаны. Біздің ауылдың әйелі мен еркегі қатар отырып арақ ішпейтін әдемі дәстүрдің де көбесі сөгіліпті. Енесі мен келіннің рөмке соғыстырып жатқаны түк те ерсі емес сияқты. Бұрын біздің ауылда ішетін бірнеше абыройсыз ағалар күріштің ішіндегі күрмектей көзге оғаш көрінуші еді. Олардың қатары қазір көбейген-ақ екен. Ақсақал болуға жарап қалған үлкендер жағы дүкенді маңайлап жүргені. Бұл жалғыз біздің ауылға ғана келген індет емес сияқты. Сағынып барып, сәті түскен соң басқа ауданға да, басқа ауылға да ат басын бұрып барғанда, біздің ауылдағыдай тапа-тал түсте әкесін де танымайтындай мас, аузында төрт қана тісі бар еркектерді тап басып танып алу оңай болмай қалыпты.

	Бір күні шыдамай нағашыма:

	– Ауылда кемі 5–6 айдан бері жалақы алмадық дейсіздер.

	Араққа жұрт ақшаны қайдан тауып жатыр? – дедім.

	– Қайдам, осы ауылда тамаққа табылмаған ақша араққа табылып жатыр ғой. Ақша жоқ кезде дүкеншінің «Ақырет дәптері» бар, жаздырып ала береді. Басқа нәрсе сұрап барсаң – қарызға өлсе бермейді. Ана жолы Көкібелдің бір келіншегі жылап отыр. Күйеуі бірнеше айда бір сиырдың арағын ішіп қойыпты. Сауып отырған сиырын балаларының аузынан жырып сатып, күйеуінің қарызынан құтылыпты. Балам-ау, ауылда арақтан басқа қызық қалмады ғой. Клубтың түрін көрдің. Жұрттың көбі жұмыссыз отыр. Оның үстіне бүгінде әй дейтін әже, қой дейтін елде қожа жоқ... Үкімет осы ішкіш пәлелерді қорқытса да, соттаса да қойдырса, шіркін... – дейді ол кісі тұнжырап.

	– Сонда ауылда арақ қанша тұрады? – деймін жер шұқылап.

	– Қаладан спиртті әкеп, су қосып сата береді. Бөтелкесі 50–60 теңгеден аспайды. Осы арақтан өтімді тауар жоқ қазір. Ішіп алған жігіттер төбелеседі, карта ойнайды. Осында біреулерді ішіп алып, итті қуырып жей береді... деп балалар айтып жүруші еді. Оны да көз көрді ғой, – деген нағашымның сөзі көз алдыма небір сұмдықтарды елестетті. Ауыл, елдің тепсе темір үзетіндей еңгезердей азаматтары арақтың шеңгелінде құрдымға кетіп бара жатқандай жүрегім шаншып, самаурынның түтініне ме, әлде көңіл құлазығандықтан ба көзім жасаурады.

	Апыр-ау, үйіне күнде ішіп келіп, үстінен бөзі, аузынан сөзі түсіп отырған отағасы, балаларына не деп үлгі көрсетіп, қай сөзін өткізе алар екен? Жылт еткеннің бәрін «жуып жіберетін» жеңгейлер қалай қадірлі әже болады? Таудың баурайына түскен дән дарақ болып өніп шығатын, табиғаты көрікті жерге орналасқан ауылым сұрқай тартып, сықпыты қашып тұр.

	Сонымен екі апта деген не тәйірі, шаң басқан «Икаруске» отырып, қалаға қарай бет алдық. Көп аялдаманың біріне егде екі кісі кіріп, бала-шағаны қағып, біреулердің аяғын басып кетіп, қисалақтап босаған орындарға қонжиыса кетті. Қасындағы әйелге: – Қарындас, қай ауылдың баласысың? – деп тілін шайнап, танысуға көшті.

	– Ау, қайынаға, мен Әбекеңнің үйіндегі келініңіз боламын, – деді ол күлкі қысып.

	– А-а, келінсің, ә? – деп көзі бұлдыраған ағамыз ұялғандай болып қалды. Біраздан соң «қарындасқа» қайта көшіп, келініне тиісіп қоймады. Бір уақытта шыдамаған келіні: – Өй, арақ сасыған албасты, – деп қайынағасының мықынына барып қалған қолын лақтырып жіберіп, итеріп қалып еді, қайынағасы жалп етіп, құлап түсті. Бала-шаға да, үлкендер де күліп жатыр.

	Жүрегім шымырлап, «Ақырет дәптері» дедім күбірлеп, Ақырет дәптері...





Осылайша «мерт» болдым




	Жазым деген аяқ астында. Ел аман, жұрт тынышта аяғымды жарақаттап алып, күтпеген жерден дәрігердің алдынан шықтым. Адамның жаны ауырған жерінде деген рас екен. Жарақатым жаныма батып, дәрігердің бетіне жәутеңдеп, аман-есен сауығып кету үшін, айтқанына бас шұлғып алдында отырмын. Қалыптасқан қажеттілікке байланысты ол ауруымның тарихын, аты-жөнімді, жасымды, қызметімді жазып жатыр.

	Осы уақытқа дейін сырқатхаманы орыс тілінде жаза беретін өзге ұлт өкілі журналист екенімді және республикалық белді басылымның қызметкері екенімді білгенде ресми тілде сүйкектеткенін қоя салып, таза қазақ тілінде амбулаториялық картама «Үйде мерт болған» деген сөзді қыстырып, мемлекеттік тілде жарты беттей дәрігерлік тілмен жай-күйімді жазып шықты. Қолыма картамды алып, «мерт болды» деген сөзді қайта-қайта көзімді уқалап оқып шықтым. Ешқандай қатесі жоқ, солай жазылған. Дәл солай жазылып тұрғанына және өзімнің тірі екеніме көзімді жеткізіп алып, дәрігерден неге бұлай жаздыңыз деп сұрауға мәжбүр болдым: – «Мерт болды» дегеніміз – қайтыс болды деген сөз емес пе?! Мертікті десеңіз бір жөн. Мына жазғаныңыз өзі әрең жүрген ауру адамдарды бірден о дүниеге аттандыратын сөз ғой. Жаңылысты дейін десем, басқа қазақшаңыздан мін көріп тұрған жоқпын, – дедім.

	Дәрігер маған мысқылдап қарап: – Мерт болды деген сөзді ойлап тапқан мен емеспін. Мұнда солай деп жазылған. Мен сіздің тіліңізді қайдан білейін. Еңбекке жарамсыздық парағын қазақшалағанда бізге осылай деп жазылып берілген, – деп нөмірлеген еңбекке уақытша жарамсыздығым туралы жазылған қағазды алдыма лақтыра салды.

	Расында да «несчастный случай на производстве или в быту» деген сөз «өндірісте немесе үйде мерт болғанда» деп аударылыпты. Дәрігер енді маған не дер екенсің дегендей миығынан күліп қарап тұр. Ләм деп бір ауыз уәж де айта алмадым. Тек «Ол сіздің тіліңіз ғой» деген сөзі есімнен шықпай тұрып алды.

	Қаладағы күн сайын көріп жүрген, мағынасы майысқан қазақша жарнамалар мен хабарландыруларды журналист қауымы айта-айта ауыздары жауыр болғанымен, нәтиже шығара алмады. Мұндай мемлекеттік тілге немқұрайдылық меңдемеген мекеме аз ба? Жоғарыдағы жағдай соның сорақы мысалдарының бірі ғана. Енді бізге қалғаны, соны өзгелер көзімізге шұқып көрсету еді...





Мемлекеттік құжаттағы қате




	«Түйені жел шайқаса, ешкіні аспаннан ізде» дегендей, егер мемлекеттік құжатта мемлекеттік тіл дәл осылай мазақ етілетін болса басқа мәселені қайда қоямыз?

	Мәселен, жұрттың бәрі ауызекі тілде «РНН» деп кеткен республикамыздың салық төлеушілерінің куәлігі жаңасына ауыстырылғанына көп бола қойған жоқ. Бір жағы қазақша, келесі жағы орысша мемлекеттік, нөмірленген жаңа куәлікті жұрттың бәрі де алып үлгерді деуге болады.

	Осы куәліктің қазақшасына көзіңіз түсіп кетсе, бетіңізден отыңыз шығады, тіпті намыстан жарылып өлуге болады. Грамматикалық қатесін былай қойғанда мұнда і, ә, ө, ү, ұ дейтін әріптер тіпті ағылшын тілінде де кездеспейтін бөгде белгілермен басыла салған. Әріп қателерін санағанда саны тура 30 болды!..

	Мүмкін еліміздегі салық комитетінің компьютерлерінде қазақша әріптері бар бағдарлама жоқ шығар? Мүмкін осы құжатты жаңадан бастырған адамдар мемлекеттік тілді менсінбейтін болар? Мүмкін бұл іс қазақ тіліне жүрдім-бардым қарайтын мәңгүрттерге тапсырылған шығар? Бірақ мемлекеттік тілді дәл осылай қорлауға бола ма? Дәл осы қателерді жіберген адамдар қазір де жұмыс істеп, жалақы алып, тайраңдап жүрген болар?!

	Осының алдында да науқастанған жағдайда уақытша жұмысқа жарамсыздық туралы берілетін амбулаторлық картада кеткен өрескел қателерді, өкіне отырып жазған едім. Міне, тағы бір мысал! Не істеу керек?





Айтыс өтті...




	Тәуелсіздіктің 20 жылдығын ұлықтаған Астанадағы аламан айтысты құлағының құрышы қанған көпшілік көпке дейін айта-айта жүретін болар. Ұлттық айтыс өнерінің шежіресі үшін де, көмейінен жыр саулаған төкпе ақындар үшін де осынау шабытты күндердің орны бөлек.

	Салмақты сөздің парқын білетін, жүйелі уәжді құлағының құрышы қанып тыңдауға мүмкіншілігі болған жұртшылық сол айтыстың айыз қандырған тұстарын әлі де айта берер. Ал айтысты өз көзімен көрмеген ел бұқаралық ақпарат құралдары арқылы қомақты жүлде қоры бар сөз өнерінің ғажайып сайысы өткенінен там-тұмдап хабардар болып жатты.

	Осы арада аттап өтпейтін бір мәселе бар. Айтыс өтті. Барша басылымдар мен басқа да ақпарат құралдары жақсы айтысты жабылып жазды. Суырып салма ақындардың сөз бәйгесінен ақпараттық сайттар да, тіпті блоггерлер де шетін қалмады. Алайда, айтыс жайлы ақпарат таратқан журналистердің «тілі» қай жерге дейін жетті?

	Айтыс туралы жазылған 50-ге тарта баспа материалдарды ерінбей-жалықпай сарапқа салғанда, мынадай қорытындыға келуге болар еді. Орыс тілді БАҚ-ты былай қойғанда, қазақша басылымдардың өзі айтулы мәдени шараның насихатын оңдырмады. Қазақ тілді журналистердің басым бөлігі Мәдениет министрлігі таратқан ақпараттардан аса алмады. Әріптестеріміз сөз мәйегі айтыстың астарына үңілудің орнына, Бас бәйгеге берілген 3 млн теңге мен қалған жүлделі айтыскерлерге бұйырған қаржы көлемін көрсетумен шектелді. Ал осынша қаражатты айтыс ақындарының қанжығасына байлап, айтыс өнеріне айтарлықтай қолдау көрсетіп отырған «Самұрық – Қазына» Ұлттық әл-ауқат қоры да, ұйымдастыруға ұйытқы болған Мәдениет министрлігі де ұмыт болған. Өнер адамдарына қай кезде де мемлекеттің қолдауы мен меценаттардың жомарттығы керек-ақ.

	Ақиқатында, елдің әл-ауқаты түзелді. «Ораза, намаз – тоқтықта» дегендей, айтыс өнері де елдің тұрмысы тәуір кезде дәуірлейді. Қалай десек те, соңғы айтыс сағынған елді бір серпілтіп өтті. Алайда, аламан сөз бәйгесінің лебі мен шабытын бере алған бірнеше мақаланы ғана тұщынып оқуға тура келді. Бүгінде орыс тілді басылымдардың басты мәселесі – қазақ тілінде өткен керемет жақсы шаралардың өзін баспасөз парақшаларында берілетін мәліметтерден асыра алмайды. Ал, екі тілді де еркін меңгерген қазіргі талғампаз оқырман үшін де, сол айтулы оқиғалар үшін де бұл қиянаттың қиянаты деп біліңіз. Өкінішке орай, не десек те, орыс тілді БАҚ айтыс жайлы алақандай ақпараттармен құтылды. Бұл хабарлардың мазмұн, мәтіні жүлде қорымен тізбектеумен ғана шектелді. Әйтпесе, 3 күнге созылған айтыста айтатын оқиға, жазатын жайт, қызықты, тартысты сәттер табылмай қалып па?!

	Бұл дегеніңіз біздің егемен еліміздің орыс тілді бұқаралық ақпарат құралдарына мемлекеттік тілді еркін меңгерген, қазақ тілін терең түсінетін журналистер жалдаудың кезі әбден келді деген сөз. Жартыкеш жаңалық, мүгедек мәтіндер көсегемізді еш көгерте қоймас.

	Мемлекетімізде мемлекеттік емес тілдегі БАҚ-тарға мемлекеттік тілді меңгерген журналистер ұстаудың күні баяғыда жетті.





Соңғы күз




	Мына дүнияда біз білмейтін бір тылсым күштің, адам ақылы жетпейтін бір заңдылықтардың бар екені рас. Мен үшін халыққа ең тез тараған шығарма болғанымен, қатты қиналып шыққан ән «Күрең күз» болды, – деп бастады әңгімесін елге танымал сазгер, әнші, күйші Гүлнәр Дәукенова. – Осы әнді жазарда жүрегімді бір мұң кернеп, жанымды қоярға жер таппай, Мұқағалидың өлең жинағын қолыма алсам болды, не құдіреті екені белгісіз, 226 беттегі

	«Күрең күз» деген жыр қайта-қайта көлбеңдеп шыға берді.



	Қош енді, қош бол, күрең күз,

	Күрең мұң саған жібердім

	Күлермін деп ем, түнердің,

	Білермін қалай, білермін?...



	Өлең жолдарын алғаш оқығанда бір түрлі тосырқап, апыр-ай, «күрең бел», «Күрең ат» дегенді білуші едім, күрең күзі несі деп, түсіне алмадым. Артынан өлеңді оқи-оқи, пенде мына дүниеден баз кешкенде сары алтындай күздің өзі күрең тартып кететінін бар жаныммен ұқтым.

	Көкірегімдегі шерлі саз да осы өлеңнің сөздеріне үйлесетін секілді. Шынымды айтсам, ешқашан Мұқағалидың өлеңдеріне ән жазуға жүрегім дауаламайтын, ол бір жұмбақ, күрделі ақын ғой. Оның поэзиясына жақын келуге батпай, алыстан орағытып жүруші едім. Жанымды жеген бар қайғымды осы әуен сыртқа шығарғандай болды.

	– Алайда, мен бұл әнді Мәдина Ералиеваға беремін деп ойлаған жоқ едім. Әнді жазып, нотаға түсіріп, пісіріп жүргенде, Мәдина өзі телефон шалып қалмасы бар ма. Мен жаңа ән жазып бітіргенімді айтып, оны телефон арқылы Мәдинаға орындап бердім. Ол тыңдап болды да: «Осы әнді маған берші» деді. Мен мұндай күтпеген өтініштен кейін, не айтарымды білмей, үндемей, ойланып қалып едім, Мәдина: – Әніңді маған қимай тұрсың ба, шынымды айтсам, мен де бір түрлі «Күрең күз» болып жүрмін, – дегені...

	– Сонымен бұл әнді ақыры Мәдина орындайтын болды. Ол менің «Сағындым, сағым жылдар», «Шыңдағы шынарым-ай» атты әндерімді де жүрегімен орындап, жұрттың қошеметіне бөленіп жүрген-ді. Бұл ән де осылай Ералиеваның еншісіне тиді. Бірақ «Күрең күз» оның қоштасу әніне айналатынын кім білген, дейді талантты сазгер ойланып.





Ауру адам сау адамның басынан тәж көреді




	«Жүре берсең – көре бересің» деген рас қой. Тірі жүрген адам тіршіліктің барлық қызық-шыжығын тауысып тастағандай көреді. Бірақ алға қадам басқан сайын түк те көрмегеніңді түйсіне түсесің. Бақыттың кілтін іздеп жүрген барлық адам оның бір кілті және басты кілті – денсаулықта екендігін білуі тиіс.

	Осыдан он шақты жыл бұрын еді. Бірде жақын бір досыммен сырласып отырып: «Тек балаларым аман болсын, басқа қиыншылықтың барлығын көтеремін» деп күпірлік айтып жібердім.

	Және мұны шегелеп, қайта-қайта қадағалап тұрып айтқаным да есімде. Әрине, бұл кез келген ананың «бала-шағам ауру-сырқаудан, бәле-жаладан аман болсыншы» дейтін тілегі ғой.

	Алайда, араға аз ғана айлар салып бір іссапардан қатты ауырып оралдым.

	Сол күндері менің жаным ауырып жатыр ма, әлде тәнім сырқат па, білмейтін едім. Өң мен түстің арасында азаптандым. Аяқ-қолым көпке дейін икемге келмеді. Дүниеден баз кешіп, қара су да тата алмай торығып жатқан кездерімде тіпті, балаларымның бар екенін де ұмыттым. Олардың не ішіп, не жеп жатқанымен де ісім болмады. Бір-бірімен қуаласып ойнап жүрген ботақандарымның де менімен ісі болмады. Жанбөлек – деген осы екен. Кереуетте кірпігімді де қимылдата алмай жата бердім. Бүкіл өмірдің қызығы ада қалды. Сол күндерде тек орнымнан тұрсам, осы сынақты жеңсем деп тілегеннен бөлек менде мақсат-мүдде болған жоқ. Тыраштанып жиған еш дүнием маған керек болмады. Ең әдемі көйлектерім де мені қызықтырмады.

	«Мен кез келген қиындықты көтерем» дегенім күпірлік болып шықты. Басыңа түскен сынақты еңсеруге Алла саған күш-қуат бере ме, Жаратқан иеміз бізді қолдай ма – бұл бөлек тылсым екен.

	Мен сол кезде ғана бақыттың кілті – денсаулық екендігіне анық көзім жеткен. Аяқ-қолың бүтін болып, ешкімге тауқыметіңді артпай, ішкенің тамағыңнан өтіп, ойнап-күліп отырсаң – одан артық не керек? «Ауру адам сау адамның басынан тәж көреді» деген тәмсіл текке айтылмағанына осылай көзім жетті.

	Осы арада мына бір оқиға есіме түсіп отыр. Журналистерге жұрт мұң-мәселесін айтып ұдайы келіп жатады. Бірде біздің редакцияға протез аяғын сүйретіп бір жігіт келді. Бастапқыда газеттен көмек сұрап келген жан шығар деп ойлағанмын. Бірақ бұл жігіттің жайы мүлде бөлек болып шықты.

	Алматыға Жамбыл облысынан «жаңа аяқ» салдыруға келген Ғани Есентайұлы мына жалғандағы жақсы адамдарға, сүйіп алған адал жарына, қала берді адамгершілігінен айырмаған Алла тағалаға алғысын айтуға келіпті.

	Келерін келгенмен, әңгімесін неден бастарын білмей абдыраған Ғани, барлық айтайын дегенім осы қағаздың ішінде дегендей, торкөз оқушы дәптерінің парақтарын ұсына берді.

	Өндірдей жігітті абайсызда опық жегізген оқыс оқиғаның ұзын-ырғасы төмендегідей. Бұдан біраз жыл бұрын, яғни 1988 жылдың көктем айында Ғани егін алқабына сутасығыш мәшинемен су әкетіп бара жатады. Жастығы, албырттығы болар, мәшине абайсызда жолдың шетіне шығып кетіп, сасқалақтап, көлікті кілт бұрып жібергенде, судың екпінімен Ғани көлікті игере алмай қалады. Көз алдында төңкеріліп бара жатқан дүние...

	Есін бір жиғанда жерде жатқанын біледі, еш жері де онша ауырмайтын сияқты. Тек оң аяғы тызылдап, қан сорғалап жатқан сияқты. Қанға бөгіп жатып, оның есінде қалғаны:

	«Біткен жерім осы екен-ау» деп, шағал топырақты уыстап жылағаны.

	Әскерден жуырда ғана келген, жиырмадан енді ғана асқан қыршындай жігіт есі кіресілі-шығасылы жатып, біреулердің келіп, оң санын байлап, ауруханаға жеткізгенін де еміс-еміс біледі. Дәрігерлер жамбасы сынған, оң аяғы езіліп, қуығы жарылған жігіттің өмірін алып қалу үшін қолдарынан келген көмекті аямапты. Жарық дүниенің есігін қайта сығалап ашқанда көргені – оң аяқ тізеден жоқ, қуық бір түтікке тәуелді болған...

	«Бәле қайда, бассаң аяқ астында» деген осы. Мына тірлікте мұнан да қайғылы, бұдан да қиын оқиғалардың өтіп жатқанын білетін жігіттің айтайын дегені де бұл емес екен. Ең бастысы – мына жалғанда жақсы адамдардың бар екенін жұрттың есіне салу. Ол Жаратқанға 12 мүшесінің бірін алғанмен, сана-сезімін алмағанына, адамгершілігінен айырмағанына тәубе айтады.

	Мүгедек өмірдің алғашқы кезеңіне көндіге алмай жүргені де есінде. Сол жылы қыркүйек айында Алматыға жасанды аяқ салдыруға келеді. Қырсық шалғанда қуығының тігілген жері ашылып кетіп, екі жерден дәрет алып жатқан жігіттің науқасын әпкесі айттырмай сезіп, жедел жәрдем шақырады. Ауруханаға алып-ұшып бара жатқан жедел жәрдемнің ішінде әпкесі Катяның: «Әлі-ақ жақсы болып кетесің, шыда, жаным. Сен жігіт адамсың!», деп маңдайын сипап басу айтқаны, баласындай айналып-толғанғаны, өмір сүруге қайрағаны – дәл сол сәттерде оған кәдімгідей шипа болған секілді.

	Алайда, Ғанидың бағы алыстап кетпеген екен, қол созым жерде оны айналшықтап, сағаттарын күтіп жүріпті.

	Күндердің күнінде жоғары білімді, Алматыдағы ЖенПИ-ді тамамдаған бүлдіршіндей қыздың өзінің жары болуға келісім беретінін кім білген. Алматыға келгенде әпкесінің таныстыруымен Қалиланы ұнатып жақсы көреді. Екеуі келісіп, отау құруды ұйғарғанда қайыненесінің қарсы болғанын да біледі.

	Ғанидың сол кездері көңіліне мұң ұяласа да, болашақ енесінің көңіл-күйін ұққан-ды.

	– Менің дәп сол кездері оңған қылығым жоқ еді. Оң аяғымның жоқтығына, басқа да ауру-сырқаттарыма қарамай арақ дегенге үйір болып жүр едім. Осының бәрін біле-тұра Қалила менің жарым болуға келісті, қиын сәттерде маған тіреу болды. Марқұм, екінші анамыз, қайын енемді айтам, маған аруағы риза шығар. Әйелімді азамат ретінде қолымнан келгенше құрметтеп, ренжітпеуге тырысумен келемін. Қазір үш баламыз бар. Екі ұл, бір қыздың әкесімін. Зайыбым Қалила мектепте қазақ тілі мен әдебиетінен сабақ береді. Өзіміздің 10 гектар жеріміз бар, – деген еді.

	Сол жылдары Ғани жеке шаруа қожалығының атын, қиын кезде жақсылығын аямаған әпкесінің баласының есімімен, әрі ісіміз де берік болсын деген ниетпен «Берік» деп атапты. Жер-ананы жастанып жатып, жеңіл автокөлігімен отбасын біреуден ілгері, біреуден кейін асырап жүрген, алдағы күндерден де үміті мол азамат адам баласына өкпесі жоқ екенін айтқан. Жердің тілін игерген еңбекқор жігіт, жұрт жылына екі рет оратын жоңышқаны үш рет орып алып жүр екен.

	Әкеге қыз бала жақын болатын болу керек, әлде сағынғаны ма, тек кішкентай қызының қылықтарын көп айтты.

	– Көктем шығып келе жатыр, тағы да өзіміздің бөліп алған жерімізге жоңышқа, пияз егіп, үйлі болудың әрекетін жасау керек, балалар да өсіп келеді, – деп қояды Ғани.

	«Тек, өткен жылы жағдайымыз аздап болыңқырамады. Оның үстіне жасанды аяқ та тозып, жарамай жүрген еді. Қаражат жетіңкіремеген соң «Аса» селолық округінің әкіміне барып мән-жайды түсіндіргенде, ол кісі сөзге келмей, аудан әкімі атына өтініш жаздыртып, ол кісілер қаржылай көмектерін де, адами ақыл-кеңестерін да аямай, Алматыға аттандырып салды. Алайда, осының басы-қасында жанашыр болып жүрген өз зайыбым еді».

	– Мектептен алатын аз ғана жалақысын қолыма ұстатып, алдыменен аяғыңды түзетіп ал, қалғанын Құдай жеткізер, деп шығарып салды, – дейді Ғани мына дүниедегі ең жақын адамдарына алғыс сезімін ақтарып.

	Алматыға келіп, «жаңа аяғымен» Медеу баспалдақтарымен жоғары өрмелеп, табиғаттың сұлулығын тамашалап, мына жалғанда адамгершілігін жоғалтпаған жандардың болғанына және бола беретіні үшін Аллаға мың алғыс айтып, өмірге деген құштарлықпен ауылына, өзінің туған Асасына кетіп бара жатқан Ғани осылай деген.

	Намысы бар, қажыр-қайраты бойындағы азаматтың әлі өзі армандағандай кең сарайдай үй тұрғызып, оның айналасын мәуелі бақ етіп, бақытты өмір сүре беретініне бар жан-тәнімізбен сенгіміз келді. Өйткені, ол өмірді сүйеді! Денсаулықтың қадірін біледі.

	Өзіміз де аңғара бермейміз, жақсы күндерде бір-бірімізге жақсылық тілегенде: «Баянды бақыт, зор денсаулық болсын» дегенді қосарлап айтатынымыз тегін емес қой.





Бақыттың кілті




	«Бақытты адамдар бір-біріне ұқсас, ал бақытсыздар өздерінше бақытсыз» дейді Лев Толстой. Сеніңше, бақыттың кілті неде?» – дейді талантты досым Ақжүніс-Сәуле Әбединова.

	– Бақытты болғысы келетін адам сөзсіз бақытты бола алады. Бақыт деген өзіңнің миыңның ішінде отыра ма деп те ойлаймын. Шынымды айтсам, осы сауалды мен де талай адамға қойғанмын. Жұрттың бәрі бақытты деп есептейтін талай тұлғалардың бақытсыз екенін көргенде, қайткенде адам бақытты болады деген ой өзіңді де мазалай бастайды.

	Бақыт – татулығы жарасқан отбасында, бақыт – бауырларыңнан көңілдің қалмауы, балаларыңның жақсы азамат болып өсуі, аяқ-қолдың бүтіндігі деп айта беруге болар... Бақыттың кілті – қарапайым. Қарапайым затқа да қуана білу керек. Кішкентай жетістіктерден үлкен табыстар құралады. Ғалымдардың пайымдауынша, бақытты болудың тағы бір шарты – еңбектің еленуі екен.

	Меніңше, ең бақытсыз адамдар – іші тар, өзгенің табысын көре алмайтын қызғаншақ, өресі тар жандар. Мұндайлар өзгелерді күндеп, өсектеп жүргенде өз өмірі қалай таусылып қалғанын білмей де қалады…





Екі түрлі адам




	Ел болған соң, оның аласы да, құласы да болады ғой. Кез келген адамның саған деген қарым-қатынасы сенің ол адамға деген қарым-қатынасыңның айнасы.

	Бір дәрігер досымның әңгімесі ойыма оралып отыр. Ол жұмыс істейтін емханада екі әріптесі бар көрінеді. Бірі – күйгелек, ашушаң, сабырсыз болса керек. Екіншісі – аса сабырлы, мейірімді, үстінен түйе өтіп кетсе де былқ етпейтін адам екен. Сол досым айтады: «Күйгелек дәрігердің кабинетінде науқастары да шеттерінен айғайлап, өлдім-талдым деп ыңқылдап, әлгі дәрігер де ашу шақырып, зіркілдеп жатады. Керісінше, мейірімді, сабырлы дәрігердің аурулары да оның кабинетіне кірген сәттен тыншу тауып, «үнсіз» ауырып отырады» дейді.

	Өмірде түрлі-түрлі адамдар бар. Орыстарда әркімнің ығына жығыла беретін жанға айтылатын «безхарактерный» дейтін сөз бар. Әрине, адамға ұстаным, мақсат керек. Ал мінез қандай? Ақылға суғарылмаған адуын мінездің жақсылыққа жеткізгенін ешкім әлі көрген жоқ. Кей адамдардың мінезі өзіне жарасып тұрады. Кей адамдарды мінезі құртады.

	Мысалы, ұжымда бір қызметкерлер болады. Өте қабілетті, жұмысын жапырып істейді, тапсырманы жылдам орындайды. Қысқасы, талантты. Бірақ ит мінезді болып келеді. Айтып салғыш. Ешкімнің көңіліне қарамайды. Мұндай адамдар қанша жерден жақсы қызметкер болса да, бір жұмыста тұрақтай алмайды. Керісінше, мінезі сүйкімді, жұғымды, ортанқол қызметкер ұжымда ұзақ жылдар жұмыс істеп қана қоймай, мансап баспалдақтарымен жоғары өрмелейді. Сондықтан, адамға қандай мінез керектігін өзіңіз пайымдай беріңіз.





Махаббатты мәңгілік етер қай қасиет?




	Бірін-бірі өлердей сүйіп қосылған екі адамның беттерін қайтып көрместей, ат құйрығын кесісіп, керісіп ажырасқанын алғаш рет бала күнімде көрдім. Құштарлықтың соңын жек көрінішке айналдыратын не құбылыс екендігіне басымды көп ауыртатын едім. Оның түсінісбестік, сатқындық, жаныңа үңілмеу... дейтін толып жатқан себептерін кейін өз тағдырымның мысалынан тапқаным өкінішті-ақ.

	Махаббатты сыйластық, адамдық қана сақтай алады. Осы қасиеттермен суғарылып отырғанда ғана махаббат опалы. Бірақ жуырда әйгілі француз ақыны Вольтердің өмірін оқи отырып, оның тағдырындағы мына бір дерек мені көп ойлантты. Дәл Вольтер сияқты көзі тірісінде даңқты болған ақындар тарихта саусақпен санарлық.

	Бірде сол Вольтер сатиралық өлеңдері үшін үкімет алдында жазықты болып қалады. Қысқасы, Бастилия түрмесіне қамалудан қашқан ақын Руаннан бір-ақ шығады. Тілі ащы, өлеңдері өткір Вольтер лауазымды адамдарға шығарған памфлеттері үшін таяқ жеген кездері де болған ғой. Руанда қашып-пысып, өлместің күнін көріп жүргенде оны осындай қарақшылардан маркиза дью-Шатлэ құтқарады. Түн қараңғылығында кавалерімен пайда болған аттың үстіндегі сұңғақ Эмилия ақынға Құдайдай болып болып көрінсе керек. Түрлі дерек көздеріне сүйенсек, француздың ең әйгілі ақыны сүйіп өткен әйел шын мәнінде аса көріктілердің, хас сұлулардың қатарынан табылмаса да талантты да білімді болған көрінеді.

	Мәселе, мұнда да емес. Вольтер ғажайып Эмилиямен бірге оның күйеуінің сарайында он бес жыл тұрады. Бұл Вольтердің еш нәрсеге алаңдамай, шығармашылық шабытпен жұмыс істеген жылдары. Сол кездегі сезімге ерік берген француз қоғамы үшін бұл қалыпты жағдай болатын.

	Қысқасы, ақынды азаптаған да шабыттандырған да сол Эмилия күндердің күнінде қара басып, өзінен 10 жас кіші, қатқан қайыстай арық Сен-Ламбер дейтін офицерге ғашық болып, көңілін береді. Ақыры сол офицерден балалы болып, босанғаннан соң үш күннен кейін қайтыс болады.

	Пәниден бақиға озып бара жатқан маркизаның қасында болған Вольтер бірден Эмилияның омырауына тастамай тағып жүретін өз суреті бар медальонды іздей бастайды. Бұл кезде маркиз дью-Шатле де ол медальонда өз суреті тұрғанына толық сенімді болатын. Өліп жатқан әйелдің кімді шын сүйгеніне көз жеткізу үшін екеуі де жанталасып медальонды ашқанда, сұмдық-ай, ол жерде Вольтердің де, Ришельенің де емес, Сан-Ламбердің суреті тұрған екен.

	– Ей, аспан, – дейді шарасыздықтан қос қолын көкке жайған ақын, – Әйелдер міне, осындай! Мен Ришельені ысырсам, Сен-Ламбер мені ығыстырды. Сынаны сына қағып шығарады. Өмірде барлық нәрсе өз кезегімен жүреді!».

	«Қардың басын қар алар, ханның басын хан алар» дейді мұны біздің қазақтар. Міне, ақынның бүкіл ғұмырының мәніне айналған махаббаттың бір мысалы осы! Ал оның миллиондаған қасіретті мысалы қаншама?!





Өмірдегі махаббат




	Өмірдегі махаббат, өлеңдегі махаббат, жылт етпе махаббат, көрсеқызар махаббат, ессіз махаббат, азапты махаббат, ақымақ махаббат, үнсіз махаббат...

	Махаббаттың түрі көп екеніне көз жеткізу үшін кө-ө-ө-п өмір сүру керек екен. «Бұл айтып тұрғаныңның бәрі де махаббат емес, жылт етпе сезім, нағыз махаббат біреу ғана болады» деп менімен дауласа кетсеңіз де болады.

	Бірдеңе деп уәж айтып, тағы бірдемені дәлелдемек болармын, алайда, бір ақиқат бар: сезім бар жерде махаббат та бар, әркім оны әлі жеткенше сезіне алады. Өресінің жеткен жеріне дейін көтере алады, түйсінеді, не болмаса байқамай өте шығады, махаббатын сөндіреді. Сөйтіп санада туған махаббат санада өледі.

	Егер махабатты сапасына қарай сұрыптау керек болса, оның нарқын көтеретін сол адамның биіктігі, адамгершілігі ғана екенін түйсіну үшін де жылдар керек.

	Махаббат – бұл бір жаныңа шуақ себетін жарық сәуле. Сол адамның кейде өмірде болғаны үшін ғана бақыттысың, тек сол болсын, тек сол толсын деп бәрін тәрк етіп, көлеңкемнің де кесірі тиіп кетпесін десең, онда – махаббаттың бар болғаны. Өтірік махаббат, шын махаббат деген болмайтын шығар. Ол ақша емес қой, жалғанын жасап алатын.

	Өмір бойы ізденетінің сияқты, бұл сезім де жетілдіруді, аялауды, кешіруді күтеді. Өйткені, оның да қызғаныш, өзімдікісің дейтін өктемдігі, өкпесі, қамқорлық күткен қатпарлары бар емес пе?

	Нағыз махаббатта ойдан құрастырылған ештеңе де болмайды. Бұл сенің тағдырың, пешенеге жазылған өз рахатың мен азабың. Ол сенің ең жақының, тіпті әйел болсаң әкең сияқты, еркек болсаң анаңдай қамқоршың, әлде жан досыңдай етене адам. Сен оны бүкіл болмысыңмен, көзіңнің қиығымен де, ту сыртыңмен де көре алатыныңды мойындашы.

	Ол сенің қасыңда болғанда ғана жаның тай табады, жоғалғаның табылғандай, сабат күй кешесің. Бір жағынан азатсың, бір жағынан ережесі жоқ ойын сияқты. Оң жағыңнан Ай туып, сол жағыңнан Күн шығып тұрғандай. Ал адам Күннен не талап етуші еді. Күннің бар болғаны үшін, шуағын шашып тұрғаны үшін де қуанбайсың ба?!

	Егер де сен махаббатта жаңылыссаң, онда сен оны жай ойлап таптың деп есептей бер, яки болмаса оның махаббат не махаббат емес екенін ажыратуға өмірлік тәжірибем мен ақылым жетпей қалды деп ойлай бер.

	Әсерге бөлену, өткеннен өш алу, алдамшы сезімдер мен неше түрлі махаббат хикаялары мен ғашықтар жайлы ертегілерге еліктеп, жаңылысу ғажап емес. Махаббат баспен ойлағанда ғана баянды болады деген қағидаға да алданбай-ақ қойыңыз. Жүрегін тыңдамаған нар жігіттердің де махаббатты бақай есептің жолына құрбандыққа шалып, күндердің күнінде бармақ тістеп жылағанын көресің...

	«Ана қызды алсам – ақылды, шешесі – сабырлы, әкесі – ауқатты сияқты» деп шын мәнінде жаны қалап тұрған «шошақай» қызды аттап кеткен азаматтың ғұмыр бойын біреудің қорасына байланған бұзау сияқты байыз таппай өткенін сан рет сіз де көргенсіз. Өйткені, ол өзінің рухани меншігіне қолы жетпей кеткен адам.

	Махаббат ұзақ өмір сүрсе де, қысқа қайырылып қалса да махаббат. Өзімшіл бір сезім. Сүйдің бе – сүйдің. Ешкімнен рұқсат сұрамайсың, ешкімге де, тіпті сол адамның өзіне де бағынбайтын сезім бұл.

	Осы жерде «Жүрек әрекеттің соңында жүреді» дейтін сөзін еске алыңызшы. Махаббат қандай болса да, ол нақты бір істерде сыналып, шыңдалады. Нағыз махаббат деп жүргеніміз де сол, жүзеге асқан махаббат. Аяланған, іздері-сұрары бар сезім.

	Әйтпесе, өзім деген адамды билеп-төстеуге көшкен кезімізде: «Сүйетіңді дәлелде!» деп неге шыға келеміз. Ол сонда не істеу керек, бар жиған-терген байлығын сенің алдыңа әкеліп төгу керек пе, әлде сен үшін жардан секіру керек пе? Өзің қалай дәлелдер едің? Міне, осы жерден бастап сезім емес, қарым-қатынастар басталады. Сондықтан да біреулер үшін махаббат – сыйлықтар, екінші біреулер үшін – бірге болған бақытты сәттер.

	Түрлі-түрлі шүберек бар, біреуі – табиғи жібек, біреуі – жасанды жіптен, аты – мата, екеуін де ел киіп жүр. Бірақ қасиеттері мүлде басқа. Сезімді арқалап жүргендер де осылай шығар.

	Жас та, жасамыс та басына түссе ғашық болады. Бірақ неге екені, 15 жасыңда біреуді ессіз сүйсең, үй салып, бала тууды, тіпті тіршілік қамы туралы титтей де бас қатырмайсың. Ал 45 жасыңда біреуді ұнатып қалсаң ше? Жүз жерден махаббаттан басың айналып тұрса да, бірінші кезекте ол адаммен қалай өмір сүремін деп, бай-бақуатты болуды ойлайсың.

	Сондықтан өмірдегі махаббат сонда қандай болады? Махаббатты сынау үшін бірге тұрып көрген жөн дейтіндер бар.

	Мысалы, мен бір-бірін сүйетін жұпты білемін. Екеуі анда-санда ұрысқан кезде айқай-ұйқайды былай қойғанда, тәрелкелер ұшып, жылап-еңіреп, біраз жерге барып тоқтайды. Бір қызығы, «үйлері төңкеріліп жатқан» осы ерлі-зайыптылар сол күні-ақ татуласып алады. Біреуі жылап тұрғанда, екіншісі жанына келіп сүйкеніп, сипалап, үнсіз кешірім сұрайды.

	Сол сияқты келесі бір отбасы бар. Кейде екеуі бірдеңеге келіспей бір-біріне қабақ шытып қалатыны бар. Түкке тұрғысыз нәрсеге бұрқылдасады да, апталап сөйлеспейді, қатты кетсе айлап төсектерін бөліп салады. Қолдарынан келсе үйдің есігін екі қабырғадан да шығарып алғылары бар, бірақ ел дейді, ағайын білмесін, көршілер көрмесін...

	Тіпті, мына өмірде бірін-бірі көргісі келмей, іштей ұмытуға ұлтылғандарын өздері де байқамайды. Әйтеуір, бұл жұп бір шаңырақтың ішінде бірге өмір сүруге мәжбүр.

	Сондықтан, себепсіз де бір-біріне сүйетінін айтып, жылына бір рет келетін мерекені күтпей-ақ, қуанту үшін, әйтеуір бір сыйлығын сүйретіп әкелетін ғашығыңнан асқан өмірдің қандай ғанибеті бар?! Өйткені, сәт сайын сен оның санасында барсың...

	Махаббаттың белгілері де осы. Айлап-жылдап ет жақындарын ұмытқан адам ұнатқан адамы үшін мыңдаған шақырымдарды артқа тастап, ай сайын, күн сайын ұшып кетуге бар.

	Жуырда менің бір сүр бойдақ досым өзінің ғашықтық дертіне ұшырағаны мен махаббатын жолықтырғанына оп-оңай диагноз қойды.

	– Махаббат маған дәл бүгін және осы сәтте керек екендігін ұқтым. Және мен бірінші рет сол қызды қызғанатынымды білдім. Бұрын кездескен бикештердің қасында ұзақ тұрақтамауға тырысатын едім. Сытылып кетуге жұмыс та, себеп те табылатын. Өмірімде бірінші рет керісінше мен оны қасымнан жібермеу үшін жүз түрлі амал-айла іздестірдім. Себепсізден-себепсіз сыйлық беріп, күн сайын туған күні болса екен деп тіледім. Махаббат деген осы ма? – деп сұрайды.

	Ақиқатына келгенде, өмірдегі махаббат осындай емес пе деп тағы да жауап іздеп отырсам, әлеуметтік желіге Мирас Қадырмұрат дейтін жас ақын: « Мен сені бұрынғыдай сағынбаймын» дейтін жаңа өлеңін салыпты. Ол:



	...Махаббат –

	Жүректегі отты өлеңім,

	Ендігі маған сенің жоқ керегің.

	О, Муза!

	Өшірді де тазалады,

	Қайғысын нала басқан тот дененің.

	Алмасып,

	бағы келіп, зары кетер

	Өмірде басымыздан бәрі де өтер.

	Сезімсіз суық мына жүректе қан,

	Бос дүние,

	Махаббатсыз бәрі бекер.

	Өмірім –

	таза кітап, ашады ақ бет

	Жүрегім мына менің – Шах, абат бек.

	Бір анық жақын ара қатынастың,

	Айтуға келмес бәрін «Махаббат», –



	деп аяқталады екен.

	P.S. Ойым қайта астан-кестен болды. Сонда махаббаттың да мерзімі болатын болғаны ғой?..





Жалғызбасты әкелер




	Бірде жаңа форматқа көшкен, «Бәрі де мүмкін» деген жаңа атауға ие болған бағдарлама жалғызбасты еркектердің жайы туралы әңгіме таластыруды дұрыс санаған екен. Мәселе мынада, еліміздегі жалғызбасты еркектерге мемлекет тарапынан әлеуметтік көмек керек пе, жәрдемақы берілуі қажет пе, кезексіз баспана берген жөн бе деген сықылды сауалдар төңірегінде жақ-жақ болып сөз таластырдық. Жаңа ток-шоудың тәртібі солай.

	Сарапшылардың сорына орай, студияға басты кейіпкер ретінде оңтүстік өңірден балаларын жетектеп келген жалғызбасты әке – бірінші топтағы мүгедек болып шықты. Алдымен Алға дейтін азаматтың өмірі жайлы сюжет көрсетілді. Әйелі осыдан төрт жыл бұрын төрт бірдей тағдырдың – ері мен үш баласының басынан аттап кетіп қалыпты. Алдын ала көрсетілген сюжетте де, студияда отырғанда да жарының неге кетіп қалғаны жайлы жалғызбасты әке ашып ештеңе айта алмады. «Мен оны тоқтатпақ болып, сабасына түсіремін деп талай сөйлесіп көрдім, жалынып та, ұрыстым да, мүсәпірленіп те айттым» дегеннен әрі аспады. Ал балалары Алладан жалбарынып алғандай – сүп-сүйкімді, ақылды, зерек екені байқалады. Бір қарағанда бүкіл елге сырын шашып отырған жігіт те ақымақ емес, намысы бар сияқты. Әйтеуір бір есебі ішінде.

	Бәрінен де жалғызбасты еркектерге үкімет үлкен көмек көрсетсін, мемлекет жәрдемақы берсін, әкімшіліктер баспаналы етсін дейтін топқа жеңіл болды. Сөзін сөйлеп отырғанды кім жек көрсін?!

	Алайда, алағай да бұлағай замандарда да намысын бермеген, көз жасын көрсетпеген, жыртығын жамаған, арығын білдірмеген азаматтардың күндердің күнінде бала жетектеп, көк теледидардан көпке қолын жаятын күнін көреміз деп кім ойлапты.

	Студияда отырған заңгер жігіт бүгінгі таңда елімізде 68 мыңнан астам жалғызбасты әке бар екендігін және оларға қандай көмек берілетіндігін алға тартты. Алайда, ешқашан мұндай көрсеткіштерге сенуге болмас. Еш уақытта дәл статистика жасау мүмкін емес. Статистика халықтың белгілі бір тобына ғана жасалады және бұл өте қымбат үдеріс. Сондықтан жеме-жемге келгенде әлі күнге дейін балаға, дүниеге таласып, соттасып, боқтасып бітпегендер жетіп артылады. Қағаз жүзінде некеде болса-дағы, бірін-бірі көрмегеніне, ат құйрығын үзіскеніне неғайбыл жылдар өткен жұптар жетіп артылады.

	Студияға келген сарапшылар арасында жалғызбасты әкелерге көмек берілуі керек деген көзқарастар басым түсіп жатса дағы, ойбай-ау, бұл жігіттің ағайындары қайда, көмектесер кімі бар деп байбалам салғандар да болды. Жігіт емессің бе, қия тартып жүрген келіншегіңнің шаңын неге қағып алмайсың, әйелді еркелетіп отырып та уыстан шығармау керек қой деген кісілер де табылды.

	Психологтар басты кейіпкердің жанын жараламауға тырысып, әйелін де студияға шақыру керек еді деген уәжден аспады. Өйткені, олар қанша дегенмен психолог қой – дүйім жұрттың алдында қате сөйлегісі келмейді.

	«Басы ауырмағанның балтыры сыздағанмен шаруасы жоқ» дегенді білеміз-ау. Бірақ о заман да бұ заман еркектің мүсәпір күйге түсіп, көптің алдында шарасыз күй кешкенін қабылдау қиын еді.

	Егер елімізде бүгінгі таңда 68 мыңнан астам жалғызбасты әке болса, жалғызбасты аналардың санына кім жеткен? Бұл жерде ресми статистика тағы да керек емес. Қазіргі таңда жылына неке құрғандардың 30 пайызына дейін ажырасып, оң жақта отырып сәбилі болу сөкет көрінбейтін болған заманда миллионға тарта жалғызбасты ана бар деп айтсақ жағымыз жаңыла қоймас. Солардың ішінен ара-тұра сағы сынғандары БАҚ құралдары арқылы көптің көмегіне жүгініп, мемлекеттен қолдау сұрап жатады. Бірақ студияға балаларын шұбыртып әкелген әйел дәл менің есімде жоқ.

	Қызылкеңірдек болып, пікір жан-жаққа айырылып жатқан тұста бір-екі ауыз көзқарас айтудың сәті түскені.

	Бұ қазақтың басынан не келіп, не кетпеген?! Замананың қай тұсында біздің ұлт төрт құбыласы түгел күй кешіпті. Жақсы күндердің барлығын алдан күтіп жүрген елміз. Бірақ халықты қынадай қырған ашаршылық жылдарында да, миллиондаған адамның басын жалмаған соғыстарда да, саяси қуғын-сүргінді былай қойғанда ел ерлерге қарады. Қайран, біздің арды ойлаған шешелер, сағы сынбасын деп қамыққанын да ұл-қызына көрсетпеді. Одан соң да аумалы-төкпелі жылдар келіп, өліра мезгілде балапан басымен, тұрымтай тұсымен тарап, КСРО ыдырап, тәуелсіздік алар тұста да ел қатты қиналды. Мықты мамандардың өзі қысқарып, жас кадрлар тентіреп қалғанда, әйелдер аладорба арқалап жүріп, отбасыларын асырады. Ерлері есеңгіреп қалған жылдары жарларына жігер берді. Шындап келгенде бұл да некелердің адалдығын сынайтын Алланың үлкен сынағы болатын. Бірін-бірі сүйетіндерді қиындық одан да қабыстырып, бала-шаға айналасында табыстырса, күйрейін деп тұрған шаңырақтарды ауыртпалықтар қирата салды. Күйеуің сені сүйе ме, әйелің сені бағалай ма, білгің келсе – жұмыссыз, ақшасыз қалып көр.

	Әй, бірақ ер-азаматтардың алақан жайып ел алдына жылап шыққанын ұғыну қиын. Жүз жерден адамгершілігің тасып тұрса да, ел аман, жұрт тынышта жылап жүрген еркектерді түсіну үшін сол адамның тағдырын кешу керек болар.

	Беті әрмен, бірақ студияға балаларымен келген мүгедекпін деген жігітке қарап түрлі ой кешкеніміз рас. Айтқандай, түсірілімге тұздық болсын дегені шығар, бір кезде студияға жазушы Шаяхмет Құсайынов шақырылды. Ол кісі де бір кезде жарынан айырылып, балаларын құшақтап қалған. Бір дерттің кесірінен төсекке таңылып жатудың не екенін біледі. Өстіп жүріп те балаларын жетілдіріп, жиырма бірдей кітаптың авторы атанған. Алға дейтін азаматқа қай жағынан болса да ақыл айтар жөні бар.

	...Студиядағы айтыс-тартыстың бірін естіп, бірін естімей отырып, Немат Келімбетовтің ғибратты ғұмыры ойға түсті. Өмірі кейінгілерге өнеге боларлық тағдырлы тұлғалар туралы сөз таусылмақ емес. Төзімділік пен еңбекқорлықты жалау етіп, адалдық пен шыншылдықты шығармашылық ізденістеріне арқау еткен қазақтың қабырғалы қаламгері, әдебиеттанушы ғалым, қайраткер тұлға Немат Келімбетов төсекке таңылып жатып та өмірмен күрескен жоқ па еді?!

	Оның тағдырымен танысып, мүгедектікпен алысуды үйрену үшін жазушының «Үміт үзгім келмейді» деген бір ғана кітабын оқып шығудың өзі де жеткілікті.

	Айтқандай, біз студияда жалғызбасты әкелердің мәселесін талқылап жатқанда Қазақстанның еңбек сіңірген қайраткері, филология ғылымының докторы, профессор, ҚР Гуманитарлық ғылымдар академиясының академигі, Күлтегін атындағы сыйлықтың, ЮНЕСКО аясындағы Еуропаның Франц Кафка қоғамы наградасының иегері, Украинаның «Почесна відзиака» медалімен марапатталған Немат Келімбетовтің ұлы Қайрат Келімбетов – Қазақстан Республикасы Ұлттық Банкінің төрағасы болып тағайындалды.

	Ғажайып тағдыр иесі ұлдарына тән мүгедектігі бір бөлек, ең бастысы жан мүгедек болмау керектігін ұғындырып, өршіл, намысшыл ұрпақ өсірді, төсекте жатып кітаптарын жазды, тамаша аудармалар жасады. Отбасын асырады.

	Міне, біздің елдің еркектері осындай ғана болуы керек еді...





Махаббат – бірге болған жылдар




	Өмір деген ақиқатында күрделі. Күрмеуін шешем деп жүргенде күндеріңнің бітіп қалуы да ғажап емес екен. Адамның азды-көпті ғұмырын адаспай жүріп өту үшін Алладан тек жаңылыспауды сұрау керек секілді. Өмір сол қателіктерімен қызық сияқты көрінсе де, бір ғана шалыс қадамның қасіреті қалған ғұмырыңды түзетуге келместей, басқа арнаға бұрып әкетсе ше?

	– Анашым, мен біреуді шын жақсы көріп қалғанымды, ол адам менің шын махаббатым екенін қалай білуге болады? – дейді қазіргі заманның бүкпесіз сөйлейтін баласы.

	Расында да, жай ұнату, өлердей ғашық болу немесе сол адамға үйренісіп қалғаныңды махаббат екен деп қабылдаудан қашу үшін, өмірдің өзі ұстаз болған ащы сабақтардан міндетті түрде өту керек пе? Өзің жаңылыстың делік, бірақ ең жақын адамдарың жылт етпе сезім, аяқ астынан құйып кеткен өткінші жаңбырдай өтпелі махаббатқа ұрынбауы үшін ұрпағына ұлағат айтып отыратын Тағдыр атты әже былай дейтін сияқты.

	– Айтыңызшы, әже, мен өзімнің ғашық болып қалғанымды қалай түсінемін?

	– Оп-оңай, балам, танысқан сәтің есіңде ме?

	– Әрине, танысқан күнімізді ғана емес, әрбір жолыққанымыз, бір-бірімізге ынтыға қарап, алғаш рет қол ұстасып, сүйіскеніміз, әр кездесуге қандай көйлек киіп барғаным, бәрі-бәрі есімде. Бұл махаббат па?

	– Жоқ, балам! Махаббат – әр кездесуде өзіңнің не кигенің емес, оның не кигенін есіңде сақтау, ал сенікі – ұнату, ғашық болу ғана.

	– Әже, барлық жігіттер маған бірдей сияқты болып көрінеді. Расында, солай ма? Танысқаннан кейін-ақ, бәрі бірдей әңгіме айтады, бірдей қалжыңдасып, жанасуға ұмтылып, ақырында кетіп тынады.

	– Немерем-ай, еркектердің бәрі ешқашан бірдей болған емес. Бірдей болып көрінетіні – әйелдер ылғи өзіне ұқсас адамдарды іздейді. Мысалы, саған қарапайым, үйкүшік еркектер ұнайды ма? Олай болса, төрт қабырғадан ұзап ешқайда барғысы келмейді, күйбең тірлігі бітпейді деп ызыңдама. Жүрген ортасында жарқылдап, жора-жолдас жиып, күліп-ойнағанды жақсы көретін жігіттер ұнайтын болса, онда олардың достарын түн ортасында да күтіп алуға, шығарып салуға, тіпті арасында пайда болатын «құрбыларымен» оны бөлісуге дайын бол. Егер романтиктерді жақсы көрсең, ол саған айлы түндерде өлең де оқып, шам жарығында шампан атып, өзімен бірге шарықтатар-ақ. Алайда, оның да ауық-ауық жан күйзелісіне көніп, ізім-қайым жоғалып кететін күндеріне төзесің. Бұл қылықтарын ол тек «шығармашылық күйзеліске» түсіп жүргенімен ғана түсіндіретін болады. Егер де, артыңда қорған болар қамалдай мықты жігітке жар болуды аңсасаң, онда ол қабырғадан еркіндікке шығу да оңай болмайтындығын еске ұстағайсың, балам.

	Егер, балам, өз адамымды таптым, тағдырымды жолықтырдым деп есептесең, онда үш қарапайым қағиданы естен шығарма! Бірінші: ешқашан да және ешқандай жағдайда да оны алдама. Екінші: ешқашан да және ешқандай жағдайда оның көзіне шөп салушы болма. Үшінші: алдадың екен, көзіне шөп салдың ба, онда ешқашан және ешқандай жағдайда оған айтушы болма. Бірақ алдыңғы екі қағиданы бұлжытпай есіңде сақтайтын бол, үшіншісі сонда келмейді.

	– Айтыңызшы, Тағдыр әже, арамызда не болып бара жатқанын түсінер емеспін. Ұнатқан адамым менен соңғы кезде қашқақтайтын сияқты. Еш нәрсе айтпайды, телефоны сөндірулі, тіпті бұрынғыдай кездейсоқ та кездесіп қалмаймыз. Неге? Қалайда жолығып, осының бәрін білгенше жаным байыз табар емес.

	– Егер хабарласқысы келмесе, кездесуді қаламаса, мұның себебі қарапайым, балам. Мұның жай кеше жауған қар сияқты еріп кеткен сезім екенін өзің-ақ жаныңды азаптамай түсінуге тырыс. Бұл махаббат емес екенін мойында. Шын жақсы көрген азаматқа сүйгенін іздеп келуге ештеңе де кедергі бола алмайды. Ессіз ғашық болған адам күндіз көлеңкең сияқты қасыңнан қалмай, түнде терезеңді аңдыған болар еді. Сондықтан да кездесіп, неге қашқалақтап жүргенін білудің еш қажеті жоқ.

	– Қалайша, әже, мен ол жігітті өлердей сүйем. Махаббатымды сақтау үшін күресуім қажет емес пе?

	– Ол жігітті өтірік айтуға мәжбүрлегің келмесе, одан енді ештеңе сұрай көрме. Жұмыс көп болды, хабарласуға қол тимеді деген сылтау айтар. Ең болмағанда жаныңды жаралайтын шындықты естімеу үшін есті адам өзі айтпай тыйылады.

	– Қалайша, әжетай, менің өмір бойы іздеген адамым осы сияқты болды ғой. Мен оны бір көргеннен ұнатқам. Ондай махаббатты ұмыту мүмкін емес. Шын ғашықтар туралы кітаптар біздің өмірімізден алынған секілді болатын...

	– Ақымағым-ай, қазір мен не айтсам да ұғатын күйде емессің. Менің айтқан ақылымның саған бүгін бірде-біреуі ұнамайды. Өкінішке орай, осы ақымақтық адамның жастығымен, сұлулығымен бірге жоғалады. Бірақ есіңде сақта, махаббат – бұл мәңгілік бірге болуға бел байлау, бірге өмір сүрген жылдар. Мұны сен түсінген кезде кеш болуы ғажап емес. Әулекі сезімді шынайы махаббаттан ажыратуды үйренгенше, әлі тауға да, тасқа да маңдайыңды ұрарсың, қателіктерің үшін көзің жасқа талай малынар.

	Өмір-әже осылай дейді. Ал біздер болсақ, еркектердің шеттерінен ержүрек, намысқой, өздеріне өздері сенімді болғанын қаншама қаласақ та, тіршіліктің ақиқаты басқа. Олар кез келген қоштасу мен ажырасуды міз бақпай қарсы алатын сияқты көрінгенімен де, шындығында іштей күйрейді және мұны көрсетпейді. Оны түйсіну екі әйелдің біріне бұйырған емес... Олардың да жаны бала сияқты мәпелеуді, мүсіркеуді, аялап тұрғанды қалайтыны сөзсіз. Сондықтан әйел еркегімен екеуара мәселені ортаға салған кезде барынша нәзік, барынша дипломат болғаны жөн сияқты. Менікі ғана дұрыс дейтін, белден басар бірбеткей шешім бақыттың кілтін тауып берген емес...

	Міне, осылай өмір базарынан қайтып келе жатып, сол базардан бағын іздеген бойжеткенге Тағдыр-әже талай ақыл айтар. Алайда, адамдар бәрін өз пенешесінен өткермей, өзгелердің өсиетіне құлақ қоюы некен-саяқ. Жазмыш деген, бәлкім, осы болар.

	Дегенмен, мына қызықты қараңыз, осы азды-көпті ғұмырда талай хикаялар мен оқиғаларға ортақ болыппыз. Бірақ бір емес бірнеше рет қайталанған мына бір жайт ойландырмай қоймайды.

	Менің бір танысым өзін ешқашан түсінбей өткен, тіпті сүйіп те көрмеген сияқты көрінетін жарымен күндердің күнінде ажырасып тынды. Уақыт өте келе сол жігіт іздеген адамын тапқанын айтып, жаңадан үйленгенін сүйіншіледі.

	Көңіліміз қалып көрмеген жақсы жолдастың шаңырағына қайта шуақ кіріп, шашу шашып бардық. О, Құдайдың құдіреті! Ол азаматтың екінші алған әйелі бұрынғы әйеліне ұқсайтындығы соншалықты, таң қалғанымызды жасыра алмадық. Күлгені, шаш қойысы, кейде қара дүрсіндеу болып көрінетін қылықтары бұрынғы келіншегінің көшірмесі сияқты еді? Мұның сыры неде?..





Жолы болмайтын жігіт...




	Кез келген әйел ақылды, сабырлы, иманды, ержүрек, ертеңіне пана бола азамат туралы армандайды. Алайда, өмірде ешқашан жолы болмайтын еркекке тап болуымыз да мүмкін ғой.

	Әрине, жолы болмайтын жігіттердің алдымен асып бара жатқан арман-мүддесі түгілі, тұрақты жұмыс орны да болмайды. Жақсы өмір сүруге деген құштарлықты былай қойғанда, мұндай адамдардың бойынан аздаған романтиканы да таба алмайсыз. Бір қызығы, бұл адамдар төрт құбыласы сай, бәрі жетіп тұрған сияқты кейіп танытатыны несі?!

	Әйелінің, туысқандарының, қала берді көңілдестерінің тапқан-таянғанына күн көріп жүре беретіндерді өзге ағайындар «альфонс» десе, қазакең бұрын жанаяр дейтін. Енді ел арасында қылжаққа айналған жаңа термин бар. Жарының тапқанымен тамағын асырап жүргендерді «МЖК» дейді қылжақтап, таратып айтқанда: «Меня жена кормит».

	Әлдебір жанкешті әйелдер «уақытша қиналып жүрген» еркекті елдің қатарына қоспақ болып тыраштанады. Енді біреулер дағдарысы ешбір бітпейтін адаммен одан әрі өмір жалғаудың қажеттігі жоқтығын түсініп, дер кезінде басын босатып алады. Ал бірақ ғұмырын жатыпішер еркек үшін сарп еткен алтын басты әйелдер де жеткілікті. Жолында одан артық адам кездеспегендіктен, жалғыз қалудан қорқатын әйел байғұс бұған да көнеді. Бірақ жалқау, тоғышар, санасыз адамды өзгертем деп ойламаңыз. Анасы бұл еркекті басқа етіп қайта туып бермесе, болмаса ғайыптан намысы оянып ғажайып болып кетпесе, оның жолы болмағаны болмаған.

	Әрине, ер-азаматтың басына не келіп, не кетпейді. Өмірдің уақытша талқысын жеңіп шығатын жігіттердің жалауы желбірей бергей.

	Алайда, сәтсіздігі қыр соңынан қалмайтын, екі адамның бірімен тіл табысып, тұрмысын тұрақтатуға ұмтылмайтын, ашуланшақ, сары уайымға салынғыш, қалтасының түбі тесіктерге тек қана жоғарыдағыдай диагноз қоюға болады. Күйеуінің басына бір іс түсіп, жазықсыз жұмыстан қуылып, бәсекелестікпен бағынан айырылардай болса, ол қиыншылықты еңсеруге, еркегіне қолдау танытып, жігерлендіруге жақсы әйелдің ақылы жетеді. Бұл жерде әңгіме басына күн туған азаматтар жайында емес.

	Бір қызығы уәдесі тұрлаусыз, жұмысы тұрақсыз, алдында мақсаты жоқ жолы болмайтын мұндай жігіттер осы жүрістері үшін намыстанбайды. Мұндай жағдайда «Жақсы әйел жаман еркектің басын төрге сүйрейді» дейтін тәмсіл тіпті орынсыз. Одан да «Адамды адам еткен – еңбек» дегендей, адам маймылдан жаратылғанын өзінше дәлелдеген құдайсыз Дарвиннің іліміне сүйенген әлдеқайда өтімді.

	Егер адамның өзінде өмірден өз сыбағасын алуға деген мақсат-мүдде болмаса, өзі алға ұмтылмаса ондай еркекке ата-анасы да, аяулы жары да, уақытша дос-жарандары да көмектесе алмайды. Тағдырына осындай тұрлаусыз адам бұйырған талай жақсы әйелдің өмірі қор болып жүргенін кім жоққа шығарады. Жұмыстан қалжырап келіп, үйдің қалған тірлігін тындырамын, балаларды аяғынан тұрғызамын дейтін әйелдің мұндайда бірінші қорғаушысы, панасы еркек болу керек болса, керісінше күні бойы диванда жатып, телевизордан да жалығып жатқан жатыпішер жүйке жұқартуды әбестік деп есептемейді. Өйткені, ол – «еркек». Әйелге қоқан-лоқы көрсетіп, иесі бар екенін еске салып тұру керек қой.

	Сонда кім кімді сүйреп жүр? Мәселен, мына бір отбасын мен әлмисақтан білемін. Күйеуі еш жерде жұмыс істемейді. Егер жұмыс табыла қалса да, екі-үш айдан артық ол жерде тұрақтамайды. «Әй, ол жұмыс маған қол емес екен, ондай жұмыс істеу ұят, тіпті» дей салатынына құлағымыз үйренген. Есесіне ертесіне-ақ жақсы жұмыс табылып, жас кезінде армандаған кәсібіне қол жеткізіп, отбасын жарылқап тастайтыны туралы уәдені күнде үйіп-төгеді. Бір қызығы, осы мақсатына жету үшін шөптің де басын сындырмайды. Күндері бір сыдырғы өтіп жатады. Әйелі екі жерден табыс табады. Ол жұмысқа кеткен соң, керіліп тұрып, дайын тамақты ішеді, телевизор көреді. Газет оқығансиды, сыралатады. Арасында, кейде азық-түлігімен артынып-тартынып, көлік кептелістерінен жұмыстан кешігіп келетін әйелінің тамағы дұрыс шықпай қалса, басына әңгіртаяқ орнатады. Қолынан түк келмейтін адам екенін айтып, ақырып, бақырып, бала-шағаның берекесін кетіреді.

	Бір қызығы, мұндай арамтамақтан ажырасуға кеңес бергендер табыла қалса, үйін асыраймын деп түгі қалмаған бейшара әйел, мен оны тастап кетсем құриды деп қорғаштап шыға келетіндігін түсініп көр.

	Салқын сыраны, дәмді тамақты жақсы көретін еркектің алдымен ақылы емес, қарны өсетіні сөзсіз. Жұмыстан жанталасып келіп, баланың сабағы, үйдің тамағына үлгере алмай жатқан келіншегі көмек сұрай қалғандай болса, ошақтың қасында тұру еркектердің ісі емес екенін, әрине, ол біледі.

	Сондықтан бойы еңгезердей, қарны қампиған, тамақтың дәмдісі мен киімнің жақсысын ажырата алатын мұндай еркекті не үшін аяуға болатындығын түсініп көріңіз. Және әйелі оны сүйетіндігін де айтады.

	Ал ол әйелін, бала-шағасын сүйе ме? Сүйсе мойны ырғайдай болып жүрген әйелінің иығынан неге түспейді? Мұндайда әйелдің жалғыз қаламын-ау деген қорқынышын махаббатпен байланыстырудың жөні бар ма?

	Жатыпішер жоғарыдағы еркектің жалғыз артықшылығы – жарының көзіне шөп салмайды. Әйелінің айтуынша солай. Алайда, мұны артықшылық деуге келмес. Жұбайының көзіне шөп салып, қыз-келіншектермен қыдыру үшін қарынды кетіру керек, қалтада ақша болу қажет, жуынып-шайынып, қырынып, қуаттанып көшеге шығу керек. Ал бұл да жұмыс қой! Ол бұл қадамға адал болғанынан емес, жалқаулықтан бармайтынын түсіндіруге тырысып көрсек, қисық әңгіме болып шығады екен.

	Бұл махаббат па? Жолы еш болмайтын осындай тағы бір таныс бар. Қашан көрсең де бір істі соңына жеткізіп, оңдырған емес. Бір күні өмір бізге де бетін бұрар деп жүрген осы адамды сан жылдардан кейін қайта жолықтырдым. Ол әлі де еш жерде жұмыс істемейтін болып шықты. «Қатын асырап жатыр ғой» деп күледі. Жолы болмайтындардың қатарынан жатыпішерлердің санатына толықтай көшкенін мойындайды.

	Психологтардың айтуынша, мойыннан түспейтін мұндай күйеу – әйелдің ақыл тоқтатқан-тоқтатпағанын анықтайтын тест сияқты. Жаһандық бұл мәселенің екі жағы бар. Неге мықты әйелдер – рухы әлсіз еркектерге өмірін арнайды? Және мұндай әйелдер жолы еш болмайтын жарының қылықтарына неге ұзақ жылдар шыдайды?

	Бір жағынан мұндай мезальянсты бірін-бірі толықтыру қағидасымен де түсіндіруге болар еді. Әлеуетті әйел, әлсіз еркек әйтеуір өзін толықтырып тұрғанын іштей түйсінеді. Бірақ мұны бірден түсіну қиын. Дегенмен, мұндай қосақтар алғаш танысқанда бәрі керісінше болады екен. Ондай еркектер көксеген қыз қолына түскенше бәрін жасайды.

	Әдетте, әлсіз еркектердің әлі бірінше әйеліне жетеді, нәп-нәзік жарын билеп-төстеп, айтқанымен жүргізу арқылы өзіне-өзі көңілі толып, еркек сықылды тоқмейілсіп жүреді. Көп әйелдер жылдар өте келе есі кіреді, ақыл тоқтатады, тағдыр қандай тоғышарға байланғанын білгенде кетуге мәжбүр болады.

	Аузы күйген мұндай қыз-келіншектер кейін жақсы азаматтардың өзіне де жолауға жүрексінеді.





Көрікті адам




	Біздің сыралғы ортаға сыры белгісіз бір сиықсыздау адам келіп қосылды. Қарақошқыл жалпақ беттегі жылтыраған екі көзі, маңдайындағы терең сызықтар, жас жүзіне жараса қоймайтын селдір сақалы, кірпі сияқты шаштары кісіні, тіпті тартпайды екен. Әңгімеміз де әрең жараса бастады. Сөйлесе келе бейтаныс адамның имандылық жолына түскеніне көп жылдар болғаны белгілі болды. Ислам дінінің тарихын, тағысын-тағыларды жақсы біледі. Осы тақырыптағы біздің бітпейтін дауымызға сабырмен жауап беріп, қиын болып көрінетін жайттардың бәрін өте қызғылықты әңгімелеп отырды.

	Сағаттар өте келе аса сиықсыз, көріксіз болып көрінген жігітіміз көз алдымызда керім тартып бара жатты. Бұл тән сұлулығынан да көркем, кемелденген жан сұлулығы еді.





Жан тыныштығын тапқан адам




	Мен Түркістан вокзалына жанұшырып келе жатырмын. Ақтөбе–Алматы пойызының Түркістанға келуіне 5 минут қана қалыпты. Қолымда билетім де жоқ. Қалай болса да таңертең Алматыда, редакциядағы жұмыс орнымда болуым керек. Бір уақытта досымның жүргізушісінің телефоны шыр ете қалды. Досым хабарласып жатыр екен. Рөлде отырған адам телефонды маған берді.

	«Жолың болсын!» – дейді Альберт жайбарақат. «Жолым болар-болмасы белгісіз. Сен, тіпті сабырлысың ғой. Мен қазір вокзалға жетіп үлгеремін бе, жетсем де билет табыла ма, табылса – үлгеріп, аттанып кетер ме екенмін?» – дедім жаным дегбірсізденіп.

	«Мен жүрегі тыныштық тапқан адаммын ғой. Алла жолыңды оңғарса, бүгін аттанып кетерсің», – деді досым қалжыңдағандай болып. Сопылық ілімнің темірқазығы – Қожа Ахмет Йассауи бабамыздың хикметтерімен («Ақыл кітабы») суғарылған досымның сөзі осындай. Қалжыңдаса да, ақиқатында оның жүрегі тыныштық тапқан, жан тыныштығын имандылық жолынан тапқан. Қандай қулықпен дүние тапсам, байысам деп жүрген пенде емес. Кісіге қиянат жасамай, Алланың жолында жүрген тақуа адамның басы жастыққа тигенде Құдайына тәубесін айтып, тыныш ұйықтайды. Ары азаптамайды. Қандай жағдайға болса да сабырмен қарайды.





Біз соқырмыз ба?




	Соңғы бірнеше жыл қатарынан Түркістанға тағы бір соғып кетуді көздеп жүретінмін. Оның сәтін Алла тағала биыл салды.

	Мамырдың соңғы сәрсенбісінде киелі Қазығұрттан Түркістанға қарай бағыт алдық. Жолымыз оңғарылып, көне Яссы қаласына да жеттік-ау. Досым Альберттің көмекшісі Берік деген жігіт қарсы алып, Түркістандағы «Яссы» қонақ үйіне апарып орналастырды. Жөн-жосық бойынша, алдымен Арыстан бабқа барып Құран оқытып қайтуымыз керек еді.

	«Арыстан бабта түне, Қожа Ахметтен тіле!» деген сөз бекерге айтылмаған ғой. Достарыма соны айтып едім: «Қожа Ахмет Йассауи бабамыздың кесенесінің түбінде тұрсың ғой, кіріп шыққан жөн шығар. Арыстан бабқа сосын бірден аттанып кетеміз», – деді.

	Алдымен Қ.А. Йаассауи бабамыздың кесенесіне кіріп, Құран бағыштадық. Кесененің айналасы бұрынғыдан да абаттанып, райхан гүлдеріне оранып тұр екен. Мен осыдан тоғыз жыл бұрын келгенімде, Түркістан қаласы өзінің 1500 жылдық тойына дайындалып, айналасында қым-қуат құрылыс жүріп жатқан болатын.

	Кейін іле-шала жолға шығып, 70 шақырым қашықтықта Көне Отырар қаласының маңындағы Арыстан бабқа да жетіп алдық. Қақпадан кіргеннен бастап шыбын-шіркей, құрт-құмырсқа, шегіртке-қоңыздың көптігіне таң қаласың. Мұншама көп шыбын-шіркейді бірінші рет көріп тұрмын. Аяқ алып жүргісіз. Кейбіреуі үстіңе ыршып шығып, бетіңе де қонады.

	– Басып кетпейік, бұлар да Алланың жаратқан жәндіктері ғой, – деп қоямыз.

	– Иә, адамдарды көргенде бұлар «соқыр келе жатыр дейді екен», – деді түркістандық фотограф жігіт Мақсат.

	Араға тоғыз жыл салып барып Арыстан баб кесенесіне қайта жол түсті. Шырақшы Құран оқыды. Аз-кем қасиетті баба басында аялдап отырдық. Шырақшы жігіт бабамыз жатқан қоржын үй сияқты кесененің келесі бөлмесі «Тілекхана» екендігін есімізге салды. Құралай екеуіміз кіріп, мен дауысымды шығарып тілегімді айттым.

	– Құралай, тілегің болса тілей ғой. Бұл қасиетті жер, – дедім. Балам:

	– Мама, тілегімді өзім жалғыз отырып тілесем бола ма? – деген соң шығып кеттім. Періште бала не тіледі екен?





Ақсақал және «ақ сақалды»




	Кешке Түркістан қаласына қайта оралдық. Тамақтанып болғанша, қала түн жамылды. Жан-жағынан жарық түсірілген Қожа Ахмет Йассауи кесенесі түнде керемет әсерлі көрінеді екен. Мұнда елдіктің жолында ғұмыр кешкен хан да, би де, батыр да, бағлан да мәңгілік тыныстап жатыр. Осында жерленген, өзіміз білетін 23 ханнан да бөлек қаншама мыңдаған белгісіз қабір бар. Кесененің Күн шығыс бетінде бабалар рухымен тілдескен секілді, ерекше күй кешіп, Құралай екеуіміз дамылдап отырдық. Түнгі салқында мыңдаған раушан гүлдерінен аңқыған жұпар иіс кесененің айналасын жұмақ сияқты етіп тұрады екен.

	Осы сұлулықтан жанға дауа тапқандай, киелі кесенеден қонақ үйге қарай бет алдық. Кесененің келесі жақ бетінен бір ақсақалды кісі:

	– Әй, қыздар! Бері келіңдер, бері-бері. Құран оқытпайсыздар ма? – деді күтпеген жерден. Кесене бұрышында тығылып тұрған бейсауат адамды көріп жүрегім дір ете қалды. Басында тақия, үстіне қазақтың оюлы шапанын киіп алыпты, кескіні бір түрлі.

	– Ата, Құран оқытып келе жатырмыз. Рахмет! – дедім қорыққанымды білдірмей.

	Соңымызда жергілікті бір тұрғын келе жатқан-ды. Соны ес тұтып, алға қарай жүре бердік. Ол кісі жаңағы «ақсақалды» көріп қалып:

	– Неге бұл жерде жүрсің? Кет! Кесене маңына жолаушы болма, қасиетсіз, алаяқ! – деді жекіріп.

	– Әй, бір тал темекі берші. Болмаса, насыбайың бар ма? – деді оған да жата жармасып ақ сақалды. «Жоқ» деп қанша зекісе де, жаңағы кісінің соңынан өңмеңдеп еріп келеді өзі.

	– Бір тал шылым тастап кетші. Ең болмаса 10 теңгеге сатсайшы... – деп қояр емес.

	Ақыры түк шықпайтынын біліп «ақсақалымыз» кері бұрылды. Ақсақал мен «ақ сақалдының» айырмашылығы жер мен көктей болады екен-ау...





АЛЛА, сенің де тілегің бар...




	Бүгін де кешке қарай Қожа Ахмет Йассауи бабамыздың кесенесіне қарай бет алдық. Йассауи бабамыздың басы қаратылған кесененің құбыла жақ бетіне барып Альберт Құран оқыды. Бетімізді сипап дұға еттік. Іштей күбірлеп тілегімді айттым. Кесенеден бері ұзаған соң:

	– Құралай, сен тілек тіледің бе? – деп едім қызықтап:

	– Тіледім. Бақытты болсақ екен деп тіледім. Бірақ Алланың да тілегі бар ғой. Алланың да тілегі орындалсыншы деп тіледім, – деді қаршадай болса да, сөзін түйеден түскендей етіп түйетін балам.

	– Алланың қандай тілегі бар?

	– Алла жер бетіндегі барлық адам жақсы болса екен, иманды болса екен деп тілейді...





Бабалар бізге қарап тұрды




	Досым Альберт «Әзірет Сұлтан» тарихи-мәдени қорық-мұражайының ғылыми қызметкерлері кесене сыртында бұрын өрнек-ою деп келген таңбаларды оқып, зерттеп, арабтың күфі жазуларымен жазылған Құран сүрелері екендігін анықтап жатқанын айтқан болатын. Олардың арасында осы тірлікпен айналысып жатқан Сайпулла Моллақанағатұлы, Аманжол Мейірман сықылды ізденушілер бар екен. Сол жігіттер де бізді қуып жетіп, әңгімеге ортақтасты. Сайпулла ерінбей-жалықпай кесене сыртындағы ою-өрнектердің (күфі жазулары) мәнін, қалай оқылатынын түсіндіріп шықты. Бірнеше сағат бойы шам жарығына шомылған баба мазарының сыртындағы осыдан сан ғасырлар бұрын салынған өрнектердің сырына үңілдік.

	Әмір Темір Көрегеннің пәрменімен салынған Қожа Ахмет Йассауи кесенесі құрылысы толық аяқталмаған тарихи ескерткіш екендігін көзі қарақты адам біледі. Кесененің ең жоғарғы бөлігінде жазылған Құран сүрелері де аяқталмай қалған. Сайпулла осының жай-жапсарын айтты. Альберт кесенені біздің заманымызда толық аяқтау жөніндегі Елбасының ниеті бар екендігін сөз етті. Бұл төңірегінде де көп сұхбаттастық. Таңға дейін айтсаң да таусылмайтын рухани әңгімелер болды.

	Айтылған сөздерді түсініп отыр ма екен деп, бетіндегі шыбын-шіркейін қағып отырған Құралайға қарап қоямын. Қонақ үйге келе салысымен, шаршап жығыла ма деген балам:

	– Мама, сіздер жаңа мавзолейде сөйлесіп отырғанда сол жерде жерленген бүкіл аталар жандарыңызға келіп тыңдап тұрды. «Осындай сұлу, әдемі кесене салып едік. Бітіре алмадық. Біздің ұрпақтарымыз бастаған ісімізді жалғастыра ма екен» деп қарап отырды. Олар осындай сұлу кесене салып, Алланың жолы көркем, Ислам дінінің кемел екендігін көрсеткісі келген, – деді.

	Мұндай әр сөзі орнында тұрған кесек сөзден төбе құйқамнан бастап, жон арқам шымыр ете қалды. Бүкіл аруақтар қонақ үйдің нөміріне еріп келгендей, дір ете түстім. Бала дейміз-ау...





Хиджаб киген қыз




	Дәл осы хиджаб киген қыздардың айналасында достарымызбен қаншама рет дауласпадық.

	Бірде үйдің маңындағы автокөліктердің темір-терсектерін сататын дүкенге барсам, бір топ қыз бастарына орамал тартып, ұзын етек көйлек киіп, тұмшаланып алыпты. Имандылыққа бой ұсына бастаған екен-ау деп қуанып қалдым.

	Бір күні сол қыздардың бірімен бір автобусқа міндік. Бірнеше аялдамадан кейін бір үлкен кісі көлікке отырып, дәл сол қыздың қасына барып тұрды. Түріндегі уылжыған жастықты, басына тартқан орамалын көргеннен болар. Ал әлгі хиджаб киген қызымыз дәл жанында тұрған қарт адамды көрсе де, міз бақпады. Омалып отыра берді. Сол кезде адамның имандылығы сыртында емес, ішінде болатынына тағы көзімді жеткізіп едім, жақында төмендегі жайтты естуге мәжбүр болдым.

	Менің таныстарымның таныстарының танысының қызы да басына орамал тартып, тұмшаланып жүретін. Мешітке барады, намаз оқиды дегенді де еститінбіз. Сол таныстарымның таныстарының танысының үйінде жақын туыстарының ұлы тұрып жатқан. Ол да намаз оқиды, мешітке барады екен дегенді құлағымыз шалған. Жастар имандылыққа көптеп бет бұрып жатыр екен-ау деп бұған да қуандық.

	Жақында сол қыз әлгі туысқан жігіттен аяғы ауыр болып қалыпты деген жаңа қауесет шықты. Бетің бар, жүзің бар демей айтып салатын Шәрипа: «Хиджаб кигендері, мешіттен шықпай намаз оқығандары қайда? Бастарын жапқанша, бір жерлерін жаппаған екен» деп салды дүйім көптің алдында...





Жұма намазы




	Әріптесім айтпаса, қасиетті Рамазан айындағы әрбір мұсылман баласына парыз – пітір-садақа беруді ұмытып бара жатқандай екенбіз. Түскі үзілісті пайдаланып, Алматыдағы Орталық мешітке асықтық. Жұма намазына тура тап келіппіз. Жұма намазының сауабын алудан үміттенген халықтың қарасы мол екен. Мешіттің ішіне сыймағандар сыртына жайнамазын жайып, Аллаға құлшылық етіп жатыр. Мешітке ағылып келіп жатқан жандардың ішінде жастардың да қарасы мол. Ер адамдардың бәрі құбылаға жүзін беріп, намазға жығылуда.

	Қызметкер болу керек, портфель құшақтаған бір жігіт басталып кеткен намазға әрең жетіп, әмиянын жанына тастай салды да, қымбат кәстөмін асфальтқа төсей салып, жұртпен қосылып, Аллаға құлшылығын жалғастырып кетті. Жарасып тұрды.

	…Әдемі көңіл-күй осы арада бұзылды. Көпшілік бірін-бірі итеріп, кіргендер шыға алмай, сыртта тұрғандар кіре алмай, қым-қиғаш бірдеңе басталып кетсе бола ма. Қайта құру жылдарында қат заттардың кезегіне тұрғанда, жетпей қала ма деп жұрт өстуші еді...

	Қасиетті Рамазан айында имандылық ордасына келіп тұрып та сабыр сақтай алмаған көпшілікті тәртіпке шақырып жатқан кісіні таппай қиналдық.

	Жұрттың бәрі де Құран оқытқызып, садақа бергісі келеді. Бірақ халық қанша жерден көп болса да, Алматыдағы Орталық мешітте Құран оқытқызып, садақа беру ұзақ уақыт алмайды. Бірінші лекпен мешітке кірмесең, екіншісімен кіруге болады.

	Мешіттегі «кептелістердің» пайда болуына кім кінәлі? Өзіміздің санамыз ба, не ісін әлде де реттеуде қажет ететін имандылық ордалары ма?





МӨЛТЕК СЫР





Күпірлік бақыттың жолын кеседі




	Өмірде сабақ боларлық оқиғалар жетіп артылады ғой. Алайда, жаратқан иеміз бізге ұдайы белгі беріп, жақсылыққа жетелеп отырса да, адамдардың Алла тағаланың ымын түсінуге көп жағдайда түйсігі жете бермейді.

	Артта қалған аз-кем жылдарға қайырылып қарап, ойға батқанда бір ауыз сөз адамның бағын ашып, бір ғана ауыз сөз пенделердің жолын байлайтынына көзің жетеді екен.

	Бір ауыз сөз. Ол қандай сөз? Тоба ма әлде күпірлік пе? Осы сауалдың жауабын өзім куә болған екі оқиғадан іздеймін.

	Марқұм болған досым, қазақтың алғашқы иллюзионист қызы Алтынай екеуіміздің Жезқазған жақта ортақ досымыз бар еді. Өмірде ешкімге ұқсамайтын ерекше адамдар болады ғой. Шәйзат сондай қыз. Жас кезінде талай қиындықтарды көріп, кісінің ақылына сыймайтын тентентіктерді бастан өткерсе де, естілігі бар, ақылды адамның бірі. Ол неше түрлі хикая айтқанда ішек-сілеміз қатып, әбден жадырап қалатын едік.

	Бірде осылай емен-жарқын дидарласып отырып, Шәйзаттың мұңая қалғаны. Ой тұнған ақылды көздерімен бір нүктеге қадала қарап: «Қыздар, еш уақытта күпір сөз айтпау керек екен. Мен тәубеме келдім» деді томсырайып. Үндемей ішімізден тына қалдық. Қазір бір әңгіме айтқалы отыр.

	– Естеріңде ме, мен үш қызымнан кейін аяғым ауырлап еді ғой. Төртінші баламызды күтіп жүрген кезім. Әрине, адам болған соң шаңыраққа ие болып қалатын ұл туылғанын қалаймыз. Жанашыр жұрттың бәрі ер бала табуымды тілеп жүрді. Бірақ қалжыңдаса беретін құрдастар: «Тағы да қыз тусаң қайтесің?» деп қағытатын еді. Ішім шермиіп отырғанда:

	«Қыз тумаймын. Қыз тумаймын мен! Үйімді қыз сасытып қайтемін» деп Құдай сияқты күпірлік айтып, кесірлік танытып отыратын едім...

	Көп ұзамай босандым. Дүниеге қыз бала келді. Алдыңғы үш қызыма ұқсамайтын, қасы-көзі орнында, ай мен күндей ерекше сәби таптым. Алғашында тағы да қыз тапқаныма көңілім түсіп қалса да, періште сияқты аппақ болып туылған перзентімді бірден жақсы көріп кеттім. Алайда, осы қызым көз алдымда бір күн де сырқаттанбай, емізіп отырғанымда жүріп кетті. Жымиып: «Анашым, сау бол» деп қоштасқандай, шетінеп бара жатты. Алла айрықша қыз берді де, қырқына толтырмай қайтарып алды.

	Мен бұл қасіретті көтере алмай, қайғыдан қан жұтып кете жаздадым. Тәтті түстен шошып оянғандай болдым. «Қыз тумаймын. Керек емес маған қыз бала!» деп кесірленген тілімді өз қолыммен кесуге шақ қалған күндері күйеуімнің жұбатуы жаныма медет болды. Бұл перзентіміз жолдасым екеуіміздің суып бара жатқан арамызды қайта жалғап, аспанға ұшып кетті. Кесір сөз айтпау керек екен, – деді Шәйзат.

	Әрине, осы оқиғадан сабақ алған құрбымыз мұнан кейін Жаратқанға жалбарынып жүріп, ұлды да болды. Бірақ оның сол әңгімесі күпірлік танытып отырған адамдарды көрген сайын есіме түседі.

	Осыдан кейін көп ұзамай өзіме тағылым болған тағы бір кісіге жолықтым.

	Бала күнімнен жазда төпелеп жауған жаңбырды жақсы көретін едім. Қазығұрттың етегінде нөсерлеген жаңбыр жауса жалаңаяқ далаға жүгіріп шығып, астына тұра қалатынмын. Аспаннан төгілген мөлдір тамшылар жанымның бәрін жуып барып, таза топыраққа тамғанда ерекше бір иіс аңқып кететін еді. Жаңбыр шашымнан сорғалап, иегімнен тамшылап жатқанда туған жердің қара топырағынан қуат алам ба екен, әлде аспаннан төгілген нұр ма, ерекше күй кешемін. Әлі күнге дейін осы күйді сағынатыным бар.

	Бірде Алматыда осылай нөсер жауды. Балалық шағымды аңсап, машинаны тоқтата салып, жаңбырдың астында тұрғым келгені. Әй, қазір мегаполис болған қаланың күйе аралас жаңбырының астында қалсаң таз болатын шығарсың деп ойлап келе жатқанымда, көше бойында бір егделеу апай такси тоқтатып тұр екен. Екі қолындағы ауыр сөмкелерінен қолын көтеруге де мұршасы келмей жатқанын байқап, қасына тоқтап едім, әдеміше келген, жүзі салиқалы апай көлікке әрең мініп алды. Үсті-басы малмандай су болып қалыпты. Көлікке жайғасып алғаннан кейін, ол кісі айналасына бажайлап қарап:

	– Балам-ау, сен таксист емессің ғой, – деді.

	– Жәй, сіз жаңбыр астында тұрған соң жолымыз бір болсақ, жеткізіп тастайын дегенім ғой, – дедім.

	Ризашылығын үйіп-төккен апаймен сыралғы адамдардай бірден әңгімелесе кеттік. Ол кісі сол жердегі базарда жылқының етін сатады екен. Қазы-қартаның жайын айтып, жақсы етті қайдан алуға болатынын сұрай келе, сөз ауаны сауда-саттыққа ойысты.

	– Құдайға шүкір, біреуден ілгері, біреуден кейін күн көріп отырмыз. Сегіз қызды да оқытып, құтты орнына қондырдық. Тәубе, тәубе! – деді апай жаңбыр жуып жатқан терезеге қарап.

	– Сегіз қыз? Сегіз қызыңыз бар ма? Неше балаңыз бар, тәте?

	– Шүкір, кенже егіз ұл бала бар, – деді апай.

	– Ой бақытты екенсіз ғой! Ағамыз сегіз қызды қатарынан тапқанда сізге ашуланып, былай тастап кетемін, тоқал аламын деп қорқытқан жоқ па? – дедім әзіл-шынын араластырып.

	– Уайымдама, шалым! Ұл туғанша тоқтамаймын, тек Алла денсаулық берсін деп басында айтқам оған, – деді апай да күліп.

	– Не деген сабырлы адам! Мықты екен, – дедім әңгімені ұластырып.

	– Біздің шал сабырлы. Қызды топырлатып туып жатырсың деп ешқашан бетіме басқан емес.

	– Осы ниетіне берген шығар?! Бір күнде бір емес екі бірдей ұл тауып бергеніңізде талып қалған жоқ па?

	– Күйеуім достарына түн ортасында хабарласып: «Әй, менің келіншегім егіз бала тауып жатқанда неге ұйықтап жатырсыңдар?» – деп, барлығын оятып, сүйінші сұрапты. «Енді әйелің сегіз қыз тапқанды қойып, егіз қыз тапқан ба?» деп құрдастары қалжыңдаса: «Жоқ, егіз ұл!» дегенде жолдастары қуанып, жетіп келген ғой.

	– Түріңізге қарасам, он бала тапқан жанға ұқсамайсыз?

	– Айтқандай, ұлдарды босанған жылы Роза Рымбаева да тұңғышын тауып жатқан, – деді апай.

	– Ой, онда бұл 1991 жыл ғой. Ол кісі қыркүйекте босанғаны есімде, – дедім.

	– Солай-солай.

	– Онда сіздің ұлдарыңыз 21 жаста ғой. Балаларыңыз ерке шығар? – деймін.

	– Қыздарға ұқсап кетпесін деп, аса еркелетпей өсірдік. Қала сыртында жер үйде тұрамыз. Үйдегі ағаң балалардың барлығын барынша еңбекке баулып келеді, – деді апай.

	Әңгімеміз әлі де таусылмас па еді. Апайдың айтқан жеріне де жетіп қалыппыз. Жаңбыр да тоқтапты.

	Он бала тапса да бетінде әжімі жоқтың қасындай, қой көзді, реңді апай алғысын жаудырып, қала сыртына апаратын аялдамадан түсіп қалды.

	Журналист болған соң, күн сайын қаншама бейтаныс адамдармен танысып, сұхбаттасып жатамыз. Алайда, жарты сағат жолаушы болған сол апаймен болған аз-кем әңгіме ешқашан есімнен шыққан емес.

	Әжелеріміз айтқандай: «Құдай ақырын берсін!» деп, кез келген жағдайдың соңғы баянды аяқталуын тілеп, сабырмен күн кешкенге не жетсін!





Аяғы ауыр келіншектің түсі




	«Түс оңалмай – іс оңалмайды» дегенде атам қазақ нені меңзеді екен? Түстің тылсым құпияларын ғалымдар әлі зерттеп келеді. Адамның түс көруі туралы түрлі болжамдар көп болғанымен, көрген түстің айнымай келуі, түсіңде көрген оқиғалардың өңіңде қайталануы сияқты құбылыстардың қайдан пайда болатынына нақты тұжырым әлі жоқ. Ал, бірақ тарихта болған әйгілі адамдардың өңінде шындыққа айналған түстері туралы мысалдар жеткілікті. Мысалы, Харон ар-Рашидтің, Шыңғыс ханның қайын атасы Дэй шешеннің түсі, Абылай ханның түсі, Бабыр мырзаның Самарқанд қаласын алар алдындағы және оның өлімге бас байлағандағы көрген түсі, өзінің өгей шешесімен некелесіп абыройсыздыққа душар болған Дост-Мұхаммед ханның, Абдолла хан мен әмір Селжүктердің түстері әлі күнге дейін ұрпақтан ұрпаққа ұмытылмай келе жатыр.

	Маған да осы жолдарды жазуға бір танысымның әңгімесі себеп болды. Бұл келіншек тұрмысқа шыққан соң көп жылдар бойы бала көтере алмай қиналып жүрді. Бойына біткен бірер шарана құрсағында көп тұрмай, түсіп қалатын. Бала таппаған әйелдің халі белгілі, бейшара келіншектің күні-түні Тәңірден тілегені бір перзент болады. Өстіп жылап жүргенде жаңағы келіншектің аяғы тағы ауыр болып, аузы күйіп қалған бейшара қорыққанынан дәрігер мен емші аралап шыға келеді. Дәрігерге барса ішіне біткен бала егіз екенін айтады. Балгер «балпанақтай бір ұл табасың» дейді.

	Сол келіншек араға бірнеше жылдар ғана салып барып, өзінің жастау кезде көрген түсінің мәнін кейін түсінгенін айтады. Ол түс оған кинодағыдай қанық бояуларымен, қолмен қойғандай анық көрінген және есінде көп жылдар бойы өңіндегідей сақталынып қалыпты. Сонымен оның түсін баяндайық.

	Балнұр түсінде үлкен бір саудасы қайнап жатқан Шығыс базарына барады. Базарда не жоқ дейсіз, қаптаған халық, көздің жауын алған тауарлар мен жемістер. Ол жүріп-жүріп тырсылдап піскен екі қарбызды таңдап алып, қос қолтығына қысып, өзен бойымен үйіне қарай аяңдайды. Жүрген сайын ауыр тартқан қарбыздың бірі қолынан сусып шығып кетіп, өзенге ағып кетеді. Келіншек қолындағы бір қарбызды қапсыра құшақтап алып, екінші қарбызды ұстап алу үшін, өкпесі өшіп, өзен бойымен жүгіреді. Қарбыз жеткізбейді. Бірақ суға ағып кеткен қарбыздардың бәрі бір торға барып тіреледі дейді. Балнұр түсінде сол тұсқа дейін жүгіріп жетіп, торға тіреліп тұрған қарбыздарды алайын десе – шетінен шіріп кеткен. Қолына ұстағанда шіріген қарбыздар сусып ағып кетеді. Сонымен ол жалғыз қарбызбен жабырқап үйге қайтады.

	Расында Балнұр дәрігерлер айтқандай егіз ұл табады. Өкінішке орай, балгер айтқандай, жалғыз ұлмен қалады. Шарананың бірі нашар туылып, дәрігерлер сәбидің өмірі үшін біраз алысса да шетінеп кетеді. Әрине, әрең тапқан қос нәрестенің көрер жарығы үшін алысқан келіншектің ол кезде түспен шаруасы жоқ қой.

	Ол бұл түсті түс туралы әңгіме қозғалғанда ғана есіне түсіріп, сол түсін араға жылдар салып барып өзі жорып, таңданып қалды. Сол секілді көпшілігіміз өміріміздегі бір әрекеттер мен оқиғаларды, болмаса бір жерлерді бұрын түсімізде айнытпай көргенімізді есімізге түсіріп, таңданып айтып жатамыз. Мұндай түсініксіз сезімдерді зерттеген француз ғалымы Флоренс Арно оған «деже вю» деп ат беріп кеткен. Бұл термин «бұрын кездестірген, таныс» деген мағына береді. Тіршілігімізде жиі қайталанатын тылсым құбылыстарды дәрігер-психиатр Зигмунд Фрейд те көп зерттеген ғой.

	«Түсті көруінен емес – жоруынан қорық» дегенді де бұрынғылар тегіннен-тегін айтпаған. Жайсыз түс көргенде әжелеріміз «Тфә-тфә, түс – түлкінің б…ы» деп жататын.

	Осындайда үлкен кісілердің «Түстің басы бұлғақ келеді, жақсылыққа жорысаң – жақсылыққа, жамандыққа жорысаң – жамандыққа қарай бұрылып кетеді» деп айтып жататыны түседі. Сондықтан да біздің Шығыс халықтары түсті кез келген адамға жорытпайды. Реті келсе ниеті түзу, парасат пайымы терең жандарға түс жорытып жататыны белгілі. Қазақ жақсы түске де көз тиеді деп есептейді. Сондай-ақ, түсті жақын бір жанашыр, жөн білетін кісіге жорытып жатқанда тыңдап отырған екінші кісінің жағаласып, жору айтуы да айыпқа саналған екен.

	Түсті жақсылыққа жори білу туралы сөз болғанда, ертеректе бір шалдың аяғы ауыр келіні түсінде қос омырауын қос арлан қасқыр еміп жатқанын көріп, атасына жорытуға келе жатқанда, атасы үйінде болмай абысындары әжуа етіп, теріс жорып жіберетіні жиі мысалға келтіріледі.

	Тіпті, түс туралы деректерді ақтара берсең тарихта аяны бар нышанды түстерді сату немесе сатып алу сияқты оқиғалар да болған. Жақсылыққа бастайтын бір түс көріп, оны айтып отырғанда “түсіңді сат” деп жармаса кететін жайттарды «Мың бір түн» сияқты ертегілерден де кездестіруге болады.

	Бала күнімізде әжелеріміз түс көріп, үйге қандай қонақ келетінін, болмаса бір жақсылықтың болатынын болжап, жағымсыз түс көрсе садақа беріп жататынын білуші едік. Тіпті, тарихта болған әулие адамдар өздерінің бұл дүниеден қай күні, қандай жағдайда өтетініне дейін түс аяны арқылы біліп отырғанын айта берсең мысал жеткілікті. Бәріміз де түс көреміз, бір қызығы түс көрмейтін адамдар да бар екен.





Бала кезде көрген түс




	Сол түсті көргенде жасым беске де толмаған болатын. Мектепке бармағаным анық. Бұл өзім көріп, өзім жоритын түстердің тұңғышы екен ғой. Өкінішке орай, қаралы түс болды.

	Түсімде Сарығаш жақта болатын тойға қырқынан енді шыққан шарана баласын алып қыдырып кеткен нағашы көкем мен жеңгемнің жататын қос төсегінің қос жастығында жаңа сойылған мал еті қанымен сорғалап жатыр екен деймін. Жан-жақтан абалаған қанден күшіктер сол етті тартқылап жеп жүр.

	Мына жағынан қусам, екінші жағынан бас салады. Екінші жағынан қусам келесі жастықтың үстіндегі етке анталайды. Арпалысып жүргенде жаңағы шибөрідей шулаған иттер етті жеп болды...

	Апама таңертең түсімді айтып едім: – Қаршадай болып алып, түсің жаман екен. Тіфә-тіфә, түс түлкінің б...ғы де! – деді.

	Жақсылық болса екен, жақсылық болса екен деп жолға қарап отырғанымызда, сап-сау, балпанақтай етіп алып кеткен Беренбекті былқ-сылқ еткізіп көтеріп тойға кеткендер де келді. Үлкендердің сөзінен түсінгенім, қасы-көзі орнында, көрікті болып туылған бөпемізге қонақта көз тиіпті. Нағашы әжем қырғыздың қызы еді. Беренбектің есімін де өзі қойған.

	«Берен» деген сөз қазақтың сардар, жауынгер деген сөзін білдіреді деген.

	Содан кейін Беренбегіміз бір тәулікке де жетпей шетінеп кетті. Салқын бөлмеге жас жоңышқаны жұлып әкеліп төсеп, нәрестенің мәйітін жатқызып қойды. Көргендердің айтуынша, шетінеген шарананың арқасына үлкен көз сияқты көгеріп дақтар шығыпты. Апам көңіл айтып келгендерге менің бұрнағы күні көрген түсімді жылап айтып отыр екен.





Өртенген шаңырақ туралы түс




	Актер Асанәлі Әшімовтің «Махаббат – екі адамның бір біріне деген сыйластығы» деген сөзі бар. Басқа басқа, осы сөзді Асанәлі ағамыздың он рет ойланып, жүз рет толғанып қана емес, махаббаттың да, тағдырдың да теперішін көріп барып жасаған пайымы ғой. Үздігіп жүріп қосылып, жауығып айырылысып жатқандар қаншама?! Сыйластық жоқ жерде – әлсіз, онсыз да күйреуік сезімге қайдан орын болсын! Бірін-бірі сыйлап, қадірлей алатындар ғана махаббаттарын қорғай алады. Қорлау басталған тұстан бастап, сорлы сезім де өлмек. Бір келіншек: «Түсімде біздің жатын бөлмеміз жанып жатыр екен. Басқа бөлмелер дін аман. Бір уақытта күйеуіміз екеуіміз жататын қос төсек те өртеніп кетті. Қап-қара болып жанып, күйеленген бос бөлменің төбесіне шошына қарап жатқанымда оянып кеттім» деді.

	Жоритын түгі де жоқ. Онсыз да ажырасудың алдында тұрған жұп еді. Әйел байғұс от басын, ошақ қасын қаншама сақтап қалуға тырысып, қаншама кешірімшіл болса да екінші тараптан осыны керек еткен адам болмады емес пе?! Қаншама жыл ақымақ еркекпен алысқан әйел осы түсінен кейін көп ұзамай ажырасты.





Жазмыш туралы түс




	Бұл түсті көргенде біздің ұжымымызда қысқарту жүріп жатқан. Жұмыстан қысқарудың не екенін сол жылдарда өмір сүрген, қызметтен қол үзіп және нәпақасынан айырылғандар біледі. Басы артық адамдарды жұмыстан қысқарту үшін басшылар сол кезде қандай өлшем қолданғаны белгісіз. Сол күндері қара тізімде тұрғанымды білмейтін едім. Бірақ түс көрдім. Әрине, ол түсті сол кезде жоруға ақылым жеткен жоқ. Араға уақыт салып барып, түсім өңіме айналғанда барып ойға қалдым.

	Бүкіл ұжым болып табиғат аясына серуендеуге шыққан екенбіз. Түс емес, өңімдегідей бәрі анық. Табиғат, жасыл шыршалар, қаулап өскен шөп, айнала қоршаған тау. Бір кезде бір құлаған жардың шетіне келдік. Құздың шетінде бір шығыршық сияқты затқа бекітілген ұзын құрық тұр. Басына арқан байланған. Жұмыста қазір басшы болып отырған жігіттер (ол кезде олар қатардағы қызметкер еді) сол арқанға бүкіл редакция болып, серпіліп ойнауға шақырды.

	Арқан резеңке сықылды екен. Ойын шарты бойынша құздан арқанды ұстап секіресің де, төменге аяғың тигенде қайта күшпен жоғары серпіліп, топқа қосылуың керек. Кезегімізбен секіріп жатырмыз. Кейбіреулер күші жетпей немесе қолынан арқан шығып кетіп, төменде қалып жатыр. Енді біреулер ұжымға қосылуда. Менің де кезегім келіп жетті. Төменге қарай зулағаннан арқанды бос ұстағанымды білдім, қолымнан шығып барады. Қанша күш салып, арқанмен арпалыссам да қолымнан сусып шығып кетті. Төмендегі тоғайда отырғандардың қатарына қосылдым. Жоғарыдағылар әрі қарай саяхаттауға кетпекші, ал біздер – төмендегілер үйге қайтуымыз керек екен. Табиғатты тамашалап, жорыққа шығатын болдық деген мақсаттың кұл-паршасы шыққалы тұр. Ішім өкініштен өртеніп қоя берді. Жоғарыдағыларға қосылу үшін құлаған жартаспен жоғары қарай ұмтылдым. Альпинистерше биікке жанталастым. Кейде ұстаған тасым, уыстаған шөбім қолымнан шығып кетеді. Үстім топырақ-топырақ болып, төменге сырғып барып, жан дәрмен бір затқа аяқ тіреймін. Тырнақтарымның көбесі сөгіліп, қанады... Бетім айғыздалды... Жоғарыдағылар мені не істер екен дегендей бақылап тұр. Уh, қосылдым-ау бір кезде ұжымға.

	Осы түсімнен кейін қысқарту да басталды. О, Құдайдың құдіреті, құздың төмен жағында қалғандардың бәрі дерлік, оның ішінде мен де жұмыстан қысқардым. Бірақ емізулі балам бар екендігін, жолдасымның жұмыс істемейтінін айтып, жалынып-жалбарынып жүріп, қаламақыға жүре тұруға келісім алдым. Қызметте жоқ адамға кім тапсырма берсін, кім мақаласын басады?! Тек жиналыстарға баруға «қолы тимейтіндерден» қалған тапсырмаларды орындап жүре беруге тура келді. Қысқарған адамда қайбір қадір болады... Қолына қаламын емес, шырағын алып жүретіндердің өсегі мен талқысы қажытқан күндер... Құлағаным, жылағаным, қайта тырмысып, жоғарыға өрмелегенім бүгінгідей есімде...





Досым Гүлайымның түсі




	Осы Гүлайымның айтқан әңгімелері мені ұдайы ойлантады. Бірде ол өзінің бір түсі жайлы таңқалып айтып бергені бар. Бұл аян мені де көпке дейін ойға қалдырды. Қыздардың ішінде бірінші болып темір тұлпарға мініп, көлік жүргізген құрбымыздың түсі төмендегідей еді.

	– Күндіз екен деймін. Бір даңғыл кең жолда машинаммен жүйткіп келе жатырмын. Қайдан шыққаным және қайда бара жатқаным белгісіз. Бір кезде ұзын жолдың бойында бір нәрсе қарауытып көрінді. Жақындап келіп тоқтасам, бір дәу көк сиыр дөңкиіп өліп жатыр. Қап, мына сиыр арам өліп қалды-ау, – деп өкініп тұрғанымда, есік қатты тарсылдай жөнелді.

	Түсімнен шошып ояндым. Есік қағып жатқан көршілер екен. – Ойбай, тұр! Машинаң өртеніп жатыр, – дейді олар. – Аулаға шықсам, машинам қып-қызыл болып лаулап жатыр. Көз алдымда көлігім қас пен көздің арасында жанып кетті, – деді досым.

	Және бұл түстің жоруын да жолдасымның өзі айтып берді. Оның алдында бір үлкен қатерден аман қалған Гүлайым Құдай жолына деп бір мал құрбандық шалуға деп ниеттенген екен. Бірақ Алла жолына атаған малды сатып алып, құрбандық шалуға, тіпті қолы тимейді. Осылайша бұл ниеті кейінге шегеріле-шегеріле, қалыс қалып қойғандай болғанда осы оқиға орын алады...

	Берсең – қолыңнан, бермесең – жолыңнан алам деген осы шығар.





Жұлдызнамашылардың айтқанымен жүріп-тұрған жөн бе?




	Қарап отырсақ, соңғы 15–20 жылда жұлдызжорамал жарияламайтын газет-журнал, астрологтардың болжамдарын хабарламайтын бұқаралық ақпарат құралдары некен-саяқ. Астрология біздің өмірімізге дендеп енгені соншалықты, қазір көпшілігіміз өзіміздің «балықтар», «торпақ» немесе «арыстан» екенімізге және өз шоқжұлдызымыздың тағдырымызға әсер ететіне сенеміз.

	Әсіресе, жыл соңында астрологиялық болжамдар барлық басылымдарды жаулап, әрқайсысымыз Ит, Мешін, тағысын тағы жылы туылғандарды не күтіп тұрғанына үңіле қарап, алдағы күндері тағдырымыздан түңілетіндей ештеңенің күтіп тұрмағанына сеніп, тек жақсы жорамалдарға үміт артамыз.

	Адамзат баласы астрологиялық болжамдарға иек артуы қай замандардан бастау алған деген сауал келсек, оның тарихы тым тереңде. Тіпті, ежелден-ақ ел билеушілер жұлдыз жорамалшылардың кеңестеріне құлақ қойып, олар король, патша сарайларының бел баласындай күн көргені белгілі.

	Мәселен, Екатерина Медичи барлық кезде өз астрологы – Нострадамуспен ақылдасып отырғанын, XVІ Людовиктің де жұлдыз санаушысы болғанын білеміз. Айтқандай, Людовиктің жұлдыз жорамалшысы оған 21 қаңтарда сақ болу керектігін ескерткенімен, король бұл кеңеске аса құлақ қоймайды. Ақиқатында, дәл осы күні король жазаланған. Сол секілді орыс патшалары да астрологтардың айтқандарына құлақ асып отырыпты. Мысалы, Иван Грозныйдың жұлдыз жорамалшысы оның жеке жұлдыз жорамалын жасап қана қоймай, өлетін күніні дейін есептеп шығарады. Иван Грозныйдың жаназасы шығарылады деп күтілген күні патша өзін бұрынғыдан да жақсы сезініп, тіпті моншаға да барады. Бірақ өзінің зәресін ұшырып, жалған ақпарат берген жұлдыз санаушысын жазаламақ болған патша ниетін іске асыруға үлгере алмай қалады. Өкінішке орай, Иван Грозныйдың сол күні аяқ астынан жағдайы күрт қиындай бастаған... Мұндай мысалдарды тізе берсең тарихта жеткілікті. Есесіне, жұлдыз жорамалшылардың жаңсақ болжамдары одан да көп.

	Сонымен, ең ежелгі жұлдыз жорамалға друидтардың жасаған жорамалын жатқызуға болады. Одан да бөлек зоро-астриялық, қытай, жапон гороскоптары бар. Ал жапон жұлдызнамасы 12 жылдық емес, 13 жылдық циклға ие. Қыш кесенелерге жазылған Вавилон жұлдыз жорамалдарының да 2,5 мың жылдық тарихы бар. Ал грек жұлдызнамалары біздің дәуірімізге дейінгі 62 жылы жазылған немесе пайда болған. Осылардың ішіндегі ең әйгілісі зодиак гороскопы екен. «Зодиак» – латын сөзі, біз ойлағандай «жануарлар шеңбері» емес, «өмір шеңбері» деген мағынаны білдіреді.

	Сондай-ақ, біз білетін тарихтағы ең алғашқы астролог, ежелгі грек оқымыстысы Птолемей өз заманында аспан денелері қозғалатын дөңгелек шеңбер бойынша эпициклдердің күрделі жүйесін жасайды. Осы құрылымдық кесте бойынша көп уақытқа дейін оқымыстылар барынша дәл астрономиялық болжамдар ғана емес, астрологиялық болжаулар жасап келіпті. Осы арада XVІ ғасырға дейін астрономия мен астрология тығыз қарым-қатынаста болып келгенін айта кетелік. Уақыт өте келе астрологиялық болжау кестелері жеке адамдарға ғана емес, түгел бір ұлтқа, ұйымдар мен тіпті үй жануарларына дейін жасалына бастаған.

	Ежелгі грек оқымыстысы Птолемейдің жасаған кестесін ауыстыра келген жаңа заман астрономиясы бойынша астрология кейін үлкен өзгерісті бастан өткерді деуге боларлық. Мәселен, Птолемейдің заманында астрономия Жерді әлемдік жаһанның кіндігі деп қарастырады. Одан бері адамзат баласы Жер Жаһанның ортасы емес екендігін, Жер Күн жүйесінің ортасы еместігін анықтап, аспан денелері оны емес, Жер де өзге ғаламшарлармен қосылып, Күнді айналатынын анықтаған жоқ па?! Қазіргі заман астрономиясы ежелгі астрологияны түбірімен жоққа шығармаса да оның қателіктерін түзетіп бағуда. Сол секілді ежелгі астрологтар жұлдыздарды орнынан қозғалмайды деп есептеп келгені өзімізге аян. Ғалымдар сонау Птоломей жасаған астрологиялық кестеден бері Жер бұрынғы орнынан 30 градусқа ауытқығанын дәлелдеп отыр. Тіпті, екінші ғасырдың өзінде-ақ Гиппарх Жер өз осьінен бағытын өзгерте бастағанын анықтағынын білеміз. Сондықтан, қазіргі Бикеш шоқжұлдызының орнына Арыстан жайғасып отыр деп есептейді Ресейдің жаратылыстану ғылымдары Академиясының психологиялық-физикалық модельдеу институтының жетекші ғылыми қызметкері, академик Вадим Раен.

	Қысқасы, астрология мен астрономияның жолдары қай жерде айырылысқанын анықтамас бұрын, мына бір мәселеге назар аударып көрейікші. Мәселен, бір перзентханада бір мезетте қаншама сәби дүние есігін ашады. Бірақ осы сәбилердің бәрінің тағдыры бірдей болатындығына кім кепілдік береді?

	Мына бір қызықты қараңыз, осыдан дәл жиырма жыл бұрын, 1987 жылы француз астрономы Поль Коудерк бір газетке барлық тілек білдірушілерге тегін жұлдызжорамал жасап беруге жарнама береді. Ол барлық респонденттерге бірдей жалған болжамдар жолдайды. Және әрбір жорамалға мынадай тектес сөздер қосады: «Сіздің ішкі жан дүниеңізде шиеленіс бар», «Кейде сіз адамдарды қапаландырасыз», «Өміріңізде көптеген шешілмеген мәселелер бар» және т.т. Нәтижесінде көптеген адамдар бұл жорамал өздерінің жеке бастарын дөп басып тапқанын мойындаған. Таң қаларлық түгі жоқ: пенделердің бәрінің басында шешілмеген мәселесі, бітпеген ісі болады, ал енді сіз ақылдысыз, қайырымдысыз деген жалпылама жағымды сөздерден кім бас тартсын!

	Тағы бір мысал, американдық психолог 1999 жылы бір басылымға анкета сұрақтарын жариялайды, есесіне ол осы сауалдардың бәріне түгел жауап бергендерге егжей-тегжейлі тегін жұлдыз жорамал жіберуге уәде етеді. Бұл тәжірибеге 150-дей адам қатыстырылып, барлық адамға берілген уәде орындалып, бірақ бәріне бірдей жұлдызжорамал жіберіледі. Бұл сынаққа қатысқан адамдардың 94 пайызы өздерінің дәл осы гороскоптағыдай дұрыс суреттелгенін мәлімдейді.

	Ең қызығы, бұл сәуегейлікті 27 адамның жанын жаһанамға жіберген қылмыскер Марсель Петойт деген қанішер жасаған. Ол өзінің құрбандарын үйіне алдап шақырып, тонап, сосын өлтіріп, сөндірілмеген әкпен ерітіп жіберіп отырған. Айыпталушы сотта 27 емес, шындығында 63 адам өлтірдім деп міз бақпай, миығынан күліп тұрған... Міне, гороскоптар қалай «дәл» болжанады!..

	Осы сияқты психология ғылымдарының докторы Джофри Дин «Астрологияның қазіргі жетістіктері» деген кітабында «астрология титтей де эмпиристік (адам баласының тәжірибесіне негізделген) дәлелдері жоқ, белгісіз нәрселерге құрылады» деген қорытындыға келген.

	Бірақ осыған қарамай адам баласының ақылы озып, қиялымызда ғана елестетіп келген небір техникаларды ойлап тапсақ та, әлі күнге дейін жұлдызжорамалдарға сенуімізді неге қоймаймыз? Тіпті, осы күндері әрбір жұлдыздың астында дүниеге келгендерге қандай ауру-сырқау тән екендігіне, мәселен «шаян» немесе «тоқты» не ішіп-жеу керектігіне дейін кеңес беретін жұлдызжорамалдар жеткілікті.

	Мысалы, жас жеткіншектерге арналған, орыс тілінде жарық көретін түрлі-түсті жорналдардағы жұлдыз жорамалдарды оқып отырсаңыз – мұндағы болжамдардың бәрі солардың жасы мен психологияларына бейімделіп жасалынатынын байқауға болады. Мұндай жорналдағы сәуегейліктер көбінесе «Сіз бір бозбаламен танысасыз», «ересектер тарапынан түсінбеушіліктер болуы мүмкін», «Ұнатқан қызыңыз қарамаса – қапаланбаңыз» деген сияқты болып келеді...

	Сол секілді, кейбір саясаткерлердің өздері де бұл туралы мойындамаса да, астрологтардың қызметінен бас тартпайды. Әсіресе, жаңа жыл басталған кезде олардың қызметіне деген қажеттілік тіпті күшейе түседі. Оның айқын дәлелі – бүкіл басылымдар астрологтардың болжамдары мен сәуегейліктерін жариялап, тіпті сан мыңдаған тиражбен арнаулы кітаптар жарыққа шығып, сатылып жатады.

	Санамыз жетіліп, ойымыз озған сайын неге біз жұлдыздарға үмітпен қарап, мистикаға сенуімізді қоймаймыз? Осы мәселені зерттеп жүрген мамандардың айтуынша, оның көптеген себептері бар. Психологтардың пікірінше, түрлі болжамдар мен сәуегейліктердің легі түрлі катаклизмдер: соғыс, экономикалық немесе саяси тұрақсыздық, өтпелі кезеңдерде сұмдық белең алады. Осыған ұқсас отбасылық тұрақсыздықтардың өзі де өмірде жеткілікті болғандықтан, әйтеуір бір бақытының жанатынына сенген көп адамдардың неге соншама ырымшыл, сенгіш екендігіне түк те таңданудың қажеті жоқ.

	Бір жағынан, жұлдызжорамалдарды – психологиялық терапия деп те айтуға болады. Өйткені, кез келген мұндай болжамдарды алып қарасаңыз – барлығы да сізді жаңа басталатын жылда бір жақсылықтың боларына сендіреді, жұбатады.

	Психологтар астрологиялық болжамдарға, көріпкел-балгерлерге көбінесе өзіне-өзі сенбейтін, жүйкесі ширығып жүрген, болмаса мазасыз адамдар иек артатынын алға тартады. Яғни, астрологиялық болжамдар адамдардың жақсы қасиеттерін көбейтіп көрсетіп, өзін-өзі бағалатуға, ертеңге деген сенімдерін арттыруға құрылады. Сондықтан ешқандай гороскопта «сіз аса сараңсыз», «оңбаған адамсыз, сізбен қарым-қатынас жасау қиын» деген сөздерді кездестіре алмайсыз. Жоқ дегенде мұндай сөздердің орнына «Сізге жомарттық жарасар еді және айналаңыздағыларға қайырымды болған жөн» деген құлаққа кіретін, қабылдануы жұмсақ сәуегейліктер жазылады.

	Егер жұлдызжорамал көңіліңізден шықпай, айтқаны дөп келмей жатса тағы да түңілудің жөні жоқ. Бұл туралы кезінде Зигмунд Фрейд адамдарға өзінің жағымды жақтарын есте ұстау тән… ал, жағымсыз пікірлерге әділетсіз айтылғандай немесе басқа біреуге бағытталғандай елеусіз қарайды демеп пе еді!

	Қысқасы, жұрттың бәрі жабылып, жұлдызжорамал қарайды дегеннен де аулақпыз. Астрологтардың болжамдарын еріккеннің ермегі деп қана қарап қоймай, осындай сәуегейліктерге жеккөрінішпен қарайтын скептиктер де жеткілікті. Олардың ойынша, әрі-беріден соң зодиактың 12 белгісіндегі барлық ақпараттар... бәрімізге де дөп келуі мүмкін.

	«Сіз мақсатшыл адамсыз, ойыңызға алғанды орындамай тынбайсыз, кейде тік кететініңіз бар» деген сияқты сөздер немесе дәл осындай жағдайлар кімнің басында жоқ?

	Мәселен, гороскоптардан «Бүгін Бикештердің жолы болып тұр. Іздеген адамыңызға жолығасыз» немесе «Торпақтар бүгін тиімді қаржылық келісім-шартқа қол жеткізуі мүмкін» немесе «Тоқтыларды қызмет бабында өзгерістер мен жаңа баспалдақтар күтіп тұр» деген болжамдарды жиі оқимыз. Осы күні немесе айтылған аптада бүкіл Суқұйғыш біткеннің лауазымы өсіп, сүйіктісімен ренжісіп, болмаса Мергендердің бәрі синхронды түрде бір мезгілде іздеген махаббатына жолығып жатыр ма?

	Бұл жерде бір нәрсені ғана айтуға болады. Астрологтардың болжамдарына сенетін адамдар айтылған ақпараттарды өзі есебіне қабылдайды да, осыған қарай өзін-өзі бейімдейді. Әсіресе, мұндай сәуегейліктерге өзінше шешім қабылдай алмайтын, тәуекелі аз адамдар жиі иек артады дейді мамандар.

	Сондықтан да ең дұрысы адам өзіне-өзі астролог болу керек деген уәжге ден қойған жөн секілді. Алдағы күннің жақсы боларына әрқашан да сеніп, табысқа жету үшін тынбай ізденіп, денсаулық дұрыс болу үшін күтініп, бір Алладан амандық тілеп, күн кешкен жөн болар. Әйтпесе, біздің Мешін, Қой, яки Жылан жылында туылғанымызда тұрған түк те жоқ. Жұлдызжорамалдар сіздің биыл айыңыздың туып тұрғанына жүз жерден уәде берсе де, өзіңіз әрекет етіп, алға ұмтылмасаңыз – нәтижесінің қандай боларын уақыт көрсетпек!..





Ырым-нанымға сенесіз бе?




	Басқа халықтарды қайдам, бізде «Қазақ ырым етеді, ырымы қырын кетеді» деп жатады. Адамзат баласы ғасырлар бойы алға ұмтылып, өркениеттің дөңгелектері үздіксіз дөңгелеп келе жатқанымен, әлі күнге дейін ырым-нанымдарға сенетіндер жеткілікті.

	XVІІ ғасырдың басында бір дәрігер ырымшылдықты аңқау адамдардың кәдуілгі адасуы деп білген екен. Ал ХХ ғасыр басында ғылым кәдімгідей жетістіктерге жете бастағанда, 1910 жылы басылған «Британ энциклопедиясы» болашақта өркениет ырымшылдықтың соңғы елестерінен құтылады деп сәуегейлік айтыпты.

	Бірақ әлі күнге жұрттың ырымшылдықтан ада болғаны шамалы. Көп адамдар алдынан қара мысық кесіп өтсе, әсіресе, еуропалықтар абайсызда айна сындырып алса зәресі кетеді. Көшеде келе жатып түшкіріп қалсаңыз да кез келген адам «Сау болыңыз!» дейді. Түшкірген адамға саулық тілеу барлық халықта бар. Арабтар «Ерхамак Аллах» десе, немістер «Гезундхайт» дейді екен. Бір қарағанда, бұл да сыпайылықтың бір түрі сияқты болғанымен, оның да түбі ырымшылдықта жатыр. Өйткені көптеген халықтар адам өзінің жанын «түшкіріп» жібереді деп есептеп, сақтану шарасы ретінде саулық тілеп жататыны сондықтан.

	Сонымен, «Британ энциклопедиясында» айтылғандай адамдардың ырымшылдықтан арылып келе жатқаны шамалы. Тіпті, ол бұрынғыдан да өркен жайып келеді. Сөзіміз құрғақ болмау үшін, қазіргі «фэн-шуй» ілімін де мысалға келтіруге болады. Үйдегі берекеге, қызмет бабында мансапқа, махаббатта үйлесімге жету үшін адамдар осы ілімнің түрлі ырымдарын жасап, бұйымдарын қастерлеп сатып алады. Біз бұл жерде сан ғасырлық тарихы бар қытай ілімін жоққа шығарудан аулақпыз. Кезінде Қытай императорлары «Фэн-шуй» құпияларын терең білген адамдардың ілімін пайдаланып, ондай адамдарды өлтіртіп жібергені белгілі.

	Ал қазір ше? Қазір де жұрттың бәрі жаппай ырымшыл болып кетті демесек те, оған сенетін адамдар өте көп. Мәселен, ең ырымшыл адамдардың қатарына ғарышкерлер жатады. Оларды да түсінген жөн. Бір аяғы жерде, бір аяғы көкте тұрған адам ырымшыл болмай көрсін. Вебстер сөздіктерінде айтылғандай, «ырымның өзі белгісіздіктен туындайтын, себепті-салдарлы байланыстарды дұрыс түсінбеуден, магия мен оқиғаларға сенуден шыққан түсінік немесе дәстүр».

	Көптеген спортшылар да ырымшылдығы жағынан алдына жан салмайды. Олардікі де жоғарыдағыдай жағдай. Көңілдері күпті, алдарында не жеңіс, не жеңіліс күтіп тұрғанын білмейді. Кейбір спортшылар өздеріне үлкен жеңіс әкелген киімдерін жумайтыны, оны әрбір жарысқа киіп шығатыны сондықтан.

	Ал енді бір ірі компанияның басшысы ірі келісімшарттар жасайтын кезде міндетті түрде балгерге барады екен. Сол сияқты кейбір студенттердің де тек қана емтихан кездерінде пайдаланатын «бақытты» қаламсаптары болады. Ұшақ аспанға көтерілу үшін барынша жылдамдық жинай бастағанда, жолаушылардың бірі шоқынып, бірі «біссімілләсін» айта бастайды. Қысқасы, адам баласы қаншама құпиялардың сырын біліп, ғарышты бағындырса да, ырымшылдықты тоқтатудың орнына, үдете түскен секілді. Мұның бір себебі, Алла тағаланың құдіретін толық ешқашан аша алмайтындығында болса керек.

	Неге әйтпесе, біздер қара мысық кесіп өтсе ұнжырғамыз түсіп кетеді. Көптеген халықтар 13 деген сан мен оның жұмаға сәйкес келуінен зәре-құты қашады. Осы күні де мойнынан тұмарын тастамай жүретіндер жеткілікті.

	Мәселен, қытай халқы ырымшылдықты тоқтатумен күресіп көрген екен. Мысалы, 1995 жылы Шанхайдың халық өкілдері жиналысында ырым-наным ескінің қалдығы деп есептелініп, оған тыйым салынады. Осылайша олар «феодолизмнің қалдықтарынан түбегейлі арылып, өлікті жерлеу рәсімдеріне өзгерістер енгізіп, астананың барынша өркениетті қала болуын» қамтамасыз етпек болады.

	Одан не шықты? Кейбір дерек көздерінде Шанхай тұрғындары өздерінің әбден қалыптасып қалған нанымдық дәстүрлерінен айырылғысы келмегені айтылады. Сол секілді ең беделді басылымдардың бірі «Гуанмин дейли» газеті де бұл бастаманың пайдасыз екенін айтып, Қытайда бес миллиондай кәсіпқой емші, балгер бар екенін, ал бүкіл ғылыми-техникалық салалардағы барлық қызметкерлерді қосқанда әрең он миллион болатынын мысалға келтіреді. Сондай-ақ, жаңағы басылым «Бүгінде барлық нәрсе көріпкелдіктің өркен жая түсуіне жағдай туғызып» отырғанын алға тартады.

	Бұл түгілі «Американ энциклопедияларының» халықаралық басылымдары да ырымшылдықтың өміршең екендігін алға тартып, мәдениеттің бар саласында ескі дәстүрлер сақталынып қана қоймай, жаңа мәнге ие болып отырғандығын айтады.

	Өзімізді алайықшы, өзіміз де еркімізден тыс ырымшылдықтың түрлі әрекеттерін жасайды екенбіз. Біреудің басындағы бақытсыз оқиғаны сөз еткенде ағаш үстел, жақтауларды «айтқан жерден аулақ» деп ұрғылап жатамыз.

	Мысалы, бізге немесе басқа да әріптестерімізге электрондық пошталар арқылы хаттар келіп жатады. Онда мұндай мантра-тотемдерді 24 сағат ішінде өзіңде қалдырмай, осындай бақыт пен сәттілікке зәру таныстарыңа барынша көп жіберсең сенің өміріңде үлкен жақсылықтардың басталатыны айтылады. Ол хаттарды барынша көп таратсаң, тіпті жақсы. Мен бірде ырым-нанымға мүлде сенбеймін дейтін біреуден неге ол хатты таратқаны туралы сұрағанда ол: «Мен оны ырымшыл болғандықтан жасап отырған жоқпын. Жай ғана жағымсыздықтың болғанын қаламаймын» деп жауап берді...

	Сонау гректерде де дінмен байланысты ырым-нанымдар көп болған ғой. Мәселен, вавилондықтар да дүдәмал жағдайлардан шығу үшін мал сойып, жануарлардың бауырын қараған. Ал біздің қазақтарда да «жауырын қарау» деген бар. Ырымдарды сақтау мен жасау адамдарға бақытсыздық пен жамандықтан құтқаратындай әсер туғызатыны анық. Ырымшылдық барлық кезде өзімізбен бірге еріп жүретінін біз байқай да бермейміз. Адамдар бірден ырымшыл болып туылмайды, ол оған жүре келе үйренетіні және айналасындағы қоршаған ортасы әсер ететіні белгілі.

	Күніміз сәтті басталсын деп үйден оң аяқпен аттап шыққаннан бастап, ырымшылдықтың қалыптасқан дәстүрлерін бұлжытпай орындай бастаймыз. Ұлын үйлендіріп, қызын ұзатып, ет жақындарын ана дүниеге шығарып жатқан жандар ықылым замандардан келе жатқан ырым-нанымдарды жасайды.

	Сондықтан да кейбір энциклопедияларда айтылғандай, «Адамзат баласы өзінің болашағына сенімді болмайынша… ырымшылдық деген ешқашан жойылмайды». Ал керемет бір әулиелер болмаса, адам баласы өзі ерте не күтіп тұрғанын ешқашан біле алмайды.





Алдымнан кесіп өтті... қара мысық




	Алматыға келіп интернатта оқып жүргенімде бір күні адасып кеттім. Әр троллейбусқа мініп жүргенде, қоғамдық көліктер тоқтайтын уақыт болғанын аңғармай қалғанмын ғой. Ол кезде Алматы көшелерінде түнде машина өте аз жүреді. Адамдар да беталды қыдыра бермейді. Содан бір аялдамаға келіп, не істерімді білмей тұрсам бір тығыншықтай семіз жігіт келіп маған ұрынсын. Әрі-бері айналдырып көрді. Масаңдау сияқты. Қала баласы екені көрініп тұр. Менің бір жапырақ болып қорқып тұрғанымды да біледі. Көнбейтінімді біліп, қолымнан тартып, сүйремек болып еді, аялдаманың темір діңгегін қос қолымнан айқара құшақтап жармасып алдым. Бірен-саран кісілер пайда болса мені жібере қояды да, кетсе қайта сүйремек болады. Сөйтіп тұрғанда, екі жігіт қазақша сөйлесіп кетіп барады екен. Аялдамаға жақындағанда жыламсырап, автовокзалға қалай баруға болатынын сұрадым.

	«Түн ортасында онда қалай барасың? Автобустар енді жүрмейді» деп олар маған таңдана қарап өтіп барады. Содан соңдарынан жанұшыра дауыстап, қасымдағы бәледен құтқаруды сұрадым. Ол жігітті танымайтынымды, жөнсіз тиісіп тұрғанын айттым. Содан сол екі студенттің арқасында аман қалдым ғой.

	Кейін олармен көпке дейін араласып, жақсы дос болып кеттік. Сөйтсем олар Құрманғазы көшесімен келе жатып алдарынан қара мысық кесіп өтіпті. Біреуі өте ырымшыл екен де, мысық кесіп өткен жақтан кілт бұрылып, жоғарыдағы Абай көшесімен жүруге досын көндірген ғой.





Көріпкел




	Алты жылдан бері Алматыға жолы түспей жүрген досым аяқ астынан келетін болып қалды. Үй-ішімізбен қуанып, алыстан келетін мейман далаға келгендей болмасын деп, қонақ күтуге дайындала бастадық. Компьютер құшақтап отырғанда, ұмыт бола бастаған ас мәзірлерін еске түсіріп, аспаздық өніміне жүгіріп кетпей, ескі досымды ерекше күтіп алуға кірістім. Оның да өз жөні бар еді. Бір жағы өз адамына жолықпай... түрлі қырсыққа тап болып, қамығып жүрген құрбының көңілі көтерілсін деген ниет қой.

	Айтқан күні айдай сұлу келіншек үйіміздің есігін ашты. Кенеп қап кигізіп қойсаң да көркі кеміп қалмайтын құрбым бұрынғыдан да әдемілене түскен. Басында қандай қасірет болса да сынын кетірмей, сырын да алғызбай жүретін жанның сыртқы келбетіне тәнті болып, қал-жағдай сұрасып жатырмыз. Қонағымыз анау-мынау емес, медицина ғылымының кандидаты. Еліміздегі ең ірі медициналық орталықтың бірінде бөлім басқарады. Шай да ішілді, ет те желінді. Студент кезімізде жасайтын «Тасбақа» деген тортты да жеп алдық. Баяғыда да көп сөйлей бермейтін досым кешке қарай шаршадым деп бәрімізден бұрын жатып қалды да, бұл күні әңгіме-дүкен болған жоқ.

	Тырайып ұйықтап жатқан бәрімізді таңертең қонақ оятты.

	– Қайта құру болып, Кеңес одағы құлап, тәуелсіздік келіп, дүние төңкеріліп жатса да өзгермепсіңдер, – деп әлмисақтан кешке жатпайтынымызды, таңертең тұрмайтынымызды қалжыңмен болса да бетімізге басып жатыр.

	Әдеттегідей үйдегілер шайларын шала ішіп, дастарқаннан ығысып кетті. Құрбым екеуіміз оңаша қалдық.

	– Сенбі-жексенбіге қарай Алматыға әдейі келдім. Бір шаруа бар. Сен қаланы жақсы білесің, Сайран автовокзалы жағында бір емші бар екен, мені соған апаршы, – деді ол.

	– Емші-домшыны неғыласың? Дәрігерлер де көріпкелдерге сенеді екен-ау?!

	– Дәрігерлер түгілі, ол кісіге Астанадағы депутаттар да барады екен.

	– Қойшы, мені емес, емші іздеп келдім десеңші, – деп тосын ұсынысқа таң қалып қалдым.

	Осыдан кейін құрбым жаңағы емшінің кереметтігін айтып, әулиелігін айғақтайтын бірнеше мысал келтіргенде автовокзал жаққа баруға оңай көне салдым.

	– Барсақ, барайық. Депутаттар ақымақ емес шығар, – деп екеуіміз емшіні іздеп шықтық.

	Емші кісілерді қабылдайтын жекеменшік жер үйді оңай тауып алдық. Есіктің алдында тұрған ескі құманға қарап, бала кезімде апамның дәрет алатын құманы есіме түсті. Мегаполис қаладан бірден мистикалық әлемге ауысып кеткен сияқтымыз.

	Құрбымның мені ерте оятқанында да мән бар екен. Мұнда ертерек келіп, кезек алмасаң кісі қаптап кететін көрінеді. Елден бұрын жеттік дегеннің өзінде алдымызды 5–6 адамы бар кезек орады.

	Еңкейіп кіретін тапал там үш бөлмеден тұрады. Кіре беріс бөлмеде жұрттың сыртқы киімдері тұр. Ортаңғы бөлмеге енгенде төрге қарап, есікке сыртын беріп отырған емшіні көрдік. Құбылаға қарап отырғаны шығар деген ой келді. Етжеңді ер адам екен. Қуыс бөлмеде ақ киінген бірнеше көмекші әйел отыр.

	Жерге қабаттап киіз төселіп, айналасына қытай матасынан тігілген көрпешелер жайылған. Емшінің алдына келгендер бірінен кейін бірі тізерлеп, өз кезектерін күтіп отыр. Кішкентай нәрестесі бар келіншек алдымен көрінетін болды.

	Әлгі келіншектің баласының да, өзінің де киімі тым жұпыны, нағыз синтетика. Ауыра беретінін, баласының да кеселден көз ашпайтынын айтады. Емші еркек ананы-мынаны сұрастырып отыр.

	– Түркістанға бару керек. Жолың ашылады. Аруақтарға Құран бағыштау керек...

	Емшінің беті нарттай қызыл екен. Қай жерден көрдім? Қай жерден көрдім осы адамды? Есіме түсіре алсамшы. Өстіп өз ойыммен өзім әлек болып отырғанда, үлкен апаның да кезегі келді.

	– Апа-оу, 1998 жылы үйіңде ерекше бір оқиға болыпты ғой? Соны айтыңыз.

	– Қайдам, ол жылы ештеңе болған жоқ.

	– Есіңізге түсіріңіз, болды ғой.

	– Шал да аман, мен де аман, бала-шаға үйде. Әй, ештеңе болған жоқ.

	– 2002 жылы болды ғой.

	– 2002 жылы?

	– Иә!

	– 2002 жылы немереміз туылған.

	– Ештеңе болған жоқ дейсіз? Болды ғой. Жұрттар бір перзентке зар болып жүргенде, ештеңе болған жоқ дейсіз.

	– Неге келдіңіз?

	– Жерге кіргір бір балам тегі ішімдікке үйір, соны қайтсек болады деп, шақшадай басымыз шарадай болды. Жұмысы жоқ, қатын тұрмайды. Ішпесе адам сияқты.

	– Ол баланың суреті өзіңізде деп жатыр...

	– Ой, Құдайдың құдіреті! Өзімде-өзімде, – деп апамыз, жемпірінің қалтасынан шеті қылтиып шығып тұрған фотоны емшіге берді.

	– Түркістанға жол тартып тұр. Сонда балаңыздың жолы ашылады. Арағын да қояды. Қасиетті жерге бару керек.

	– Арағын тиятын болса Түркістан түгілі жердің ана шетіне апаратын едік. Өзім де осыны ойлап жүр едім. Барады, барады, – деп кемсеңдеген кемпірге емші шетке ысырылыңыз деп белгі берді.

	Емшінің көмекшілері бұл апамызға да жаңағы келіншекке берген жарты бет қағазды, бір қойдың ақшасын әкелу керектігін түсіндіріп жатыр. Қағазда не жазылған екен деп ойладым.

	Мына бір жігіттің «қайғысы» тіпті қалың екен. Ана жылы не болды, мына жылы не болды деген тергеуге ол да түсті. Көріпкел кейде бір нәрсенің үстіне «дөп» түссе, жігіт ағасы одан бетер оған өңмеңдей түседі.

	Алматыда да осындай ескі үй, көне киіздер бар екен-ау. Қабырғаға үш бидің суреті ілініпті. Неге үш би? Төрде Мекке Мәдинедегі қағбаның суреті бар жайнамаз ілінген. Астында тесігі бар садақа ақша салатын жәшік тұр.

	– Айтыңызшы, сонымен мәшинем өзім айтқан бағаға өте ме?

	– Мәшиненің техпаспорты бар ма?

	– Бар-бар, барлық құжаты бар.

	– Әкел, дем салайын.

	– Ары кетсе мына мәшинең 5–6 мың долларға кетеді, – деді беті нарттай етжеңді емші көліктің құжатында шыққан жылына қарап.

	– Соған да шүкір, төрт рет соғылған машина бұл.

	Риза болған жігіт бүтін мың теңгені көріпкелдің алдына тастап, құнжыңдап шығып кетті. Түркістанға бармайтын болды.

	Тізерлеп бала кезімізде ғана отырған болармыз. Біресе шөкелеп, біресе тізерлеп әбден әбіргерге түсе бастадым. Киіздің асты да тегіс емес, ойқы-шойқы екен. Аяғым да ұйып қалды.

	Осылайша біздің де кезек жетті. Емші сұлу келіншектің мұңды көзіне тесірейе қарап: – Соңғы кезде көп жылап жүр екенсің, – деді. Құрбымның жәудір көзі әп-сәтте суланып шыға келді. Төрт құбыласы сай адамның емшіде не ісі бар? Әрине, бұл менің ішкі ойым.

	– Осыдан үш жыл бұрын басыңа үлкен іс түсіпті.

	Ол үнсіз қалпында мақұлдағанын, болмаса олай болмағанын білдірмей отыра берді. Ойланып отырған болу керек.

	– Қызметің де бар, жұмысың да жақсы, – деді сұңғыла емші сәнімен киінген досымды бастан-аяқ шолып.

	– Сен сияқты сұлу, қызметкер қыздар күйеу таппай сорлайды ғой. Жұмыс-жұмыс деп отырып қалыпсың.

	– Жоқ, аға, елдің алдымен тұрмыс құрғам.

	– Е-е, не айға, не байға десеңші... Ай керек пе, бай керек пе?

	– Бай дегеніңізді білдім, ай дегеніңізді түсінбедім?

	– Мансап, карьера!

	Мен күліп жібердім. Етжеңді емші маған ежірейе қарады.

	– Жоқ, аға, мен мансап қуып жүрген адам емеспін, – деп жоғары білімді құрбым өзінің арнайы келген жоспарын түгел жүзеге асыруға кірісті. Сұрақтарын қойып жатыр. Мен өзіме таныс ескі «әуендерден» ішім пыса бастады.

	– Түркістанға барсаң – ісіңнің бәрі оңға басады. Саған көз тиген, жұмысыңда күндейтіндер де көп.

	– Өзім де ниет қылып жүргем. Бір сәт сыртқа шығып сергіп, аруақты ата-бабаларымызға Құран оқытсам ба деп едім... Жұрттың қолына тиген жарты бет қағаз менің досыма да бұйырды. Не жазылған екен?

	Жақындаңыз дегендей, емші маған да ишара білдірді. Тізерлеп алға қарай жылжыдым. Қайдан көрдім осы қызылбетті?

	– 1996 жылы өміріңізде не болды?

	Иә, не болып еді? Өмірімнің мәні болған, өзім армандаған «Егемен Қазақстанға» жұмысқа қабылданғаным миыма сап ете қалды.

	– Жұмысқа тұрдым.

	– 1999 жылы не болды?

	Не болғанын есіме түсіре алсамшы.

	– 2007 жылы не болып еді?

	– Тірі адам болған соң, әйтеуір жыл бойында бірдеңе болады ғой. Бір қиындық болған сол жылы.

	– Жұмыстан шығып қалғансыз сол кезде.

	– 1996 жылы тұрған жұмысымнан шыққан жоқпын. Әлі сол жерде еңбек етіп жатырмын.

	Қысқасы, емші екеуіміздің арамызда көңілге қонатын диалог орнай қоймады. Қитығып, қабылдамай отырғанымды да сезді.

	– Жарайды, ағасы, бала күнімізде бір нәрседен сескеніп, қорқып қалсақ әжем төбеміздегі ыдысқа қорғасын ерітіп құйып, «Қорықтық» деген ырым жасайтын. Соны жасай аласыз ба? – дедім.

	– Жасауға болады. Оған қазір керосин бітіп тұр. Сені аластау керек, бойыңда зиянкестер бар. Ана бөлмеге бар, – деп емші мені ақ киімді көмекшілеріне жіберді.

	Адамдар әлі де келіп жатыр.

	Бір кезде қабырғасы қисайған, төбесі тапал ескі үйден де шықтық-ау. Алматы жарқырап тұр. Күн сәске болып қалыпты. Заманауи зәулім үйлердің сиқын осындай ескі үйлер кетіріп тұр.

	– Жаңағы Түркістанға баратын қағазыңды берші!

	– Айына екі рет адамдар жиналғанда, Түркістанға Ақ жолға шығады екен.

	– Мынау туристік бизнестің барып-тұрған жетілген түрі ғой.

	– Шынында да!

	Құдайым-ау, мына тізімде не жоқ дейсіз?! 1 келі кепкен өрік, 1 келі кепкен мейіз, 1 келі күріш, 1 келі қант... деп кете береді. Жаңғағы бар, балы бар дегендей, тізім соңы сабын және ыдыс жуатын Faіrу деген сұйықтықпен аяқталады. Және бір қойдың ақшасы.

	– Осының бәрін Түркістанда жейсіңдер ме?

	– Жол жүретін кезде жаңағы келіншектерге өткізу керек екен...

	Бұл тізімдегі тағамның кей түрін кезек басындағы балалы келіншек не түсінде көреді, не тойда ғана жейді.

	Сол сәтте барлық кезде ақылды болып көрінген досым да, емші алдында басы изеңдеп отырған қандастарым да ақымақтың ақымағы болып көрінді.

	Алайда, адам-пенде қай жетіскеннен емші-көріпкел жағалайды. Тығырыққа тіреліп, әбден торыққан адамдар ғана кейде осылай тал қарманбақ...

	– Құрметті медицина ғылымының кандидаты, сізге психологқа бару керек, – деймін күліп.

	Жуырда нарттай қызыл емшіні өзге ықшамауданнан кездейсоқ жолықтырдым. Бетіме бағжия қарады, мені қайдан көргенін есіне түсіре алмай тұр. Сол жақта азық-түлік сататын дүкені бар екен. Емшіні қайдан көргенім енді есіме түсті-ау...





Достық пен дұшпандықтың арасы




	Әнебір жылдары баспасөз мәслихаттарының көпшілігі фуршетпен аяқталушы еді. Менімен сырлас әріптесімнің бірі жаныма келіп: «Сізді ана бір журналист қыз «Осы біреуді жек көремін» деп жатқанын естіп қалдым. Ол сізді неге жек көреді?» дейді. «Балапан журналист» деп атап кеткен әріптесім осыны неге маған айтып келді екен?! Балалығы болар?..

	Көтеріңкі көңіл-күй су сепкендей басылды. Жаным жабырқап тұрды. Мені «жек көретін» жанды сырттай танысам да, сыралғы болған адам емес. Әрине, сол сәтте мені жек көретін адамды менің де суқаным сүйіп тұрғаны шамалы еді. Бірақ танымайтын адамды адам қалай жек көреді екен деген сауал көпке дейін мені мазалаумен болды.

	Сонымен, мені жек көретін адамға қарай қадамды өзім бірінші жасадым. Бірден әмпей-жәмпей болып кетпесек те, уақыт өте мен оны, ол мені тани бастадым. Арамыздағы «түсінбестік» дейтін таудың қары еріп, бір біріміздің жақсы қасиеттерімізді танып-білгенше көп жылдар керек болды. Кейін жақсы достарға айналдық. Мен оны жұртпен себепсіз жауықпауға үйреттім.

	Адамды жек көру соншалықты оңай болса, түсінісу мен жақсы көру қандай қиын, қаншама уақыт керек?!





Өз суреті өмірдің




	Алматыда тоқымдай жердің құны адам айтқысыз қымбаттап, баспанасы бары да, жоғы да жанталасып құрылыспен айналысып жатқанда біздің көп қабатты үйдің іргесіндегі қаланың бас жоспары бойынша, саябақ болады деген жерді қолы ұзын біреулер сатып алып, іске кірісіп кетті. Саябақ біткенде көлеңкесінде сайрандауды көксеген мыңдаған тұрғындардың тілегі осы құбылыстың жетегіне көгенделіп кете барды. Бірақ қызу қарқынмен басталған құрылысқа дағдарыс келіп килігіп, «сақалды» нысанға айналып шыға келгені.

	Біздің алтыншы қабаттан іргетасы қаланып, іркіліп қалған құрылыс орны алақандағыдай көрінетін. Сол нысанның қарауылы болушы еді. Тепсе темір үзетін жас жігіт жаздың аптабында, қыстың аязында күрке сияқты салынған үйшіктің ішінде жатады. Жұмысы – айналаны бақылап, сондағы құрылыс материалдарын ұры-қарыға алғызбау ғой баяғы. Таң атады, күн батады. Ал қарауылдың өмірі өзгермейді. Темірмен қоршалған ерікті түрменің ішінде тіршілігі жалғасып, ені екі метр ғана үйшіктің ішінде күні өтіп жатты. Көктем келіп күн жылығында да, жаз шығып, айнала құрғағанда да құрылыс қайта жалғаса қоймады.

	Бірақ қарауыл ауысты. Жас жігіттің орнына кексе кісі келді. Темір қоршаудың ішінде мүлде жаңа тіршілік басталды. Қоршаудың іргесінде ықшам ауданнның қоқыс тастайтын темір жәшіктері бар. Жаңа қарауыл тұрғындар керексіз етіп тастаған ескі есік, терезе жақтаулары мен түрлі материалдардан қонысын да кеңейтіп алды. Оның қасында анда-санда бір әйел адам пайда болады. Қазылып тасталған құрылыс алаңына жаңбырдың суы жиналып, кәдімгі көлшікке айналған-ды. Жаңа қарауыл қаз, үйректің балапанын сатып әкеліпті. Қораптағы балапандарға айналадағы тұрғын үйлердің қоқыс тастайтын темір жәшіктерінен тамақтың, нанның қалдықтарын әкеліп береді. Кей күндері жинаған наны бір қаптай болады. Ойпырым-ай, көршілеріміз күн сайын осыншама нанды қоқысқа тастайды екен!

	Аз ғана күннің ішінде қарауылдың сарыауыз балапандары темірқанат болып, қораптан шығарылып, кішкене қоршауға көшірілді. Шағын сарайды да қарауыл қоқысқа тасталған материалдардан құрастырды, араға санаулы күн ғана салып, қарауыл жаңа кәсіпті бастады. Таң ағарып атпастан және күн сайын оның үйшігі жағынан саңғыр-саңғыр еткен дыбыс шығады. Қарауыл түнімен жинаған шыны бөтелкелерді таң алдында қаптардан жерге төгіп, сұрыптайды. Сыра, арақ, коньяк сықылды ішімдіктердің бөтелкелерін тұрпатына қарай бөліп, қайтадан қаптап шығады. Ойпырым-ай, күн сайын біздің шағын ауданның тұрғындары осыншама ішімдік ішеді екен-ау!

	Күз де келді. Қарауыл кәсібінің түрлерін көбейте бастады. Қоқыстан темір-терсекті де жинайды. Оны да түріне қарай сұрыптап, өткізеді. Бұл кезде темірқанат үйрек-қаздарды кәдімгідей май басып, үлкейді. Анда-санда бір үйрек немесе қаз сойылып, ыстық қазанда бүлкілдеп қайнап жатады. Қайдан әкелетіні белгісіз. Кейде қаппен алма, жеміс-жидектер алып келеді. Анда-санда пайда болатын әйел адам күні бойы жеміс-жидектерден тосап жасайды. Қалғанын турап, көлеңкеге кептіреді. Тіпті, қызанақты да кесіп, қақтап жатады. Тынымсыз тіршілік. Баяғы жас жігіт сияқты сары уайымға салынып, күркешіктің төбесіне түкіріп жатуға бұл қарауылдың тіпті уақыты жоқ.

	Күз түсті, ауа-райы да ызғар тарта бастады. Енді қарауыл үй құстарының үйшігін жылытумен әлектене бастағандай болған. Жоқ, қателесіппін. Алғашқы қар түскенде темір аяқты төрттаған үйшіктерден баяғы үйрек-қаз емес, қояндар көрінді...

	Екі түрлі өмірді алтыншы қабаттан бақыламасаң, сырты биік темірмен қоршалған «қораның» ішінде не болып жатқанынан Алматының үнемі бір жаққа асыққан қалың тұрғыны хабарсыз.

	Бір қоршау – мүлде екі түрлі өмір... Әрбір адам өзінің сана-сезіміне қарай тұрмысын таңдайды екен-ау.





Қыздың ары




	Пенде болып жаратылған соң, қай ұлтта да, ұлыста да болмасын, ақылын нәпсіге жеңдірген аң тектес адамдар табылады. Соның кесірінен мынау жер бетінде күн сайын қаншама жазықсыз жандар жапа шегіп, абыройы тапталып, қаныпезерліктің тақсіретін тартып жатады. Кейде біздің кесілгір құлағымыз сол шырқыраған дауыстарды естімей, естісек те естімегендей, келеңсіздіктің кесірі өз басымызға тиіп кетпесін деп айналып та өтіп жатамыз...

	Алматыда қазақтың жап-жас екі бозбаласы қаршадай қарындастарын қорқау жандардың қорлығы мен зорлығынан құтқарып қалғаны жайлы оқиға журналистикамен айналысқан жылдарымның ішінде көмескіленбейтін оқиғалар қатарынан орын алатын болады.

	Бүгінде Алматыда не көп, жын-ойнақтың ордасындай сауна мен монша көп. Азғындықтың айнасындай, кейбір сауналарда небір сұмдықтардың болып жататынын қарапайым ел көрмесе де, құлағы талай нәрсені шалып жататыны аян.

	Қысқасы, оңтүстік астанадағы Төле би көшелерінің біріндегі саунаға «тау халқының» бес бірдей жігіті (ішінде ата сақалы аузына түскені де бар) қазақтың қаршадай қызын көшеден ұстап әкеліп, зорламақ болып, шешіндіре бастайды. Сол кезде қыздың құлындаған дауысын көрші бөлмедегі қазақтың екі жігіті естиді. Екеуі жалма-жан әлгілердің үстіне кіріп барса, ішіндегі ересегі 2 мың теңгені жігіттердің қолына ұстатып: «Жөндеріңе кетіңдер» десе керек. Төрімізге тайраңдап шығып, асымызды ішіп, қонақжайлығымызды қол жаулық етіп жүрген келімсектер қаршадай қызымызды шашынан сүйреп келіп, білгендерін істемек болғанда жаңағы екі өндірдей бозбаланың күреспен шұғылданатынын қайдан білсін. Олар алдымен ақша ұсынған хайуанды сұлатып салып, сонан соң қалғандарының сазайын береді. Қазақтың 17–18-дегі екі жігіті әп-сәтте бесеуін естен тандырады. Сол арада қорқаулардың тырнағынан сытылып шыққан мектеп оқушысы милиционер шақырып үлгереді.

	Осылайша, әйел адамның шыңғырған дауысына қабаған ит те тоқтағанда, тоқтамаған қорқауларды екі жігіт білектің күшімен тоқтатыпты. Алысып жүріп, арқаларына бильярдтың таяғы да тиген.

	Екі жігіттің осы әрекетін ерлік деп бағалаған «Атамекен» холдингінің президенті Ұзақбай Айтжанов оларды кеңсесіне шақырып, екеуін тапқан ата-анаға алғыс айтып, қос компьютерді сыйға тартты.

	Бір қарағанда, қазақтың момақан екі баласы дәл осындай қайрат көрсетеді деп ойламайсың. Сөзге сараң жігіттер Мәулен Құлжабаев пен Айдар Смағұловтар әл-Фараби атындағы Қазақ ұлттық университетінің заң колледжінің студенттері екен.

	Осы оқиғадан біздің түйген ойымыз, азаматтарымыздың әрқайсысы Тәңір әлсіз етіп жаратқан қыздарымызды көздің қарашығындай аялап, ардақтаса – онда қара көздеріміз екінің біріне қол жаулық болып, көрінгеннің жетегінде кетпес еді. Онда қыздың абыройы – елдің абыройы екенін ұққан төмен етектілеріміз де мына алмағайып, азғыруы көп заманда аяқтарын абайлап басып, аңдап жүрер ме еді?!





Бала күнімде көрген сурет




	Бұл менің жасөспірім күндерімде көрген және санамның бір түкпіріне таңба сияқты қалып қалған көрініс еді. Вокзалда бір жас жігіт бүкіл халықтың алдында анасын арқалап, бір жерін ауыртып алмайын дегендей, мейірімді ептілікпен көтеріп бара жатты. Соңғы вагондардың біріне кіріп, көрінбей кеткенше қарап тұрдым. Сол ана нағыз бала, нағыз перзент өсірген екен деген ойға қалдым. Мүгедек болса да сол ананың арманы бар ма екен, сірә?!

	Ал мен не істеуші едім, көтеріп өтер ме едім солай?.. Көтерер едім! Бірақ мен кешірмейтіндей кешігіп қалдым ғой. Кейде өзімді-өзім ол кезде мен бала едім ғой деп жұбататыным да бар. Сенің ұйқысыз түндерің мен қайраңдап қалған балықтай, адасқан азапты күндеріңде жаныңа жалау бола алмадым-ау, анашым. Мойнымда өтелмей қалған перзенттік парызымыз көрге кіргенше мені азаптап өтетін шығар.

	Алайда, анашым, бала емес азап өсірген аналарды да көрдім. Дәл сол күні... (әне бір аласапыран қайта құру жылдары ғой). Дүкенде табыла бермейтін қат заттардың әлдебіреуі пайда болды. Адамдар шұбатылған кезекке тұрып, таласа-тармаса, бірінен-бірі асып кетуге, артығырақ алып қалуға жанталасып жатты. Жыртылған жаға, үзілген түймелерге қарап тұрғанымда, мұнан өткен сорақылық болмас, бір ағай кәріліктен қалтыраған анасын әкеліп кезектің басына қарай итермелей бастады. Баласы аямаған кейуанаға қаймана адам ығысып, жол бере бастады. Сорлы ана шарасыздықтан нөпір халықтың арасына кимелеп кіріп кетті. Бір кезде жұртың арасынан сытылып шықты-ау. Аппақ шашы дудырап, орамалы шешіліп кетіпті. Ұлының қолына заттарды ұстатты да, көзі жасаурап кете барды.





Немістің намысы...




	Ешқандай кәсіпке айырбасталмайтын ең қызық, ең күрделі ең әмбебап мамандық – журналистика. Тағдыр талайымызға жазған осы кәсіптің арқасында бұйырған елдерді аралаудың талай рет сәті түсіпті.

	Жаңа іссапарлар, жаңа елдер, бұрын көрмеген бөтен мемлекеттер, басқа мәдениет. Әрине, мұның бәрі журналиске жаңа әсер сыйлайды, ауқымды пайымдауға үйретеді. Қазіргі журналистиканың ауанын байқап отырсаңыз, біздің әріптестеріміз әне бір шетелдерге алғаш шыға бастаған жылдардағыдай аузын ашып, өзге өркениетке таңданып қалам тербемейді. Өйткені, жаһандану үрдісі өзге мемлекеттер бірнеше ғасыр бойы еңбектеніп жеткен игіліктерді бізге жылдам кіріктіріп отыр.

	Өзге елдердегі әдемі ғимараттар мен кеңселер, супермаркет дүкендер, әлемге әйгілі брэндтік тауарлар, қысқасы жаныңа керектің бәрі бізде бар. Бізде не жоқ? Енді бізге не жетіспейді?

	Алпауыт АҚШ-ты, айдаһар Қытайды, бекзат Ұлыбританияны, түбіміз бір Түркияны аралай келіп, биыл қаңтарда Берлин қаласына іс сапармен бардық. Алматының аязынан кейін бізді Берлинде нөсер жаңбыр қарсы алды. Қай елге барсаң да ең бірінші көзге ұратын нәрсе – құнттылық пен тазалық. Осы жоғарыда аталған әкімшіліктік қала Вашингтонның, 17 млн тұрғынды өзіне сыйғызған Пекиннің, консервативті Лондон мен Берлин көшелерінде де Алматыдағыдай қоқыс жоқ. Қаптаған қаңғыған ит көрмейсіз. Көшелер айнадай таза, темекінің де тұқылын таппайсыз. Көліктердің көптігіне қарамастан ауа да тап-таза, қылтиған көк шөптер де сол Тәңір жаратқан күйінде жайнап тұр.

	Сонда бізге өзіміз тұратын қаланы сыйлауды, көшелерді ластамауды, көрінген жерге қақырып-түкірмеуді үйрену үшін тағы да 50 жыл керек пе? Тазалық жоқ жерде – денсаулық жоқ! Ал денсаулықсыз адам қашан бақытты болып еді?

	Тіпті, Берлинде адамдар қыдыратын саябақтарға иті бар адамдар жіберілмейтін көрінеді. Хайуанаттар қыдыртатын арнайы парктерде неміс халқы иті «нетіп» қойса, тезегіне дейін арнайы пакетке теріп жүреді екен.

	Немістер туылғаннан осылай тазайым халық болып туған жоқ. Бір кездері тазалық пен бекзаттыққа ұмтылған ұлттық бағдарлама құрылды. Намысқа тырысып осыны нәтижелі етті.

	Бізге немістің намысындай намыс керек. Ұлан-байтақ қазақтың даласынан қалған байлық табылады.

	Тіпті өткен жылы Вашингтон сапарында американдық әріптестеріміз бір жүргізуші әйелдің Пентагон қасынан өтіп бара жатып машинасының терезесінен босаған бөтелкені лақтырып жібергені үшін, ал Пэрис Хилтон ханым көлікті мас болып жүргізгені үшін әкімшіліктік жазаларға тартылып жатқанын хабарлап, жазып жатты. Дәл осы тәртіпке бағынатын болсақ, қомақты айыппұл төлей алмайтын Алматының көп тұрғыны түрмеде отырар ма еді?..





Құдайдың назары




	Адам баласының таразылауға ақылы жетпейтін дүние көп... Алла тағаланың фәнидегі пенделері барлық кезде оның назарында болатынын жиі естен шығарады.

	Бұл бір студент кезде болған оқиға еді. Баяғыда ұмыт бола бастаған осынау жайтты менің есіме басқа екі оқиға салды. Біріншісі. Қолыма ғайыптан бір ғажайып бір кітаптың түскені. Бұл да кездейсоқтық емес. Кітап маған жақсы бір істің өтеуіне алғыс ретінде сыйланған болатын. Бұл да – Құдайдың ісі! Оны құрастырушылар бұл кітаптың басқа кітаптарға ұқсамайтындығын және ол терең жан тебіренісіне бөлейтіндігін жазған. Ақиқатында солай болып шықты. Сол кітапта Маргарет Фишбек Пауерс деген адамның «Іздер» дейтін өлеңі бар. Ағылшын тілінен жолма жол орыс тіліне аударылған өлеңнің мағынасы мынадай:



	Бір күні мен түс көрдім.

	Жағалауда Жаратқан иемізбен

	бірге келеді екенмін.

	Қарауытқан аспаннан көрдім

	өмірімдегі елеулі сәттерді.

	Және барлық кезде байқағаным

	Құм үстіне екі іздің тізбегі жатты.

	Біреуі – менікі болса

	Екіншісі – Жаратқан иемдікі еді.

	Тағдырымның соңғы кезеңдері көрінгенде

	Құмдағы іздерге қайта үңілдім.

	Онда жалғыз сайраған ізім қапты

	Және мен өмірімнің ең қатты,

	Ең мұңлы сәттерінде орын алған екен.

	«О, Құдайым, мен сенің ізіңнен ерген кезде

	Сен менімен барлық кезде бірге болам деп ең,

	Мен сенің қамқорлығыңа ең мұқтаж

	болған сәттерде

	Жағалауда жалғыз ғана іздің тізбегі жатты.

	Мені сонда тастап кеткенің неткенің»

	Ол былай сыбырлады:

	«Қымбатты менің балам-ау,

	Мен сені сүйіспеншілікке бөледім,

	ешқашан тастамадым.

	Сынаққа түскен ауыр күндерде

	Сен құмнан бір іздің тізбегін көрсең,

	Ол сені арқалап бара жатқан

	менің ізім болатын».





Жаратқан бізді жебеп жүр




	Осы уақытқа дейін 40 шақты деректі фильм, жүрекке жылы көркем фильмдер жасаған Жаңабек Жетіруовпен отандық прокатта бағы жанбай жүрген «Аққыз» картинасының үлкен экранға жолдама алуына байланысты жолықтық.

	Ұлттық кинематографияда өзіндік қолтаңбасы бар қазақ режиссерінің аталмыш фильмі ұйымдастырушылардың шақыруымен 2011 жылы Эстонияның Таллин қаласындағы «Вlack Nіght», ал 2012 жылы Үндістанның Дели қаласындағы «Osіans Cіnefan», өткен қараша айында Түркияның Анталия қаласындағы «Golden Apprіcot» және Үндістанның Калькутта қаласындағы халықаралық кинофестивальдерге қатысқан. Сол қараша айында Бостон қаласында көрсетіліп, іле-шала Вашингтонда өткен «Дала гүлдері» кинофестивалін жапқан болатын.

	Осылайша әлемнің әр шалғайын аралап келген көркем фильмнің авторы әрі режиссері: – Қазақ халқының ұғымында аққу жер бетіндегі тіршіліктің бастауында тұрған. Сол Ақ құсты ақ қаз деп те атаған, ал ақ қаздан қазақ деген халықтың атауы дүниеге келген дейді ел арасындағы аңыз әфсәнә. Сонау сақ дәуірінен басталатын ата-бабамыздың өнерінде аң мен құсты кескіндеген шығармалар осы ойымыздың негізсіз емес екендігіне дәлел болатын сияқты. Сондықтан ақ құс десек те, аққыз десек те біздің ойымызға қазақ мифологиясындағы аққуға байланысты айтылатын дүниенің пайда болуы туралы аңыз әңгімелер оралады. Ал фильмді «Аққыз» деп атаудың өзінде символикалық мән бар. Бір кезде Аққудың жұмыртқасынан пайда болған тіршілік азып-тозып, экологиялық апатқа ұшырап бара жатқанда бір аймақта Аружан есімді тоғыз жасар қыз, сол аққу туралы аңызды білмесе де, сол аққу ананың іс-әрекетін айны қатесіз қайталап, тіршілікті аман сақтап қалады. Сондықтан, кешегі аққу мен бүгінгі заманда өмір сүріп жатқан Аружанның арасында осындай генетикалық байланыс бар. «Аққыз» аққу құстың тіршіліктің бастауында тұрғанына біздің көзімізді жеткізіп, ата-бабамыз қалдырған аңыздың шындық екенін дәлелдейді, – деп әңгімесін бастады.

	Ал мен осы картинаны түсіру барысында керек болған қасиетті құсты Құдайдың өзі «айдап» әкелгенін оқып, таңданып қалғанымды айтып едім: – Бұл адам түсінбейтін құбылыс. Біз аққуды жер-көктен іздеп таба алмай жүрсек, бір күні ол бізді өзі іздеп келді. Ол теңіздің ортасында жүрді. Оны түсіретін объектив жоқ болып, біз дал болдық. Тек бір аптадан кейін ғана сол объективті тауып, теңізге келдік, күдік пен үміт арқалап, сөйтсек аққу бізге өзі жақындап, тиісті эпизодына түсіп болған соң, біздің көз алдымызда қанатын жайып, ұшты да кетті. Мен бұл қанаты қайырылған, сыңарынан айырылған жалғыз аққу ма десем – бұл мен ойлағаннан да күрделі құбылыс болып шықты. Мен осы киноны бастамақ боп, ақ ниет ақ жүрегіммен осы фильмнің сценариін көркемдік кеңеске ұсынғанымда, осы саладағы бірқатар азаматтар мені түсінбей жобаны аяқсыз қалдырған еді. Мен сонда өзімді қайраңда қалған балықтай сезінгенмін. Сонда бір досым «Сенен бәрі бас тартса, саған Құдай қарасады» деп ақ жол тілеген еді. Сол сөз есіме түсті. Себебі аққу ешқашан жалғыз ұшпайды, жалғыз жүрмейді. Оған жануарлар бағына барғанда көзім жетті. Жалғыз жүрген аққуды түсіреміз деп, үш күн жүрдік. Бүкіл пленкамызды тауыстық. Себебі олар қайда жүрсе де ажырамайды екен. Ал мына жерде жалғыз аққу. Алла тағаланың көктен жіберген аққу құсы. Осы фильмді түсіру барысында басымыздан неше түрлі оқиғалар, көріністер өтті, – деді.





Мен періштелердің бар екеніне сенемін




	Алла тағала бізді барлық кезде жебеп жүретінін жете түсіну қиын. Өйткені, біздің санамыз өзімізге мәлім жақты ғана қабылдайды.

	Екінші оқиға. Бірде күтпеген жерден ешқандай арнаулы білімсіз-ақ, жұрт көретін жақсы киноленталар түсіріп, көрермен көңілінің кілтін тапқан режиссер Еркін Рақышевпен кездесіп қалдым. Сәлемі түзу кісімен көрген жерден емен-жарқын әңгімелесе кеттік. Талай әңгіме айтылды. Ол өмірінде болған бір қызықты жайтта әңгімелеп берді.

	Ана бір жылдары күйіміз келмей, ақшаға әбден мұқтаж болып жүрген едім. Үлкен қызым таң атпай өзінің туған күні екендігін есіме салып: – Папа, сыйлық алып бермесең де, ең болмаса торт әкелші. Үйге тортсыз келуші болма! – дегені.

	Жұмыстан кейін ұлымды ертіп үйге аяңдап келеміз. Жол-жөнекей балама өмірдің әділетсіздігін айтқан боламын. Біреудің кедей, біреудің бай екендігін, біз сияқтылар тынымсыз тырбыңдаса да, ең болмаса қызының туған күніне торт сатып алатын теңгесі болмайтындығын күйіне қайталаймын. Қызымның туған күніне құр қол қайтуға қорланып, тіпті жылауға шақ едім. Өстіп торығып келе жатқанда аяғымыздың астынан бақандай 3 мың теңге тауып алдық. Қарға бір шеті қыстырылып, қылтиып жатқан ақшаны көріп, ұл да аң-таң, мен де аң-таң. Ол жылдары бұл бір емес, бес үлкен торт сатып алуға жететін қаражат еді. Егесі жоқ, судырлаған жаңа ақшаны қолымызға қуана қысып, дүкенге қарай жүгірдік.

	Ал мен сол сәтте: Неге бұл ақшаны кеше емес немесе ертең емес, тіпті бір ай бұрын, болмаса бір ай кейін емес, дәл қазір тауып алдым. Мен Алланың назарында екенмін деп қайталаумен болдым, – дейді бала сияқты аңқылдаған режиссер.

	Дәл осы сәтте менің есіме студент кезде болған осыған ұқсас оқиға оралды. Былай болатын. 1992–93 жылдар болса керек. ҚазҰУ қалашығында тұрамыз. Студенттерге стипендия беру уақытша тыйылып, ауылдағылардың өзі жұмысы жоқтықтан азып-тоза бастаған кезең. Мен Арал қаласында тұратын енеме өзіме шақ емес етігімді сатып беруге бергем. Тамаққа ақша таппай тарыққан соң сол етіктің сатылған-сатылмағанын білуге орталыққа бардым. Алдымен ЦУМ дүкенін аралап шықтым. Әр нәрсеге көзімді салып, қызығып келемін. Өзімнің студент екенім, әлі жұмысқа тұрып, ақша табуға жылдар керектігін ойлағанда, бұл мұқтаж күндердің шет-шегі көрінбейтіндей күйіндім де. Тіпті ақша толы әмиян тауып алуды армандап, қиялға да берілдім. Қиялда тауып алған ақшамды, ойша жұмсай да бастағаным есімде.

	Құдайым-ай, студент шағымызды өліара мезгілге тап қылғаның неткенің, деп мүжіліп, Орталықтағы қалааралық сөйлесу пунктіне де жеттім. Ол кезде солай. Басқа қаламен сөйлесу үшін сонда барып, тілдей қағазға керек қалаңдағы телефон нөмірін жазып, тапсырыс бересің. Кезектегі топырлаған ер адамдардың соңынан тұрдым. Арнайы терезелерде қаларалық байланыс орталығының қызметкерлері отыр. Біз сол терезе жақтаушыларына сүйеніп, телефон нөмірлері бар бланкілерімізді кезегімізбен беріп жатырмыз. Менің де кезегім жақындағанда, алдымда тұрған ер адам жақтаушада жатқан қызыл әмиянды маған қарай ысырып:

	– Әмияныңызды ұмытып кетпеңіз, – дегені.

	– Жоқ, бұл әмиян менікі емес, – дедім қысылып.

	– Қалжыңыңыз қызық екен. Бай шығарсыз?! – деп қып-қызыл әмиянды қолыма ұстата қойды. Менен басқа ол жерде әйел адам кезекте тұрған жоқ болатын. Және әйел адамның әмияны қайдан тап болғанына ақылым жетпей, аң-таң болып тұрып қалдым. Мұнан кейін алдымда кезекте тұрған адамдардың да, соңымда тұрған жандардың да менімен ісі болған жоқ. Егесі болса, танып алар деген оймен жап-жаңа әмиянды жұртқа көрсетіп ұстап, аңтарылып тағы тұрдым. Содан кейін сыртқа шығып, әмиянды ашқанымда ішінен судырлаған 700 теңге шықты. Бұл өзіміздің төл валютамыз теңгенің қолымызға тигеніне ай да толмаған кез. Тіпті, қомақты ақша деуге болады. 700 теңге студент үшін ауыз толтырып айтар байлық еді. Неге 700 теңге? Неге 800 немесе 600 теңге емес? Бұл Құдайдың қарасқаны! Аспанда Алла тағала бар екен деп қуандым.

	Біз Алла тағаланың назарындамыз!





Әмиян жоғалтып алдым




	Алайда, араға жылдар салып, осы оқиғаны еске салған кереғар жайт өтті бастан. Жұмысқа тұрғаныма бірнеше ай ғана өткен болатын. Ғайыптан қолыма оңай табылған ақша түсті. Оның үстіне жалақымды қосып, жалақының үстіне біреуден қайтқан қарызды қосып, редакция маңындағы Көк базарға бардым. Кешкі ақшам кезі. Базар тарқай бастаған екен. Қалтамда бақандай 700 доллар бар. Ал ол кезде бұл қаражатқа Алматының кез келген тұсынан жақсы жер телімін сатып алуға болады. Ал қала сыртынан 7 бірдей учаске алуға болатын ақша.

	Осыншама ақшаны бояу, опа-далаппен қосып, оймақтай қызыл сөмкеге салып, өрік-мейіз сататын өзбектердің қатарына кірдім. Қысқасы, базардан ақшамды әп-сәтте, адам ақылына сыймайтын көз ілеспес жылдамдықпен алдыртып, жер сипап қалғаным есімде. Осыдан кейін ақша толы әмиян тауып алуды, тіпті, армандаған емеспін. Сол жолы жылауға да, өкінуге де ақылым жетпей, айран-асыр түсініксіз күй кештім. Есесіне төмендегідей бір оқиға тағы біраз жылдардан кейін орын алды.





Әмиян тауып алдым




	Күн сайын сол Көк базардың маңындағы жұмыстан №94 автобуспен қайтатын едім. Күн сайын қалың елмен сығылысып барып, кешке иін-тіресіп үйге ораласың. Қоғамдық көліктер жетіспейтін сол жылдары автобустарда біреу ақшасын, біреу ұялы телефонын алдыртып, айғай-шу шығып жататын-ды. Әсіресе, жолаушылар студент қыздардың ақшасын ұрлатып алғандарына жаны ашып қалатын. Біздің үй ең соңғы аялдамада еді. Ақсай ықшамауданына жақындай бере жолаушылар азайып, босаған орынға сылқ етіп отыра кетуші едім.

	Бір күні осылайша орын тауып алып, демалып отыр едім, сығылысқан елден «ары тарт та, бері тарт» болып жатқан жолаушылардың ішіндегі ұзынды-қысқалы екі баланың қасына екі-үш жігіт тұра кетті. Олардың әрекетін байқап отырмын. Не шара жасарымды білмей, қорқып отырғаным есімде. Қай қалтасынан ептеп түсіргенін білмеймін, біреуінің қалтасынан бірнеше аялдамадан кейін дәл менің аяғымның астына әмиян топ ете қалды. Мен аяғыммен баса қойдым. Әлгі қалта тонаушылар не қыларын білмей көп тұрды. Әмиянның қайда кеткенін де түсінбей, бір кезде түсіп қалды. Олардың түсіп қалғанына көз жеткізіп барып, автобустың босаған жағынан қарай ысырылған жаңағы жігіттерге әмиянын қайтарып берейін десем, олар да жоқ. Мыналардан қаймығып отырғанымда, екеуінің қай аялдамада түсіп қалғанын аңғармай қалған екенмін.

	Үйге ентелеп жығылып жетіп, әмиянды аштым. Ішінде жаңағы жігіттің бірінің төлқұжаты, басқа да құжаттары мен аздаған қаражаты бар. Әмиян иесі «Базис А» деген құрылыс компаниясында бетон құятын болып шықты. Ертесіне тұра салып, жаңағы компанияның телефондарын анықтама қызметі арқылы тауып, кадрлар бөлімі арқылы оңай тауып алдым. Оларға жай-жапсарды түсіндірген соң, кадр бөлімі телефонымды алып қалып, жұмысшыларын тауып, менің хабарымды жеткізуге уәде берді.

	Кешкілік кеше автобуста көрген екі орыс жігіті айтқан жерге жетіп келді. Әмиянын қуана қолына алып, ішіндегісі түп-түгел тұрғанын көріп, таң қалып жатыр. Құжаттарын ғана алып, ақшасын менің қолыма қыстырып әлек.

	– Рахмет, рахмет сізге! Жоғалған құжаттарды қайта жасатудың қандай машақат екенін білсеңіз ғой. Мен тіпті енді осы әмиянды табудан үміттенбеген де болатынмын, – дейді жүзі нұрланып.

	Жоғалғанының табылғанына емес, өмірде мен сияқты адамдардың болғанына қуанып тұрғанын да айтып қояды. Мен де өзімнің періште емес екенімді, тек әмиян жоғалтып алудың қандай екенін түсінетінімді айтып жатырмын.

	Мен ақша толы әмиян тауып алуды енді армандамаймын...





Ағалардың «қолпашы»




	Бұл да бір пешенеге жазылған тағдырдың сыйы болар?! Есімді жиып, етегімді жапқаннан-ақ қазақтың ығайы мен сығайының ортасына түстім.

	Одан кейін де мамандығым ұлтымыздың маңдайына біткен небір марқасқаларымен қатар жүргізді. Үлкен «астаулардан» дәм татып, алыс-алыс елдерге сапар шектік.

	Кейде кез келгеннің қолы жетпейтін, екінің бірі емен-жарқын қатар отыра алмайтын осындай тұлғалы таланттармен жолықтырған жазмышқа алғыс айтып, ұлағатты сәттерді, естен кетпейтін кездесулер мен сұхбаттарды санамда сүрілмейтіндей етіп сақтауға ұмтылатын едім.

	Осылайша бірде әйгілі академиктер, ұлағатты профессорлар, мүйізі қарағадай жазушылармен бірге айтулы бір адамның мерейтой дастарқанында отырдық.

	Жаңадан өсіп келе жатқан жас ғалымға аты елге мәшһүр оқымысты кісі көп-көп мақтау сөздер айтты. Ағасы інісінің дарынын бағалап, болашағын болжап бергеніне, жақсы сөзін аямай, қанаттандырғанына бәрі де риза болды.

	Біраздан кейін жүзі бал-бұл жанған жас ғалым келіншегінің аяғы ауыр екенін айтып, көпшіліктен кешірім сұрап, үлкендермен қоштасып, қайтуға жиналды.

	Жақсы сөзге жаны семіріп, жадырап бара жатқан жігіттің сұлбасы қараңғылықққа сіңе бастағаны сол еді, қыза бастаған жаңағы атақты академик: – Әй, мына сорлы жаңағы менің айтқан сөздеріме сеніп қалды, ей, – деп қарқ-қарқ күлсін.

	Ағалардың қолпашы...





Еркелегім келеді де тұрады




	«...Үйдің кенжесі болғаннан кейін шығар, айналамдағыларға әлі де еркелегім кеп тұрады. Оны біреу түсінсе, біреу түсінбейді. Кешегі Мұқағали мен Жұматай да, Асқар Сүлейменов пен Тоқаш Бердияров та, күні кеше өмірден өткен Өтежан Нұрғалиев та қоғамға еркелегісі келді. Бірақ қоғаммен сыйыса алмады, сыйыстырмады. Қоғам олардың еркелігін көтере алмады. Қазір де еркелігіңді көтеретіндер жоқтың қасы. Менің басымнан ердің ері көтеріп шыға алатындай жағдайлар өтті. Тарпаң мінезділігімнен талай таяқ жедім. Әлі де жеп келем. Таяқ дегенде жұдырық ала жүгіретін біреулердің төпелеуі емес. Өмірдің таяқтары. Болайын деп тұрған нәрсем болмай қалады. Бітейін деп тұрған істі тізеге салып жіберетін кезім көп. Қызуқандылығым, бетке айтатыным әлдебіреулерге жақпай жатады. Таяқ тиеді деп бұғып қалатындарды түсіне алмаймын. «Біреудің ыңғайына, қапталына жата кететіндей мінез емес менікі» депті бірде ақын Маралтай.

	Маралтайдың осы сөздеріне сендім. Мен керісінше, еркелігім қанбағандықтан болар, сірә, жылы сөйлегендердің бәрін қамқоршы көріп, еркелеп кететін едім. Ал мұны талайлар тайраңдау, еркелігімді есіру деп те қабылдаған кездері болыпты.

	Әй, бірақ, еркелегім келеді де тұрады...





Зәулім үйдің иесі




	Бала кезімнен осы біз зәулім, әсем үйдің иелерін жақсы білетін едім. Осы ауылдағы ең еңселі шаңырақ – осылардікі. Сырты биік дуалмен қоршалған ауланың ортасындағы қызыл кірпіштен соғылған биік үй елдегі көп адамның қораш үйінің зәулім сарайдай, заңғар болып көрінетін еді. Үлкен үйдің жанында жаздық ескі бөлмелі времянкалары бар.

	Бақуатты үйдің бір қызы менімен тете. Сондықтан да мен бейсауат адам басын сұға бермейтін аулада емін-еркін ойнаймын. Сирек болса да ауылдағы ең әдемі үйге кіріп, ішін тамашалап, сервантқа қойылған әсем ыдыстарына қызығып қарап қалушы едім.

	Көздің жауын алатын құрақ көрпелер дестеленіп, тап-тұйнақтай болып жиналып тұрады. Кең үйдің бөлмелері де көп. Жататын бөлме, шамдары жарқыраған хан сарайындай зал, ас ішетін бөлме, балалар бөлмесі дейсің бе, бәрі де бар.

	Алайда, бұл үйдің адамдары қысы-жазы зәулім үйдің түбіндегі тоқал тамда өмір сүрді. Бала-шағасымен сол екі бөлмеде бөлініп, тығылып жататын. Ұл-қыздары осылай ер жетті. Зәулім үйдегі әсем ыдыстар жылына екі-үш рет қана қонақтар келгенде серванттан суырылады. Құрақ көрпелер де сол кезде жайылатын еді.

	Сан жылдар өткенде бала кезімде бақуаттылықтың белгісіндей болып көрінетін сол үйді көріп, сол сурет көз алдыма елестеді. Ал үй иелері зәулім үйлерінде бір рет те еркін жайланып жатпай-ақ бұл өмірден озыпты. Бала-шағасы да ескі ыдыспен ас ішіп есейді.

	Қожайыны рахатын көрмеген үй әлі де сол күйінде міз бақпай қарап тұр.





Өз малының құлы




	Зәулім үйдің иесі сияқты, біздің жақта мыңғырған малы міскін өмір сүрді. Ауылдың малсақ адамдары Қазығұрттың баурайынан бастап, Өгем тауларына дейін мал жайлап жатады.

	Бала күнімде кеңес өкіметі тұсында елдегі ең бай адамның неге сонша жүзі жұпыны, өзі арық, киімі көнетоз екендігін түсінбейтін едім. Өз малын совхоздың қойына қосып бағатын еді.

	Таудағы малынан ұзай алмайтын бұл кісі етекте отырған ауылдың өзіне сирек келеді. Онда да шай-қант алу үшін төменге түседі. Ең ары ұзап барған жері аудандағы мектепинтернат.

	Көктемде сақман болғанда осы кісінің таудағы киіз үйіне бірнеше рет жолым түсті. Соншама малы бола тұра, олардың етсіз тамақ ішіп отырғанын көріп таң қалатын едім.

	Шуынан арылтып, өзі баққан малын бауыздауға аяйтын шығар деген ой келетін. Өйткені, біздің көкем де есігінің алдындағы аз малының ішіндегі біреуін бордақыға байлап қоятын да, артынан көпке дейін көз алдында өскен тұяғын бір күн болса да тірі болсыншы деп, пышаққа қимай жүретін. Әбден қызылсырағанда ғана, бауыздауға көршіні алып келеді. Пышақ малдың тамағына тақала бергенде, өзі үйдің сыртына айналып кетеді.

	Алайда, әлгі бай балаларын оқытуға да малын қимады. Жаздың аптабында да, қыстың аязында да малының соңында жүріп өмірден өтті. Малын көбейтумен, малын қорумен, бағумен күндері азая берді. Шөп шапты, қора салды. Ешкімге бақтырмады, ешкімге сенбеді. Сойып жемеді, сатып киінбеді...

	Ол кісі де өтті өмірден.





Қап-қап ақша қойсаң да, қайтып олар келер ме?




	Менің Құдай қосқан жақсы көршілерім – Ринат пен Аққайың ауылдарына барып-қайтуға қамданып жатыр екен. Туған жерлері де қайын жұрт, төркіндері бір қоңсыларым екі жақты да ренжітпей, сый-сияпат апаруды қызу ойласып жатқанда орталарынан түстім.

	Ешкімді бөліп-жармай, аузындағысының жартысын жырып беретін ақкөңіл Аққайың көбінесе көрпені бала-шаға жағына тартып, соларға сыйлық апарғысы келеді. Абысын-келін, қайын-қайнағаны қуантқысы келіп, көйлек-көншекті жастар жағына ысырмақшы.

	Ал Ринат үлкен кісілерді алға тартып, тарту-таралғының жақсысын қарияларға апаруға үгіттеуде. Балажан Аққайың бұл ұсынысқа бірден көне салғысы жоқ.

	Ақжарқын болса да айтқанынан қайтпайтын Аққайыңды Ринат бір ауыз сөзбен тоқтатты. Бала-шағаны қуантуға барлық кезде үлгереміз. Апарған кәмпит-сәмпитіңді жеп болған соң-ақ ұмытып кетеді. Сыйлықты үлкен кісілерге апарайық. Сонда әке-шешемізді қай уақытта қуантамыз? Бақилық болып кетсе, қап-қап ақша қойсаңда қайтып олар келе ме?





Өртенген бесік




	Бұл қазаққа бесіктің қасиеті безбендеп берудің жөні бар ма деп ойлайсың. Алайда, бүкіл ұлтымызды тербеткен бесіктің киесін білмей өскен, бесікті көрмей өскен ұрпақ та бар.

	Бала күнімізде бос бесік дегенің үйдің төрінде тұратын немесе жоғары жерге таза матаға орап, шығарып қоюшы еді. Ұрпақтың жалғасқанын тілеп, жақсы ырымды шақырып тұрушы еді. Үйге іңгәлаған сәбидің үні кіргенде бесікке де жан бітіп, жаңадан сатып алғандай болып жарқырап шыға келетін. Апамыз оны жақсылап адыраспанмен, отпен аластайды.

	«Бос бесікті тербетпе! Бесікті теппе! Бесіктен аттама!» деп үйдегі үлкендер әулеттің тілекшісін тірі жандай қастерлеуші еді. Сөйткен қазақтың оюлы бесігін кім болса да бір күні подъезге шығарып тастапты. Темекінің күлі мен қоқыс арылмайтын жерде жатқан бесікті көріп, әрине, таң қалдым. Артынып-тартынып келе жатып, кімнің бесігі екен, көршілердің қайсысы бесікті сыртқа шығарып тастауға дәті барды деп ойлап, ойым он саққа жүгірді. Кәдімгі оюлы, бүп-бүтін, қоңыр бесік екен.

	Дәу де болса, пәтер жалдап, баспанасыз қаңғып жүрген қандастарымыздың бірінің әкетіп үлгермеген бесігін өзге ағайындар басы артық бұйым құсатып, сыртқа шығарып тастаған болар...

	Дөңбекшіп жатып, біреудің бесігі болса да үйге әкеп, балконның биік жеріне қоя тұрайын, иесі табылар деп көзім ілініп кетті. Таңертең тұра салып, бесік жатқан бесінші қабатқа қарай шықсам, кеше ғана бүтін болып, томсырайып тұрған қоңыр бесік қап-қара күлге айналыпты...

	Темекінің тұқылын біреу үстіне тастай салған ғой.

	Мұны көрсе біздің апам: «Тұқымың құрығыр-ай» деп налыр еді...





Айтматов қабірінің басында




	Қырғыз халқының ұлы жазушысы Шыңғыс Айтматовтың: «Бұл өлкеде пойыздар Батыстан Шығысқа, Шығыстан Батысқа қарай жүйткіп жатады...» деп басталатын шығармасы сияқты қазақтың өнерлі ұл-қыздары да Батыстан Шығысқа, Шығыстан Батысқа қарай сапар шегіп, ұлтымыздың өнерін ұлықтап жатады. Мұндай гастрольдердің бірі ұлықталады, бірі ұмыт қалады. Алайда, Алатаудың ар жағындағы біртуған ел қазақ бауырлары ай жатып думандатқан, айылдарына жақсы күндер күліп кірген сол күндерді айта-айта жүрер.

	Сонымен, тамыздың ортасында тұсауы кесіліп, қыркүйектің соңына қарай мәреге жеткен Қазақстанның Қырғызстандағы мәдени күндері де аяқталды. Бұл аралықта біздің Бішкек қаласына екі рет жолымыз түсіпті. Кейінгі сапарымызда Ғ. Мүсірепов атындағы Қазақ мемлекеттік академиялық балалар мен жасөспірімдер театры өз репертуарындағы төрт спектакльмен қырғыз ағайындардың төрінде аншлагпен салтанат құрғанына куә болыппыз. Бұл да ғанибет!

	Ғанибет демеске тағы лаж жоқ. «Ораза намаз – тоқтықта» дегендей, басына қайта-қайта бұлт үйірілген елдің өз өнері тасада қалып жатқанда, Қазақ жерінен жеткен сурет көрмелері, киноапталық көрермен жинай ала ма, концерт, театр залдары халыққа толар ма екен деген күдіктің де болғаны рас.

	Әй, бірақ, әлмисақтан шетінен жыршы, шетінен әнші ағайындар бекзат өнерге сусап отырғандай екен. Тамыздың тап ортасында осы елдің топырағына аяғымыз тигенде Қазақ киносының күндері «Алатоо» мен «Манас» кинотеатрларын көрерменге қарық қылып, көл-көсір жақсы әсер сыйлағанын сол елден сүйіншілей келген едік.

	Сол кездің өзінде айыр қалпақты бауырлар біздегі Жастар театры Шыңғыс Айтматовтың «Қызыл орамалды Шынарым» атауымен «Тополек мой в красной косынке» хикаятын ширек ғасырдан кейін қайта сахналағанынан және «Теңіз жағалай жүгірген тарғыл төбет» трагедиясының да осы театрда тамаша премьералары болып жатқанынан құлағдар болып қалған екен. Шыңғыс Айтматовтың көзіндей болған екі бірдей спектакльді қазақтар өз еліне әкеле жатқанда, біртуған ел текке қарап жата ма?! Ондағы зиялылардың көпшілігі осы екі қойылымды көріп қалуға дегдар екенін білдірген. Оған қоса ағайындарымыз Қазақ жастар театры қырғыздың қазір көзі тірі атақты режиссерлерінің бірі Мар Байджиевтің «Дуэль» атты драмасын «Тұншыққан сезім» атауымен сәтті сахналап жүргенін, оны Бішкекте қоятынын біледі.

	Сонымен, келесі таң да атты. Бүгін режиссер Талғат Теменовтің Шыңғыс Айтматовтың «Теңіз жағалай жүгірген тарғыл төбет» шығармасының желісімен қойылған осы аттас трагедияның тұңғыш рет қырғыз елінде тұсауы кесілмек.

	Ата-баба дәстүрінен аттамаған елдің баласымыз ғой. Бұл күнді біз Ата-бейітте жатқан Шыңғыс Айтматовтың басына барып, Құран бағыштаудан бастадық. Айтматовтың аруағына қазақ елінің атынан бас иіп, батасын алғандай жеңілденіп қайтқан киелі жердің орны бөлек.

	Осынау Ата-бейіт мемориалдық кешені 2000 жылы жаппай репрессия құрбанына айналған қырғыз зиялыларына ескерткіш іспетті. Өздері «Ата-бейит» атайтын кешенде мұражай да жасақталған. Мұнда Шықаңның әкесі – Төреқұл Айтматовтың да сүйегі жатыр.

	Қыркүйектің жылы күндерінің бірінде театр ұжымымен бірге Шыңғыс ағамыздың басына келгенде заңғар жазушының қабірі әлі де жаңа қойылған, бірі солып, бірі солмай жатқан гүл дестелеріне оранып жатыр екен. Адамзаттың біртуар перзенті дүниеден өткеніне төрт жыл өтсе де осыншама көркемдікке көміліп, елдің толас таппаған риясыз ықыласына шомылып жатқанын көріп, толқымау, тіпті, мүмкін емес.

	Әйтпесе, Айтматовтың қабірі Бішкектен бірқыдыру ұзақтау жерде. Бұл жер Бішкектен әлдеқайда биіктікте, Алатоо-ны бауырлап жатыр. Десте-десте гүлдердің үстіне өз гүлімізді қосып, тізерлеп тізіле жайғастық. Құран білетін жігіттер аяттарын оқыды.

	Уай, орныңнан бір аунап түскен шығарсың, Шыңғыс аға! Елің алмағайып талай күндерді бастан өткізіп, өзіңді жоқтап жүргенде қазақ бауырларың келіп, аруағыңа тәу етіп жатқанын сездің-ау, Шыңғыс аға! Батаңды бер, қазақтың талантты ұл-қыздарына! Өз еліңе өзіңді өнер тілімен қайта қауыштыра келген біртуған бауырларыңды қолдай гөр! Біз де Алатауымыздың ар жағына абыроймен қайтайық...





Анаргүлдің арманы немесе жақсы сөз – жарым ырыс




	Жалпы, адам өз өмірін жоспарлай ала ма? Осындайда әжемнің: «Жақсы сөз айтыңдар. Жақсы сөз – жарым ырыс» деп жиі қайталайтын мәтелін еске түсіретін мына бір оқиға ойға оралады.

	Мен Моңғолиядан көшіп келген Анаргүл деген кішкентай қыздың үлкен армандары туралы айтпақпын. Бір қарағанда қораштау болып көрінетін, бәкенеден де аласа бойлы, кіп кішкентай қыздың бойында осыншама күш-қуат, арман мен жігер, ақылдылық бар деп ойламайсың. Ол қызда алып бара жатқан көрік те жоқ болатын. Алайда, ойлы, жақсылық дәметіп қарайтын жылы көздері ғана есте. Осы Анаргүл бала кезінде Моңғолияның қазақтар қоныстанған жайлауында күнге қақталып отырып, ұдайы былай деп армандайды екен.

	«Атажұртымызға алдымен өзім көшіп барамын. Сосын әке-шешемді көшіріп апарамын. Цирк өнерінің қас шеберіне айналамын. Француз жігітіне тұрмысқа шығамын. Екі ұлымыз болады. Қаласақ – Францияда тұрамыз, қаласақ – Қазақстанда өмір сүреміз! Уақыт өте келе дәулетті бола бастаймыз. Күтушілеріміз болады…».

	Қиялы дәл осы тұсқа келгенде көп бауырларының бірі: «Әй, француженка» деп басынан періп қалып, шаңдатып қаша жөнелетін көрінеді. Және бұл көрініс жиі қайталанады.

	Сонымен, 90-шы жылдары ел тәуелсіздік алғанда ең алғашқылардың қатарында елімізге оралған қандастарымыздың бірі осы Анаргүл болды. Біз де сол кезде таныстық. Балапан басымен, тұрымтай тұсымен болып жатқан кез. Буынсыз оралман қыз Қазақ циркіне акробат болып жұмысқа тұрды. Ал өз өнерпаздарымыз айлап-жылдап жалақы алмағандықтан басқа кәсіпке кетіп, кейбірі шетелдік шапитолармен келісім-шартқа келіп, сырт мемлекеттерге ауысып жатқан кезең.

	Қазақ циркінде жұмыс істегеніне бірнеше жыл өткенде «сүйегі жоқ» цирк майталманы Анаргүл де француздардың көзіне түсіп, Франциядағы бір жеке меншік циркпен келісімшартқа отырып, көшіп кетті. Көп ұзамай француз жігітіне тұрмысқа шыққанын естідік. Тұңғыш ұлы жасқа толғанда Қазақстанға көшіп келген ата-анасын төркіндеп келген екен.

	Құдайым-ау, «Сүйкімсіз үйрек балапаны» деген ертегіні кім білмейді?! Кеше ғана көзге олқы көрінген кішкентай қыз сыланып тұр. Түрі келісті, мінезі биязы француз жігіті қасында өбектеп жүр. Одан кейін де он бес жылдың жүзі болды, Анаргүлді мұнан кейін кездестірген емеспін. Бірақ ортақ досымыз – қазақ цирк өнеріне трансформациялық шоуды әкелген Алтынай арқылы хабар алысып тұратынбыз.

	Анаргүлдің бала күніндегі барлық армандары орындалғанын, бақытты екенін естіп, қуанып қаламын. Қазір өздерінің жеке цирктері бар көрінеді. Ең бастысы аялайтын адамы да, екі ұлы мен күтушілері де пайда болған.

	«Періштелері әумин деді!» деген осы шығар?!





Садақа




	Көшеде қайыр сұрап отырған кісіні көрсем болды, сол баяғыда өзім куә болған оқиға ойға орала береді.

	Менің де мұсылманшылығым көп қазақтың Құдайға құлшылығына ұқсас. Мінсіз адам болмаса да мінсіздікке ұмтылу, кіршіксіз адал адам болмасақ та адалдыққа ұмтылу бар ғой?! Шама-шарқымыз келгенше Алланың бар екенін қаперден шығармауға тырысып, күн кешіп жатқан бір жұмада мен де Орталық мешітке барып, Құран оқытқызып, садақамды беріп қайтуға ниет етіп едім.

	Ақиқатын айтқанда, ол да халықтың 90-шы жылдары тарылып, ниеті сынға түсіп тұрған кезең еді. Сол жылдары мешіттің айналасында садақа сұрап тұратын кісілердің қарасы да көп болатын.

	Көптің бірі болып, жұма намазға қатысып, Алланың үйінен қайтуға бет алғаныңда қайыр тілегендер жан-жақтан анталап, тіпті жүргізбейтін. Өзіміз де Құдайдан медет тілеп жүрген пендеміз. Мұндайда алақан жаюға мәжбүр болған жандардың бәріне бөліп беретінің болмаған соң, бір түрлі жайсыз күйге түсесің.

	Өстіп келе жатқанда мешіттің қақпасына енді жақындап қалған орта жастағы әйел адамды көзім шалды. Келісті киінген, етжеңді кісіге көп адамның назары ауды.

	Он саусағының тоғызына алтын жүзіктің түр-түрін таққан әйел жан-жақтан созылған қолдардың иелеріне бажайлап қарап тұрды да, әбден бетін әжім басқан можантомпай әжейдің қасына келіп, бүтін 50 теңге ұсынды.

	– Сізге 7 теңге садақа бергелі тұрмын. «Сдашын» қайтарып беріңіз, – деді әлгі әйел.

	Қолдары суықтан икемге келмей қалған кейуана қалтасындағы қара бақырларды шығарып, 43 теңгенің басын әрең құрастырды-ау.

	«Садақа» берудің осындай да суреті бар. Бұл – өмір...





Көрге түскен жігіттің хикаясы




	Жаратқанның құлдары имандылыққа әртүрлі жолдармен келеді. Бір адамдар туылғаннан иманды, енді біреудің басына таяқ тигенде, теперіш көргенде Тәңірісі есіне түседі.

	Ал мен Алланың жолына бір-ақ күнде түскен мына бір жігіт туралы естіген әңгімемді баяндағалы отырмын. Алайда, ол адам Құран оқып, Құдай жолына түсер алдында көрге түсіп-шығуға мәжбүр болған екен.

	Оқиға мынадай. «Отырған қыз орнын табады» деген рас қой. Қырыққа қарай аяңдаған бір құрбымызға жаратқанның жақсы бір күнінде құдалар келді. Ескірмейтін ескі дәстүр бойынша қызға сөз айттырып, сырға таға келіпті.

	Күйеуге шығайын деп отырған қызды да, қызды алайын де жатқан жігітті де жақсы танитын едік. Осы екі достың бас қосуының өзі де Алланың жазуы деп білетін, өзінше бір хикая.

	Қысқасы, «Сырға салу» рәсіміне қыз бен жігіттің ең сыралғы достары мен туыстары ортақтасты. Осы күнді шын тілеп жүрген Гүлайымның әпкелері әдемі дастарқан жайыпты.

	Біз көрмеген Арал деген жездесі бар екен. Бес уақыт намазын қаза қылмайтын жігіт ағасы осындай қасиетті күнде дастарқанға ішімдік қойылғанын қаламапты. Құдалықтың арты баянды болсын деп, осыны бәрі құп көрді.

	Есесіне дастарқан басында жақсы әңгімелер айтылды. Аңқылдаған Азамат досымыз Гүлайым сұлуды бақытты ететініне туысқандарын сендіріп, көңілдері күпті құдалыққа септескен болдық.

	Осы жолы Гүлайымның жездесі екі жасқа тұспалдап, ғибрат болатын көп әңгіме айтты. Бірақ мына бір айтылған оқиға ойымнан еш шықпай қойды.

	Бұл әңгіменің қаншалықты ақиқат екендігіне бір Алла мен айтқан адам куә. Ал менің естігенім төмендегідей. Сонымен, Арал жездеміз тосын бір әңгіме бастады.

	– Мен сіздерге өзім білетін бір адамның имандылық жолына қалай түскенін баяндап берейін.

	«Осы заманның жібі түзу адамы сияқты бұл жігіт те ешкімге жамандық жасап, кісінің ала жібін аттамаса да мұсылмандықты ескіліктің қалдығы деп білетін. Дін парыздарын салт-жоралғы сияқты қабылдап, Құран оқу, намаз оқу, Ораза ұстау дегенді үлкендерден қалған дәстүр сынды көретін еді.

	Сөйтіп жүргенде қалалық әкімшілікте істейтін осы азамат бір күнде Алланың жолына түсті.

	Адам өмірден озғанда арулап жуып, аққа кебінге орап, о дүниеге аттандырып салады ғой. Мұсылмандыққа мәйітті жерлеуге тек ер кісілер баратыны белгілі. Жаңағы жігіт те жұртпен бірге жақынын жерлеуге мазаратқа барады. Жаназа шығарылып, ет жақындардың қатарында көрге бірнеше адамның бірге түсіп бақиға аттанған адамды мәңгілік мекеніне қойысты.

	Осыдан кейін мәйітшілермен қосылып қайтыс болған кісінің отбасына оралғанда, жамбас қалтасында жүрген әмияны жоқ екенін байқап, айналасындағылардан сұрастырып, әбден әлекке түседі.

	Әмиян жоғалтқан жігіт жүрген жолын, басқан қадамдарының бәрін екшей келе, бүкіл маңызды жеке құжаттары мен қаражаты бар дүниесі көрде қалғанын сезеді.

	Адамға емес, қағазға сенетін мына қоғамда жоғалған құжаттардың бәрін қайта жасату қиямет-қайым екенін екінің бірі біледі ғой. Содан жаңағы жігіт молдалар мен үлкен кісілерден бірнеше сағат бұрын көмілген көрді қайта қаздыруға рұқсат сұрайды.

	Ауылдың имамы Аллаға жалбарынып, кешірім дұғасын оқып болған соң, әлекейдей жаланған бірнеше еркек жаңа моланы қайта ашады. Әрине, бала кезімізде осыған ұқсас оқиғаларды әрқайсысымыз да естіп өстік. Бір жаратқан иенің бар екенін әр үйдегі иманы бар үлкендер ұдайы айтып отырады. Алайда, адам баласы қалай болғанда да пенде емес пе?! Басқа түспей, көзбен көрмей Алланың бар екеніне күмән келтіруін қоймақ емес.

	Сонымен, әлгі жігітпен қосылып қабір қазғандар адам айтса нанғысыз сәтке куә болыпты. Бірнеше сағат бұрын қабірге қойылған мәйіттің үйін қайта ашқанда, жерленген адам отыр дейді. Қолында ағаш кісен бар. Бір топ адам мұны көргенде төбе шаштары тік тұрса да, тілдерін кәлимеге келтіріп, Құрандарын тоқтатпай оқып, отырған мәйітті қайта орнына жатқызғанда қолындағы ағаш кісен жоқ болып кетеді.

	Топырағы кеппеген моланы ашқандар әмиянды тапқанымен, жүздері ақ қағаздай қуарып, бір-бірімен ләм-мим деп бір ауыз тілдесуге шамалары келмей, қайтып келеді.

	Сол әмиянның иесі де бала кезінен ана дүниеде сұрақ-жауаптың болатынын естіп өссе де, осыны үш ұйықтаса түсінде көрмегені ақиқат.

	Осы оқиғадан кейін әкімшілікте қызмет атқарып жүрген азамат бір ауыз сөзге келместен, ешкімнің уағызын тыңдамай-ақ, бір-ақ күнде имандылық жолын таңдады», – дейді Арал жездеміз.





	https://t.me/kzkitap





