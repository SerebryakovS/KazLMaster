	Саттар Ерубаев

	Мәңгілік өмір



	Әңгіме



	Осыдан он бес жыл бұрын Оңтүстік Қазақстанның кішкентай қыстағында коммунист Бердəлі қаза тапты.

	Ашыққан халыққа арналған азық-түлікті қорғап тұрғанда оны басмашылар ауыр жаралап кетті. Ол менің ағамның үйінде жатты.

	Өлер алдында ол:

	– Мен бақыттымын. Ризамын өлімге! – деді.

	Өмірінде езу тартып күлуді білмеген, жылы сөз естімеген сұсты, қатыгез адамның жүзіне шаттық күлкі ойнап қайтыс болды. Оның ақырғы сөзін бүкіл қыстақ естіді.

	Өлген адамның бақытын ешкім біле алмады. Бақыт өлімді жоққа шығарады, ал өлім əрқашан да бақытсыздық. Ал Бердəлінің бақыты болған өлімнің сыры түсініксіз. Өлім – əр уақыт қорқыныш. Өлімнен сескенбей езу тарту, оны құптай қабылдау – жұрттың бəріне шешуі табылмас жұмбақ сияқты. Бұл ертеде болған. Бұл 1920 жылы болып еді. Онда мен жетіде едім.

	Содан бері мен талай рет бақытпен кездестім. Ол менің қолымда болды. Мен онымен Нева проспектісінде серуендедім, Қарағанды даласында да қолтықтасып бірге жүрдім. Керек десең: менің өмірімнің өзі бақыт. Нұрға бөленген жасыл қалада шешек атқан көктемгі қызғалдақтай, керемет дəуірде өсіп, тəрбиелендім. Мен болашақ ұрыстар мен ұлы жеңістер үшін большевиктер партиясы аялап өсірген, ауырмен шыңдаған ұрпақтың өкілі едім.

	Біз аштық, жоқтық дегенді білмей өстік. Бізде тек қана үш есім: бастаушы, жігерлі, берілген деген үш ат қана болды. Біз бақыт шыңына шабуыл жасадық. Бұл бақыт үшін, халық бақыты үшін біз өлуге дайын болдық.

	Міне, өлген Бердəлінің бақытын мен сонда ғана түсіндім.

	Мен баяғыда жау қолынан қаза тапқан қатыгез адамға деген махаббат пен құрметті ұзақ уақыт жүрегімде сақтадым. Ол əрқашан да менің жанымда болды. Тіптен жақын болды. Ол барлық жақын адамдардан да жақын болды, өйткені ол менің жүрегімде жүрді.

	Менің өмірім мен бақытым үшін, менің Отанымның жастығы мен көктемі үшін қаза тапқан, жүзіне шаттық күлкі ойнап өлген адам туралы мен əңгіме жазбақ болдым. Бұл ниет Алматыда да, Қарағандыда да, Ленинградта да менің ойымды билеп, жүрегімді толқытып жүрді.

	Ленинградта мен ауырып қалдым. Мені aypуxaнаға салды. Ыстығым қырық градус болды. Күн сайын менің халім ауырлай берді. Сонда мен Бердəлiнiң бақыты туралы жаза бастадым.

	– Ғажап! – дейді науқастар. – Төрінен көрі жақын, сонда да ұзақты күнге жазуын бір қоймайды!

	Шынында, өлім маған алара қарап, төне түскен еді. Ол мені алмақ болды, бірақ мен бақытты ойладым. Ол бақыт маған тəтті де көрінді. Бақыт маған өткен күндер мен азабы мол аурулардың арасынан қарайды, сүйген жарымның мөлдіреген бота көзіндей жасқана да күлімдей қарайды.

	Сол шақта өлім қорқынышы өшіп, оның орнына Бердəлінің бақыты, менің жəне менің Отанымдағы мен сияқтылардың бақыты орнайды. Бақыт жақындай түскен сайын өмір сағымы сейіліп, көгерген дала, көркейген қала көрінеді көзіме.

	Мен новелла жаздым; ол новеллам қаза тапқан коммунистің бақыты туралы болды. Ол новеллам өмірдің көркемдігін жырлады, бұл өмір үшін өлудің де көркем екендігін жырлады.

	Мен шешуі табылмастай бір мəселеге тап болдым: ол – өмір сүру, өлмеу тілегі еді. Осының өзі керемет емес пе, ойлаңыздаршы! Менің бас қатырған мəселемді жай бір уақиға – шалдың өлімі шешіп берді. Сөйтіп, мен осы «Мəңгілік өмір» атты новелламды жаздым. Бұл – тарих білмеген əдемі өлім еді. Ол өлімнің əдемі болатын себебі – ол Отанға деген махаббат пен берілгендіктің ең айқын көрінісі болды.

	Менімен бірге бір палатада бір шал жатты. Оның аты Мирон Андреевич еді. Жасы – жетпісте. Ақкөңіл, жайдары адам еді, өзінің басынан кешкендерін жырдай қылып айтатын.

	Бір ай өткесін қарт бұйығып, сөйлеуін қойып алды. Деміге берді. Мүлдем төсек тартып жатып алды. Көзін тас жұмып жатуды да шығарды. Ол терең ойға шомып, қиял құсына мініп, дүниені шарлап жүргендей болып көрінді бізге. Күн сайын əлсірей берді. Санаулы күн қалғаны бəрімізге аян болды.

	Бір күні ол:

	– Менің санаулы күнім қалды. Ал жарқыраған жарық күн, жайраңдаған жаңа өмір менің дəм-тұзым таусылған күннен басталды... Бұл – мейірімсіздік, – деді.

	Содан кейін ол тынышсыздана берді. Сарнауды шығарды, сандырақтай бастады, біреуді қарғап-ciлеп жатты. Бір күні:

	– Сен лағынат, – деп айғайлап сөйлей жөнелді, – көне заманғы қара түнек Бамиан қаласына түнегенімде келмедің, сен лағынат, Ақсақ Темір заманындағы Герат минаретіне көтерілгенде, Үнді алабында жаяу-жалпы жүріп, кактус пен пальма тоғайларының көлеңкесінде ұйықтағанда келмедің. Сен лағынат, Қызыл теңізді кешіп, Ассирия тауларынан асып сандалғанда, улы жыландары құмырсқадан да көп Бразилияның тропикалық ормандарын шарлағанда келмедің. Мен Эльзаста болғам, Берлиннің астындағы ұраларды қазғам, мен Нью-Йорктің көкке тірелген үйлерін салғам, Париждің Сен-Мишель бульварында аш бұралып жүргем. Харбинде ат орнына арбаға жегіліп кісі тасығам, сонда келмедің, сен лағынат – өлім. Ал енді мен бақытқа кездестім, шын Адам болған уағымда: «Жетер енді, тоқтат» дейсің, сен лағынат. Қалай мен өзімнің тұрған жеріммен, өзімнің бақытыммен біржола қош айтыспақпын?.. Айтшы... айтшы, сен лағынат?..

	Мирон Андреевич екі иығынан ентіге демін алып алып, көзін ашты. Келесі күні қарт маған «Совет өкіметінің кезекті міндеттерін» оқытты.

	Ол өзінің ақырғы бар күшін жинап, беріле тыңдады, бар арманы – халықтың бақыты мен қуанышының қайнар бұлағы бол ған көсем сөзінің ерекшеліктерін жанымен ұғу, аштарға – тамақ, жалаңашқа – киім, мұңдыға – бақыт, өлушіге – өмір болған ұлы көсемнің жалынды да жігерлі сөздеріне, егер мүмкін болса, егер араны тоймаған ажал аялдаса, мəңгі есінен кетпестей жаралы жүрегінен орын беруге тырысты.

	Ол – өте қызық шал еді. Ол – шыншыл, адал жан еді. Шығыстың бір данасы: «Шыншылдық пен адалдық зиянға айналады, егер де оны зұлымдық қоршаса» депті. Мүмкін, оның күдіктеніп, бақыт іздеп бөтен өлкелерді шарлауына осы себеп болған шығар. Мирон Андреевич өзінің тынымсыз ойын өзгеден жасырмайтын адамның бірі еді.

	Мынадай бір уақиға болды.

	Бір күні, түнгі сағат екіде, мен өзімнің достарымды қуана есіме түсіріп жатқанымда, шал басын көтеріп алып:

	– Сен ұйықтаған жоқсың ба? – деп сыбырлай сұрады.

	– Жоқ.

	– Тыңда, ендеше, мүмкін, сен мені қорқақ, өлімнен қорқады деп ойлайтын шығарсың? Жоқ, сен қателесесің. Егер ескіше айтсам – мен асарымды асап, жасарымды жасадым, ал жаңаша айтсам – өмір сүргім, өмір сүргім келеді. Жоқ, мен қоян жүрек қорқақ емеспін.1918 жылы менің үйімде ағамның танысы, көрнекті большевик жасырынды. Бір күні менің үйіме қаруланған бір топ адам баса-көктеп кіріп келді, тінте бастады. Большевикті таба алмады. Дəл осы кезде ол үйде болмап еді. Оның орнына мені алып кетті. Түрмеге жапты, он бес күндей азапқа салды, ұрды, саусақтарымды сындырды, құлағымды кесті. Мен өлім нен тайсалмадым. «Өлтіріңдер, бірақ мен оны білмеймін», – дедім. Байқайсыз ба, мен қорқақ емеспін, өлімге қарсы жүрдім. Құрбандық болсам, ол бақытты өлім болған болар еді. Мүмкін, осы сияқты батыл, бақытты өлімдер біздің бүгінгі керемет елде өмір сүруімізге себепші болған шығар. Кімнің өмір сүргісі, əсіресе, біздің елде өмір сүргісі келмес дейсің!

	Қарт тына қалды. Біраздан кейін өзімен-өзі əңгімелесіп:

	– Үйтсе де, мен үмітсіз емеспін. Дегенмен мен бүгін өлмеймін... Қарт ажалды жеңетін əйтеуір бір үлкен істі, күн шыққан соң шам жарығының мəні болмай қалатыны сияқты, өлім дегенді мəн атаулыдан жұрдай қылатын керемет бір нəрсені күткендей болып жатты. Мүмкін, ол ештеңе де күтпеген шығар, тап келген ажалдан алып қалмаса да, суға кетіп бара жатқан адамдай тал қармаған шығар, араны тоймаған ажал алдында бас имей, адамзат бақытының шыңына көтеріліп, содан адам баласының кетіп бара жатқан жарқын болашағын, оның əсемдігі мен ұлылығын көзімен көруге құмартқан шығар. Оның бар арманы, бар қиялы адамзат бақыты үшін қаза тапқандар мен күресіп жатқандарды ардақтап, бүкіл əлемге жария етіп тұрған ұлы заманның алып симфониясын тыңдау болар. Осы адам, осы шал өз елінің жайқалған жасыл бақтай мəңгі-бақи жайнай түсуін жəне ұлы көсемнің шақыруы бойынша оның миллиондаған халқы өзінің ерттеулі атындай боп кеткен caмoлeттepiнe мініп, аспанға көтеріліп, қалың қара бұлттай боп жауының төбесінен түнеріп күнін түнге айналдырып, қара жамылдырғанын көрсем деген ниетте болар.

	Мирон Андреевичтің ақтық демі таусылуға айналды. Ол тамақ ішпеді, сөйлемеді. Ол ауық-ауық талып қалады, сандырақтауын күшейтті. Ол бізді танудан да қала бастады, кейде, басын көте ріп алып, бізге нұры кеткен жансыз көзімен сұстана қарайды, ол қасында отырған бізді адам емес, шағайын деп жақындап келе жатқан у жылан ғой дегендей қарайды.

	– Мирон Андреевич! – дейміз біз, бірақ ол үн қатпайды.

	Бұл ноябрьдің суық күндерінің бірі болды. Стахановшыларың слетінде еңбек адамын еркелете сөйлеген жылы сөздер бүкіл елімізге, аспан əлеміне көтеріліп келе жатқан күн шұғыласындай, бір сəтте тарады. Сол ұлы дүбір біздің палатамызға да жетті. Мирон Андреевич əуелі бір көзін сығырайта ашты, содан кейін ұшып түрегелді, кроватына отырды. Таң қалдық, тіпті, шошып кеттік. Өлім сияқты құпия, о дүниелік, көзге көрінбейтіндей бір кере мет келіп қалғандай болды, бірақ ол керемет қорқыта, ызғарлана келмеді, қайта жанға жайлы майда қоңыр желдей жылы леппен, жеңіл желпінмен қанатын қомдай келді, Андрей Мироновичті өмірден ажыратып, шыңырауға лақтырайын деп меңдей түскен ауруды, денесін қимылдатпай, аяқ-қолын тырыстырып, мүсінді жүзіне терең əжімдер салып, қуарған ағаштай мортылдақ еткен ауруды ығыстыра келді.

	– Не дейсіңдер, жігіттер? – деп тұншыға айғай салды, бірақ дауысында қуаныш реңі бар.

	Өлім жазасына кесілген Андреевтің Янсонына дар басында:

	«Янсон, сен ақталдың. Сені дарға аспайды» десе, нақ осылай айқайлап жіберген болар еді.

	Қобалжудың күштілігінен бе, əлде сырқаттан ба, əйтеуір, ол қалш-қалш етіп, дірілдеп отыр.

	– Бақыт! – деді Мирон Андреевич. – Бақытты өлім! Маған бұдан басқа ештеңе керек емес.

	Түнгі сағат екіде мені оятты.

	– Газеттерге қашан басады? – деп сұрады. Содан кейін, біраз ойға шомды да:

	– Сен қалай дейсің, сол күнге дейін мен тірі болам ба? – деді. Осыны айтты да ұйықтап кетті, ұйықтап жатып таң қаларлықтай қуана күлді.

	Мен осыдан кейін өмірде сөзбен айтып жеткізе алмайтын, тек шаттық күлкімен ғана аңғартатын қуаныштардың болатындығын білдім. Ондай қуанышты жайдары мінез жас сұлуға тəн саңқылдаған кіршіксіз таза, жан төзбейтін күміс күлкімен аңғартуға болады екен.

	Өлім халіндегі шалға мұндай күлкі қайдан тап болды? Күлмек түгіл, демін ала алмай жатқан шалға мұндай ғажап күлкі қайдан келді?

	– Осы күлкінің арғы арнасы қайсы? – деп сұрадым мен Мирон Андреевичтен.

	– Сүйгендіктен, берілгендіктен, – деп келте қайырды қарт жауабын.

	Мен сонда өзінің халқын сүюдің, халықтың көсемі – Компартияны ардақтаудың өлімнен күшті екенін түсіндім, кімде-кім өз халқын шын сүйіп, өз елінің мүддесін қара басының қамынан жоғары қойса, ол адам ешбір қорқыныш, қауіп дегенді білмейді екен, тіпті, арпалысқан ажал жағаңнан алып, тұншықтыра бастаған кезде кіршіксіз таза, саңқылдаған күлкімен күледі екен.

	Мен сонда əлгі жайдары мінез жас, бақытты сұлудың күлкісіндей сылдыраған, кіршіксіз таза, жан тебірентетін күміс күлкі өз Отанына берілгендіктен туатындығын түсіндім, ұлы Отаны оған тамаша көрікті өмір, сарқылмас жігер, шаттық, бақыт, жарқын өмір, болашақ берді, бұлар сол сұлудың керемет күлкісінің алып арнасы болды. Сондықтан да оның күлкісі бақытты, қуанышты білдіреді, оны сөзбен емес, тек шаттық күлкімен ғана жеткізуге болады.

	Шал күлкісінің арнасы, міне, осында еді. Партияны, халықты сүю, оларға берілу оның көңілін көтерді, бір сағаттан кейін оны өлік ететін ауру мен ажалға бас идірмеді, өлімді мазақ етті.

	Ертеңіне газеттер келді. Слетте еңбекті еркелете сөйлеген сөздер басылмапты. Қарт қобалжи бастады. Оның бұл кейпі, жүріс-тұрысы ауру адамның ажалмен арпалысын, ақтық демінің таусылуын тосып жүрген адамның кейпіндей емес, қайта аса бір тығыз тапсырмамен бір жаққа аттанатын, қазір жүрейін деп тұрған, поезға баратын, оны станция басына жеткізіп тастай тын машинаның кейбіреуі қамықтырып қобалжытып, поездан қалып қоям-ау деп күдіктеніп, дамыл көрмей, біресе есіктен, біресе терезеден қарап, шыққан дыбысқа елеңдеп, телефон соғып, хабар алмаған соң, үйдің ішіне ерсілі-қарсылы сандалып жүрген адамның кейпін аңғартады.

	Мирон Андреевич төсегінде дөңбекшіп, тыныш жата алмады, қалшылдады, жұлқынды, ол жұлқынғанда өзін айқара құшақтап алған өлімнің құшағынан сытылып шығу үшін емес, əрбір минут оған ажал, қауіп жақындата түсетін болашақ уақыттың құшағына ену үшін жан-дəрмен қылды, болашақ уақыттың ең болмаса бір минуты оған өлімнен де күшті бақыттың, жалпы халық бақытының лəззатын ақтық рет татуға мүмкіндік беретін еді.

	Иə, оны қорқыныш қоршады. Бірақ ол өлімнің қорқынышы емес, ақтық минутта, оның 170 миллион халқы өзінің сүйікті партиясының сөзін тыңдап, заман өзгерістерінің жаңа бір белесінде коммунизмнің ұлы принциптерін берік сақтауға ант беріп жатқан минутында, халықтан жырылып қалып қоямын-ау деген қауіп еді. Мирон Андреевичтің өмірі күндеп санаудан қалып, минутқа көшті. Бұл өмір, қанатқа асылып ойнайтын акробат сияқты, қыл үстінде тұрды, өтіп бара жатқан əрбір минутқа жармасты, бірақ олар оны сағымды алысқа жетеледі.

	Сағат оннан жиырма минут өткен кез. Радио дəл сағат он бірде Москваның «Коминтерн» радиостанциясынан слетте сөйленген сөздер беріледі деп хабарлады.

	Сөзбен айтып жеткізе алмайтын оқиға болды.

	– Ой, ұстаңдар оны, тоқтата тұрыңдар оны, менің тыңдағым келеді, – деді Мирон Андреевич дəрігерге.

	Сəлден кейін Мирон Андреевич сұлық жатты, Адам жаны шошитын, еңсе көтертпей ес шығаратын сұсты тыныштық орнады, бұл тыныштық Нью-Йорктің шуын, айғай-дабылын жұтатын түпсіз шыңыраудай еді. Тыныштықта шыққан айғайдан қорқынышты ештеңе жоқ. Бұл адам мүмкіндігінің ең ақырғы істері, бұл шектің ар жағында ештеңе де жоқ. Біз өз партиямызды осылай сүйеміз, осылай ардақтаймыз. Міне, біз ең соңғы, ақырғы деміміз біткенге дейін халқымызбен бірге қуанышқа ортақ болуды тілейміз.

	Бұл жылуы жоқ жылмағай жылтыр сөз емес. Бұл – шындық, бұл – өмір. Міне, тыныштық. Ызың жоқ, науқас адам ыңқылын қойып, демін білдірмей алады. Тіпті, көзге ілінбейтін қан түйіршіктері микробтармен күресуін де тоқтатты. Өмір қоштаспақ ниетте. Əнді əуен мен сəнді қимылға толы өмір еш дабырсыз өтіп барады. Мысықтай əр адымын аңдап басқан өлім жақындап қалды. Иə, біздің қасымызда өлім отыр, оның қанды шеңгелінің бар айбары – жексұрын тыныштық. Дүниенің бəрі бір шыңыраудың түбіне құлағандай.

	Дүниені жалмамақ осы шыңыраудың, жексұрын тыныштықтың аузына қақпақ болған – сабырмен айтылатын бір-ақ сөз. Ол – Компартия. Осы қуаты мол жалғыз сөз тыныштықты атқан оқтай жарып өтіп, шалға дəрмен бергендей болды, өлімнің мылқау тыныштығы шалды өзінің ыңғайына көндіре алмағанын мен көріп отырдым, аузынан ақтық рет шыққан осы ұлы сөзді өз құлағыммен естідім.

	Қарт сүйегі арсиған тарамыс қолымен сағатты ұстап жатты. Ол ақтық демі таусылғанша, 11 деген цифрды көрсеткенше, радио сөйлегенше оны қолынан тастамасқа бел байлаған сияқты...

	Адамзат өмірі мен өркендеуінің формуласы мен заңдарын айтып, еңбек адамын еркелете сөйлеген ұлы сөз радиодан естілген кезде, өлім қармағына ілінген қарт жымиып, езу тартқан кезде мылқау тыныштық үркіп, қуысқа тығылады.

	– Наушник беріңдер...

	Мирон Андреевичтің жүзіне сəбидің шаттық күлкісі жиналды. Бірақ өлім оны қайтадан тұншықтыра бастады, ал ол шаттық, өр, дана сөзді тыңдай берді. Ол қанатқа асылып тұр, өлім қанатты шайқап тұр, өлім оның етегінен тартып құлатуға тырысуда, ал ол əлсірегеніне, шалажансарлығына қарамай, қанаттан мықтап, тырмана ұстап күлімсірейді, қанат бұрынғыдан да қатты шайқалуда, демігуі күшейді – міне, міне, енді құламақ... Сол кезде ол:

	– Ауа, ауа, – деп айғайлап жіберді.

	Оған кислород берді, содан кейін ол тыныштана дем алып, радио тыңдады. Еңбек адамын еркелеткен сөз аяқталғанша ол өзінің ақырғы күшін өлімге қияр емес. Ол өлімнен минутты тартып алмақ ниетте. Наушникті құлағына жапсыра ұстап:

	– Камфора, кофеин, – деп сыбырлады.

	Камфорадан соң ол бұрынғысынан да күлімсірей түсті, көздері жарқырап кетті. Ол, міне, қазір орнынан ұшып тұра келіп, қатты шаттық дауыспен:

	– Бақытты өмір, оның көсемі – Компартия жасасын! – деп айғайлап жіберетін сияқты.

	Бірақ ол ештеңе демеді. Бірнеше минуттан кейін оның əлгінде ғана алмастай жарқырай түскен көздері тұмандана бастады, өліп бара жатқан қойдың көзіндей күңгірттене берді. Бірақ оның қаһарман жүзінде күлкінің реңі кете қойған жоқ. Оның бірдеме айтқысы келеді, бірақ айта алмайды, дəрігер бəрін түсініп тұр, оған стрихнин шашты.

	Оның көзі қайтадан жарқырай бастады. Ол зор ынтамен радионы тыңдап жатыр. Ол өліп бара жатса да, еңбек адамын еркелеткен сөзді естіп қуанды. Ол дəм-тұзы таусылған адамның немқұрайдылығын істемеді.

	Өмір үзіліп кетті .

	Аяқ-қолдары тартылғанмен, жүрегінің соғуы басылған жоқ. Жүзіндегі жайдары күлкімен радионы тыңдап жатып, өзінің ақтық демі таусылып бара жатқанына назар аудармады.

	Осындай адам өлді деуге сыя ма? Ол өзінің халқымен бірге еңбек адамын еркелеткен сөзді тыңдады, қуанды, стахановшыларды құттықтады, күлді. Өлді деуге бола ма оны? Ол алыстан көрінген жарыққа қарап жатты, самал жел оны сабырмен тербетті, таң алдындағы таудың қоңыр салқын ауасын жұтып, жайнаған жасыл бақтың ішінде ұйықтап кетті.

	Айтыңдаршы, ол өлді деуге сыя ма? Жоқ, ол миллиондаған халықтың жадында сақталады. Оның қаны өлмейтін халықтың тамырында ағады, оның шаттығы мен бақыты бүтін бір елдің шаттығы мен бақыты болып табылады. Ол үшін қымбаттыдан да қымбатты болған Компартияға деген сүйіспеншілік пен берілгендік миллиондардың жүрегінде мəңгі жасайды!

	Міне, бұл – мəңгілік өмір, жолдастар!



	Ленинград, 1936.

	Орысшадан аударғандар: З. Шашкин мен Т. Кəкішев





