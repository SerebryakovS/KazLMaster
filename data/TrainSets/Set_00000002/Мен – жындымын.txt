	Турысбек Сәукетаев

	Мен – жындымын



	(Әжуа аралас мұңлы роман)





	Ақын болу оңай деймісің, қарағым,

	Аузында болу сыздаған барлық жараның...



	Төлеген



	Дүние сыры біз білгеннен өзгерек,

	Бірақ оны көру үшін көз керек.



	Автор





Пролог немесе көшірушінің алғы сөзі




	"КТК" арнасынан кешкілік жаңалықтарды қарап отырғанмын. Әдеттегідей, жер-көктегі жамандықты жиып-теріп көрсетіп жатыр: Павлодарда сегіз жасар сәбиді зорлап өлтірген педофил ұсталыпты... Жамбыл облысында бір әйел жаңа туған нәрестесін жол бойындағы дәретханаға тастап кетіпті... Бірінен бірі өтеді. "Бұ дүние не боп барады?!." Көңілім құлазып тұрып кетейін дегем, өз дауысын өзі тамашалағандай көмейінен күмбірлеп екпіндете сөйлеген қарға бойлы, қауға сақал диктор бір жұтынып алып: "Бүгін Алматыдағы "Жомарт" базарында жан түршігерлік оқиға болды. Тапа- тал түсте "Т" деген азамат..." диктордың дауысымен ілесіп экран бетіне қалқып шыға келген суретті көргенде, жүрегім тас төбеме шықты. "Сол!.."



	– Мә-ә, мынау әлгі сенің досың ғой... ой, бейшара! – деді тырнағын егелеп, диванның ортасында үйелеген әйелім жайбарақат.



	Түнімен көзім ілінбеді. Таңертең шайымды шала-шарпы іше салып, базарға тарттым. Күзетші жігіт көз алдындағы болған оқиғадан әлі есін жимағандай, темекісін үсті-үстіне сорып, басын шайқай береді.



	– Сіз кім боласыз? – деді.

	– Жолдасы едім.

	– Киім-кешегін жинап қойдым. Алып кетесіз бе?

	– Иә.



	Дүңгіршекке кірдік.



	– Жазып жүретін қағаздары болушы еді ғой?

	– А, міне, – Жігіт тамақ ішетін үстелдің суырмасынан "Канцелярская книга" деген қатырма мұқабалы, жуан сары журналды алып берді. Дүңгіршектің іші қапырық. Пердесіз терезеден күн көзі шақырайып тұр. Не жазды екен деген әуестік билеп, көлеңкесі отау үйдің орнындай дөңгеленген үйеңкінің түбіндегі орындыққа барып жайғастым да, журналға үңілдім...





Министр боламын




	Е–е, әттең қайран күндерім-ай, қолдан шыққан бұлдырықтай пыр етіп ұштың да кеттің-ау! Сағымға сіңіп жоғалсаңдар да сағынышты елесің көңіл түкпірінен өшер ме әсте. Иә, бір кезде тәп-тәуір экономист едім, жәй ғана тәуір емес, «мына бала аман болса, бір жерден бұзып-жарып шығады әлі» деп талайлар маңдайыма мөр басып, тағдырымды айқындап қойған жә деген мықтының өзі едім. Әйгілі «Нархозды» қол күйдіретіндей қып-қызыл дипломмен бітіріп, одан да айбынды «Плехановканың» аспирантурасына жолдама беріп тұрғанда, «білім онсыз да миымды шертіп лықылдап тұр, тағы қосылса, басымды жарып кетер» дегендей кегежем кері тартып бармай қойғанмын. Ләкин оныма өкінбеймін. «Бізге кел, бізге кел!» деп тәтті тоқаштың шетін шығарып қызықтырған көп мекеменің шекесінен шертіп жүріп, Алматыдағы әйдік өндіріс тресіне экономист болып орналастым. Ол кезде өмірдің таразысы әділдеу, аз да болса қабілет-қарымыңды бағалаушы еді ғой. Екі айдан соң бас маман ғып өсірді. Келіншегім екеуміз үйлене сап жылға жеткізбей патриоттық ұлы сезіммен: «Уа, Отан, қабыл ал біздің сыйымызды!» деп, егіз ұл-қызды жарқ еткізіп жарық дүниеге әкелген соң, кәсіподақ пен трест басшылары: «Оһо, біздің жас маманның жұмыста ғана емес, махаббат майданынындағы екпіні де қатты екен» деп, шампан атып, қаланың қақ ортасынан үш бөлмелі пәтердің кілтін ұстатқан. «Әзірге осында тұра тұрыңдар, жақсы бастамаларың жалғасын тауып жатса, тағы да көрерміз» деген тілеулестік танытып. Өкінішке орай, біз басшылардың үлкен үмітін ақтай алмадық. Һаял қыңқылдап: «құрсын, мына қарқынымызбен отыз беске жетпей «Алтын алқа» тағып жүрсем, өлә, елден ұят-тағы-ы!» деп бетін шымшып шиедей қылған соң, «мировойға» келіп, тағы бір баладан кейін тормоз басып тоқтап қалдық. Қысқасы, «Алтын алқаға» ұмтылмай, түнде тыныш жатып, ұйқыны қандырып, тың күшпен білек сыбана Отанға қызмет етейік деп құлшынып жүргенде, Совет үкіметі бар болғыр, бұршақ ұрған көтерем тоқтыдай, бір-ақ күнде тыраң етіп тырапай асқаны Құдай атып! Танктің үстіне шығып Кремльлге басып кірген өр мінез Барыс деген тентек патша бұрынғы отарлардың бәріне еркіндік берді, «ойбай, бізге азаттық керек емес, мәңгілік бірге боламыз деп ит терісіне мөр басып қатын патшаға берген антымыз бар!» деп аяғын құшақтап жатып алғандарды «кет, к ебене мәтери!» деп көтеннен бір-ақ тепті. Біздің көреген көсемдер де Қызыл өкіметті иттің етінен жек көреді екен, осы күнге қашан жетеміз деп іштеріне қан қатып, «фигаларын» «мә!» деп қалталарының ішіннен шығарып әзер шыдап жүрсе керек, сол күні-ақ қып-қызыл партбилеттерін қып-қызыл отқа лақтырған. Ескімен аяусыз күрес басталып бір кетті дерсің: социализмнің құбыжық көрінісі деп завод-фабрикаларды жапты, колхоз-совхоз түгелдей таратылды. Шіркін, қандай данышпандық көрегендік десеңші. Расында да айналаға қара түтін, у бүркіп экологияны құртатын завод-фабриканың не қажеті бар? Табын-табын сиыр, отар-отар қой-ешкі ұстап, мал басын елу миллионға жеткізем деп тыраштану да ақымақтық. Етті көп жесең, холестеринің көбейіп тез өлесің. Әркім өз қажетіне лайық өз малын өзі бақсын. Әзірге Қытайдың арзан тауарын талғажу ете тұрамыз. Жапон, Израиль, Еуропаның білгірлерінен үйреніп, күн, желдің иен-тегін энергиясын пайдалану арқылы өндірісімізді жедел дамытамыз да, Шығыс Азия барыстары сияқты, әлемнің ең озық отыз елі өрмелеп бара жатқан өркениеттің арайлы асқар шыңына бір-ақ қарғимыз!.. Қандай керемет шешім!



	Біздің трест те жабылды. Біраз жұрт «енді қайттік?» деп абыржығанмен, өзімнің басымдағы жаман тымағым алшысынан – қалай дегенмен патриот емеспін бе, «азат болдық» деген бір ауыз сөз мың-сан байлықтың өтеуіндей көкірегімді қыз-қыз қайнатып, уайым-қайғы ойлатқан жоқ. Газет оқимын да есінеймін, телевизор қараймын да ұйықтаймын. Басқа не істейсің? Шіркін, тегін тамақ табылып тұрса, рахат деген осы емес пе.



	Бұл үйде жібі түзу бір зат жоқ, бәрі қисық-қыңыр: аузы қисайған сыртқы есіктің қиюына саусақ сиып кетеді– қысты күні газет тығып қоямыз; қолжуғыштың шүмегінен су тоқтамайды; шкафтардың қақпағы қитардың көзіндей бірі айға, бірі сайға қарайды... осыларды көрген сайын әйел байқұс:

	«Бұл қараң қалғырдың үйінде еркек жоқ, қолдары теріс біткен!» деп бір күңкілдеп қояды.



	Кешкілік балалар шала мүжіген «тәщәктің» сүйектерін алдыма үйіп қойып, қатынның «не көрінді, байқұс, итке де бірдеңе қалсын» деген қыжыртпасына қарамай, шетінен қытырлата қылтанақ қалдырмай малжаңдап отыр едім, тоңазытқыштың үстінде тұрған жүз жылғы лақса «Горизонт» тағы қояншығы ұстап, жыпылықтай бастаған соң, үлкен ұлым әдеттегідей төбесінен бір періп, көзін бағжаң еткізіді. Экран сәл дірілдеп тұрды да тұңғиығынан бір шытынаған жылтыр шеке сүзіліп шыға келді. Қолымдағы тоқпан жіліктің жуан басы аузыма жетпей қаңтарылып қалды. «Өй, мынау Мақаш қой, Мақаш!» Қамалап, микрофондарын аузына тықпалаған журналистерге интервью беріп тұр. Мәс-са-аған безгелдек, министр болыпты! Жағым салбырап, аңқиып қалған аузыма торғай кіріп кетсе де сезер емеспін. «Қарай гөр жаман немені! Менің қоластымда істеген. Қара сөмкесі салпақтап, бізге арақ тасып жүруші еді. Сусылдаған сөзі болмаса, іске татырлық білік-білімі жоқ, шала сауат көп сұрқылтайдың бірі. Оның жанында мына мен... мен деген!..» Әйелімді кейде жақсы көріп, өзімсініп әсерленіп кеткенде: «әй, қатын» деп еркелетіп, басқа уақытта Пайғамбар әулеті – қожаның тұқымы болғандықтан ресми түрде «һаял» деп әспеттейтінмін. Сол әдетіммен:



	– Әй, қатын! – дедім дауысым қалай қатты шығып кеткенін аңдамай. Қарсы алдымда отырған әйелім жалт қарап, қабағын қайшылады:

	– Не болды айдалада отырғандай айғайлап, бір жеріңе біреу біз сұғып алды ма?

	– Мен министр болам! – дедім ентігіп. Шашына қына жағып, басына целлофан қалта киіп алған әйелім онсыз да бадырайған томпақ көзі алая-алая стаканның аузындай боп бетіме үнсіз қадалды, көзімнен ештеңе ұқпасаң, онда мынаны көріп ал дегендей, екі саусағының арасынан бояу жұққан қып- қызыл басбармағын қайқайтты. Волга бойында туып, орыс арасында өскендіктен ойындағысын іркілмей тура айта сап, кейде осындай бейпіл қылық көрсететіні де бар.



	– Неге? – деппін абыржып қап. – Мақаш болғанда, мен неге болмайды екем?

	– Оның қатыны кімнің қызы екенін білесің бе?

	– Білем.

	– Білсең–сол!



	Ары қарай дауды өршіткем жоқ. Бұл әйел деген қызық халық қой. Бәрін өздерінің шолақ ақылымен өлшеп-пішеді. «Пәленшенің түгеншесі деп, барлық жерге Мақаш сияқтыларды ала береді дей ме екен? Онда мемлекет қирамай ма! Вот, надан қатынның сображаловкасы, а!..» Айтуға бата алмай, қарсылығымды күжірейген желкеммен білдіріп теріс айналдым.





"Ғажапстанға саяхат"




	Мақаштың шарықтап өсіп кеткеніне ішім қыжылдап әлдекімге өкпелейтін сияқтымын, соған қоса әлдебір бұлыңғыр дәме бұлаңытып емексітетіндей де. «Мен сияқты алтын басты маман далада жатқан жоқ. Бір қолын екі ете алмай отырған Үкімет ертең өзі-ақ «қайдасың, көке!» деп іздеу салар. Тұра- тұр бәлем, сонда «министрден төмен жұмысқа бармаймын» деп шіренермін- ау!» деп қиялыма тоғайып, шалқамнан түсіп жаттым да алдым. Бір бүйрегіме өкпені, бір бүйрегіме дәмені бұлтитып тығып алам да күні бойы белі түскен көк диванның кәрі сүйегін сықырлатып, оң жамбасыма –бір, сол жамбасыма бір дөңбекшимін кеп. Бір күні телефон шыр етіп: «Пәленшеке, сізді Үкімет Аппаратынан іздеп жатыр, қосайын» дейтіндей, не біреу есік қағып, Әкімшіліктен іздеп келетіндей күні бойы елеңдеп елегізумен боламын.



	Жатқан адамға уақыт өте ме? Іш пысқан соң ермек етіп радио тыңдаймын, екі данасын бірдей күнде есікке тегін қыстырып кететін етектей «Егеменді» оқимын. Бір тепсінген өлермен дауыс аузын толтыра балп-балп етіп, Яссауидің басына тәу ете келген дүниежүзі қазақтары Құрылтайы делегаттарының алдында: «Уа, ағайын, ақ түйенің қарыны жарылды деген осы емес пе. Осындайда қалпағымызды аспанға атпағанда қашан қуанамыз. Бүінгі таңда елімізді бүкіл әлем мойындап отыр. Біріккен Ұлттар Ұйымына мүше болдық. Осының бәрі дана басшылықтың арқасы. Құдайшылығын айтыңдаршы, Абылай заманында да қазақ осындай мәртебеге жетіп пе еді?!!» деп өзеурейді. «Өй, қырт! – деймін қарқылдаған дауысыма ие бола алмай. – Абылайдың заманында Біріккен Ұлттар Ұйымы болып па екен!»



	Ішімді басып бір сағат күлген шығармын. Ішегім түйіленше солқылдадым, ескі диван серіппесі қырқ–қырқ етіп, «солай-солай» дегендей қоса селкілдеді. Расында да қызық. Аристофан комедияларын тамашалағанда да мұндай күлкіге батпассың. Өзіме жақсы болды, тыңдаймын да тырқылдаймын, оқимын да қарқылдаймын, ертелі-кеш сылқ-сылқ күліп жата беремін.



	Бірте-бірте күлкім азайып, аузымның аңқайып ашылуы көбейе бастады. Радионы тыңдап отырсам, «Егеменді» оқып отырсам, мә-ә, керемет: Қазақстан дегенің «Байқоңырдан» гептилін жұпардай бұрқыратып ұшқан орыстың «Протонындай» шарықтап, прогрестің жарқын жолымен зымырап барады екен, көктемгі гүлбақшадай гүл-гүл жайнап құлпырып кетіпті, жүдә. Украина, Эмират, Чехия... дегендерің «мә-піш!» Мына екпінімен әлем тамсанатын Әмірикаңның өзін қуып жетіп, көтке бір теуіп етпетінен омақастырмаса не дерсің! Тек мен ғана өзімнің кертартпа, кежір ойларыммен бықсып-борсып ескі өмірдің жұртында, ескі диванның үстінде аяқ-қолым тырбаңдап қалып қойыппын–ау! Апалақтап, мен де нұрлы көшке ілесейін деп сұп-суық сұрқай үйден атып шығып, Өмірге қарадым. Қарадым да көріп тұрғаныма сенбей, көзәйнек киіп қайта қарадым. Жоқ, бәз-баяғы сол қалпы: қоқыс қопарыстырған бомждардың қарасы көбеймесе азаймаған. Қалпағын жерге төңкеріп домбырамен ән айтып, сырнай шалып, арлы-берлі өтккендерге телмеңдеген кешегі кеудесі аяққаптай халық артистері. Стадионның алдына барып ем, бір қора тәртіп сақшылары машинадан топ етіп түсе-түсе қалды да, әр жерде шоқайып шемішке сатып отырған тісі жоқ кемпірлерді, алба-жұлба қыз-келіншектерді ойбайлатып қуа жөнелді.

	«Егемендідегі» әдемі елесті іздеп Битбазарға барсам да, Саинға барсам да – сол баяғы сурет... шаршап-шалдығып үйге келдім де ескі диванның бел ортасындағы бөксеммен үйкей-үйкей дөңгелентіп ұя сап алған, жез легенннің аузындай шұңқырға құйрығымды көміп, қайтадан қисая кеттім. Енді радио тыңдағанды, «Еемендіні» оқығанды қойдым. Алданғаным үшін екеуіне де өкпелеп қалдым. «Қазақ ертегілері» деген қалың кітаптің ішін алып тастадым да, «Егемендінің» күнде келгенін күнде қаттап, мұқабаның ішіне сала бердім–кейінгі балаларға да ертегі керек қой. Ертең немерелерім: «Ата, қазақта «Тазша бала», «Қаңбақ шалдан» басқа ертегі жоқ па осы? Қазіргі заманғы ертегілер қайда?» деп сұраса, «О не дегенің, жаным. Ертегінің көкесі, міне, мынау– «Ғажапстанға саяхат» деп аталады. Мә, оқи ғой!» деп мақтанышпен ұсынбаймын ба.



	Белі шоңқиған диванның кәрі сүйегін сықырлатып бір ай жаттым, екі ай аунадым... Ұйқы деген бір үйренсең, хордың қызының құшағындай шымырлатып өзіне тарта беретін бір сиқыр екен. Қисая кетсем, қор ете түсемін. Бір күні, әдеттегідей емес, серпіле ашылып, сарт етіп қатты жабылған есіктен селк етіп оянып кеттім. Һаялым жұлқына басып, сөйлей кірді:



	– Ей, «министр», осы сенікі не жатыс? Екі айдан бері жанбасың тесілген жоқ па? Бордақылаған мегежіндей тоңқайып қашанғы жатасың?!!



	«Ән-нәні қара! Қазақшасы мірдің оғындай деймін өзінің. Кеше ғана балаларды әлдилегенде «шілдің, шілдің, шілдің–ай» дегеннен басқа ештеңені білмеуші еді. Баяғыда осы кенже ұлым туғанда, патриоттығым ұстап, таза қазақша болсын деп, атын Қошқарбай қойғанмын. Ол не мағна білдіреді деп сұрағанда, "обшым, қойлардың күйеуі деген сөз" деп түсіндіргем. Сол жерде шалқасынан түсіп, жарты сағат талып жатқан. Енді, міне, сөзін көрмейсің бе!"



	– Е, не боп қалды? – дедім дөңкиген бөксемді ыңғайсыздана бір сипап, орнымнан үрпие түрегелдім.

	– Жұмыстан шығарып жіберді!

	– Жұмыстан?.. Ылғи тура жүрем дейсің. Мінезің бірбеткей...

	– Причем тут мінез? Кітапхананы жауып тастады! Хана, все! – деді ашу қысқандағы әдетімен орысшаға көшіп. – Какому-то пузану нужен офис!



	«Е, қазір кім кітапті керек қылады нан таба алмай жүргенде. Ол да дұрыс қой» деп Қожанәсір атамша кері тарта ішімнен күңк еттім де, көңілін ауламақ боп:



	– Үкімет өлтірмес, – дедім.

	– Не айтып тұрсың–ей, ләу-ләу? Өлтірмейтін үкіметің өзі өліп қалған жоқ па?



	«Е, солай екен-ау» дегендей сәл аңтарылып тұрып қалдым да:



	– Жә, бір жөні болар. Құдай өлтірмес! – дедім.



	Әйелім жалт қарап, «Әй, қайдам, соныңа да сенбедім-ауды» көзінің қиығымен сүйреп, үндеместен бөлмесіне кіріп кетті.



	Содан һаял үйде отырып алып күнде құлағымның құрыш етін жейтін болды:



	– Әй, «министр», өстіп отыра бересің бе? Тірлік қылсаңшы, еркек емессің бе!



	«Еркектігіммен не істеймін? Сайқалдар тұрған «Саинға» барам ба? Ұрлық қылайын ба? Біреуді өлтірейін бе? Не қыламын басқа?»



	– ... Екеуміз бірдей талтайып отырғанда, мына көгенкөздерді кім асырайды? Мектебі бар, киім-кешегі бар дегендей...



	Дұп-дұрыс айтады. Не дерімді білмеймін. Қара шайды қылқ-қылқ жұтып, кәсенің ернеуінен көзімді көтермей қара терге түсемін.



	– Жаныңды баға алмай отырып, намыс сенің не теңің? Қазір ешкіні – апа, текені жезде деп ылдалдап күн көрудің заманы. Оданда ана министр досыңа звонда.

	– Кімге? Мақашқа ма–а?!!– дедім ішегімді тартып.

	– Иә, Мәкәшкә! Мақаш – ми-нистр-р! Тақияңа тар келіп тұр ма? Қанша дегенмен көзкөрген. Жұмыс тауып бер де.

	– Құрысын! Кешегі арақ тасып, аға-көке деп жүрген шантрапай емес пе! Оған жалынғанша өлгенім артық!

	– Ендеше өл!





Қатыны түскір көрсе ғой




	Әсілі, еңбектен, шаршап-шалдығудан адамның тәні тез тозады деген қыртылбай сөз бе деп қалдым. Керісінше, түк істемей, қорылдап ұйықтап, аунақшып жата берген кісі тез қартаятын сияқты. Кейде диванның аяқ жағындағы бір бұрышы кетілген шарайнаға көзім түскенде, өзімді- өзім танымай таң-тамаша боп отырамын. Құдай-ау, мен осындай ма едім? Бет- аузым алжа-алжа. Шала сығып, сілікпей кептіре салған шүберектей. Күлтілдеген ісіктен көзімнің жартысы ғана сығыраяды. Тозып, ескірген жат біреу «сен кімсің-ей?» дегендей қарсы алдымда үңіліп тұр. Кешегі әжімсіз жарқыраған ажарым, жай оты ойнап жайнаң қаққан көздерім қайда? Осындай мыжырайған күйде анамның етегінен топ ете түсіп пе едім? Жоқ, достар! Кезінде сері де, пері де болғанбыз. Бұл көкең едірейтіп мұрт та қойған. Жәй мұрт емес-ау – Буденныйдың мұрты! Маймен сылап, шалғысын шиырғанда, екі ұшы құлақ түбін түртіп қайтып- түртіп қайтып тұратын. Кейбіреулер

	«текенің мүйізіндей едірейтпей құртшы андағыңды!» дейтін жақтырмай. Неге құртады екем? Ең бастысы – әйеліме ұнайды. «Сені алғаш көргенде, осы мұртыңа көзім түскен, очень оригинальный, өзіңе бек жарасады!» дейді. Кейде: «Құрсын, бабы қиын, лактің соры, артық шығын қылмай алып тастаймын» десем, баж ете түсетін: «осыдан мұртыңды алсаң, айтпады деме, тура өлемін не ажырасамын!» дейтін. Анау бір жылдары трестегі кассир қызбен әуейі боп, көңіліме шайтан кірген кезде, «осы қатын шынымен қата қалар ме екен, әлде ажырасам деп байбалам салса, сыныққа – сылтау, қисая салуға жақсы" деп, мұртымды қырып тастап ем, қайда-ағы өлген, қайда-ағы ажырасқан: «Өй, жасарып шыға келдің ғой, прямо. Мұртың құрсын!» дегені. Е, сол күндердің елесі мына қыржиған беттің қай қыртысында қалғаны белгісіз...



	Бір күні көзәйнек киіп, тегін келетін жарнамалық қызыл-ала, көкала көп газеттердің біріне қаламының ұшын шұқшитып отырған һаял:



	– Әй, «министр», бері кел, мен саған жұмыс таптым! – деді мен жаққа бұрылып қарамастан. «Қандай жұмыс?» деуге батылым жеткен жоқ. «Болды, бітті, барсаң да барасың, бармасаң да барасың» деген үзілді-кесілді әмірлі дауыс еді. Шалбар тоздырып жүренмен бұрынғыдай айбын-ажар жоқ. Балалардың көжесіне таласып, үйде омалып отырған еркекте қайбір аптариха болсын. Жүнжіп-жасып қалады екенсің. «Ләббай, тақсыр» дегендей, үнсіз елп етіп тұрып, емпеңдеп қасына жетіп бардым.

	– Міне, «Сико» деген фирмаға бухгалтер-экономист керек екен. Тура қазір бар! Не, әлде министрдің портфелі емес деп қомсынып тұрсың ба?

	– Жо-жоқ, барам!..



	Апыл-ғұпыл мұрынымның ұшы әзер көрінетіндей қау боп өсіп кеткен сақал-мұртымды алып, иісмайымды бұрқырата жағып, емпеңдеп жүгіріп кеттім. Жақын жер, үш–ақ аялдама, жаяу барып-кеп тұруға қолай. Автобуста билет алғанды шығынсынып, кондукторды қалай алдаймын, контолер қай жақтан сап ете қалар екен деп тақымыңды үйкелеп қылпылдап тұрмайсың. Әрі қан таратып жаяу жүрген де пайдалы ғой... Осы плюстің бәрін шотқа қағып, жұмысқа ілігіп кетсем жақсы болар еді деп, шала білетін дұғамды оқып, қысылғанда болмаса, көп еске ала бермейтін Аллаекеме ішімнен мың қайтара жалбарынып келемін.



	«Сико» Қытайдан тауар әкеліп, көтерме саудамен айналысатын фирма екен. Бұрынғы бала-бақша үйінің бір қанатына орналасыпты. Офисі де, қоймасы да осында. Кең дәлізде ашық тұрған есіктердің біріне кіріп, бірінен шығып, сөмке, қорап, тең көтеріп дабырласа арлы-берлі сапырылысқан жұрт. Бүйірдегі бөлмеге кіріп, бүйімтайымды айтып ем, айналмалы орындықта жуан сандарын көрмеге қойғандай айқастырып, кірпігін бояп отырған жалпақ қара келіншек тіл қатпастан саусағының ұшында шымшып ұстаған щеткамен қарсы есікті нұсқады.



	«Ас-салауымды» соза айтып кіріп бардым да жартысын жұтып, босағада қалшиып қалдым. Сұршақпақ пенжағын иығына желбегей жамылған бір күж желке мама-ағаштағы үркектеген аттай, телефонның бауын кере құлағына жапсырып алып, үстелдің ана шетіне бір, мына шетіне бір барып одыраң- одыраң ойқастап жүр. Әлдекімге ашулы, дауысы зілді шығады:



	– ... Өткенде ғана есеп айырысқанбыз. Енді неғыл дейді?.. Ә, қарай гөр... Аз ба екен? Өйтіп аузын аша берсе, көмейіне қазық қағам. Жігіттерді жіберсем, көтін бір-ақ айырады, ұқтың ба? Онсыз да жан-жақтан қанымызды сорып жатқандар аз емес...– Тағы да біраз зіркілдеп, бұрқылдап алып, телефонды тастай салғаннан кейін маған басын изеді де түтеген күйі түнеріп орнына отырды. Өз ойымен арпалысқандай басын бір шайқап қойды да, ағы көп ала көзін сүлесоқ маған тіктеді. Жөн сұрасқаннан кейін үстелдің шетінде тұрған жуантық папканы маған қарай ысырды:



	– Салық бөліміне тоқсандық есепті өткізе алмай жүрміз. Бұрынғы бугалтеріміз еврей кемпірі еді, бәрін тастай қылатын. Израилдегі қызына кетіп қалып, сорымыз қайнап отыр. Одан кейін төртеуі келді, бірінен бірі өткен қарағым, бірі де баланс жасауды білмейді. Академия, университет бітірген түйенің табанындай дипломдары бар. Көк ми ма, әлде түк оқытпай ма – ұқпайсың!.. Мында кеден арқылы өткен тауарлардың толық құжаты бар. Сол арқылы салық бөліміне қажетті баланстық есеп жасап әкеліңіз. Екі күн жете ме? Содан соң сөйлесерміз.



	Түнімен отырып айтқанын жасадым да, таңертең алып келдім. Бастық қара- шұбар беті сопайып сенбеген сыңаймен сүзіле қарады. Бірдеңені түсінетін бек салмақты жүзбен қасының екі арасын қосып, қағаздарды арлы-берлі ақтарып, бір сүзіп шықты. Содан соң кешегі есік көзін күзеткен қара келіншек пен шоферін шақырып алды да, папканы қайта маған құшақтатып, үшеуімізді салық бөліміне жіберді.



	Бір суық қабақ, саркідір әйел қара келіншекті таниды екен, құлағына әлденені күбірлеп, «Мақсат Сартаич жіберді» деген соң, папкадағы көп қағаздың әр бетіне қадалып, графаларды саусақ ұшымен қуалай шұқылап, түгел парақтап шықты да:



	– Міне, енді әңгіме басқаша, – деп жылы дауыспен жадырай қарады. – Баяғыдан бері өстімейсіңдер ме. А то, қайта-қайта келіп өздеріңді де, бізді де шаршаттыңдар. Қол қойғызып, мөр бассаңдар болды.



	Бар еңбек өзінікіндей, бастықтың кабинетіне жете бергенде қаға –маға өңмеңдеп менен бұрын зып еткен қара келіншек қолын төбесіне көтеріп, басбармағын қайқайтты:



	– Мақсат Сартаич, сүйінші, сүйінші!!!



	Жақсы хабарға қуанған басекең орнынан тұрып келіп, қолымды қайта-қайта қысты. Сол жерде жұмысқа алды. «Ағай бүгін демалсын» деп, тіпті машинасымен үйге жеткізіп салды. Сылаң қаққан ақсұр «Аудиді» көшеден көргеніміз болмаса, кім мініп көрген. Шынында да тамсанса тамсанғандай екен. Желігі бар-ау шайтанның. Тақымыма бір тигеннің өзіне бүйтіп шалқалап қалдым, қосарлап мініп жүргендердің не жаны шыдайды десеңші.

	«Шіркін-ай» деп қолымыз жетпей кеткен «Волга», «Ладаларың» мұның жанында қоқанның көтек арбасындай пішту екен. Қанша жерден жаман, жаман дегенмен бұл капиталист иттерің қалай өмір сүруді біледі-ай. Машинасы мынау, компьютері анау... Біз сілекейіміз аққанша айтатын коммунизімің соларда шығар. Баяғыда, оқушы кезімізде, Қазақ ССР Жоғарғы советінің «Құрмет грамотасын» жеті рет алған, балық заводының озат жұмысшысы Фатиха апамыз делегациямен бірге Норвегияға барса керек. Жарты айдан соң артынып-тартынып оралады ғой баяғы. Теңкиген- теңкиген сөмкелер, дәретқағаз рулондарын жіпке тізіп, қабат-қабат мойнына іліп алған. Сәлемдесуге жиналған көрші-қолаңға тәбәрік деп бір-бірден ұстатады.



	– «Бұл не?»–дейді мұндайды көрмеген қатын-қалаш тамсана қарап. Не екенін айтады

	– «Қой, ондайға қор қылып қайтеміз. Үлбіреп тұр ғой, балық жеген соң қол сүрткенге жақсы екен! Қымбат шығар, а?» Фатиха апамыз қолын сілтейді:

	– «Бәрі тегін!.. Ой, қатындар, айтсам сенбейсіңдер ғой. Кәстинсада жаңғыз- жаңғыздан жаттық. Аяқ сүртетін бір орамал, бет сүртетін бір орамал, моншаға түссең көлдей сүлгі. Мына домалақ қағаз, тіс шөткі, пасты, сабын дейсің бе, бітсін-бітпесін күнде жаңалап тұрады екен. Орыстың қатындарынан көріп, мен де күндегісін күнде сөмкеме нығарлай бердім. Несін айтасың, рахат деген сонда екен!» Қатындардың аузында сөз тұра ма, бір күні парторг шақырып алып, бір ай бойы аудандағы «үндеместің» үйіне сүйрейді. Әбден идеологиялық өңдеуден өткен соң, ауылдағы еңбек коллективтерімен, оқушылармен, жалпы жұртшылықпен кездесулер өткізіп, шетелдік сапарының әсерімен бөліседі. Капиталистік әлемнің құбыжық көріністерін, жалпы біздің советтік елімізге ештеңенің жетпейтінін екі парақ қағазға қарап тебіреніспен оқып беретін. Бірақ өзінің абысын-ажындармен оңаша сырласқанда: «Әй, қатындар, күндіз қалай жаман-жаман десем де, құрғыр түнде түсімнен шықпайды» дейді екен... Сол апамыз айтқандай, қанша күн түсімізге кіретінін кім білсін. Дәл подьездің алдында керіліп- созылып жерге түстім. Біреу көре ме деген дәмемен есікті ұзағырақ ашып тұрып, әдейі қаттырақ серпіп жаптым. «Әттең, қатыны түскір осындайда басын терезеден қылтитып қарамайды-ау!» деп қоямын ішімнен.



	Сол күні һаял ажарланып, ән сияқты әлденені ыңылдап жүрді. Көзі жыпылықтаған телевизор да ылғи бір құлаққа жағымды әндер айтып жатты...





Той




	Бәрі сырымды біліп, сыртымнан танып алса керек. Қай баспаға барсам да, бірі мысқылдап, бірі мүсіркеп қарайды. Қырық сылтаумен жақауратып

	шығарып салады: «Өзіңіз ақша табыңыз» дейді; «Биылғы тендер өтіп кетті...» дейді. Кейбіреулер турасына көшеді: «Мұндайды басып, басымызға пәле тілеп алар жайымыз жоқ, өзіміз қалт-құлт етіп әзер жүргенде аузымыз ақтан қағылса, бала-шағамызды немен асыраймыз? Әурешілікті қойыңыз, ағасы!»



	Баспаларды жағалай адақтап, ауыздарының қалай қисайғанын көргеннен кейін салым суға кетіп, беттей алмай қалып едім, жоқ жерден әйелім қызынып, білек сыбанып шыға келмесі барма. Дем беріп, басы қайқаңдап алдыма түсіп алды.



	– Ерегескенде, өзіміз шығарамыз!

	– Кәйтіп? – деймін міңгірлеп.

	– Ақша болса, «Майн камфті» де шығаруға әзір дедің емес пе?

	– Ойбай-ау, ақшаны қайдан табамыз? – Қатынның не ойлап мәтіби боп тұрғанына шала миым жетпей шыр-шыр етемін.

	– Алқа-сырғаларымды ломбардқа саламын. Мына заманда жылтырақ тағып, сылаңдаған не теңім!



	«Осының шашы ғана емес, ақылы да ұзын-ей!» деп сүйсініп қалдым. Бірақ іш бергемін жоқ, мақтасаң қатын деген құтырып кетеді емес пе.



	– Тоқта! – Сарт етіп сол жерде басыма бір ақыл келе қалғаны. – Ол ақшаны әуелі біраз «бұзаулатып» алайық. Содан соң кітапқа саламыз.



	Әлі де қазақтың кейбір бұрма сөзін тура түсінетін әйел байқұс «әуелі сиыр сатып алып соның бұзаулағанын күтейік» деп тұр деп ойлап қалды ма, көзі жыпылықтап бетіме қарады.



	– Жақында қырыққа толамын емес пе, соны сылтауратып той жасасақ, біраз ақша жиналмай ма?

	– Табылған ақыл! – Әйелім дудыраған шашыма қолын тарақтай салып уақалап-уқалап жіберді. – Тесік те болса мына котелок ничего, варит!

	– «Капиталды» тегін оқыған жоқпыз ғой! – дедім «Капиталды» Маркстің өзінен артық білетіндей кеудемді қайқайта жымиып.



	Шотты ары қағып-бері қағып, қырық жасты тойлаудан гөрі шаңырақ көтергенімізге онбес жыл толғанын атап өткенді жөн көрдік. Безбенге салсақ, тиімдісі сол екен. Менен гөрі әйелдің беделі жақсы, соны сыйлайтындар көбірек келуі һәм тарту-таралғысын ұялмайтындай ғып әкелуі мүмкін ғой.



	Ең қиыны тізім жасау болды. Шақырсақ жалаңдап жетіп келетіндер толып жатыр. Есебіміз – конвертті қалыңдау ғып әкелетін ішегі майлылар мен жолдан жығылмаймын деп тыраштанатын жомарттарды көбірек қамту. Оған қоса, арақты көп іше ме, тамақсау емес пе...– ол жағын да ескеріп, қатаң екшеуден өткізіп жатырмыз. Кедейде қайбір жетіскен дос болсын, шетінен сіңірі шыққан өзім сияқты. Бала кезден бірге өскен, кластасым Кемелбекті шақырайық деп едім, әйелім шар ете түсті:



	– Бір өзі екі бөтелке ішеді. Құрсын алқашың!



	Сағынтай – кедей, базарда көтені айналып арба сүйреп, күнін әзер көріп жүр, ол сорлы не әкеп жетістірер дейсің. Әріннің қатыны ұятсыз екен, үстелдің үстін сыпырып-сиырып пакетке салып әкететін көрінеді. Нұржан – мешкей. Сәрсеннің дүкені болғанмен сараң... Ілікке татырлық кісі таба алмай біраз қиналсақ та шекесінен шертіп «осы жүз доллардан кем әкелмес –ау» дегендердің ұзын-санын жиырмаға жеткізгенбіз. Есебіміз түгел, бұйырса, әй- бір, осы жолы ақ түйенің қарыны жарылатын-ақ шығар деп алақанымызды ысқыладық. Әйелдің құлақ-саусақтарындағы жылтырақтардың барлығын сыпырып-сиыра ломбардқа өткізіп, бір апта тойға дайындалғанбыз.

	«Самопалға» жуымай, ақаң жарықтықтың да қымбатын таңдап түр-түрін алдық. Бірақ қапылғанымызды қайтейін, үміт артқан жуан желкелердің көбі әртүрлі сылтаумен келмей қалды. Есесіне, ұялғаннан шақырып, ішімізден келмесе екен деп тілеген ішкіш-мешкейлердің тайлы-тұяғы қалған жоқ. Әйелімнің өңі той басталғаннан бұзылып кетіп еді, біткенше әзер шыдады көгерір-сазарып. Ел тарқасымен жатын бөлмеге кіріп кеткен, бата алмай айналсоқтап біраз жүрдім де шыдамай есікті жартылай ашып, мойнымды қылқиттым:



	– Қанша?



	Жас тұнған ызалы жанары жалт етіп, бір уыс қызыл-ала қағазды бетіме шашып кеп жіберді. Абылай хан, Әбілқайыр хан, арасында Абай мен Шоқан да бар, қазақтың кіл жақсылары көбелекше қалықтап барып еден үстіне қонып жатыр. «Келін шырақ-ау, біздің не жазығымыз бар?» деп ол жарықтықтар жаутаң-жаутаң қарайтындай.



	– Бүйтіп «Капиталды» оқығаның бар болсын!



	Өмірдің есебі Маркстің «Капиталынан» да күрделі екен. Әсіресе әйелімді аядым. Күйеуім Маркес, Айтматов, Нұрпейісов сияқты бір-ақ күнде даңқы дүр-р ете түсер деп қатты дәметіп еді, далбаса көңілі бұлай жер соқтырғанға жасып, жабырқап қалды. Тұрмыс қажытқан бейшара кімнің еркелігін көтерер дейсің, «таз өшін тырнадан аладының» керімен, жуып кетсең, бидайдай қуырып жеп қоя жаздайды. Көзіне түсе бермейінші деп, күндіз көбінесе үйде

	отырмаймын. Шеті жемтірлене бастаған алты папканы арқалап қаңғып жүре беремін.



	Аз уақыттың ішінде Алматыдағы баспалар мен әдеби газет-журнал редакциялары түгелдей танып алды. Ешқайсысы ештеңемді оқымаса да:

	«Осы біреу Музаның бізге лайықты қасиетті храмында сүйретіліп неғып жүр!» дегендей, сығырайған көздері ұстараның жүзіндей сызаттанып, соншалық бір жеккөрінішпен менсінбей қарайды.



	Ұзын дәліздің қалтарысында бұлтиған қозы қарындарын құшақтаған төрт тапал орталарындағы қаңылтыр табаққа шырт-шырт түкіріп қойып, темекі бұрқыратып тұр екен, «Саламатсыздар ма» деп жанай өтіп бара жатыр едім:

	«Әлгі төбесіне тас түсіп жазушы боп кеткен әпенді осы емес пе?» деген тырқ- тырқ күлкі аралас күңкіл желкемнен тартып қалғандай еріксіз іркілдім.



	– Иә, экономист- романист! – деді кекесінді екінші дауыс. – Жындыға дейін жазушымын деп дорба-дорба шимай-шатпақ арқалап жүрген соң не дауа. Осыдан кейін әдебиетте не қадыр қалсын!

	– Оқымай-білмей тұрып ғайбат айтып қайтеміз! – Күрк-күрк жөтелген қарлығыңқы дауыс ара түсіп жатыр.

	– Жындының не жазатыны оқымаса да белгілі емес пе!

	– Олай деме. Мәкең оқыған екен, «әттең, ерік өзімде болса, халтурщиктердің бәрін ысырып тастап, жалғыз осынікін басар едім» деп тамсанып отыр.

	– Қойшы-ей, сол салпы ауыз, май қараны. Ең болмаса, «Алаш» сыйлығының лауреты емес, ол қырт не білуші еді!..



	Тыңдап тұра беруге дәтім шыдамай, денем бір ысып, бір суып жылыстай беремін. Мың ғайбаттың ішіндегі жылтыраған жалғыз жылы сөз жанымды семіртіп, сүйсініп келемін. «Ой, мына Мәкең деген қандай тамаша кісі өзі!» деп тамсанып қоямын ішімнен.





Жындының көз жасы




	Миллионер жазушының әйелі боламын деген үміттен біржолата күдер үзген соң, қатын бейбақ амалсыз көше қилысында қашып-пысып жасайтын ұсақ-түйек саудаға көшкен. Мойнында есейген сайын бабы өсіп келе жатқан үш бала мен жарты ми, мүгедек бай бар, қайтып қарап отырсын. Көтерме базардан шекілдеуік, жиде, құрт, темекі сияқты бәкін-шүкін алып, көшенің бұрыш-бұрышында бұғып жүріп саудалайды. «Әр машайыққа – бір ібіліс» дегендей, олардың милиция деген қызыл көз тажалы бар. Басқа қылмыстың тұқымын тұздай құртып бітіргендей, қатын-қалаштың дорбасына жабысып, бақыртып қуып жүргендері. Бірде: «Бәрін милиция тартып алды, затымды да, ақшамды да!» деп, көзі домбығып, сүлдерін әзер сүйреп келеді. Енді бірде екі көзі күлмің-күлмің. Сол көздердің қиығынан пейіштің шуағы төгілгендей, үй ішіне береке кіріп, жадырап-жайнап кетеді. Ондай күні алабұға болса да балыққа аузымыз тиіп, не «Буштың бұты» – ақ тауықтың сорпасына тыңқия тойып, арқа-жарқа бір жырғап қаламыз. Ырқ-ырқ кекіріп, тырқ-тырқ «дара ауызбен» торғай үркітіп отырып, шала миыммен қайдағы бірдеңелерді ойлап кетемін.



	–Үкімет пен партияға рахмат! – дедім шынымен көңілім толқып. Әлденеге риза болғанда әке-шешем байқұс ылғи осылай деп шүкіршілік айтып отыратын, қанға сіңді әдетпен сол сөз менің де аузыма түсіп кетті.

	– Қайдағы партияны айтып отырсың, ләу-ләу! – Әйелім аузындағы шайын бүркіп жіберердей мырс етті. – Оныңның сүйегі қурап қалғалы қашан!



	Мен қолымды сіліктім:



	– Бәрібір сол партия емес пе!.. Бәрін айт та бірін айт, бізге жетер ешкім жоқ, бәйбіше! – деймін ескі орындықты сықырлата шалқайып.

	– Өйдөйт деген!

	– Шын айтам...Кедей болған қандай жақсы! Әйтпесе өстіп қуанар ма едік? Бір тойсақ та қуанамыз, жерден беш тиын тауып алсақ та қуанамыз, троллейбуста билетсіз жүріп ұсталып қалмасақ та қуанамыз... Қаптаған қуаныш! Байлар мұндай қуаныштың бірін де білмейді ғой. Сондықтан ол пақырлар бай болған сайын бақытсыз!



	Әйелім маңдайындағы қатпарланған әжімнің жігіндегі мөлт-мөлт тізілген терді алжапқышының етегімен сүртіп жатып бетіме жалт қарайды да үндемейді. Ләм демегенмен күрсінген мұңлы жүзінен: «Құдай жынды ғып қойған соң не дауа. Есі дұрыс адам осыны айтар ма еді!» деген күйзелісті хұсни хаттай оқып тұрмын. Озбыр әміршілердің қараша халқын неге кедейшілікте ұстауға тырысатынын енді түсінгендеймін. Қандай данышпандық десеңші! Жоқшылық еңсесін езген адамда күйкі тірліктің тырбыңынан басқа көңілінде не алаң болмақ? Қу қарынның қанағаты бар қуаныштың орынын толтырады. Бір тойсам екен дейді, суықта тоңбасам екен дейді. Бар ұзаған ойы осы. Кеудесінде селт етер сезім, поэзия жоқ ондай міскін тобырға әмір жүргізу отар қойды жусатып-өргізумен бірдей, әрине.



	Әйел байқұс жылап жүріп жарты тиын тапса да тыртаңдап үйге тасып әлек. Ал менің кейде соның өзіне суық қолымды сұғып жібертінім бар. Бес килі картоп әкел десе, төрт жарым килі алып, жарты килінің ақшасын ышқырыма қыстырып қаламын. Темекіге берген тиын- тебенді үнемдеп, елдің окуркісін тартамын. Автобусқа деп ақша алам да не жаяу жүремін, не билетсіз «қоян» боп, «Ну, погодидағы» қасқырдан қорыққан сұр көжектей, елдің тасасында қалтырап тұрамын... Сөйтіп қағып-соғып жиған ақшаға қолжазбаларымның ксерокс арқылы жиырмашақты көшірмесін жасатып, әп-әдемі ғып түптеп алдым. Жазушылар Одағының алдына барып үш күн тұрдым. Телевизордан, кітаптағы суреттерден жүздері таныс атақты жазушылар кездесе қалса, қолжазбамды бермекшімін. Алғашқы шырамытып қарсы ұмтылғаным – ақшулан шашын шалқайта қайырған қарасұр кісі. Өзін классикпін деп жүрген мықтының бірі. Жалбақтай сәлемдесіп, жөнімді айтып едім:



	– Бұл не? – деді жуан қолжазбаға үрейлене қарап.

	– Роман.

	– Осы күнде кісі роман жаза ма екен?

	– Сіздер жазып жүрсіздер ғой?



	«Е, ол енді біз ғой!» дегендей бетіме сыздана қарап:



	– Қинама, қарағым. Қазір мен кітап оқығанды қойғанмын. Тіпті өз жазғандарымды да оқымаймын! – деп бұрылып жүре берді. «Өз жазғанын өзі оқымаса, онда онысын кім оқиды екен?» деп таңырқап мен қала бердім. Әйтсе де классиктердің бәрі бірдей емес екен, одан кейі жолыққан екі ағайдың екеуі де: «жарайды, оқып көрейік» деп меселімді қайтарған жоқ. Бірі тіпті: «Талаптанып жазған нәрсең екен. Байғазысы болсын!» деп мың теңге ұстатты.



	Кешке қарай бір қолына талдан жонған таяқ, екінші қолына бұрынғы Совет заманындағы торқалта ұстаған көзәйнекті қария қасымнан жанай беріп:



	– Қарағым, мана өтіп баратқанда көріп едім, әлі тұрсың ғой. Біреуді күтіп тұрсың ба? – деді қарлығыңқы, баяу дауыспен.

	– Классиктерді күтіп тұрмын.

	– Пәлі, мықты болдың ғой онда! – деді қария күліп. – оларға не бүйімтай айтайын деп едің?

	– Мына қолжазбаларымды оқытсам деймін.

	– Е, жөн, талабың оң екен, айналайын. Мен Әбілмәжін деген ағаң боламын.

	«Үш ноянды» оқып па едің? Соны аударғанмын. Әдеби сынмен де біраз айналысқанмын. Классик емес деп қомсынбасаң, маған бер, оқып көрейін. Сатып тұрсың ба, жоқ, әлде?..



	– Жо-жоқ, мінеки алыңыз! – Қолжазбаны беріп жатып бетіне тіктеле қарадым. Оң құлағында – аппарат. Қалың, томпақ шынылы көзілдірігінің сабағын желкеден орай жіппен байлап қойыпты. «Әй, тоғыз-он бар-ау, қалай кітап оқиды екен?» деп күдіктеніп қоям ішімнен. Ұқыппен басқан сақал- мұрты, селдіреген шашы, қасы – бәрі аппақ, бақбақтың ұлпасы сияқты үп десең, ұша жөнелердей үлпілдеп тұр.



	– Шала көрем, сонда да кітап оқымасам, отыра алмаймын. Анда-санда Одақтың киоскісінен кітап қарап тұрамын. Кітап көп, оқылатыны бірен- саран. Жазушылар қожырап кетті ғой. Бір-бір батыр, бір-бір бидің атына мінгесіп, абырой жинаумен жүр.



	Қолжазбаны беруін берсем де көзіне дүрбі тағып алған «соқыр» шал қайбір оқып жарытар дейсің деп нәумез күйде ұмытып та кеткем. Оншақты күн өтті ме-өтпеді ме, бір күні құлқынсәріден Әбілмәжін аға телефон шалып тұр:



	– Амансың ба, айналайын. Әбілмәжін ағаңмын ғой. Романыңды оқып шықтым. Керемет дүние екен, айтары жоқ! Әлі кейіпкерлеріңнің арасында жүргендей күй кешіп тұрмын. Көптен бері мұндай шығарма оқымап едім тұщынып. Рахмет, қарағым. Әрине, түсінем, жолы ауыр, кең аудиторияға жетпейтіні өкінішті-ақ! Әйткенмен бір кісі болса да оқи бергені дұрыс қой. Бельгерге оқытып алсақ, қалай қарайсың? Рұхсат етсең, соған апарып берейін. Күнде «Шоқанның» алдында кездесіп тұрамыз. Сол жер «Күлтөбенің» басы сияқты, біраз шал қауқылдасып мәслихат құрамыз. Гер- ағаң сирек туатын ғазиз жан ғой. Барынша әділ, барынша таза. Қазақ руханиятына одан артық еңбек етіп жүрген ешкім жоқ. Тек оны біз бағалай алмай жүрміз ғой!..



	«Иә...а-а-а...» деп кекештенгеннен басқа асыл ағаға дұрыстап жауап қатып, алғыс та айта алмадым. Көмейіме өксік тіреліп, тынысым бітті де қалды. Тұтқаны қойғаннан кейін өзімді өзім тоқтата алсамшы. Жынды болғаннан бері жылап көрмеп едім, жындының жылағаны қызық болады екен. Ваннаға тығылып алып, дыбысым естілмесін деп суды сарылдатып ағызып қойдым да ағыл-тегіл ал кеп боздайын! Жындылар қуанғанда да біреу өлгеннен бетер жылайды екен ғой...





"Күлегеш" қарындар




	Гер-аға да хабарын ұзаққа созған жоқ. Сәскеге қарай керіліп-созылып орнымнан тұрып жатқанмын. Кейде екі-үш күн бойы тілін жұтып мыңқ етпей мелшиіп тұратын жуан қара телефон зың-зың ете қалды. Әдетте шырылдаған дауысы жылауық баланың шыңғырығындай миды шағып алатын. Бұл жолы

	сыңғыр-сыңғыр етіп бөлме ішін қуанышқа толтырып жібергендей. Апыл- ғұпыл тұтқаны көтерсем, Гер – ағаның өзі екен.



	– Амансың ба. Әбекең берген романның авторы сенбісің?

	– Иә.



	Гер-аға қазақтар сияқты әңгімені дұңғанның лагманындай созбайды екен.



	– Бүгін менің «Датта» мақалам шықты. Ой-пікірімді сонда айттым, – деп қысқа қайырды.



	Оразамды ашқам жоқ. Құстай ұшып газет киоскілерін шарладым. Біріне барсам: «Біз ондай газетті сатпаймыз» дейді, екіншісінде өтіп кеткен. Апалақтап арлы-берлі жүгіріп таптым-ау ақыры. Айқара бетке көсілтіп сілтеген-ақ екен сабазың, кенеріне сыймай асып-төгіліп жатыр. Әр жерден адақтап жүріп жиырмасын сатып алдым. Бөлмеге әкеп, төрге бәрін қатарлап жайып салдым да жата қалып ары – бір, бері – бір аунаймын, құшақтап бетіме басамын. Сенерімді білмей қайта-қайта оқып мәз боламын. Айғайлаймын, күлемін... Есіктен үдірейе сығалаған егіз ұл мен қыз:



	– Наш папа дурак же! –деп бір-біріне қарады. Қызым одан ары үстемелегендей «У-шіт» деп ысқырып, самайын саусағының ұшымен бұрғылады. Кенже ұлым әлі ес тоқтатпаған кішкене ғой, ойын көріп арсалаңдап келіп ол да газеттің үстіне құлай кетті. Екеуміз қосыла аунап, шыңғырып, айғайлап үйді басымызға көтердік. Не боп қалды дегендей жүгіріп жетіп келген әйелім күрсініп, басын шайқады. Не дегенін айтпаса да сезіп тұрмын. «Ей, Алла, дардай адамның жасап жатқан қылығын қарашы. Дені сау кісі осыны істер ме еді?!!»



	Мә-ә, Гер – ағаның мақаласынан кейін бойыма желік біткенін көрсең! Өкшем басқан жер ойылып кетердей салмақ пайда болды. «Ойнапсың, бала, қызыларақпен!» демекші, бұл қазақ менің енді кім екенімді көрсін! Ертеңінде сүтке тиген күшіктей бетімді қайтарған баспалар мен газет редакцияларына кезек барып, ұзын-шұбақ дәлізде қолдарымды арқама айқастыра қойтаңдап ары жүрдім-бері жүрдім. «О, пәленше-еке, Гер – ағаң кеше сізді жер-көкке сыйғызбай мақтапты ғой, мұқыл. Құтты болсын!» деп әлдекім шалғайыма оратыла кетердей емекси қараймын айналама. «Гер – аға айтса, біліп айтады. Әдебиеттің абызы ғой. Біз де оқиық, әкелсеңші. Кітап қып басайық!» дейтіндер де табылып қалар деген есек дәмеден ада емеспін. Қанша емініп қарасам да назар тіктеп жатқан ешкім жоқ. Жалбақтап амандасқан соң салқын ғана иек изеп өте шығады. «Япыр-ау, бұлар газет оқымай ма? Басқасы – басқа, Бельгердің мақаласын оқымай ма?» деп ішімнен бұлқан- талқан боламын. Ширыға басып келе жатсам, өзімді келеке қылатындардың бір тобы дәліздің қалтарысында айғырдың тезегіндей үйіліп, көк түтінді аузы-мұрындарынан жарыса будақтатып тұр екен. Қастарына жете бере іркіліп едім, мойынын ішіне тыққан шұбар беттің жуан қарыны өзінен-өзі бүлкілдей жөнелді, беті емес, қарыны күледі екен:



	– Иә, экономист-романист, хал қалай?

	– Хал қалпақтай! – дедім «күлегеш» қарынға тақала бере бетіне бежірейіп.

	– Ой, мынау мықты ғой!

	– Тегін адам «роман» жаза ма!..



	Мырс-мырс, тырқ-тырқ күлкі құлағымды тескілеп жатыр. Пакеттен асықпай газетті алып, айқара бетті алдарына жайдым.



	– Ой, мынау Гер – ағаңның мақаласы ғой! – деді жапырлай үңіліп.

	– Иә, сіздер айтқан «экономист- романист» туралы жазыпты! – дедім дауысыма мен де кекесін қосып. Боқ қарын енді күлгенді қойып, ішінде бес ит жатқандай ыр-р етіп бір аунап түсті:



	– Бұл өзі қай газет? – деді газеттің беттерін аударыстырып. – Е, оппазицияның саржағал опусы екен ғой, бәсе! – Көңілі орынына түсіп жадырап қалды. – Ақты – қара, қараны ақ деп қойыртпақтатып жаза береді бұлар!



	Көзәйнекті, бурыл шаш, аққұба кісі жүгірте оқып, әржерден бір шолып шықты да:



	– Дұр-е-ес, Гер – ағаңның айтуынша, бүгінгі әдебиетте сенен асқан классик жоқ екен, бауырым! – деді келіскені, кекеткені белгісіз бояусыз дауыспен. Мұрты едірейген, күж желке, тұлып қара темекісінің тұқылын ашулана жерге лақтырып, жыланның басын мыжығандай өкшесімен шырайналдыра езіп- езіп жіберді:



	– «Апам да бірдеңемді жей береді екен» деген сияқты, Бельгер – білгір деген сайын Гер – ағаң да кейде дей береді ғой!..



	Үшеуі әлденеге ренжігендей желкелері күжірейіп тоң-торс бұрылып жүре берді. Қарадай шала бүлінгендеріне біртүрлі ыңғайсызданып қалдым. Сөзге араласпай шылымдарын үнсіз сораптаған екі жігітке енді тіл бітті:



	– Кәрі қырттар оттай береді! – деді жалбыр шаш, ұзынтұрасы жаңағылардың соңынан топырақ шашқандай қолын сілтеп.

	– Іштері күйген соң не айтпайды? Бельгердің мақтағаны Мемлекеттік сыйлық алғанмен бірдей. Әдебиет тарихына ендім дей бер!



	Көзі кәлегейленіп, аузынан аздап арақ иісі мүңкіген қара сіңір, тапал:



	– Мұны жуу керек қой! – деді бетіме мәнді көз тастап. Ұзынтұра басын изеді:

	– Иә, әбет боп қапты!



	Кім жуады, оған мән берген жоқпын, жақсы сөздеріне жүрегім жылып, соңдарынан ердім. Екі-үш орамды айналып, подвалдағы ала-көбең кафеге кірдік. Кісі сирек. Шеткі үстелдің біріне тізе бүккеніміз сол, шекелетіп берет киген ақсары қыз майыса сәлемдесіп, алдымызға меню әкеп тастады. Мен қалтамның шама-шарқын білетіндіктен, асқазанымды сылтауратып, салат, котлет сияқты жеңіл-желпімен шектелдім. Екеуі ештеңеге қарар емес, аштан келгендей анаған да, мынаған да тапсырыс беріп жатыр үйіп-төгіп. Е, ас болсын деп мен отырмын жайбарақат. Жүз-жүз грамнан коньякті басып алғаннан кейін тершіген бет-ауыздарын сальфеткімен қайта-қайта сүрткіштеп қойып, Диана ханшайымның тіз киімі қанша миллионға бағаланғанынан бастап, Тайландтағы сунамиге дейінгі біраз әңгіменің басын шалып дүрілдеп алды да:



	– Маңдайымыз енді жіпси бастады, тағы бір жүз грамнан боталатып жіберсек қайтеді, ә? Қалтаң көтере ме? – деді тапал қара маған қабақ астынан сүзіліп. «Құдай төбеден ұрды, маған төлетпек пе?» Төрт қалтамды түгел ақтарып, әйелден қаққыштап жинаған жез, күміс теңгелерімді сылдыр- сылдыр үстелдің үстіне үйіп, санай бастадым. Бір мың екі жүз қырық сегіз теңге! Екеуі бір-біріне ұрлана қарап, өңдері бұзылып кетті. Жаңағы емен- жарқын әңгіме де, күлкі де сап. Қипалақтап біраз отырды да орындарынан тұрды:



	– Біз темекі шегіп келейік. Сен отыра тұр.



	Ары күттім-бері күттім. Даяшы қыз да тыпыршып екі-үш рет келіп кетті. Бірдеңені сезгендей маған күдікпен қарай бастады. Бір жігітті қасыма қақшитып тұрғызып қойды да өзі жүгіре басып сыртқа шығып кеткен. Шығуынан кіруі тез болды, түрі өрт сөндіргендей, алқын-жұлқын ентігіп тұр.



	– Жоқ әлгілер! – деді маған тебітіп.

	– Қалай?!! –Шошығаннан орынымнан ұшып тұрыппын.

	– Қалай екенін сіз білесіз де. Мошенники! Бәсе, сезіп едім! – Қыздың қатты шыққан ашулы дауысына залдағы отырғандар елең етіп біз жаққа жапырыла қарасты. Жынды болсам да маңдайымнан мұздай тер бұрқ ете түсті.

	– Кәне, есеп айрысыңыз! Он жеті мың төрт жүз.

	– Қанша? – Шыңғырып жібердім бе, әлде ішімнен күбірледім бе – білмеймін, екі аяғым киіздей майысып, орныма жалп ете түскенім есімде.

	– Міне, ақшам, – деп қалтамдағы бақырларды уыстап үстелдің үстіне төктім. Қыздың жиектерінде ызаның көкпеңбек уы кілкіген қиық көздері одан ары қиғаштанып бетіме бір, үсті-басыма бір қарады.

	– Сіз не, садақа жинап жүрсіз бе? Онда кафеге кіріп неңіз бар! Жүріңіз шефке! – деп жеңімнен тартып, түкпірдегі бөлмеге қарай сүйреледі.



	Бастық көзі алайған, түсі суық қара жігіт екен. Шаншаңдаған сарышымшық қыздың шағымын қабағы кіржіиіп үнсіз тыңдады да, бара бер дегендей иегін изеп шығарып жіберді. Екеуміз оңаша қалдық.



	– Отырыңыз, – деді алдындағы креслоны нұсқап. – Мұныңыз қалай, ағасы, үп-үлкен басыңызға лайық па?



	Жердің тесігі болса, кіріп-ақ кетер едім, амал жоқ, жылтыраған паркеттің бетін көзіммен тесіп тұқыпайып отырмын. Міңгірлеп, мән-жайды айтып, қап- қара болған бетімнің сәл де болса күйесі кетер ме деген далбасамен Гер – ағаның мақаласы шыққан газетті ұсындым. «Сары билетімді» қоса берейін деп оқталдым да іркіліп қалдым. «Зеңбірегімді» кейінге сақтадым. Тақа болмай бара жатпаса алдын-ала үркітіп қайтемін. Жігіт ықылассыздау алып, шалқалаған күйі көз жүгірте бастады да бірте-бірте кекжиген басы еңкейіп, газет бетіне қадалды да қалды. Бас алған жоқ. Менің бар-жоғымды ұмытып кеткендей, кере құлаш қос беттің соңына таяған сайын астындағы былғары креслоның сықыры жиілей түсті. Оқып болған бойда ұшып тұрып, арсалаңдай ұмтылды:



	– Кешіріңіз, аға! – Ұсынбасам да тіземнің үстінде жатқан қолымды жұп- жұмсақ қос алақанының қуысына сүңгітіп жіберіп, сілкілей қысты. – Бізден бір білместік кетіпті... Гер– аға мақтаған мына романыңызды мен де оқығым келеді. Байғазыңыз дайын! Ал Гер – аға екеуіңіз қашан келсеңіздер де кафеміздің есігі ашық! Сіздердей адамның мейман болғаны біз үшін зор мәртебе!..



	Әлгінде өзімді желкелеп әкелген қыздан бастап қызметкерлерін түгел шақыртып, бәрі мені ортаға алып суретке түсті. Кейбіреулері «естелік болсын» деп құшақтап, иық түйістіріп... жеке-жеке түсіп жатыр. Жаңа ғана жерге еңкейген басым көкке шалқайып, әжептәуір адам боп қалдым.



	Бастық баланың қолпашы тіптен желпінтіп жіберді. Гер – ағаның өзінің де, сөзінің де жұрт арасындағы құдірет-беделіне көзім жете түскендей. «Менің кім екенімді біліп қой, әдаш!» дегендей, жазарман көрсем, желкем күжірейіп жанынан қойтаңдап өтетін өнер шығардым.



	Әуезов қай фирмада істейді?



	Көктем шығып, құс келе бастаған уақытта біртүрлі қанат бітіп, көтеріліп кеттім. Көңілім лепіріп, қалықтап жүргендеймін. Интернатта жатып әке- шешесін сағынған баладай аңсарым ауғаны сонша, бір күні ұлы жазушылардың жүзін көріп, сәлемдескім келіп кетті. Жазушылар одағына келдім салып-ұрып.



	– Қайда барасыз? – деді есік аузындағы күзетші кес-кестеп.

	– Әуезов пен Мұқановқа сәлем берем!

	– Қай фирмада істеуші еді? Екінші қабатта төрт фирма бар...



	Мақау мен сақаудың сөйлескеніндей бір-бірімізді түсінбей тұрғанда:



	– Не, не? – деп, мойнындағы салақтаған бейжінде «Тілеужан» деп жазылған қисық мұрын, қараторы жігіт жетіп келді. – Қай Әуезов?

	– Қанша Әуезовің бар еді? – дедім жыным ұстап. – Мұхтар Әуезов пен Сәбит Мұқанов керек маған.

	– Есің дұрыс па, не сандырақтап тұрсың өзің? Ол кісілер баяғыда өліп қалған жоқ па!

	– Классиктер өлмейді!

	– Мынауың таза жынды екен ғой! Сүйегіне баяғыда қына шыққан кісілерді сұрағаны несі?

	– Е, мені жынды емес деп кім айтты? «Сары билетім» де бар. Әуезов жоқ болса, Нұрпейісовпен жолығайыншы?

	– Нұрпейісов мұнда келмейді.

	– Неге?

	– Халтурщиктердің қарасын көргім келмейді деп, ПЭН клуб құрып алған.



	«Е, бәсе, – дедім ішімнен өзімше бір ой топшылап. – мұнда өңкей қоңыртөбел, қиқым-сиқымдар қалған екен ғой. Менің жазғанымды түсінбейтіндері сондықтан екен ғой. Халтурщиктердің қайдан өресі жетсін! ПЭН клуб құрып бөлініп кеткен элита, көзі тірі классиктерге оқыту керек. Әне, солар түсінеді, бағалайды!»



	– Олар қайда отырады?

	– Шортым біліп пе? – Тілеужан қисық мұрынын бір тартып, қолын сілтеді. – Бұрынғы офистерін жалға берген екен, быт-шыт боп бір-бірімен соттасып жүр дейді ғой!



	«Ойбай, көтек! – дедім ішімнен уайым жеп. – Классиктердің осынысы жаман-ақ. Баяғыда Мұхтар мен Сәбит бірі отырған жерге бірі кірмейді деуші еді. Сәкен мен Мағжан да бір-бірімен жағаласып өтпеді ме!»



	Не істерімді білмей жарты миым ашып, жарық басым зеңіп тұрғанда, бірінші қабаттағы дәліздің босағасындағы шаршы әйнекке «Темірқазық» журналының редакциясы» деп алтынмен апталған жазу көзіме ілікті. Ойбай- ау, осы уақытқа дейін неғып есіме түспеген. Әлгі Құланбай осы журналдың дырдай бастығы емес пе? Жарты жылдай бұрын тағайындалды деп естігенмін. Бір жерде берген интервьюін де оқығанмын. Әне бір жылы әйдік сыйлық алғанда, қайырлы болсын айтып банкетіне де барғанмын. Беделі зор, атағы дүрілдеп тұрған ақын. Қазақшылық жөнімен келгенде аталаспыз, бір өзеннің суын ішкен жерлеспіз. Кім-көрінгенге телмеңдегенше соған неге бармаймын десеңші. Әй, осы қырсыздық-ай, ел жұғыспайтын жерден жанасып, алысты жақын ғылып ала қояды, ал мен жақынның өзінен қашамын жатырқап. Қой, қасында тұрып сәлемдеспей кеткенім ұят болар.



	Осыған дейін талай мекеменің есігін аштым ғой. Баспа, редакция деген маңдайшасындағы айқайлаған аты болмаса, заты көзге күйкі – құжырадай бір бөлмеде бастығы мен басқасы үйіліп-төгіліп бірге отыратын. Құланбайдың журналы олардың жанында ханға сәлем бермейтін кәдімгідей салихалы мекеме екен. Есігін күзеткен хатшысы, жеке-жеке бөлмеде бір-бір компьютерге шұқшиған қызметкері бар бір қауым ел. Осынша жұртты шыбықтың ұшымен жусатып-өргізіп отырған біздің бауыр оңай болсын ба. Қабылдау бөлмесінің өзі тайшаптырым!



	– Құланбай орнында ма? – деп өзімсініп одыраңдай кіргенмін.

	– Бос емес! – Бөксесі креслоға әрең батып отырған қараторы келіншек бас- аяғыма барлай қарады. Аты-жөнімді сұрап, журналына тіркеп қойды. Тәртіптеріне қарап аптығым басылып қалды. «Ойбай, мынау жә деген мекеме ғой. Ойна, бала, қызыларақпен!» Қара келіншектің жұмысы қаурыт. Бірі кісінеп, бірі есінеп... жамырай безілдеген төрт-бес телефонға кезек-кезек жауап қатып қара тер. Орнынан қопаңдап әлденеге ұмтылған сайын, бөксесін қапқан кресло қосыла көтеріледі. Есіктен қаздаңдай басып, көмір жаққандай шашын қап-қара ғып бояған жылтыр бет жігіт кірді. Қапталдағы отырған мені көретін емес. Кіргеннен күлімдеген екі көзі қара келіншекте.



	– Мынау өзінде ме? – деді емен есікке қарай иегін әуелете асып.

	– Іште кісі бар, Жорабай аға! – Қара келіншектің үні «аға» дегенмен «аға емессің» деп тұрғандай біртүлі сыңғырлап назды шықты.

	– Кім?

	– Ешболған деген әртіс.

	– Ой, Құдай-ай, кісі деп соны әлдеқандай қылады ғой, кісінің жартысындай-ақ немені!

	– Қойыңызшы, күшті кісі екен ғой!

	– Оны қайдан білдің, күресіп көрдің бе?

	– Жәй, әйдік әртіс дегенім ғой... Отыз екі фильмге түсіпті!



	Жораекең сыңартанаулай осқырынды:



	– Жарты секунд жылт еткенін кино деп жүр ме? Гений массовки! Сүйек кемірген мешкей, қарбыз сатқан шартық қарын саудагердің эпизодтық рөлінен басқа неге түсіпті?



	– Болды, ұрыспаңызшы, біреулердің қолы оған да жетпей жүрген жоқ па?

	– Өйтіп қолым жетпей-ақ қойсын... Аяқ-табақ аңдыған арсыз телмеңдеп мұнда да жеткен екен ғой. Енді ана ток шәйнегіңнің соңғы тамшысын сарқып ішпей орнынан тұрса, мұрнымды кесіп берейін!

	– Өзге болмаса да су жетеді ғой, ішсін, – деді кербез келіншек жомарт көңілмен.

	– Әй, Үбіш-ай, ешкімнен ештеңеңді аямайтын көңілшексің-ау!



	Бөлменің бір бұрышында шай қайнап, үстел үстіндегі телефондар жамырай шырылдап абыр-сабыр. Қараторы келіншек шәлкем-шалт бәріне үлгіріп жүр.



	Бөксесін көтерместен ана бұрышқа да, мына бұрышқа да креслоны зырқыратып жетіп барады.



	– Таксиің тамаша екен! – деді Жорабай үкі көзденіп. Содан соң таяп барып үстіне төне сыбырлады:

	– Үбіш, өткендегі ләгманыңның дәмі әлі аузымнан кетпей жүр. Сондай тәтті!

	– Сол ғана тәтті ме?

	– Ойбай, сенікінің бәрі тәтті ғой, құрғыр! – Жігіт бүйірінен нұқып қалып еді:

	– Ойбай! – деп келіншек ұшып тұра бергенде, бөксесіне кептелген кресло қоса көтеріліп, етпетінен түсе жаздады. – Қойыңызшы, Жорабай аға, мына кісіден ұят емес пе, тегі!



	Жораекең сонда ғана мені көрді.



	– Әзілің жарасса, ойнап-күлгенге не жетсін, солай емес пе? – деді айыл жимастан ыржиып.



	Есіней ашылған емен есіктің аузынан бауырсақтай домаланып біреу шығып келе жатты. Басы да, қалпағы да, қарыны да, иығы да ... бәрі доп- домалақ. Тыпың-тыпың басқан қысқа аяқтары шеңбірек атқан қарынының астынан көрінбей, доп-домалақ денесі домалап келе жатқандай. «Колобок, колобок...я от бабушки ушел. Я от дедушки ушел...» деп жібергім келіп кетті. Орнымнан асығыс тұрып, есіктің тұтқасынан ұстай беріп едім, қолтығымның астына сұр Кавказ фуражкасының төбесі аэродромдай дөңгеленіп өте шықты да жалт бұрылып:



	– Исансызми, малай! – деген арс еткендей қыршаңқы үні құлағымды қыршып түсті. Дөңгелек беті теңбілдене талаурап, жылтиған көзі пәле іздегендей ұшқындап тұр екен.

	– Гудбай! – дедім мен де қыңырайып.

	– Өзің көтбәйсің! – деген міңгірді ішке кіре беріп желкеммен естіп қалдым.



	Жүрген жері ылаң, тозақы тілінің уын мұнда да шашып, бүлдіріп шықса керек, Құланбайым бетінен дауыл ұйтқып өткендей, төбесіндегі бес тал шашы бес жаққа тікірейіп, ұйқы-тұйқы боп отыр екен. Көлеңкедей қалбалақтап төрге жетіп барған маған көз қиығын да салатын емес, қырын қараған күйі компьютерде карта ойнап отыра берді. Менің созып айта берген «Ас-салауымды» ортасынан үзіп:



	– Не бұйымтай? – деді сағыз шайнаған аузы күйіс қайырғандай қисаңдап. Менің де жыным оныкінен асып түспесе кем емес, қылт етіп қыңырайып қалдым:

	– Күйлеген ешкінің құйрық жүніндей едірейтпей андағы сақалыңды алдыртып тастасаңшы, әйтпесе «вахаббит» деп ұстап әкетіп жүрер!

	– Соны айтуға келдің бе? – Көзілдірігінің томпақ шынысы жалт етіп, ызаның ұстарасы бетімді осып түсті.

	– Ендеше келген ізіңмен қайқайып тұр, әйда! Бір кебісті бір кебіске сұғып, шымшып, түртіп сүйкенбесе, ішкені бойына тарамайтын осы қазақтікі не ауыру? Біреудің сақалында нең бар, қыра ма, қоя ма, бір жеріңе кіріп жыбырлатып бара ма сенің? Қыртылдатпай шаруаңды айт. Мылжыңдасып отыруға уақыт жоқ!

	– Жұмысың карта ойнаған болса, шынымен де қиын қатты екен!

	– Нервімді тыныштандыру үшін ойнап отырмын. Жаңағы жыбырлаған жердің құрты мәзгәмді меңдуана жегендей ғып кетті!



	Үстелдің үсті самсаған телефон. Қызмет телефонының өзі үшеу. Үш қалта телефоны. Қылышмыз шарт-шұрт айқасып, енді от шаша бастағанда, телефонның бірі кісінеп, бірі есінеп... жарыса жамырай жөнелді.



	– А, Бауыржан, сенбісің, кейін звандашы... – деп қара телефонды тастай салды да мөлт қызыл тұтқаны асығыс шап берді. – Ас...ассалаумалейкум, Жәке! – Құйрығын креслодан шала көтеріп, қопаң-қопаң ұмсына, тұтқаны құлағына тақаудың орнына, құлағын тұтқаға қарай созып орнынан қопарылып барады. – Қалайсыздар, жеңгеміз есен-сау ма?.. Иә, Түркиядан келдім... емделіп дегендей. Сол құймышақ қой құрғыр, болмай жүр...Иә, Секенмен бірге... былай нишеуе... оған жарап тұрмыз ғой, хы-хы...Бүгін бе?.. түсте Мақұлбектің бажасының қырқын беріп жатыр, соған барамын... одан шыққын соң Жанғазы сауна ұйымдастырып қойыпты...ертең түсте

	«Круглый столдың» шайы...кешке қарай қолым бос, пажалыста... Сүндет той ма? О, тамаша... оны қатырамыз ғой...баланың аты қалай?.. жақсы ат екен, ұйқасқа өзі сұранып тұр...таксамды өзіңіз білесіз ғой...иә, иә...келістік, жақсы!



	Құланбайдың көзі күлмің-күлмің. Қолорамалының қаттауын жазып, сүртініп еді, термен бірге бетіндегі әлгі бірәзірдегі кейістікті қоса сүртіп алғандай жүзі жайнап, мүлдем басқа адам боп шыға келді. Қара телефон қайта безілдеді. Кернау қол созып, қабағын кіржитті:



	– Сәләматсі... Иә, менмін... «Союз пчеловодов» дейді, ондай да одақ бар ма еді?.. сьезд бе?.. басқа қандай мероприятиялары бар?..бір кило ғана ма?.. алтайский деймісіз?..жарайды... бүрсігүні үште ғой?.. келістік...



	Езу жиып болғанша қызыл телефон көзтаныс қыздың үйін жанай өтіп бара жатқан жігіттей қайтадан әндете ысқырды. Әр телефонның парқы мен нарқы әрқилы секілді. Бұл жолы құлшынып, асығыс ұмтылды. Тұтқаны шап берген бойда:



	– Ой, Зәкеш, бармысың-ей! – деп айғайлап жіберді. Алқын-жұлқын түрегеп, телефонның құлақбауы жеткенше ұзап барып, теріс қарап тұрды. Аузын алақанымен қалқалап, дауысын бәсеңдеткен болғанмен бәрібір естіліп тұр. – Жер жұтқандай қайда жоғалып кеттің?.. Әне бір шаруаны айттың да үн- түнсіз қалдың ғой, түге!..жә, сәті түскенде көрерсің... не шаруа, айта бер...бұл айда пәшти қолым бос емес, бәрі занитә... Қызылорда?..оһо-о!.. жолын, гастиницасын түгел көтерсе болды... – «Қап, мына аптиамайт келмейтін уақытта келіп, құлағы қалқайып отырып алғанын қарашы!» дегендей, маған жалтақ-жалтақ жаман көзімен ата қарап қояды. – Өткендегі ана Павлодардағыдай жалғыз шапанмен қатырмасын... Өнербаев келе ме екен?.. тіптен жақсы, одан біздің неміз кем?.. лауреат тақиясына тар келмейтін шығар... е, онда дұрыс... өлең бе?.. о жағына алаңдама... Жақсы, Зәке...



	«Түу, жақсы боп қалдым ғой» дегендей, балбыраған шала мас күйі теңселе басып кеп, күрпілдек креслоға күмп ете түсті. Ініне зып берген тышқанның құйрығындай көз қиығынан жылт-жылт қашқан қуаныштың ұшқынын жасыра алмай маған қуыстана қарағыштай береді. Бір орамалын көйлегінің жағасын астарлай мойнына салды, екіншісімен көлдей бетіндегі көлкілдеген терді жапыра сүртті. Қара терге түскен түрін көріп мен аяп отырмын. Мен куә болған жарты сағаттың ішінде қанша адаммен сөйлесіп, қанша телефонмен жауаптасты? Қаша рет күлді, қанша рет күйінді! Расында да кісі аяғандай жұмысы қиын екен ғой басекеңдердің! Тағы телефондар шырылдамай тұрғанда тезірек шаруамды бітіріп алып, қарамды батырайын деген оймен, талай көзді ежірейтіп, талай кабинеттен қайтып, сырты жылтырап кірлеген кереқарыс көк папканы үстелдің үстіне қоя беріп едім:



	– Бұл не? – деді енді шылқыған орамалмен бетін желпуге кіріскен Құланбай.

	– Роман.

	– Астапыралла! – Құланбай жағасын ұстаймын деп сақалын уыстады. – Бұхалтерге дейін роман жазатын болған ба! Сен төбеңе тас түсіп, жынды боп қалды деп естіп едім ғой?

	– Роман жазғың келсе, сен де төбеңе тас түссін деп тіле! – Шаптан түртіп, теріс шаптырған соң, өзім жындымын, неден тартынайын, мен де ерегесіп аттың басын жіберіп- жіберіп алдым. – Қашанғы сақалың ағарғанша өлең жаза бересің. Біз сияқты роман жаз!

	– Қаптаған халтурщиктерден құтыла алмай отырғанда, ендігі жетпегені жындының шатпырақтары еді!

	– Білмей жатып олай деме. Жындының да сау сөзі болады. Бельгерден әулие емес шығарсың! Сол кісінің осы романды мақтап жазған пікірі міне! – Газеттің айқара бетін ашып, алдына тоса беріп ем, қарар-қарамастан көзәйнегінің шынысы шатынап, тағы да мөңкіп түсті:

	– Саржағал газет қой!

	– Саржағал газетке шықса да Гер – ағаның сөзі сары алтын!



	Недегенмен саңлауы бар сахи жігіт емес пе, Гер –ағаңды көлденең тартқан соң, аттап кете алмады. Әр жерінен шоқып бір қарап, кей тұсына шұқшия қадалып, шолып шықты да жүзін жылтып, күлмің қақты:



	– Паһ, Әуезовтен асырмаса да бер жағына апарып тастапты ғой! Гер – ағаң айтса, біліп айтады. Ол кісі «Миниатюры» деген кітабында мені де мақтап жазған!..



	– Міне, көрдің ғой, екеуміз де Гер – ағаның «шекпенінен» шығыппыз. Оған ұнаған дүние саған да ұнайтын шығар!



	Құланбай желкесін қасып, көзімен үстелдің бетін шұқыды:



	– Романыңды жер-көке сыйғызбағанмен, қазіргі билікті аяусыз әжуалаған депті ғой...Біз – Үкімет қаржыландыратын журналмыз.

	– Алдымен өзің оқып көрсеңші?

	– Мен проза оқымаймын.

	– Не оқисың?

	– Поэзияны. Онда да өзімдікін ғана. Жалпы, мен ештеңе оқымаймын. Осы уақытқа дейін оқығаным жетеді. Енді тек творить етем, жазам.

	– Сонда мына шығарып отырған журналыңды да оқымайсың ба?

	– Көзім биттеп әріп сығалап отыратын болсам, қарайған қызметкерлерді неменеге ұстаймын? Қызық–ей, сондай да сұрақ бола ма екен! – деп тоңкылдап өзіме ұрсып тастады.

	– О, мынауың бір табылмайтын жақсы жұмыс екен ғой. Бір-екі жыл орыныңды маған бере тұршы, үйде жатып айлық алайын.

	– Тағы да оттадың ба, дауа жоқ екен саған! – деп қабағын кіржің еткізді де, іле «е, бұ байқұс жынды болса да осы жерде мен отыр деп келіп отыр ғой» деп ойлады ма, қайтадан байсал тартты. – Прозаның ақ-қарасын айрып,

	«аллаһуакпарын» айтатын Қал – ағаң деген классигіміз бар. Сол кісінің айтқан сөзі – біз үшін басылған мөр. Сынынан өтіп, жауапкершілігін өз мойнына алса, мен – пажалыста! – Қоңырауды басты да, іле шалқалай ашылған есіктің аузында рамаға салған портреттей боп қалшия қалған сылқым келіншекке алқымына дейін қақалып өскен қаба сақалын көтерді. – Үбіш, әлгі Ахмедия бүгін сау ма екен өзі, тағы ішіп жүрген жоқ па?

	– Сау ма, жоқ па қайдан білейін, аузын иіскейін бе? – Босағаға шынтағымен сүйене, бір мықынын таянып тым еркінсіген келіншектің үні өктем, бастығым-ау, дұшпан көз бөтен біреу отыр-ау деп айыл жиятын емес. Бір мықтының бірдеңесі ме, әлде өзінің бетінің шіркеуі бар ма, маған дікеңдеп әжептәуір боп отырған Құланбайым лезде жұп-жуас қоңыр қозы болды да қалды.

	– Үбіш, өзің нетіп... оны шақыр да мына кісімен жолықтыршы. Қолжазбасын Қал – ағаңа апарып берсін, – деп келіншекке бұйдасыз жетектетіп жіберді.



	Ауызғы бөлме шайхана боп кетіпті. Жаңағы «колобок» – қызыл бауырсақ тұғжиып ап шайды сілтеп отыр ақтер-көктері шығып.



	– Шіркін, Үбіштің қара шайының өзіне қара қойдың сорпасын ішкендей боласың-ау! – деп шолтиған танауының ұшына бұршақтай боп мөлтілдей қалған терді білегімен жапыра бір сүйкеп өтті. Ұйғырдың тонар нанын аузына бұрап тығып, шайды үсті-үстіне сораптап, арасында балпылдап сөйлеп қояды қақала-шашала. Мақтау буынына түсіп елтіген қара келіншек қабағын керіп, «отыз екі киноға түскен жұлдызға» өз қолымен шай бергенді мәртебе көрсе керек, аққұманның түбін тоңқайта, «ішіңіз, ішіңіз!» деп, қызыл шайды кесесіне үстемелей құяды. Есіктен сыбдырсыз кірген әлгіндегі Жорабай деген күлім көз, жорға жігіт: «ә, айтқаным айдай келді ме?» дегендей бір жымың етіп, бастықтың кабинетіне қарай өтіп кетті.



	Қарайғанға абалап жағы сембейтін бұралқылар болушы еді, «қызыл бауырсақ» та айналасына сүйкеніп, аузы жыбырламаса, көңілі көншімейтін ұрыншақ, беймаза біреу екен. Шайдан аузы босай бергенде:



	– Үбіш, қарашы, – деп, «ендігі кезек сенікі» дегендей, маған сығырайған көзін қадады. – Татардың тақиясын кигізсе, Тоқайдың өзі емес пе?



	Түртіп, тістеп пәле іздеп-ақ отыр. Сәл бірдеңе десем, жаны кіріп, қауға тиген өрттей дүр ете түспекші. Ондай рахат сыйлағым келмей ерегесіп, жынды болсам да тілімді тас тістеп міз баққамын жоқ. Бұқа көздене қабақ астынан сүзе қарап, мүйізін шайқап біраз отырды да мойынын сылқ еткізіп арқа тұсындағы есікке бұрылды. – Мына Тәукебай мықты көрінбейді ғой? Қашан келсең, есігі жабық тұрады. Әй, орнында отырмайтын құйын көт-ау!



	– Бес жерде істесе, қайдан көрінсін?

	– Шіріген бай десеңші!

	– Байлығын көрген жоқпыз, қысы-жазы үстінен көк кәстөмі түспейді ғой.

	– Оның да түбі шикі, мына иптәштің туысқаны, қалпағын ауыстырып киіп ап, талайы жүр ғой арамызда аңқау қазақтың аузын ұрып. Бес жерде істейді дейсің бе? Қалай өмір сүруді біледі бұлар. Жұмыртқадан жүн қырыққан Шығайбайдың өзі. Анада, Ораза кезінде, «автобусқа жүз теңге берші» десем,

	«автобусты қайтесің, саған жаяу жүрген пайдалы, ана шартық қарыныңдағы артық майдан арыласың» дейді, иттің баласы қазаныма ас салып жүргендей. Онымен қоймай: «әйтеуір, елге қол жаяды екенсің, мойныңа дорба байлап, Ораза кезінде жарапазан айтып, қоң жинап алсаңшы!» дейді, өй, әкең!..



	Қызып келе жатқан әңгіменің дәмін есікті жұлқи ашқан тыри арық, ақсұр жігіт бөліп жіберді:



	– Ү-ү-ү... Үбіш! – деп, көзі алайып қылғынып біраз тұрды да, жерді бір теуіп қалып еді, қыр-қыр етіп барып дүр ете түскен машинадай, арықарай мүдіріссіз сөйлей жөнелді. – Тез жет деген соң, міне, ұшып жеттім. Не боп қалды сонша?

	– Қызықсыз, Ахмедия аға, әбизатілні бірдеңе болуы керек пе екен? Жұмыс уақытында жұмыста болу керек емес пе!

	– Ой, Құдай-ай... Мәкеңнің тұсында аптасына бір келуші едік...Ол бір рахат заман екен ғой... Енді сүмеңдеп күнде келетін болдық қой!

	– Иә, қиын қатты шаршап жүрсіздер!.. Бастық мына кісінің қолжазбасын Қал-ағаңа апарып берсін деді.

	– Қазір, вахтадан кілтті алып келейін.



	Ахмедия шығып кетісімен, сөйлемесе басы ауыратын «колобок» аузындағы нанын шала шайнап, қылғына жұтып, оны да бір тістеп қалды:



	– Осы кекеш – тәп-тәуір ақын ей. Тілі мүкіс болған соң, радио – телевидениеден көріне алмай қор болып жүр. Баяғыда, студент кезінде ана Өпен қу осының өлеңін өз өлеңім деп оқып, талай сылқымның төбесіне су құйған көрінеді!



	Ахмедия өз бөлмесіне барған соң:



	– М-м-мыналарды қа-арашы-ей, – деп түтігіп еденді бір теуіп қалып еді,

	«моторы» дүр етіп қоя берді, – біржолата мені поштабай ғып алды, түге! – бұрқылдап, темекісін үсті-үстіне сорды. – Осыдан пенсияға қолым жетсін, бір күн отырмаймын!



	Кірпіштей көк папканы дорбамнан шығара беріп едім, баж етіп қолын сілтеді:



	– Оқымайды!

	– Неге?

	– Ол кісі тек өзінің жазғанын оқиды. Бір бетін ашып, «паһ-паһ, осыны нежөлі өзім жаздым-ей!» деп екі сағат тамсанып кәйіп боп жатады екен білетіндердің айтуынша. Классиктердің бәрі сөйтеді емес пе. Өздеріне ғана сұқтанып, тамсанады. Басқалардан Бунинді ғана оқитын көрінеді, оның өзінде де аудару үшін. Аптасына үш-төрт шығарма апарам, бәрін жарамайды деп қайтарып жібереді.



	– Бельгер мақтаса да жаратпай ма?

	– Бельгер түгілі Бельгердің әкесі жазсын... Айттым ғой, ол кісі өзінікінен басқа ешкімнің жазғанын жаратпайды...Так что, бауырым, мені де, өзіңді де әуре ғып қайтесің?



	Көңілім бірден түсіп кетті. Жүгім ауып, қисалаңдап сыртқа шықтым. Не істерімді білмей ары тұрдым-бері тұрдым теңселген үйеңкінің шұбар-ала көлеңкесіне төбемді үйкеп. Шыжыған ыстық. Тілім таңдайыма жабысып, шөлден қаталап барамын. Киоскіден су алсам, жарты қаланы салпақтап, үйге жаяу баруға тура келеді. Одаққа қайта кіріп, туалеттен шорылдатып су ішіп жатсам, бір әйел ойбай сап атып шықты:



	– Ойбай-ай, сұмдық қой мынау! Үстімізге басып кіріп...Ұятсыз! Кім- көрінген тайраңдап кіре беретін итқора ма бұл, неге қарамайсыңдар!



	Іле желкемнен бүре шап берген бір жуан қол дырылдата сүйреп, сыртқа қарай бір-ақ лақтырды. Жып-жылтыр мәрмәр баспалдақтан сырғанаған күйі сүріне-қабына аяқ-қолым ербеңдеп анандай жерге жалп ете түстім. Жәбірден ішім күйіп, әуелгіде денемнің ауырғанын сезген жоқпын. Жылағым келді. Бірақ көзімнен жас шықпады. Бүкіл дүниеге ерегескендей «ал, тағы не істейсің, істе!» деген қиқарлықпен тапжылмай біраз жаттым. Жаны ашып бір адам қол созбаған соң, амалсыз орнымнан тұрдым созалаңдап. Үсті-басымды қағып, асфальт сырған бетім мен шынтағымның қанын сүрте бастағам.



	– Әй, шошқаның дөнежініндей жерде аунап жатқан сүмелек, сен де біреуді сынап-мінеген соң не сорым!



	Зіркілдеген зәрлі дауысқа жалт бұрылсам, желкемнен бір шұбар бет, көсе шал тебініп тұр екен. Жүзі ызбарлы, кішкентай шегір көзі ежірейіп, езуіндегі екі тал мұртының бірі жерге, бірі өрге тікірейіп кетіпті. Сасқалақтап:



	– Ассалаумалей...– дей беріп едім:

	– Сәлеміңді сарт алсын! – деді одан әрмен талағы тарс айрылып. – Сенің таратып жүрген шатпырағыңды оқыдым!

	– Мен сізге ештеңе бергем жоқ.

	– Бермесең, бергендер бар. Біраз шал күнделік «Шоқанның» жанына жиналамыз. Әлгі Әбілмәжін жер-көке сыйғызбаған соң оқысам... Ол да қартаяйын деген ғой... «Өлетін бала молаға қарай жүгіреді», біздің «Ақида» не әкеңнің көз құны бар-ей?



	– Ол не?

	– Ол – біздің ру!

	– Онда ру туралы ештеңе жоқ!



	Шал темекі ыстаған ұшы сап-сары сұқ саусағын төбесінен асыра көтеріп:



	– Әй, ананы айтқаның – біздің «Ақиға» тиіскенің емей немене? Өй әкеңнің көрі... Отыз жетінші жыл болса, елдің алды боп атылып кететін сүмелектің өзісің ғой! Бір жеріңді қысып жүр жыныңды шашпай, әйтпесе түрмеде шірисің!..

	– Оттамашы! – Тыртысып әзер тұр ем, тарс жарылдым. – Қорқытатының түрме болса, қамата бер. Өстіп жүргеннен сол жақсы!

	– Жақсы болса – барарсың... Қарашы-ей иттің баласының сөзін! Көрсетемін мен саған «оттаманы» !..



	Тезірек қара батыруға тырысып, аяғымды асығыс бассам да бажылдаған шалдың дауысы шәуілдеп үріп соңымнан қалар емес.





Мәміле




	Аулаға шықсам, желегі төгілген саябаққа кіргендей болам. Қаз-қатар тізілген қайың мен акация. Тарам-тарам жолдарды жиектей көмкерген қалың бүрген әр подьездің аузына барып тіреледі. Күн ысыда тіптен рахат. Жапырақтар жыбыр-жыбыр сыбдырлап, қоңыр самал желпіп тұрады. Домино ойнайтын көршілердің ешқайсысы шыға қоймаған соң, төрт аяғы бетонға шегенделген темір үстелдің үстіне қалам-қағазымды жайып тастап, кітап оқып отырғанмын. Солаң етіп қай жақтан шыға келгені белгісіз, сидам бойлы бір жігіт көлеңкедей қалқайып қасыма тұра қалды. Шашы, қасы қап-қара, шүңіт көз, аққұба, әдемі жігіт. Қолына жуан, қоңыр портфель ұстаған, үсті-басы жинақы. Сәлем беріп, сіз пәленше боласыз ба деп жөн сұрады.



	– Иә, – дедім бас изеп. Жігіт қатарыма жайғасты.

	– Сізге бір шаруамен келдім... Органнан!.. Сөйлесуіміз керек. – Көк куәлігін жылт еткізіп көрсеткенде, көкірегіме біреу көк мұз тастап жібергендей өнебойым түршігіп кетті. – Қорықпаңыз, аға, жәй сөйлесеміз. Мына жер ыңғайсыз болар, жүріңіз.



	Қорықпа дегенге қорықпауға дәт қайда. «Үш әріптің» осыған дейін миға шегеленіп қалған классикалық зұлым, сұмпайы бейнесі неше түрлі суретпен алма-кезек елестеп, суық үрейден аяғымды әлтек-шәлтек басып келемін. Қалтарыста тұрған сұр «Тойотаға» отырдық. Әлдебір шет көшелерді аралап, өңкей жаңадан бой түзеген әдемі үйлердің бірінің жанына тоқтағанбыз. Есікті бүкшиген қара кемпір ашты. Бетімізге қараған жоқ. Үнсіз. Тұқырайған күйі теріс айналып, басқа бөлмеге өтіп кетті. Біз жұпыны жасанған залға жайғастық. Жігіт портпелінен алып, мұқабасы жұлым-жұлым болған жуан қолжазбаны алдымыздағы аласа журнал үстелінің үстіне қойды.



	– Мынау сіздікі ме?

	– Иә. – Бағанадан бері «неден жаздым екен?» деп көңілімде балалаған көп күдіктің жауабын енді тапқандай болдым.

	– Біздің қызметтің жай-жапсарын өзіңіз білесіз ғой. Қазір плюреализм, демократия заманы, пікір еркіндігін құрметтеуіміз керек. Әйтсе де қоғам қауіпсіздігі бәрінен қымбат екенін ескергеніміз жөн. Саясат, идеология... кез-келген саладағы жат пиғыл, жаңсақ көзқарастарға баға беру – біздің міндетіміз. Қолыма түскен соң, мына кітабыңызды бастан-аяқ оқып шықтым. Көркемдік қуаты, эмоциялық әсері жөнінде пікір айтудан аулақпын.



	Жасып, жалтақтағанмен жан қалмасын біліп, бойымды билеп алдым... Жағаласып өлер жер осы. Биік құздың ернеуінде тұрып тұяқ серпуге жарамасаң, сенің жан иесі боп тірлік кешкеніңнен не қайыр. Көңіліме бекемдік кіріп:



	– Сонда сізге несі жақпады? – дедім салмақты дауыспен.

	– Сіз қазіргі өмірімізді шыли бір баттасқан қара бояумен жазасыз!

	– Өмірдің беті қап-қара болса, қалай аппақ деп айтамын?

	– Зұлымдық, азғындық, жәбір-жапа... сияқты ылғи бір жан ауыртатын жамандықты, еңсе басқан мұң-зарды қылға тізесіз. Айналаң тұмшаланған көк тұман, тұншықтырған қапас, қара түнек. Жылт еткен бір сәуле жоқ.

	– Жалпақ жұрттың көрген күні сол екені өтірік пе?

	– Мұныңыз біржақты, жаңсақ пікір. Мына хан сарайларына қараңызшы! – деді жота бөктеріндегі самсаған особняктарға қарай терезеден иегін көтеріп.

	– Осындағы жандардың бақытты жүзін, жүрек қуанышын неге көрмейсіз?

	– Ұры-қары, алаяқ азғындардың бақыты – халықтың бақыты емес!

	– Неге ұры-қары дейсіз?

	– Осы күнде ұры-қары, бандит, жағымпаз, парақор, біреудің бірдеңесі емес біреудің өз бетімен байығанын не қызметі өрлеп-өскенін көргенің бар ма?

	Кәне, мынау деп біреуді аташы, осы жерде мұрнымды кесіп берейін.



	– Мәселен, менің ағам да, жағам да жоқ, ел қатарлы жұмыс істеп жүрмін ғой!

	– Жасың нешеде?

	– Отыз сегіздемін.

	– Шенің қандай?

	– Капитан!

	– Міне, көрдің бе, – дедім жақыннан мысал табылғанға қарқылдай күліп. – Сенің жасыңдағылар баяғыда генерал болды. Ана дөкей Шулагиннің баласы жиырма үшінде ауданның әкімі боп отыр. Шешесінің бір жерінен басы алтын, арты күміс боп түсе қалды деймісің, ол шикіөкпе? Тіпті алысқа бармай-ақ өз айналаңа қарасаң да біраз нәрсені аңғарарсың. Ал сен ұзағанда майор боп отставкаға шығасың! Өйткені сенің артыңнан бір теуіп аспанға шығаратын құдіретті көкең жоқ; өйткені сен адалсың! Міне, біздің тақсіретіміз, бауырым. Біз осындай қоғам құрдық. Мен осыған күйінемін. Сендер ештеңені көрме, естіме, үндеме дейсіңдер. Қараны – ақ, жаманды – жақсы деп айт дейсіңдер. Қараны ақ дегеннен ақ бола ма, жаманды жақсы дегеннен жақсы боп кете ме?



	Үрейлі мекемеде істейтіндердің беттері сазарып тұратын шығар деп ойлайтынмын, мынаның беті лып-лып қан теуіп қызарып кетті. Өзімдікі жөн деп өңмеңдемей, сөзге тосылып тұнжырап отыр. «Ой, Алла, бұлардың арасында да адам сияқты адамдар бар екен ғой!» деп ішім жылып қалды. Кинолардағы, романдардағы миымызға шапталып қалған классикалық чекист емес, осал тұсың осы-ау деп, орға қарай қақпайлап, алды-артыңды орап құйтырқыланбайды. Іштей өзі де мойындай ма екен, менімен шындап айтысқысы келмейтіндей, тек солай айту керек болған соң айтып отырған сыңайлы:



	– Сөзіңізді жоққа шығармаймын, – деді мәміленің майда дауысымен. – Кем- кетігіміз жетіп-артылады. Әйтсе де қара аспанды жаудыратындай қиямет төніп тұрған жоқ басымызға! Сіз өмірге, ең болмаса, бір сәт неге менің көзіммен қарамайсыз? Өмірде қаншама жақсылық бар!



	– Сенің көзіңмен қарасам, менің көзімнің керегі не? Онда, тіпті, менің өмір сүруімнің қажеті бар ма? Сен – сенше көр, мен – менше көрейін. Өмір сонысымен қызықты да мәнді. Сендер биік-биік кабинеттің мөлдіреген терезесінен ақшаңқан зәулім сарайларды, супермаркеттерді, қызыл-жасыл жарнамаларды көріп: «па, шіркін, өмір қандай ғажап!» деп тамсанасыңдар. Ал мен – өмірдің қара батпағын тізеден кешіп жүрген адаммын. Мен қорлықты, азап пен мазақты көремін. Жарлы мен зарлының көз жасын көремін. Шерлі жүректің өксігін, аһ ұрған ызасын айтсам жазықтымын ба?



	Жігіттің аққұба өңі лып қызарып, іле қуқылданып, ішкі толқынысын жасыра алмай құбылып кетті. Кең ашылған тұнық жанары жұмсақ, ойлы. Әлдебір нүктеге тұнжырай қадалып сәл отырды да:



	– Аға, мен сізді жазғырайын деп келген жоқпын, – деді іштей толқыған қиналысты үнмен. – Бұл қалай деген күмәнмен келіп едім, ол сұрағыма жауап алдым. Сіздікі – әлдекімге деген қыжыл, кек, саяси текетірес емес, азаматтық көзқарас, позиция! Әділдік шегіндегі сынға қиянат болмауға тиіс. Сіз дұрыс түсініңіз, аға. Біздің мекемені жазалаушы, таптап, турап тастайтын қатігез машина деп ұқпаңыз. Мұнда да небір ғазиз азаматтар істеген. Кешегі қиын заманда Әуезов, Сәтбаев тағы басқа асылдарымызды жанан шүберекке түйіп, аман алып қалған солар емес пе. Сізге ағымнан жарылайын, мен де қуғын-сүргін шайқалтқан шаңырақтың ұрпағымын. Атам – оқулық жазған үлкен тарихшы, 37- жылы атылып кеткен. Әке-шешемнің қарсылығына қарамастан осы мекемеде жұмыс істеуге бейіл болдым. Қолымнан келсе, біреуге саям түсе ме деген дәме еді. Кітабыңызды мұқият оқып шықтым. Шынайы тебіреніспен жазылған, басқа заман болса, жұлдызы жарқырап туатын-ақ шығарма. Бірақ қазір кейбір нәрсеге қатысты шындықты айтуға болмайтын боп тұр ғой. Қазақ қоғамының қашаннан бергі соры осы.



	– Ешкім күреспесе, ол сордан ешқашан арыла алмайсың.

	– Сіздің күресіңіз – жалаңдаған қылыштың астына мойныңызды төсеу, аға!

	– Сонда бұта түбінен бойымыз аспай бұғып отыра беруіміз керек пе?

	– Уақыттан озған жекебатырлардың тағдырын білесіз ғой, бұл жайлы сөз таластырмай-ақ қоялық. Мен сізді қауіптен сақтандырғым келеді. Азаматтық позицияңызды танытып, қаламгерлік миссияңызды орындадыңыз. Осының өзі үлкен ерлік. Уақыты келгенде жарияланар. Бұдан ары қолжазбаңызды жұртқа таратуды доғарыңыз. Қанша дана бастырып едіңіз?

	– Елу, – дедім көңілі дұрыс адамға көлеңкелемей.

	– Өзіңізде қаншасы қалды?

	– Оншақты болар.

	– Солардың бәрін маған бересіз. Тәркіленді деп протокол жазамын. Тәртіп солай. Кейбір пікірлеріңіз ұшқары, жаңсақ екенін мойындап, түсініктеме жазыңыз.



	Мен шоршып түстім:



	– Жоқ, мен өз сөзімді қата деп есептемеймін!



	Аға, - деді ол жалынышты үнмен. – Біздің мекеме бірден жазаламайды. Әуелі түсіндіру-үгіт жұмысын жүргізеді, кешірім жасайды. Бұл – бірінші қадам. Сіз осы кеңшілікті пайдаланып қалыңыз. Кезінде Мағжан да, Әуезов те жаздық-жаңылдық деп кешірім сұраған. Ол – тайсақтағандық емес, тактика. Егер Әуезов жалаға ұшырап опат болғанда, «Абай жолы» жазылар ма еді? Ең әуелі амандықты ойлайық, аға!



	Жындыға да жан керек, жалтаруы жоқ жанашыр көңілге иілмесең, табар опаң қайсы? Басым екі бұтымның арасында жіпке ілген асқабақтай салбырап отырып-отырып, алдымдағы ақ парақ пен қаламға қол создым амалсыз.



	– Дұр-е-ес, үрген бір ауызға құм құйдық де! – дедім екі жағы лықа толтырылған парақты жігітке қарай үстелдің бетімен сырғытып жатып. – Бір ауызды қорқытып жабасыңдар, бір ауызды майлап жабасыңдар! Әйтеуір, ебін табуға шеберсіңдер ғой!

	– Сіз қашпасаңыз, «ауыз майлаудан» біз қашпаймыз, – деді жігіт қолындағы көк шимақ қағазды жүгірте шолып шығып.

	– Қалай?

	– Оның жарасы жеңіл. Жауды көбейткенді кім жақсы көреді. Онсыз да оппозицияның айғай – шуы аз емес. Басшылық сіздің райдан қайтуыңызға өте-мөте мүдделі. Ішке тартқысы келеді. Егер қоғамның сара бағытын мадақтап шығарма жазсаңыз, алдыңыздан барлық жол ашылады. Біздің мекеменің ғұзырын білесіз ғой, өз тарапымыздан ықпал етеміз.

	– Сонда не туралы жазуым керек?

	– Тақырып көп қой. Мәселен, қазіргі заманға қатысы жоқ, ескі тарих не алпауыт байлар мен мансапты көкелер туралы жазыңыз. Әрі қауіпсіз, әрі еңбегіңіз еселеп қайтады. Әріптестеріңіздің көбі сөйтіп мұртын майлап жүрген жоқ па?



	Жігіт әкеп тастағаннан кейін таңертеңгі құтты орыныма қайтадан кеп отырдым. Жапырақтары сыбдыр қаққан балапан теректің саясын қолшатардай төбеме төңкеріп алып ойға баттым. Жаңағы капитан ойымнан кетер емес. Өзі маған ұнап қалды. Қалтарыс, қақпаны жоқ көңілінің. Қаһарлы мекеменің ызғарын алға салып ықтырып алуға аяқ баспай, мәмілеге жетелеумен болды. Көп сөзіне мещандық деп мұрын тыржитқаныммен, кейбірі көкейіме қонатындай. «Жасыратыны жоқ, біздегі барлық биіктік бір адамның оймен өлшенеді. Егер жазатайым ол жақсыны жаман деп қалса – жаман, жаманды жақсы деп қалса жақсы болады. Бітті, өзгермейтін аксиома. Біздің сорымыз – сол!» деген жоқ па?. Ып-рас. Билікке табынудың ең Құдай атқан жабайы, феодалдық тәсіліне көштік. Оны жарылқаушы дәрежесіне көтеріп, жалбарынатын болдық. Қарынымыз бір тойса да соны дәріптейміз, егін жақсы шықса да соның арқасы дейміз... Жарамсақтық технологиясының көркейіп жетілгені сонша, ғажайып өнер дәрежесіне жетті. Алаяқ- пысықайлар қиыннан қисын тауып, сәруардың сөзін жазатын, аузына сөз салатын суплерлер арқылы өз атын дуалы ауызға бір іліктірсе – бітті, жұлдызы жарқырады дей бер. Ертең-ақ оның шимай-шатпағы мәртебелі сыйлық алады, жаппай насихатталады, халық қазынасына айналады. Міне, қазіргі құндылықтарымыздың сиқы... Капитан бәрін біліп отыр. Айтқаны – ақылға қонатын жанашырлық. Қазіргі сәттегі тұйықтан шығар жалғыз жол сол ғана. Осы уақытқа дейін алты роман жаздым. Тұтас цикл. Бір дәуірдің соқталы кезеңдерін қамтыған ауқымды палитра. Былай қарасаң, жә деген жазушы кеудесін қағып қалай мақтанам десе де тақиясына тар келмейтін еңбек. Бірақ мен не барқадар таптым? Кітап болған соң ана «Абай жолы», «Қан мен тер», «Аласапыран», «АЗиЯ» ... сияқты даңққа бөлену керек қой. Ал мен бес-алты адамның сыбырлап айтқан мадағынан басқа не естідім? Газет- журнал, баспа біткен маңына жуытпайды, пәлесінен аулақ деп ат-тонын ала қашады қарамды көрген жерден. «Осы жынды не жазады екен» деп кейбір Құдайға қарағандар оқып шығып, оңашада қолымды қысқанмен, ашық жерде ажарланып ештеңе айта алмай тайсақтайды. Оқымағандарға – мазақпын, «басына кірпіш түсіп, жазушы боп кетіпті» деген атағым бар, жүріс- тұрысыма, үсті-басыма, қалың-қалың папкаларды тордорбаға салып ап арқалап жүрген дәруіш қалпыма қарап күледі, асып кеткенде мүсіркейді. Осы менікі, шынында, не азап? Ешбір жер баспаса, ешкім оқымаса, әншейін іштегі шерді тарқаттым деп өз көңілімді бірлеу үшін жазамын ба? Ермек санап, хоббимен айналысатындай тіршілікке алаңсыз, көк қағазды сытырлатып темір сандыққа сықаған қазіргінің байы не еріккен пенсионер емеспін. Бала-шағаны асырау керек. Үш баламен бірге төртінші бала боп қашанғы әйелдің мойнында екі аяғым салаңдап масыл боп отырмақпын. Егіз ұл мен қызым есейіп қалды, сегізіншіде оқып жүр. Құрбы-құрдастары сияқты жылтырап киінгісі келеді. Осы байдың балалары деген сор болды, көздеріне нешетүрліні көрсетіп қызқтырады. Біздердің жауырды жаба тоқып, шықпа, жаным, шықпамен жүргенімізді қайдан білсін, солардың ішкенін ішіп, істегенін істесем дейді; ноутбук, айфон, смартфон... дей ме, түсімізге кірмейтін бірдеңелерді айтып күнде қыңқылдайды. Әйелім байқұс сіңірі созылып тірліктің қиралаңдаған қисық арбасын жалғыз өзі тартып келеді. Менің сиқым мынау. Септесудің орнына, «Маркес болам!» деп қайдағы бір қиялдың жетегінде әкаку-сәкакумен жүрмін далбасалап. Қойныңда жатқан соң қадыры болмайды екен ғой қатын бейшараның. Әйтпесе Жәния қандай қыз еді кезінде. Айқабақ, сопақша жүз, шарасы кең қос жанары құралайдың көзіндей мөлтілдеген аққұбаның ажарлысы болатын. Әдетте беті жылтыраған қыздардың көбі қылтың-сылтыңға бейім ұшқалақ не өз бағасын білген сайын сызданған паң, кербез болып келеді ғой. Бұл ондай мінезден ада. Тәрбие көрген тектілігі шығар, орнымен күліп, жөнімен сөйлейтін такаббар, биязы. Жәнияны көргенге дейін «қатын алсам, тек орыстан алам!» деп өзіме-өзім серт беріп, шешімімді іштей шегелеп қойғанмын. Ол бір албырт сезімге жаңа бой алдырып, қызылды-жасылды әлемнің құшағында лапылдап жанған бозбала кезде көкіректе көктеген арман еді ғой.





Наташа




	Зерен көлінің бір қолтығында өз тірлігімен оңаша бұйығып жатқан балықшы ауылда туып-өстім. Жырақтағы шулы қала, үлкен өмірдің қызық-шыжығы –

	әлі сыртқа аттап шыға қоймаған біз сияқты балалар үшін қиял жетпес ертегі. Ауылда шыли қазақ тұрамыз. Қазақ болғанда да қап-қара қазақтың өзіміз һәм бәріміздің көзіміз қысық, айнала ақшағыл құм, жалтыраған көл, шақырайған күн, боран мен желде үнемі сығырайып жүрген соң көзіміз қысық болмай қайтеді, маңдайымызға құдай-тағала ботаның көзін жапсырып берсе де жыпылықтай-жыпылықтай жарты жыл өтпестен жыртиып шыға келмесіне кім кепіл. Қаралығымызға негрдің өзі ұялғандай, қараңғы түнде бір- бірімізбен соқтығысып қалмас үшін үстімізге ақ көйлек, ақ шалбар сияқты ақшыл бірдеңе киіп аламыз; езуімізге темекі қыстырып, "светофорымызды" жылтыңдатып жүреміз, әйтпесе мастар айдаған машинадай "жабария" болмасымызға кім кепіл.



	Жұрт кейде пыш-пыштап Әлиакпаровтар, Жылқыбаевтар мен Сұңғатовтардың түбі орыс, кержактан шыққан деседі. Сонау есте жоқ ескі заманда промысель ашып, Ертіспен кеме жүргізіп, сауданың базарын қыздырып осында тұрақтап қалған-мыс. Олардың қай жері орыс екенін Құдай білсін. Орыс екенін өзге түгілі өздері де білмейтін шығар. Баяғыда қотыр сиырдай біреуге сүйкенбесе жүре алмайтын жұғымсыз Сейіт әлденеге ерегесіп Сұңғатов Бекішті «әй, әкеңнің аузы... орыс!» деп боқтағанда, Бекіштің тулағанын көрсең, екі көзі қанталап: «не оттап тұрсың-ей, шешеңнің!.. Өзің – орыссың!» деп, аузынан бір пергенде, Сейіттің сегіз тісі бір-ақ саудырап түскен. Иә, мұндағылар кім болса да бес жылдан кейін бір- біріне ұқсап кетеді. Өйткені бәріміз – күн мен желдің, теңіздің балаларымыз. Айдын бетінде шүпір-шүпір қалықтаған өңкей қара домалақ бастарға не шулап кеп ақ құмның үстіне аунай-аунай кеткен кіл қақпыш қараларға назар тіктеген сырт көз: «мыналардың бәрінің әкесі бір ме, әлде бір шешеден туған ба?» деп таңданары сөзсіз.



	Тұрмысымыз да біркелкі, қарабайыр. Белуарынан құмға көмілген тоқал тамдарға дейін бірдей. Мектеп, медпункт, балық заводы директорының үйі сияқты қадау-қадау төрт-бес ақ, көк шатырлар бөгенайы бөлектеніп анандайдан қоқырайғаны болмаса, қалғаны түгелдей жайдақ төбе. Күзге қарай төбесіндегі үрпиген алабота, изенді жұлып, сары балшықпен жылмитып сылап тастаймыз. Әр үйден шикі балықтың қоңырсыған иісі қолқа атып мүңкіп тұрады. Әлбетте, ет үйреніп кеткен соң оны әншейінде сезе бермейміз. Тек жазда бір-екі апта қырға барып пішен шауып, ермен мен көкмияның бұрқыраған иісінен көкірегің сыңғырлап оралғанда, қоқыстың ішіне кіріп кеткендей, өз үйіңнен өзің безіп кеткің келеді. Сонда да туып- өскен ауылыңа не жетсін, қимайсың, жүрегіңе ыстық, жаннат бағың! Балықтың иісі де кейде жұпар сияқты. Баяғыда басқа жаққа байға шыққан бір апамыз: «Балықтың бал татыған сорпасын ішпейтін қайран басым, қойдың құйқа сасыған сорпасын ішіп қор болдым-ау!» деп жылапты ғой... Тазалық, мәдениетіміздің «жетілгені» сонша, елдің бәрі бір-бірімен бәсекелескендей жарысып күл, көң-қоқырын күрежолдың ортасына төгеді. Жел соғып не қалаға балық таситын репрежаторлар көшеден ышқынтып өткенде, ала шаң, айналып ұшқан қағаз-қоқыс, жүн-жұрқадан аспан көрінбей кетеді. Бүкіл ауылдың ауласынан көгеріп тұрған сүйем қарыс шыбық таппайсың, картоп, капуста дегенді атай көрмеңіз, тұп-тұлдыр, қу тақыр. Бұған қарап біздің ауылдың адамдарының ішіне жеміс-жидек жақпайды екен деп ойлап қалмаңыз. Малды ауылға көмекке барғанда ақырдағы сәбізді күйекке ұстаған қошқармен таласып күтірлеткенімізді көрсең!



	Аулымызда бір орыс болмаса да шетімізден орысшаға "ағып" тұрмыз, әсіресе боқтық сөзге келгенде. Һәм біздің орысшамыздың сорты бөлек, елдікінен бөгәнайы өзгеше. Осы ауылдағы "Рыбнадзордың" жалғыз "ГАЗ – 53"-ін гүжілдетіп айдайтын Тоқтарғали орысшаға судайдың бірі болатын. Бір жолы аудан басына барып, көшемен ағызып келе жатса, милиция алатаяғын шошайтып алдына тұра қалады. "Чаво, братан?" дейді Тоқаң терезеден басын қылтитып. "Стоп сигналың жанбайды ғой?" "Неге жанбайды екен? – Түртіншектеп біраз отырғаннан кейін, – Ол не нәрсе, әкіри?" дейді. "Тормозды бассаңшы-ей, тормоз неме!" "Ой, құдай-ай, – депті сонда Тоқаң ыржиып. – Жопышный свет демейсің бе, стоп-мыстоп деп мазганы майыстырмай!"



	Біз еңкейіп жерге түйір дән екпегенмен, Хақ-тағала жаратқан пәндасын несібесіз қалдырмайды екен ғой. Сонау зираттың желкесіндегі жалпақ жонға жыл сайын бір қора корей келіп бау-бақша салады. Құдай-ау, неткен өнерлі жұрт десеңші, көлден насоспен су тартып, сусыған тақыр құмның бетін кілемдей құлпыртып жібереді. Тақта-тақта боп көктеп тұрған картоп, пияз, қауын-қарбызды көрген көз қуанады. Көктемнен қара күзге дейін қыбыр- қыбыр тыным жоқ. Күй талғамайды, жарқабақтан үңгір қазып, сонда жатады.



	Біздің ауылдың кәрісі – коммунист, жасы комсомол болса да, көпшілігі ұрлық қылудан қымсынбайды. Оны өздерінше бір кәсіп көреді, күнкөрістің тәсілі санайды. Пияз түйіндеп, әңгелек пен қарбыз жеуге жарады-ау дегенше, біздің ауылдан ұйқы қашты дей бер. Бақшашы бейшараларды жеті түнде ұлардай шулатып, жау тигендей жайпап кетеді.



	Жалпы, біздің ауылдағы жігіттіктің, мәрттіктің өлшемі бөлек. Арақ ішпесең, төбелеспесең – жігіт емессің, есепке алынбас әлжуаз сорлысың. Сипама қырлы стаканды қағып салсаң – еркек болғаның, ал бір бөтелкені бір өзің аузынан бір-ақ төңкерсең – аңызсың, әлем чемпионы болғанмен бірдей мәртебе, ертеңінде бүкіл ауылдың боқмұрындары «шіркін-ай, біз қашан осындай болар екенбіз» деп сыртыңнан тамсана қарайды. Сондықтан нағыз жігіт болғысы келетіндердің ішпейтіні, төбелеспейтіні жоқ. Шетінен алқаш, бұзақы. «Ойбай «Қызыл Тудың» қояншықтары ма, Құдай сақтасын!» деп айдаладағы жұрттың қарадай аза бойы қаза тұратын. Екінің бірі – төбелесіп, ұрлық қылып, қыз зорлап... сотталғандар. Сонысын өздері Оксфорттан оқып келгендей мақтан, дәреже көреді. Екі жігіт сөйлесе қалса: «Сенікі УК-жүз сексен екі де төрт пе?» «Жоқ-ей, жетпіс бір де сегіз!» «Оһо, кереметсің ғой-ей!.. Әкелші бесті. Менікі жүз он жеті!..» деп, университет бітірдім деген кісіше мақтанышпен жайбырақат жөн сұрасып тұрғаны.



	Ақаңмен ауызданып алғаш рет мас боп үйге тәлтіректеп келгенім әлі есімде. Бірінші Майдың парады болатын, жер лайсаң, қар аралас жаңбыр ұрып тұрды. Әкейдің сәждеге әлі бас қоймаған кезі, сүрініп-жығылып соңымнан ол да жеткен. Жұбымыз жарасып төрдегі текемет үстінде қосыла

	«музыкалатып» сұлап-сұлап жатырмыз. Мұндайды көре-көре көзі шыққан апам байқұс ұрысқан жоқ. Таңертең жез легенге басымды тығып күшеніп, запыран лоқсып жатқанда:



	– Ий, сорлы, әкеңнің сиқы анау, содан асып қайда барам дейсің! – деді кейісті болса да менің ендігі тағдырыма көндіккен дауыспен. Сондықтан болар бажылдап, арақтың жеті атасын қарғап-сілеп, ақыл айтып әуре болған жоқ.

	«Е, алқаш біреу еді, енді екеу болдыңдар ғой!» дегендей жүдеп, үнсіз күрсінді де қойды. Тек күнде кешке қарай көшеге шығарымда, «бәрібір ішесің ғой, ішкізбей қоймайды ғой» дегендей, сепаратордан жаңа шыққан жылымшы қаймақтан кәсеге толтырып құйып қолыма ұстатады:



	– Мә, ішіп ал. Ішегің майланады. Арақты сіңірмейді, мас болмайсың. Мен:

	– Іше алмаймын, жүрегім айниды! – десем,

	– Өй, әдірем қал. Арақтан айнымаған жүрегінің қаймақтан айнуын, іш, кәне!

	– деп кәсені тауысқанша дігірлеп алдымда тұрып алады.



	Мәдениеттің аяғы жетпей қырқылып, бір қиырда өз буына өзі пісіп бұйығып жатқан жабайы ауыл. Спорт зал, би алаңы дегендер біздің түсінігімізде жоқ. Анда-санда автоклуб бір соғып аудандық халық өнерпаздары концерт қойып кетеді. Беттерін бояп алған әртіс қыздарға біздің жігіттер бірден «ғашық» боп қалып, төбелес шығарып, аяғы дыр-думен бітетін. Концерттің өзі емес, сол күнгі болған төбелестің қызығы көпке дейін жыр болып ауызда жүретін. Апта сайын ескі клубта Мұсағали алқаш кино көрсетеді. Оның өзін де қырық үзіп, басын аяғына, аяғын ортасына шатастырып жібереді. Өлген кісі тіріліп кетіп, жаңа ғана әскерде жүрген жігіт қайтадан пионер болып қалады. «Апам да аң-таң, өзім де аң-таң» дегеннің нағыз кері, онсыз да орысшаны шала ежіктеп шайқалып отырған миымыз одан әрмен атала боп кетеді. Жанымыз сусындайтын мәдениеттің жалғыз кәусар бұлағы осы ғана. «Қалада телевизор деген бар екен, үйде отырып нешетүрлі кереметті көреді екенсің» деп атын естігеніміз болмаса, бетін көрген емеспіз. Ермек жоқ, іш пысады. Еріккеннен ішің ұлып, айға қарап есінейсің. Жоқ қызықты қолдан жасап, жабайының дарақы қылығымен өзімізді алдарқатқанға мәзбіз. Біз сияқты лақ текеден бастап, әскерден келген қу мүйіз сасық текелерге дейін түнді таңға ұрып көшеде саусылдап жүргендері. Езулерінде темекі жылтылдап, желкелері күжірейген үйір-үйір қара шоғыр, түйілген бұлттай найзағай ойнатып қалай шарт та шұрт соқтығысары белгісіз. Бас жарылып, тұмсық бұзылатын қан майданға әзір араласа қоймасақ та желкілдеген жас өркен біздің де өз қызығымыз жетіп-артылады. Түн болса бұқпантайлап, жаңа үйленген жас жұбайлардың, бойжеткен қызы бар үйлердің терезесін сығалаймыз. Біздің телевизорымыз да, киномыз да түнгі терезелер. Перденің оймақтай саңлауынан ұры көздеріміз сумаңдап, бейғам жандардың түнгі құпиясын тінткілейді.



	Екі құлағы төбесінде тікірейіп, өсек қайдан шығады деп елеңдеп отырған аядай ауыл, аяқастынан Құдайы беріп, дүрлікті де қалды. Балықшы Мұхсинның Қасымбегі итарқасы- қияннан орыстан қатын алып келе жатқан көрінеді. Қасымбек ұрыншақ, бұзақы жігіт еді. Әскерде чешендермен төбелесіп, екі жылға сотталып кетті деп еститінбіз. Әкесі Иркутскі жаққа екі- үш рет артынып-тартынып барып келген. Сол Қасекең енді міне, айды аспанға бір-ақ шығарып, «Встречайте. Еду невестой Наташой!» деп телеграмма соғыпты. Екі жыл солдатта, екі жыл "ана" жақта жүріп, шын орысшаға судай боп алған-ау, сірә, бір қатасыз орысша жазыпты дейді. Жаман балықшының баласының орыстан қатын алғаны біздің ауыл үшін Гагариннің космосқа ұшқанынан әстә бір де кес емес еді, «Оһ-һо!» деп аузы тесік шелектің түбіндей аңқимаған адам болмаған шығар. Пошташы келіншек бетін шымшып бұл хабарды дүкеншіге сыбырлапты. Дүкенші, дүкенге келіп: «Әй, қатын, не жаңалық бар-ей, өсек-аяң естімей ішіміз жарылып өлетін болдық қой!» деп қос мықынын таянған қайқы ерін Дәмешке айтады. Дәмештің құлағына тиді дегенше, қалың қаудың жел жағына қызыл шоқты лақтыра салғаның артық – сол күні-ақ дауыл ұйтқып, ауыл дүр ете түседі. Ел ентігін баса алмай «апыр-айлап» аһылап-үһілеп жатқанда, Қасымбектің өзі де жетті қаладан таксимен сылаңдатып. Бұл енді көз көріп, құлақ естімеген керемет. Қаз-үйрек, қасқалдақ қана базарлаған жұпыны көлдің айдынына күндердің күнінде ғайыптың құдіретімен жалғыз аққу қанатымен су сыза сыңысп кеп қона қалса қандай болар еді? Бұл да дәп сондай салтанат. Қара-қожыр ауыл бір-ақ сәтте сәні кіріп, жайнады да кетті. Кеу-кеу әңгіме өрттей қаулап, желпінді де қалды. «Көтек, орыс келін бәрімен сүйісіп амандасады екен. Қайынатасын шап беріп, мойынын бұрап тұрып аузынан сүйген екен, байқұстың басы қисайып қалыпты!..» деп гуілдесті.



	Екі күннен кейін Мұхсин шашылып-шабылып той жасады дүрілдетіп. Қайтсын байқұс, қуанғаны ғой, той үстінде: «О, Құдайым, баламыз орыстан қатын алып, біз де адам қатарына қосылдық-ау!» деп еңкілдеп жылапты дейді тойға барғандар. Ал Мұхсинның пұшық қара қатынының мұрыны мүлдем саңырайып аспанға қарап қалды. «Біздің әлгі келін ше... Нәтәшә... бізбен бірге дастарханға отырмайды. Күйеуі екеуі шайды бөлек ішеді, сәлі дей ме, бірдеңелерін жейді! Біз сияқты ауылдың жаман шал-кемпірін қайтсін, үсті-басымыздан иіс-қоңыс шығады дейтін шығар!» деп мақтанатын көрінеді.



	Шешеміз марқұм: «Адырам қал, жетіскен екенсің, пішту!» деп сылп еткізіп ерінін шығарып отыратын... Бұл ауылда не көп, әпенді көп. Соның бірі – осы Мұхсин шал. Қара шаруаның шаңын аспанға шығаратын қажымас қаражон болғанмен, нәті жұмсақ, баладай аңқаулығы бар адам. Оның кейбір қылығын жұрт осы күнге дейін күлкі ғып айтып жүреді. Ол кезде біздің ауыл бір-бірін "соғым басына" шақырып, қыс бойы күнде думан боп жататын. Шырмауық қосып қол ашытқан сыраны кіндігінен шаптырып әр үйдің босағасында бір- бір күржиген ағаш бөшке тұрады. Әйдә, сен іш – мен іш. Қызып алған құрдастары Мұхсинды қылжақ қылуға көшеді.



	– Әй, Мұқасы, осы сен қатыныңды сабап көрдің бе? – дейді біреуі.

	– Е, неге сабамайды екем... әкесін танытам!

	– Қой, ей!

	– Пыт, сабамай қалсын! – дейді пұшық қара қатын ерінін шығарып. – Шоршып жатқан сазанды "өзің сойшы, қаннан қорқам" дейтін шіріктің қатын сабаған не теңі!

	– Ойбай-ау, мына қатын өлтірді ғой, қалай шыдап тұрсың-ей? Біз мұндайда бір-ақ ұрамыз аузынан қара қанын ағызып!



	Мұхсин да бойында қаны бар еркек емес пе, орнынан ұшып тұрады. "Е, бәсе!" деп айналадағылар кеу-кеулей түседі.



	– Әй, нәлет-ай, сен-ақ өлтірдің-ау күйдіріп! – Мұхсин дастархан шетінен кәмпит алып, кәмпит болғанда да ең кішкенесі – "Иристі" алып, әйеліне жіберіп қалады. Бетіне, басқалай ауыратын жеріне емес, әрине, етегіне қарай лақтырады. – Мә саған! Алдың ба, бәлем, сыбағаңды. Сол керек өзіңе! – деп айызы қанып мәз болыпты...



	Иә, Наташа мақтаса мақтағандай еді-ау! Бұрын бізге сұлу боп көрінетін қыз-келіншектердің бәрі енді көз тоқтатуға тұрмай қалды, өң-бояуы өшіп, бірден сұрықсыз боп шыға келді. «Алла-ау, біздің ауылдың қыздары қандай кейіпсіз! – деймін ішімнен. – бұрын салыстыратын ешкім болмаған соң байқамайды екенбіз ғой!» Әне, періште деп Наташаны айт! Аппақ-ау, аппақ. Біздің ауылдың қары да ондай аппақ емес, аққудың ақтығы да оның жанында түк емес. Жұмыр мойын, талпынған төсі блузканың кең ойығынан жартылай төңкеріліп, бар тәттісімен көтеріліп-басылғанда, сен де өз-өзіңнен ентіге түсесің. Әсіресе түп-түзу, жуан балтырын айтсаңшы. Біздің қыздардың көйлегінің етегіндей қылтадан төмен салбырап, қисық аяқтарының жартысын жасырып тұрмай, қарасанға кере қарыс өрлеп барып тоқтаған шолақ юбка онсыз да сұлу сирақты сирақ емес, қанша қарасаң көзің тоймай сүйсіне беретін суретке айналдырып жібереді. Сылаңдап сыртқа шыға қалса, көз біткеннің бәрі соған телміреді, ауыз біткеннің бәрі соны әңгіме қылады. Жас жұбайлардың көшеде жүргенінің өзі бір сән. Көшпелі көрме кетіп бара жатқандай, жанай өткендер жалт қарап, жамырай үңіледі. Әй, Қасымбек ит те залым ғой, «кеше ғана кісі ғұрлы көрмеуші едіңдер, ә, бәлем, қандай екен!» деп, жаман ауылды жынды қылғысы келгендей, күніне бір рет келіншегін ертіп, жалғыз көшенің бас-аяғын айналып шығады. Жәй жүрмейді, үлбіреген аққудай келіншектің үзілген аш белінен бір қолымен орай құшақтап алады, екеуі бір-біріне бастарын түйістіріп, әлденеге мәз болып бара жатады, ол аздай, анда-санда тоқтай қалып ауыздарымен шөп-шөп сүйісетіндерін қайтерсің. Ондайда «Алла-ай, мына Қасымбекте де арман бар ма екен!» деп, дәрменсіз күйіктен жылап жібергің келеді. Наташаның жайшылықтағы жүргендегі ақша жүзі, иығына төгілген жирен шашы, аппақ балтырына меңдуана жегендей болатын бейбақ басымыз оның көл жағасына келіп, елмен бірге шомылғанын көргенде, әй, ішті өртеген күйіктен өлмесек те өліп барып қайтқан шығармыз. Әдетте ауылдың қыз-келіншектері анандай жерде өздері оңашаланып тіз киімдерімен күм беріп, кейбір тым ұяттылары көйлекшең шомылатын. Соның өзінде біреу қарап тұр ма дегендей жан- жақтарына жалтақтап ұялып бітеді. Наташа олардың тобына қосылған жоқ. Біздің аппақ жеңешеміз сусыған құмды күміс қасықтай әдемі аяқтарымен сүйкей көсіп, жанарындағы жалт-жұлт еткен жаһұт күлкісін оңды-солды шашып, жайраң қағып келді де, үстіндегі киімін жүре шешіп, құм үстіне лақтыра салды. «Кәне, қарап алыңдаршы, көгенкөз қайындарым» дегендей, төсі мен ұятты жерін жасырған екі елі лыпасымен керіліп-созылып сәл тұрды да, сүп-сүйрік аппақ денесі сазанның бауырындай жарқ етіп, жарқабақтан тереңге секірді де кетті. Бізде ес жоқ, екі көзімізбен тесіп, телміріп өліп барамыз. Етпеттеген күйі ыстық құмды құшағымызға қыса түсіп, орнымыздан тұра алмай қалдық. Әрқайсымыз қиялымызбен бір-бір Наташаны құшып жатқандай едік.



	Бір күнінен бір күні аумайтын, бірінің аузын бірі баққаннан басқа ермегі жоқ, төбесінен торғай ұшып өтсе де жарты күн жыр қылып малтасын езетін мешел ауыл Наташа келгелі бері екі езуі ырсиып тіптен жырғап қалды. Наташаның жүріс-тұрысы, күлкісі, қылығы... бітпейтін бір жыр. Кейбір қырттар Наташаның қалтасына құлағын салып қойғандай, үйіндегі күбірін, төсектегі сыбырына дейін бәрін естіп-біліп отырады.



	– Наташа «шорту, сазанның сорпасынан мезі боп біттім, шіркін, шпик-ай, салыны сағындым» деп, қаладан шошқаның сүрленген сүбесін алдыртып жейді екен! Буаз қатындар жерік болғанда со секілді тамаққа әуес дейді ғой.

	– Тіфу, язви, шошқаның майын жеген аузынан Қасымбек қалай сүйеді екен! – дейді екінші қырт жерге түкіріп. Жерге түкірсе де «шіркін-ай, шошқаның майы түгіл боғын жесе де сол ауыздан бір сүйер ме едім!» деген арман тұрады көзінде мөлтілдеп.



	Әдеттегідей түнгі жортуылдың бірінде «телевизор» көрмек боп Мұстафа екеуміз Қасымбектің үйін торуылдадық. Тапал тамның сығырайған жалғыз көзінен шаршыланып әлсіз жарық өлеусірейді. Бұқпантайлап барып терезеге бетімізді жапсырдық. Жарма перденің жабығындағы пышақ жүзіндей сызаттанған саңлау жарқ еткізіп сиқырлы суретті көзімізге тоса қойды. Наташа үлкен корытоның ішінде жүрелеп жуынып отыр екен. Қасында Қасымбек жез құманмен су құйып тұр. Ол да жалаңаш. Наташа мойнын, шашын жуып қолдарын жоғары созған сайын қос анары көкке талпынып, төңкерілген бөксесі қайқая түседі. Ес-ақылдан айрылып, қимылсыз қаттық та қалдық. Өрге қарай жүгірген адамдай арсы-күрсі ентіккен Мұстафаның ыстық демі желкемді тесіп барады. Бірақ «сериалды» ары қарай тамашалауға мұрсат болмады. Кенет сыртқы есік ойбайлай ашылып, әлдекім қақырынып- түкірініп, аяғын сырп-сырп сүйретіп басып шығып келе жатты. Үстіндегі көйлек-дамбалы ағараңдап, аруақтай ербиген Мұхсин екен. Жалма-жан бүкеңдеп зыта жөнелдік. Корыто ішінде аққудай сылаңдаған һүр жалаңаш Наташаны жанарыма шаптап бірге ала қаштым. Мұстафа екеуміз былай шыққаннан кейін де көпке дейін үндемедік. Әркім өз ойымен арпалысып алабұртып келеді. Мұстафа мұрынымен маңқылдап сөйлейтін, салпы ауыз, ұзын сары еді. Бірдемнен соң танауы пысылдап:



	– Әкең... біздің ауылдың қыздарының бәрі қандай жаман еді-ей! – деді. Екеуміз – парталаспыз, менен жасырар сыры жоқ. Биыл жетінші класта оқитын оқу озаты Ажар деген қызға ғашық боп, өлең жазған. Дауысы дірілдеп, қоңқақ танауының ұшы тершіп онысын маған оңашада оқып берген.

	– Ажар да жаман ба? – дедім бетіне мысқылдай қарап.

	– Әй, қойшы! – деді қолын сілтеп. – Мынадан кейін ешкімге қарағым келмейді!..



	Екеуміз де ай нұры ұйыған құмдақ жағалауда тәтті елеске тұншығып қиялдап келеміз. Ішіміз алау-жалау. Үндемесек те бұқпантайлаған ойымыздың бөгенайы бір. «Шіркін, тезірек ержетіп, Наташадай перизатты құшатын күн қашан туар екен!» Сол түні жүрегімізде көктеген бала арман өзімізбен бірге ержетіп есейе берді.



	Содан бері жастық базарындағы арманды түстерімде ылғи да Наташаны көремін. Қол ұстасып жүремін, өбісеміз, аймаласамыз... Кейін танысқан, қыдырған қыздарымның бойынан Наташамен әлдебір ұқсастық іздеймін. Көзі, еріні, бөксесі... Әйтеуір қалайда бір жері ұқсап тұруы керек, әйтпесе ондай қыз мені тартпайтын.



	Мұстафа мектеп бітірген жылы оқуға түсе алмай әскерге кеткен. Кейін орыс қызына үйленіп, Кривой-Рогта қалып қойды деп естігенмін. Мен де арманыма адал болып, студент кезімде ылғи орыс, неміс қыздарымен серілік құрдым. Тіпті, біріне болмаса біріне үйленем ғой деген нық сенім де болып еді. Ойламаған жерден Жәнияға ұшырастым да, бала күннен жетелеген жалт- жұлт қиялдың аяғы аспаннан келді. Әуейі боп жүрген қыздарым да, баяғы Наташаның көзден кетпес елесі де оның жанында өң-бояуынан айрылып әдірем қалды. Қыздың періштесі осы шығар. Жалғыз-ақ міні – мінез-құлқы орысшалау. Жо-жоқ, оның несі мін? Өмір бойы орыс алсам деп өліп-өштім емес пе. Құдай тілеуімді берді деген осы. Қаны – қазақ, жаны – орыс. «Два в одном» деген сияқты. Кейде екі қатын алып өзімді ұтысқа шыққандай сезінем: «Ит болса да қазақ ал» деп қақсайтын әке-шешемнің де тілегін орындадым, «шіркін, орыс-ай» деп өзеурейтін өз арманыма да жеткендеймін.



	Жәнияның мінезі тік. Төбеден ұрғандай дүңк еткізіп ойындағысын төтесінен қойып қалады. Әуелгіде сөзімізді әбден пісіріп, әне-міне той жасаймыз деп жүргенде, осы мінезі қалай болар екен деген қауіппен, үй-ішінің жағдайын шет-жағалап ескертіп:



	– Әке-шешем ескілікті, кәрі кісілер. Әйтеуір соларға жақсаң болды, маған бәрібір! – дегем. Жәния жалт қарап, шарт ете түсті:

	– Қатынды әке-шешең ала ма, әлде сен аласың ба?

	– Жо-жоқ, сен түсінбей қалдың, – дедім сасқалақтап. – Әкей діндар, молла, намаз оқиды. Жүріс-тұрысыңнан оғаш бірдеңе көрсе, жақтырмай қала ма дегенім ғой.

	– Кешегі алкаштардың бәрі енді бауыры ауырған соң намаз оқып, елге ақыл айтады. Нечего притворяться! – деді қолын сілтеп. Міне, Жәнияның тұрған бойы осы. Наташалардан несі кем? Айтпақшы, осыдан төрт жыл бұрын әкемнің басына құран оқығалы ауылға барғанда Наташаны көргем. Мұхсинның белуарынан құм басқан ескі қорасының жанында қарыны іркілдеген бір қайыс-қара қатын бір қора қаз-үйректі алдына салып, «гули- гули», «ути-ути» деп жалаңаяқ ыстық құмда көстеңдеп жүр екен.



	– О, қалалық қаратаяқ қайным, ат-көлік аман ба? – деп құшақтай алғанда, әзер шырамыттым. Баяғы сән мен шырайдан жұқана жоқ. Ауылдағы сампылдап сөйлеген көп қара қатынның бірі болыпты да қалыпты. Шағыл құм, шақырайған күнге сығалап қарай-қарай көзі сығырайған, күн күйдіріп, жел жалаған беті қап-қара, еріні жалақ. Бір кезде арман болған әдемі Наташаны жоғалтып алғаныма өкініп тұрмын. Желбезегінен тізіп қатар-қатар балық іліп қойған қамыс лапастың астынан біреу таяғының ұшымен жерді түрткілеп шығып келе жатты.

	– Сенбісің-ей? Өй, танауыңды ұрайын... – Қасымбек екен. Ұзын бойы еңкіш тартқан. Суқараңғы екі көзі тесірейіп аспанға қарайды. Бауырына қатты қысып, арқамнан қақты.

	– Ағаңның халі осы. Бәлкім Құдай-екем қартайғанда кемпірдің түрін көрмей-ақ қойсын деген шығар! – Әйеліне қарай жымиып иек қақты.

	– Ә, түрімізге не бопты? – деді бұртиғандай назданып. – Қазаққа қатын болған соң қазақтың қатыны болмай қайтеміз. Немерелерің мен қаз-үйрек баққызып тоздырып қойған өзіңсің. Қалаға бір барып сыланып-сипанып келейінші, қайындарымның көздері қалай жайнар екен!..

	– Па, шіркін, мықтымын де. Болды, бәдіктенбей, қонақты үйге баста!



	Орынымен әзілдеп, бір-бірімен жарасқан ауылдың байсалды қарияларына айнала бастапты. «Аруақ аттағандай босағадан қайтпа. Шай ауыз ти!» деп екеуі екі жақтан жік-жаппар. Едел-жедел туған Антон, Сергей дейтін екі ұлы бар еді. Антон – Әнуар, Сергей – Серік болыпты. Екеуі де қазақтан келін түсірген. Әнуар жекешелендіру кезінде тоз-тозы шыға бастаған балық заводын сатып алып, шырғасын шығармай қазір бір ауылды асырап отырған көрінеді.



	– Мына жаман жеңгеңнің жатыры асыл екен, балалар осыған тартып пысық болды! – деп Қасымбек шай құйып отырған әйелін бүйірінен түртіп қойды...





Мен қалай семірдім




	Иә, қырық қыздың ішінде көзі жаудырап таңда туған шолпандай жарқырайтын қайран Жәнияны қазір көрсең ғой. Менің қай жеріме қызығып, қай сиқырыма арбалды екен бейшара? Басқа біреуге жолыққанда, бағы жанып, маңдайы айдай жарқырап жүрер ме еді, бәлки? Міне, енді қырыққа жетпей ақ жүзін әжім айғыздаған. Кезінде студенттер спартакиадасында көркем гимнастикадан қала чемпионы болған күміс қасықтай мүсіні сонау қырқыншы жылдардағы кинодан көрсететін колхоздың мойынтұрықтан тұралаған өгізіндей арса-арса, тарамысына ілініп, қу сүйегі саудырап тұр. Күн қақтап, жел қаққан беті-қолы қарайып жарылып кеткен. Тек баяғының жұқанасындай боп тостағандай қара көзі қалған, оның өзі де мөлтілдеген мұң сияқты, айықпас бұлттай торлап тұңғиығына қажытқан ит тірліктің көлеңкесі шөгіпті. Ол жүдемегенде кім жүдейді? Бір үйлі жанды асыраймын деп қу жанында тыным жоқ. Ала дорба арқалап, милициядан қашып жүріп әр бұрышта тығылып сауда жасайды. Саудасы – шекілдеуік, темекі, сағыз сияқты бәкін-шүкін сату. Милиция мен рэкеттің тырнағына ілікпей қара кешке дейін тұрып, қара нандық қара бақыр қолына түссе, әкесі алдына қоралы мал салғандай байып, мәз боп келеді. Қанша қиналса да, обалы нешік, осы күнге дейін маған «сен де бір мойынға мінген масыл болдың-ау» деп қабақ шытып көрген емес. Науқас деп аяп, отқа да, суға да өзі жүгіреді қалбалақтап.



	Ол үндемейді. Үндемегенмен көңіліндегі көп наланы көзінен оқимын. Біреудің ішіндегісін хұсни хаттай оқи қоятын менің сиқырлы сайтаным бар. Мұң кіреукелеп тұңғиық тартқан аялы жанары боталап бар сырын айтып тұр:

	«Не боп кеттік, Құдай-ау! – дейді кешкілік бала-шағаның алдындағы жүдеу дастарханға жабырқай қараған Көз. – Осы да өмір ме? Төрт аяқты хайуаннан неміз артық? Не жейміз, не ішемізден басқа ойлайтынымыз жоқ. Екі қолдың керегі не, ақыл-ойдың керегі не? Ең болмаса иесі бар ит сияқты да емеспіз алдындағы итаяғы толып тұратын. Қос бүйірі қабысып, таңнан кешке дейін жуынды-шайындыны аңдып сүркілдейтін аш өзек бұралқының өзіміз. Осы күнге жеткізген не зауал? Бұл сордан қашан құтыламыз, қайтсек көзіміз ашылады? Жасаған – ау, мен сенен көп нәрсе сұрап па едім? Артық дәулет, астам бақ бер дедім бе? Зәбірі жоқ момынның бойына шақ қарапайым өмірді де қимағаның ба, соны да көпсінгенің бе? Қайыршының күнін кешетіндей қайырсыз тірлікті қай ниетімнен таптым? Қалай тырбынсам да неге менің еңбегім еш, тұзым сор? Әлде бәріміз де ұры, бәріміз де азғын болуымыз керек пе?..! «Е, бейшара-ай, саған не сын! – дейді тағы да Көз маған жалт қараған бір сәтінде. – Онсыз да тірлігің жоқ ынжық едің, оған ауыру кеп киліккен соң не сорым. Шаңырағымның егесі, ер-азаматымсың, қара тырнағыңды қимылдатпай қалқайып қасымда жүрсең де қамсаусың ғой. Аман болшы, байқұсым!»



	Ау, осы менікі не талтаң? Бала-шағаның қамын мен неге ойламаймын? Бәрін жұдырықтай әйелдің арқасына артып қойып, ауырумын деген сылтаумен әлаулайлап жүре бермекпін бе?.. Қой, тірлік жасайын. Әлбетте, қатты қайрылым қара жұмысқа жарамаймын. Мамандығым бойынша бір жерге орналасу да қиын. Миының шалығы бар екінші топтағы мүгедекке келе ғой деп құшағын жаятын қай құдам бар ғой дейсің. Қолымнан келетіні тек жазу ғана. Ендеше қаламның қарымын неге пайдаланбасқа? Әлгіндегі жігіт жанашырлық танытып әрі шарт қойып, сара жол сілтеп кетті емес пе. Енді сол жолмен жүремін: бандитті батыр деймін, ұрыны бағлан деймін. Бәрін сыпыра мақтаймын, және мен мақтасам түбін түсіріп аспаннан бір-ақ шығарамын ғой. Қожанәсір атам айтпақшы: «бұқа болсын, шорт болсын, балаларға сүт болса болды» емес пе. Мақтаудың аламан бәйгесінің алдын бермес талай-талай жүйріктерді есіме алып, өз қиялыма өзім байыдым. Ең берісі – машина мінерім хақ. Анау «Шыңдағы шынар» поэмасын жазған ұзын бойлы, қыпша бел ақын бес бөлмелі пәтер алды, орденмен марапатталды. Оған да қабағы ашылмаған соң, бұл ағаның көңілін қалай тапсақ-дүр деп қипақтаған жоғарыдағы жомарт азаматтар ары ойлап- бері ойлап: «Ойбүу, көке, еңбегіңізді дұрыстап бағаламаппыз ғой, кешіріңізші!» деп Мемсыйлық берді. Ал «Сен – пайғамбарсың» мен «Ақсарайды» жазғандар ше? Олар тіпті абырой мен дәулетке бөгіп қалған жоқ па! Міне, мақтаудың құдіреті. Соларды ойлағанда арқам қозып, аруақтанып кеттім. Мақтағанның көкесін көрсетейін бұларға! Хош, кім туралы жазсам екен? Сорпа беті ығай мен сығайларды көзінен тізіп, сүзгіден өткізіп шықтым. Мәкең, Тәкең, Бөкең, Секең... Бірі сараң, бірі жалтақ, бірі қайырсыз, суайт...О, таптым. Шөкең! Ең дұрысы сол. Өзі бай, өзі мәрт. Өмірі – тұнып тұрған тарих, дайын кітап. Министр де, депутат та болған. Шығыстағы бүкіл базар соныкі. Ең бастысы – жомарт, сері. Көңілі түссе –көл, шаша салады, үйіп-төгіп бере салады. Қылық-хикаясы – ел аузында аңыз. Он жеті рет қатын алған. Бір түнеген сұлуға «Джип» сыйлаған. Он екінші тоқалынан туған ұлының сүндет тойында тікұшақпен жиылған елге аспаннан ақша шашқан... Осындай айналасына қамқор болған меценат бай , анау үлкен-үлкен кісілермен қатар тұрып жас мемлекетіміздің іргесін қаласқан қайраткер, иәки заманымыздың нағыз қаһарманы дерлік азаматтың көркем бейнесін сомдап, қызықты тағдырын қыздырмалатып жазсам, оның үстіне әлгі капитан айтқандай, құдіретті мекемедегілер теріс пиғылдан арылып, бетімді оңға бұрған еңбегімді ескеріп, «батасын» беріп жіберсе, ақбозым бәйгеден келіп тұр емес пе аймаңдайы жарқырап... Қызылды-жасылды елестер тізбектеліп көз алдымнан көшкенде, алабұртқан көңілім жер-көкке сыймай, астымдағы ескі диванның сай-сүйегі сырқырап кетеді. Түнімен түс көріп шығамын. Құдды бір пейіш бағында жүргендей боламын. Бірінен бірі өткен ғажайып түс. Көзімді жұмсам болды, алдында үш балапан шырша өскен, айналасы көкке көмілген екі қабатты особняктің ішінде жүремін. Сонда тұрады екенбіз деймін. Жолдың қос жиегін кілемдей гүл көмкерген, ақ кәрлен дельфиннің аузынан ақ көбік боп бұрқыраған фонтан. Оянғаннан кейін де көрген түсімнің әсерінен айыға алмай көпке дейін мең-зең есеңгіреп отырғаным. Сондай таныс үй. Қайдан көріп едім? Е, есіме түсті. Өткенде конспиративті пәтерге барғанда, терезесінен көрініп тұрған тау бөктеріндегі әсем коттедждердің бірі. Анау бір ең шетіндегі кішкентайы болатын. Мөлие қарап:

	«Шіркін-ай, осында тұрған адамның да арманы бар ма екен?» деп күрсініп едім-ау. Олигархтар мен шенеуник- депутаттардың өмірі туралы естіп-оқып

	«әттең, дүние-ай» деп қиялдағандарым енді өз басымнан өтіп жатқандай: бірде сылаңдаған аппақ машинамен сыпыртып Медеуге не суға шомылуға Қапшағайға кетіп бара жатамыз. Қатарымда үлкен ұлым отыр. Музыканы қатты шығарып қояды.



	– Папа, мен айдайыншы! – дейді.

	– Қой, балам, праваң жоқ, ГАИ көрсе, ұстап алады.

	– Папа, сен крутойсың ғой. Елдің бәрі таниды. Ұстамайды.

	– Қасқа, сенің де праваң жоқ қой, қайтіп айдап келесің? – дейді әйелім наздана желкемнен түйіп.

	– Е, бәйбіше, мен самолетті де айдай беремін! – деймін езуім ыржиып.

	– Иә, сен айдағышсың ғой! – дейді көзінде қуақы ұшқын ойнап.



	Енді бірде Канар аралына сапарлап барады екенбіз деймін. Оның қандай екенін елестете алмаймын, өйткені көрген жоқпын ғой. Әйтеуір аэропортта тұрмыз. Айнала ықшам киінген алашұбар жұрт. Өңдері күтім көрген, ретті, маңғаз. Кемпір-шалына дейін орысша сөйлейді. Ажарымыз ашық, киіміміз де солардікіндей болса да, өзімізді біртүрлі бөтен сезінгендей оңашаланып шеттеу тұрмыз. Тезірек ұшсақ екен дегендей тықыршып таблоға қарап қоямыз.





Түсіңде болса да күніне төрт-бес сағат пейіш бағында жүрген курортта демалғанмен бірдей ме деп қалдым. Адам көңілге семіреді деген рас-ау тегі. Ішпей-жемей-ақ, бұрынғы қара нан, қара шаймен бетімнің әжімі тарап, жылтырап алдым аз күнде. «Мынау не жеп семіріп жүр-ей?» дегендей әйелім кейде бетіме сенімсіздікпен қарап қояды:



	– Мен жоқта балаларға қойған тамақтың бетін сыпырып жүргеннен саумысың-ей?

	– Оттай бермеші, – деймін қалай ақталарымды білмей қызараңдап. – Балалардың аузына сұқтанып не көрініпті!

	– Қайдан білейін, бордақылаған өгіздей жұнтиып апсың!..



	Түсімдегі пейішті енді өңімде көрсем деп ынтықтым. Тек ұжмақтың төріне жетелейтін жебеуші періштемнің пейілін тарылта көрмесін Жаратқан ием. Шөкең туралы баспасөзде көп жазылған екен. Аз күнде қыруар мәлімет жинап алдым. Бұйыртса, уыс толар қомақты кітап шығатын түрі бар.



	Әдетте бүйтіп бір нәрсені жазуға ден қойып ықыластанған кезімде аппақ шидемінің бір шалғайы жерге сүйретілген Қара шал түннің тұңғиығынан аппақ нұрдай суырылып, қасыма жайлап басып келеді де шырт ұйқымнан

	«тұр-тұрлап» тұрғызып алатын. Білегімнен жетелеп әкеп үстел басына отырғызады. Табаны жерге тимей қалықтаған Қара шалдың елесі желке тұсымнан төне түсіп сыбырлай жөнеледі. Дем салғандай бірте-бірте шымырлап бойға жайылған қоңыр-барқын сиқырлы үн құлақ түбінде күбірлеп, қиялымды әлдебір қияндарға шарықтатып әкететін. Жүрек түкпірінде шөккен кекті қыжыл, үміт пен өкініш... Сан-сапалақ шарпысқан сезімдер кенет сөзге айналып, мың құбыла құлпырып, түрленіп ағыл-тегіл қалам ұшынан төгіле жөнелетін. Бәрі өз ойым, өз сөзім. Тек жайшылықта неге өстіп қисыны келісіп аузыма түспейтініне таңғаламын. Бағзыдағы әпенді Сократ ақсақал өзінің философиялық ой-тұжырым, трактаттарын «менікі емес» деп елге мойындамайды екен. «Менің Дюмоным бар, сол құлағыма сыбырлап тұрады, мен соларды сендерге айтамын» дейді екен. Сол, сірә, рас. Қалам ұстап жүргендердің бәрінің сондай шалығы болса керек. «Шабытым кеп, арқам ұстағанда...» деп дүрілдегенде, жер шайқалғандай болатыны содан шығар, мүбәда. Міне, менің де Қара шалым бар.



	Әдеттегідей, Қара шал бір күні өзі оятып алады деп жайбарақат жата бердім. Бірақ жуырмаңда ешкім мені оята қоймады. Анда-санда әйелім:

	«Ойбай, құлағымның түбінен «КамАЗ» өткендей сонша қорылдап не болды- ей?» деп тізесімен құйрығымнан түйіп қалғанда, ыңырсып ары аунап түсемін. Сол ұйықтағаннан мол ұйықтап, түске тармаса бір-ақ оянамын басым көнектей боп. Күндер өте келе алаңдай бастадым. Қара шал бұл жолы өзі түртіп оятпақ түгілі, шақырсаң келетін түрі жоқ па деп қорқып қалдым. Енді менен ұйқы қашты, түн баласында кірпігім айқаспайды, әне-міне Қара шал көлбеңдеп кеп қалар деп елеңдеп шығамын. Қара шал мүлдем мені ұмытқандай, әлде менен көңілі қалып, басына кірпіш түскен басқа біреуді тауып алды ма? Үміт оты әлсірей бастаған соң Жаратқанға жалбарынуға көштім. Күнде үй-іші ұйқыға жатар-жатпастан мұнтаздай боп дәрет алып, басыма тақия киіп, жан-тәнімен мінажатқа ұйыған мүриттей үстел басына кеп отырамын. «Әлхамнан» бастап, «Құлхуаллаһты» үш қайырып, білген дұғамды оқимын. Содан соң қаламымды оңтайлап, Қара шалдың сыбырын күтемін. Бүгін де табжылмай таң атқанша отырдым. Алдымдағы ақ қағазға қалам ұшынан қарайып бір нүкте түскен жоқ. Күнде солай. Бес...жиырма күн өтті... Екі ай табандап отырдым. Қара шалдың сыбыры естілер емес. Тек бір жолы ғана елес берді. Қуанғаннан жүрегім өрекпіп ұшып тұрдым.



	– Ойбай, Қара ша-а... кешіріңіз, ата-ау, қайда жүрсіз? Мен Сізді әбден күттім ғой!



	Қара шал сыртын салып анандайда түксиіп тұрды. Ішім қылп ете қалды. Сонда да сыр бермегенсіп:



	– Ата - ау, неге үндемейсіз? – дедім.

	– Жүрегі былғанған адаммен біздің әңгімеміз жараспайды.

	– Өтірік айтпасам, ұрлық қылмасам, жүрегім қалай былғаныш болады?

	– Жарамсақтықтың ұрлық пен өтіріктен несі артық? Сен өз жүрегіңе опасыздық жасадың!



	Бір қызығы, ол ләм-мим деп тіл қатпаса да ішіндегі ойын ап-айқын естіп тұрғандаймын.



	– Қар шал-ау! – деймін жаным шырылдап. – Жаным темір емес, мен де адам баласымын ғой. Ел сияқты тойып ас ішіп, жылтырап киініп, жайлы үйде тұрып жақсы тұрмыс кешкім келсе, айып болып па?



	– Батыр – бір оқтық, бай – бір жұттық. Жаратушы саған өлмес өмір, өшпес ырыс беріп, айрықша тағдыр сыйлады. Сол өлшеусіз ниғметті арамнан байыған азғындардың аяғының астына тастамақ болғаның – қай сасқаның?

	– Қайтейін, тірлік шіркін иілместі иілтеді екен ғой, ата. Мен Қажыдым...

	– Жолымыз қиылыссын десең, тазар, сілкін, ізгі ой, шынайы сезімге беріл...

	Қайыр!



	Қара шал жүзін сырт салған күйі бұрылып қарамастан жүре берді. Иығына желбегей жамылған ақшидемінің бір шалғайы жерде сүйретіліп барады. Толған айдың саулап төгілген ақ жолақ нұрын адымдай кешіп, аспанға өрлей жөнелді. Биіктеген сайын ақ қылау нұрға оранып, жұлдыздай ағып көктің қиыр шегіне сіңіп көзден ғайып болғанша аңтарыла қарап қалдым...



	Хош, сонымен түнімен ұйқы бермей ентелеткен қызылды-жасылды арман- қиялдың бәрі адыра. Тау бөктеріндегі особняк, сылыңдаған «Джип», телевизордан суретін көретін Канар аралдары... көзден бұл-бұл ұшты ақыры. Үстелдің шетіндегі текшеленген қалыңдығы жырта қарыс қағаздардың үстіңгі бетіндегі күлімдей қараған сығыр көз жігітке: «Шөке, – дедім талпиған танауын шертіп қалып, – ақшаның да әлі келмейтін нәрселер болады екен, кешір!» Сыпырып-сиырып қолтығыма қыстым да сырттағы қоқыс салғышқа лақтырып тастадым. «О, сорлы, басыңа қонған бо.., кешір, бақты басына тептің бе?» дегендей Шөкең мысқылы талпақ танауының ұшына үйіріліп, қара шыбын быжынай көтерілген қараңғыға қарай сырғып бара жатты. Бір жағынан Қара шалға өкпем қарақазан. «Тазар, ойыңды түзе» дейді ғой, тазалықпен шыққан ұшпағым қайсы?





"Хохма"




	Қарап жүрмей, жарым милы, жарық басыма қайдағы бір ойлардың келетінін қайтерсің. Алты роман жазған алтын басымды қорлап, жынды- сүрей, әпенді санап жымсиған жүздер көз алдыма келгенде, қоңқақ танауым қусырылып, қаным бұзылып кетеді. Әйтеуір жынды дейді екен, неге өздерін жынды қылмасқа?



	Марқұм Шықаң шоңның юбилейі боп, бүкіл баспасөз қызыл танау қапылып жатқан кез. Бірінен бірі асырып, мақтауға сөз таппай қиналады. Басыма бір қулық сарт ете түсті. «Мен бұларды өстіп бір "хохма" жасап мұзға отырғызайын» дедім де, үшінші романымдағы екі үлкен тарауды бөлектеп алып, жеке повесть қылдым. Кейіпкерлер мен жер-су аттарын өзгертіп, қырғызшаға икемдедім. Өткенде бетімді қайтарған журналдардың біріне апардым. Сап-сары ғып бояп алған кекіл шашы көзіне түскен, бұзау мұрын, шартық қарын, шикісары шал «и-и, осы біреуді-ай» дегендей сыздана қарады:



	– Бұл не?

	– Шықаңның соңғы шығармасы. «Новый мирде» жариялауға әзірлеп жатыр екен, интернеттен алып аудардым.

	–А, солай ма, онда көрейік. Қалай, дұрыстап аудардың ба?

	– Барымды салған болдым.



	Екі аптадан кейін айналып соқсам, сары шалым сары майдай еріп, екі езуі екі құлағына ілініп отыр.



	– Кел, жоғарлат! – деп төрге шақырды.

	– Шіркін, Шықаңның аты Шықаң ғой! Бұрынды- соңды қай жазушы өстіп жаза алар еді? Мүлдем жазу машығы өзгеше. Жаңадан бір тынысы ашылып, кең өріске шыққандай екен марқұм-ай. Ой сәулесі түспеген не бір қатпарларды қопарып, заман бейнесін қалай бедерлеген десеңші! Сен де битіңді салып аударыпсың, бауырым...



	Шықаңды мақтаған сайын менің де айызым қана түсті. «Пәлі, мақтау үшін, елді тамсандыру үшін әуелі Шықаң болу керек екен ғой!..» Кейде тіпті

	«баршаны табындырған Шықаңның бар мықтылығы мендей-ақ болғаны ма?» деген күпірлік те кеудемде қылаң беріп өтеді. «О, Құдайым-ау, бақыт пен бейшаралықтың арасы бір-ақ қадам екен ғой!» деймін өз-өзімнен таңырқап.



	Журнал басылып шығысымен елу данасын екі бумаға орап екі қолыма ұстатты бұзау мұрын басекең:



	– Бізде қаламақы деген болмайды. Қалтаңа салған байғазымыз – осы. Хош- риза бол!



	Қисалаңдап сыртқа шыққан соң, үйге апарып сүрлеп қоятын емес, «мұны не істесем екен!» деген оймен аузым аңқайып жарты сағаттай тұрған шығармын. Ойлап-ойлап тапқан ақылымның жетегімен көшенің қарсы бетіндегі газет киоскісіне бардым. Өзінен –өзі шаршап, қабағын шытқан қарасұр әйел бүйімтайымды айта бастағаннан-ақ:



	– Қазақшаны ешкім оқымайды! – деп дүңк етіп теріс қараған. Өлерменденіп сонда да қоймадым. Журналдың алғашқы бетін жарқ еткізіп ашып, Шықаңның суретін көз алдына тосқаннан кейін ғана беті бері қарағандай болды:

	– Жүз теңгеден ғана өтеді.



	Мәмілеге тез келдік.



	– Менің де еңбегім бар ғой! – деп үш мың теңге ұстатты.



	Аяқастынан олжалы болғаныма қуанғаннан жүрегім дүрсілдеп кетті. Көптен сорпа ішпеп едік, балаларды кешке бір қаужаңдатайын деп жүгіріп дүкенге бардым. Ең үлкенін таңдап тауық алдым. Бірінші рет қолыма бірдеңе ұстап келгенге әйелім де қуанып шырпы басын сындырғандай болған. Бірақ қуанышы ұзаққа барған жоқ. Ораған целлофанды жазды да:



	– Көтек, мынауың әтеш қой! – деді дауысы бұзылып. – Жүз жасаған шығар!..



	Жүз жасамас да қаншама жүз мекиеннің соңынан жүгіріп сауабын алған кәрі қақпыштың өзі болса керек, ол піседі дегенше сорпаның иісіне елтіп әбден қызылсыраған бір үйлі жанның сілекейі шұбырып, ішегі шұрылдап бітті. Төрт сағат сақылдап қайнаған соң «әй, көнтулақ болсаң да піскен шығарсың!» деп, әрқайсымыз бір-бір мүшесін бұтарлап алып, қаужаңдауға көшкенбіз. Енді қырық сағат қайнаса да жұмсаратын емес қой мына пәле, тура «К–700» - дің покрышкасы сияқты. Көк шандырға азуды салып, қомағайлана жұлқа тартып қалғанда, таяуда ғана салдырған протезім сатыр етіп сынып түссін, тамағыма тіреліп қақалдым да қалдым.



	– Ойбай, қасқа-ау, жұттан келіп пе едің сонша қомағайланып! Қақалып өлді деген атқа қалып жүрерміз... ұрыңдар арқасынан, неғып тұрсыңдар! – деп әйелім ойбайымен қоса желкемнен жұдырығымен түйіп-түйіп жіберді. Оған балаларым қосылды. Төртеуі төрт жағымнан төмпештеп жүріп, екі көзім алайып, ес танды- жан шықты дегенде кеңірдегімнен кері лоқсытты-ау, әйтеуір.



	Екі күннің бірінде редакцияларды адақтап қайтам қаңғалақтап. Ел не дейді екен деген әуестік баяғы көмейді жыбырлатқан. Расында, дүмпуі ересен екен. Бәрінің аузында – Шықаң. «Пай-пай, жарықтығым-ай, классик қой. Қаламды қалай ойнатады, ә? Бұрынғыдан түрлентіп басқаша сілтеген!..» Аудармасы туралы ләм-мим. Ең болмаса: «Шықаңды бұрын меншікті аудармашылары Шер-ағаң мен Әб-ағаң ешкімге бермеуші еді, мына біреу қайдан шыққан? Әлгі осында сүйретіліп жүретін жындысүрей емес пе еді. Пәлесін қарай гөр- әй өзінің!» десе екен-ау. Мәйлі, ешкім ештеңе демесе де мерейім тасыды ішімнен.



	Шықаң шыққан журналды жұрт сабылып іздеп жүр деп естідім. Жедел түрде жеке кітап қып шығарып жатқан көрінеді. «Көл-көсір табысқа бөгіп жатыр. Бәрі сенің еңбегің емес пе!» деп әйелім бүйірімнен түртпектеп көк жауыр қылған соң, имене-имене әлгі сарыжағал редакторға бардым амалсыз.



	Базардағы мата кездеген сарттай құлашын керіп, май мұрыны жайылып айра- жайра қарсы алды:



	– Өй, аузың үңірейіп, Қарағандының шахтасындай боп қалыпты ғой? – қарқ-қарқ күліп алды да, – Саспа, бала, аузыңды алтындаймын әлі, сәл шыдай тұр! – деп шала байытып тастады табан астында.



	Бәрінен қыр астындағы қоңқайлардікі қызық болды. Шықаң десе, өлетіндігі сондай, о кісіге қатысты нәрсенің бірін де жерге қалдырмай ұқыптап жинап, кәдеге жаратады екен. Журнал қолдарына тиісімен дереу қырғызшылап, өздерінің шоң журналына жариялап жіберіпті. Одан орысшаға тәржімалап, Шықаң шығармаларының сегізінші томына кіргізгелі жатқан көрінеді. Мен бұл ошарлардың бәрін газеттерден оқып білдім. Көзсіз махаббат деген осы-у! Әйтпесе Шықаңның орысша не қырғызша жазған нұсқасы қайда? Анау белгісіз қазақ мұны қайдан алып аударып жүр деп іздеу салмай ма?



	Іле-шала Гер – аға телефон шалды, күнделікті болып жатқан жайларды қалт жібермей қадағалап отыратын мұқият кісі ғой.



	– Әй, бала, сен не бүлдіріп жүрсің? – деді салған жерден аман-сәлем жоқ қатқыл үнмен. Неден жазықты болғанымды ұқпай абдырап қалып едім, өз сұрағына өзі жауап берді. – Бар қазнаңды Шықаңның қанжығасына бөктеріп беріпсің ғой. Өйтуге бола ма екен? Енді оның өзіңдікі екенін қалай дәлелдейсің? Шықаңның көзі жоқ. Сол кісінікі боп бір шығып кеткеннен кейін біржолата солай боп кетеді. Қызық жігіт екенсің!

	– Енді не істеймін, аға? Еш жер баспайды. Шаң басып босқа жатқанша, сол кісінің атымен болса да елге тарай берсін деген ой ғой менікі.

	– Па, не деген жомарттық! Біреуге жүйрік атын сыйлауға болар, қыран құсын байлауға болар... бірақ көкірегін сауып, жүрегінің қанымен жазған туындысын беру деген... мәрттік пе, әлде қырттық па – мен білмеймін! – деп Гер – аға трубканы тастай салды.



	Мал бермек оңай ма, Гер – ағаның сөзі бұрын өзім аңғармаған қорқыныштың бетпердесін жұлып алғандай жаным дызақтап, салған жерден журнал редакциясына жүгірдім.



	– Иә, не шаруа? – деді бір қолына қалам ұстап, бір қолымен жағын сүйеп, алдындағы қағазға шұқшиған редактор кеудеден итерген салқын дауыспен. Ит қуғандай апалақтап кіріп келгенімді жақтырмай қалды ма әлде сүмеңдеп жиі келіп кеткенім сүйкімімді қашырған болар, әйтеуір қабағы сыз. Екі иығым көтеріліп-басылып, кекештеніп әзер тілге келдім:

	– Аға, ке-кешіріңіз, мен сізді алдадым.

	– Қалай? – Қолындағы қаламын үстелдің үстіне қойып, еңсесін тіктеп алды.

	– Шықаңдікі деп жүрген шығарма менің өзімдікі!

	– Не? – Сарыжағал ағам ештеңе түсінбегендей бір сәт аңтарылып бетіме қарады да тапырақтап ұшып түрегелді. Қайнап тұрған суға малып алған теңіз шаянындай бет-аузы лап қызарып, тұлабойы қалшылдап кетті. – Не сандырақтап тұсың-ей?

	– Сандырақ емес, шыны сол.

	– Сүмелек делқұлы, сен кімсің-ей? Ойыңнан құрап жарты ауыз сөз жазып көрмеген сорлы, мына роман менікі деп қай бетіңмен айтып тұрсың? Шықаңдай әулиенің өзі жоқ деп артындағы дүниесіне ауыз салуға қалай дәтің барады? Аударсаң, сенікі боп кете ме екен? Аудару – бір басқа, шығарма – бір басқа. Өзің есі ауысқан бірдеңесің-ау деймін?



	– Иә, есім ауысқан жындымын. Төбеме тас түсіп, жазатын боп кеттім.

	– Жынды болсаң, «Каблуковка» барып жат, елдің басын қатырмай. Бүйтіп оттай беретін болсаң, өзім-ақ апарып жындыханаға тығамын!

	– Жынды болсам да адам баласымын ғой, аға. Түсініңізші, шын айтып тұрмын. Сенбесеңіз, менің осы романым туралы Гер – ағаның жазған мақаласы бар, міне...



	Өз дегеніне қисайған қыңыр кісі ешқандай уәжді бойына дарытқысы жоқ.



	– Әй, қойшы соны! – деді оң қолын шолтаң еткізіп сілкіп. – Бельгер болса, білгір ғой деп пе едің? Мына алаяқ түріңмен кімді алдамайсың. Оған да мына аударманы өзімдікі деп аузын аңқитқан шығарсың!

	– Айтып тұрмын ғой сізге, бұл – аударма емес, өз шығармам!

	– Әй, оттаубай сілімтік, сандырақтағанды қоясың ба, жоқ па? Арсыздың қара қойы онға жетсе, арам ойы жиырмаға кетеді деп, аударғанды місе тұтпай, енді шығарманың өзіне ауыз салайын дерің бе? Өзің төбеңе тас түскен жарымес болсаң, осы уақытқа дейін жарты бет дүниең газетке басылып көрмесе, мынандай романды мен жаздым деп қай бетіңмен айтасың? Ол далбасаңа кім сенеді? Ит те аңдап артынан шығатын сүйекті жұтушы еді, сенікі қай сасқандық! Шықаңның аруағын қорлағаның үшін сотқа беріп, дүние-мүлкіңді сыпырып алам, ұқтың ба? Көтіңнен теуіп қуып шықпай тұрғанда, жоғал көзіме көрінбей!..



	Айғай-шуды естіп жалдары күдірейіп жетіп-жетіп келген екі-үш жігіт бастығының айтағымен тап берді, бірі сүйреп, бірі итеріп, бірі қолымнан бұрап, қоқыс толған қаптай сыртқа дырылдатып лақтырып тастады сол бойда. Асфальтті танауыммен сүзе құлар ма едім, төртаяқтап барып анандай жерге тіземмен сырғи шөгіп аман қалдым.



	Бозғылт шыт жейдемнің қолтығы сөгілген, жағасы жыртылып салбырап қалған екен, жұлып ап лақтырып жібердім. Көкірегім қайнап бұрқылдап тұр. Екі иығым көтеріліп-басылып алқынған сайын ыстық дем орсиған аузымнан от боп будақтайды. Есік алдында есеңгіреп ары тұрдым-бері тұрдым. Кенет найзағайдың от жыланы ирең етті де, іле шатыр-шұтыр шайқалып Алматы аспаны тасқа тиген әинектей шарқ ете түсті. Таңертеңнен тымырайып, ішін босата алмай қыстыққан қара аспан көз жасын төгіп-төгіп жіберді. Сарт-сұрт сабалаған сансыз тамшыдан асфальт беті қайнап кетті сақылдап. Қара-құраң жұрт тұра безіп, қалқа-қалтарыстарға сіңіп жоғалды. Қаңыраған тротуарда сенделе басып жалғыз өзім келемін. Алдымнан орай соғып, сарт-сұрт ұрған мұздай жаңбырға бетімді төсей қасарысып қарсы жүремін. «Сендер де аямаңдар, төпелеңдер, төмпештеңдер!» деймін ішімнен тістеніп. Көйлегім етіммен ет боп жабысып қалды. Сыртынан санап алғандай ырсиған қабырғаларым қимылдаған сайын тыржың-тыржың. Ылжыраған ескі бәтіңкенің ішінде аяғым ілгерінді-кейінді тайғанақтап, жыртылған жұлығы лай суды шырт-шырт түкіріп келеді. Жалаңаш баржиған бақайым ұлтанның жырығынан жылт-жылт шығып, әлдекімге «мә, саған» деп «фига» көрсетіп қояды.





Жүз доллар




	Көп өтпей Гер – аға үйіне шақырды. Өткендегі әңгімені қайта жалаулатып, төбемнен құй қазатын шығар деп қипақтап барғанмын. Бірақ Гер – ағаның ондай қазымырлығы жоқ екен, «айтарымды айтып болғанмын, ендігісін өзің біл, қарақ» дегендей ол шүйгінге ат ізін салған жоқ. Даңқты жазушы мұндай қарапайым, жұпыны тұрады деп кім ойлаған. Төсек-орыннан басқа жердің бәріне кітап патшалық құрыпты. Төрт бөлменің қайсына кірсең де төбеге дейін тірелген кітап. Кабинеттегі сөренің жоғарғы сатысына Гете мен Абайдың майлы бояумен қолдан салып, ернеуі жылтыр жезбен шегенделген шағын суреттері қатар қойылыпты. Жақтауға ілінген зерлі домбыра шын шебердің қолынан шыққан-ау, сірә, әр дыбысқа шанағы зыңылдап, өзінен-өзі сөйлеп тұрғандай. Жазушыны сырқат әбден қажытыпты. Аяғын әзер сүйреп, үстел-орындықты қолымен демей жағалап қана жүреді екен. Меңдеген дерт тәнін тоздырғанмен, бір ғажабы – көздері жап-жас. Кең ашылған жанары іштегі әлдебір бұлқынған ыстық қуатпен ұшқын атып, лыпыл қағады. Үстелдің қарсы бетіндегі биік арқалы орындыққа жайғастым. Жанындағы қара телефон құмыға сыңғырлай жөнелген, Гер – аға үркектей қарап,

	«құтқаршы мынадан» дегендей:



	– Әй, Рая, бүгінгі лимитім біткен, әкетші мынаны! – деді. Рая апай көрші бөлмеге алып кетті де, әлдекіммен күле амандасып жатты.

	– Менің ұйықтап, тамақтануға дейін әр күнім қатаң режимге құрылған, – деді, неге телефон алмағанын түсіндіргендей бетіме жымия қарап. – Күніне он екі-ақ қоңырауға жауап беремін. Мынау – он үшінші. Ауырып- сырқамасам, күніне бес сағат жазамын, үш сағат оқимын. Бүгін исключение ретінде, саған жарты сағатымды бөлдім.



	«Астағфиралла! – дедім ішімнен. – Біздікі недеген иен-тегін есепсіз жатқан уақыт! Мына тірі аруақ күйімен қалай жұмыс істейді? Біз болсақ қой, саусағымызға тікен тиіп кетсе, аһылап-үһілеп жатар едік!» Еңбек пен ауыру діңкелеткен арса-арса түріне аянышпен қарап отырсам, ол мені мүсіркейтін тәрізді.



	– Мен бүгін байып отырмын, жүдә, – деді бозарған өңіне жылы шырай жүгіріп. – Өзің сияқты жақсы көретін ініме тәбәрік берейін деп шақырдым. Жомарт әкім бауырым әдеттегідей екі қап соғым әкеп тастады әне, – деп асхана жаққа иегін көтерді. – Қазы мен қартаны кертіп асайтын бұрынғы қазақтығым қалғаны қашан. Гастрит, қасқыр ит... қаптаған ит ішіме кіріп алған. Маңайдағы қызылсырап жүрген сыйлас, бастас шалдарыма сыбағасын таратып беремін. Мені «мынау бір сексен кітап жазған бейнетқор ақсақал еді» деп үкімет асырап жатқан жоқ. Оның не тамаққа, не дәріге жетпейтін мардымсыз садақасына күнім қараса, ақсақ аяғым көктен кеп баяғыда-ақ өмірем қабар едім. Мені асырап жүрген – айналайын қазағымның өзі. Абайдың Еуропада тұратын рухани ұрпағы бар. Құлжанов деген аяулы азамат! Қазақ мәдениетін насихаттап әлемге танытуға көп еңбек етіп жүр. Ағылшын композиторына Шәкәрім хажының әндері негізінде симфония жаздырып, жақында Парижде презентациясын өткізді. Менің де біраз кітабымның шығуына жәрдемдесті. Абайдың Берлинде басылған тәржімасы үшін маған ырғын гонорар жіберіпті! Бүгін соны алып, жаман ағаң жарты Рокфеллер боп отыр. Туғаннан бері қазақ атамнан жақсылық көріп келемін, қашанғы ала берем, мен де берейін! – деп суырмадан алып, жуан сары конвертті үстелдің үстіне қойды. – Немісті сараң дейсіңдер ғой, сараң болсам да ши басын сындырайын. Оның үстіне, өзің бір жағы балдыз екенсің, біздің Раяның төркіндері де Қазанның тумасы ғой, қанша жасырғанмен ел құлағы – елу, білем. Мә, мынау мың доллар...



	– Мы-ың!?? – Дауысым қатты шығып, қалай ұшып тұрғанымды білген жоқпын. Шошынып шегіне бердім. – Мұны қайтем?

	– Өй, жынды екенсің ғой өзің! – деді Гер – аға таңырқап. Менің жынды екенімді әлі күнге білмейтін сияқты. – Ақшаны қайтем деген адамды бірінші рет көріп тұрмын. Қайтушы едің, керегіңе жұмсайсың.

	– Көп қой!..

	– Көп емес. Мың доллар деген қазір бұйым ба, тәйірі. – Жыртық-тесігіңе жұқ та болмас дегендей, менің тозыңқырап кеткен үсті-басымды көзінің қиығымен елеусіздеу сүзіп өтті...



	Рахмет айттым ба, қоштастым ба – бірін де білмеймін, бір қарасам, көшеде келе жатыр екенмін қаңғалақтап. Аяғымды әлтек-шәлтек әр жерден бір басамын. «Мың доллар... Мың доллар!..» Аузым да, жүрегім де – бүкіл іші- сыртым осы сөзді қайталап келе жатқандай. Көңілім лепіріп жер-көкке сиятын емеспін. Күллі жаһан жарқырап-жайнап шыға келгендей әп-сәтте. Неткен құдірет! Миллионы, миллиардтары барлардың қалай жүрегі жарылып кетпей жер басып жүреді екен. Неткен мықтылық, неткен ерлік десеңші солардікі!



	Бүйірімді бүлк-бүлк түрткілеп ішіме сыймай бара жатқан қуанышымды бөліскім келіп әйеліме телефон соқтым.



	– Әләу, қаты-ыш!

	– Не болды-ей? – Қай жағымнан милиция кеп қалар екен деп жан-жағына алақтап, күн қақтаған жолдың жиегінде шекілдеуік сатып тұрған байқұста қайбір көңіл-күй болсын, дауысы шаңқ етіп қатқыл шықты. Онысына қарағам жоқ, даңғырлап айғай салдым:

	– Сен енді Машкеевичтің қатыны болдың!

	– Өй, жексұрын, аузыңнан жақсы сөз шықсайшы. Сен өліп, соған тигенім қалып па енді? Оның кім еді?

	– Ойбай-ау, Қазақстанның Рокфеллері ғой ол!

	– Не былжырап тұрсың өзі?

	– Миллионер болдым деймін!

	– Е, қайырлы болсын! Сөзің рас болса, үйге бір бөлке қара нан ала келерсің!.. – деп телефонды жаба салды. Әлбетте, сенген жоқ, құс келіп, құс қайтқанда, науқасым қозып көтеріліп кететінім бар, соның шалығы деп ойлағаны гәміл.



	Сабырым кетіп, не істеп-не қоярымды білмеймін. Қалтамдағы конвертті бір алып, бір саламын. Байып келемін, шалқып-тасып келемін. Машкеевич деймін-ау, Машкеевич түгілі оның көкесі де бүйтіп шалықтамайтын шығар. Қиял басыма сыймайды, басым қалпағыма сыймайды. «Әйеліме, балаларыма,

	өзіме киім-кешек аламын. Әлде қатынға әлгіндегі мазақтағаны үшін ештеңе алмай қойсам ба екен ерегесіп? Жоқ, алайын, байқұс бәрімізді асырап жүр ғой... Тоңазытқышты сықитып толтырып тастаймын!..» Арманым одан арыға бармай бітіп қалады, басқа ештеңе керегі жоқ сияқты. Төбесі теп-тегіс қырқылып жол жиегінде жалдана өскен бұталардың қолтығында тығылған қадау-қадау скамейкалардың біріне отыра кеттім. Қою көлеңкесін төбеме төңкере салған балапан қайыңның жапырағы тып-тынық ауада өз-өзінен жел шақырып шұрқырап қайнап тұр. Конверттен долларларды алып, орындықтың үстіне қаз-қатар жайып тастадым. Көз алдым бұлдырап, көк толқынның ортасында қалғандаймын. Көгілдір арманымның көк теңізі шалқып-шайқала жөнелгендей. Ұзақ қарадым көзім талғанша телміріп. Таңырқап отырмын. Атын естіп, тамсанып, табынғаным болмаса, қолыма «тірідей» ұстағаным осы. «Атаңа нәлет көк құлақ, доллар деген сенбісің-ей?!.» Аударып-төңкеріп ары қараймын, бері қараймын көкейімде сан-алуан сұрақ балалап. Желке шашы жалбыраған шалдың суреті салынған бір жапырақ қағаз ғана. «Не сиқырың бар сенің? Адамның қолымен жасалып, адамның өзін құлыңа айналдырдың. Сенің жолыңда бәрі жанын береді, қанын төгеді, атысады, алысады. Саған қолы жеткеннің бәріне қолы жетеді: ұры мен қары бай- бағлан атанады, сұмырай сұлтан болады, бүкір мен соқыр үрдің қызын құшады... Неткен құдірет, неткен сиқыр сенікі? Адамзаттың Құдай жасау қолынан келсе, сол Құдай сен боларсың, сірә! Кім саған табынбайды, кім саған бағынбайды?»



	Кенет төбеме төнген балапан қайыңның сусылы күшейіп, жапырақтары сатыр-сұтыр тыпырлап дүр сілкінді. Орындық бетінде жайылған көк қағаздар үйірлі көк кептердей дүр етіп көтеріле бергенде, есім шығып жалма-жан үстіне жалп етіп құлай кеткем. Құшағыммен қаусыра жиып, қалтама салам дегенше бір көк құлақ бәрібір бауырымнан сытылып шығып, бейбітшілік көгаршынындай қанаты сытырлап ұша жөнелді. Тұра сала ұмтылдым. Етек- жеңім жайылып біраз жерге далақтап барып ентігімді бастым. Ұйтқыған жел оңды-солды үйіріп жеткізер емес. Қалықтаған көк қағазды әуелі бір жігіт көрді, қалт тоқтап, таңырқай қарап сәл тұрды да:



	– Доллар! – деп жүгіре жөнелді қаңғалақ қағып. Жанай өтіп бара жатқан кексе әйел жалт бұрылып:

	– Кәне? – деді көзі алақтап.

	– Әне!



	Әйел де қоса жүгірді. Апалақтай ұмтылып сүрініп кеткенде, басындағы сары ұлпа паригі жел төңкерген қаңбақтай анандай жерге домалап түсіп еді, оған да қараған жоқ. Дүрмекке ілескендердің қарасы лезде көбейіп кетті. Жан- жақтан алақ-жұлақ етіп қосылып жатыр топырлап, тасқындап. Ер-әйел, жас- кәрі. У-шу, бірін-бірі кимелеп, қолдарын ербең-ербең жоғары созып көк қағазды қуып барады. Бірақ аспандағы «бақыт құсы» ұстатар емес. Жел дөңгелек үйірген көк қағаз біресе төмендеп, біресе қалықтап, қол созымға құлдилай беріп, ел әне ұстадым-міне ұстадым деп шуылдап, жаны ышқына бастағанда, мазақ қылғандай лып қайта шарықтай жөнеледі. Бірін-бірі баса- көктеп, жығылғанның үстінен таптап өтіп, у-шу жанталасқан жұртта ес жоқ. Көк қағаз сәл төмендей қалса шу ете қалады:



	– Міне, міне!

	– О, аруақ, қолдай гөр!

	– Әне кетті!

	– Мен алам!

	– Былай кет!

	– Өзің кет, менікі ол!

	– Өлтірем сені! Секіргенде неге қолымнан қағасың?..



	Ес-ақылынан айрылған жандардың түріне түршіге қарадым. «Өз қолымен жасаған құдіретіне өзі табынған адамзат қандай ақымақ десеңші!»



	Елірген қалың тобыр ештеңені елең қылар емес, кең көшеге кептеліп, оңды- солды ағылған машинаның жолын бөгеп тастады. Үздік-создық боздаған клаксон, жалт-жұлт шатынаған көздер, кіжінген боқтық... ию-қию айғайдан құлақ тұнады.



	Қарадан-қарап жүз доллардан айрылып қалғаныма ішім удай ашып-ақ тұр. Бірақ қуғам жоқ, көппен таласқам жоқ. «Сабыр, сабыр, – деймін ішімнен. – Өле жегенше, бөле жеген жақсы. Көктен түскен олжа емес пе, садақа!» Дүйім жұртты лезде ес-ақылдан адастырған алақандай көк сайтанның ізінен көз ұшынан үзілгенше таңырқай қарап тұрдым.



	Кенет «оу, мен неге мәз боп тұрмын осы» дегендей, өз-өзімнен шошып кеттім. «Бір қағаздың соңынан осынша адам жүгіріп барады. Қалтамда бір емес, осындайдың тоғызы жатқанын біреу-міреу біліп қалса ше?» Жан- жағыма ұрлана қарап жылыстай бердім. Қорыққанда жынды адамның ойына неше түрлі үрей елестейді екен ғой. Біресе долларларым қойынға тыққан кептердей пыр етіп ұша жөнелетіндей боп көрінеді. Жалма-жан қалтамды сыртынан басып-басып қоямын, «бармыз, дін-аманбыз!» деп сықыр-сықыр етеді бар болғырлар.



	Алтынның буы болады деуші еді, доллардікі одан артық болмаса, кем емес шығар-ау, әлде жын ба екен! Аяқ астынан желік бітіп, айналама астамсып, ажарлана, ожырая қараймын. Тасып-төгіліп кең дүниеге сыймай келемін. Кеудем шалқақ, жүрісім талтақ. Екеуі екі жаққа қисайған ескі бәтіңкемнің тесік ұлтаны, «корольді» «тұзбен» басқан карташыдай, асфальтті сарт-сұрт ұрады. Біреуге сүйкенгің кеп пәле іздеп тұрады екенсің. Әсіресе, қатынның әлгіндегі: «... үйге бір бөлке кәрә нан ала келерші-ің» деген қыжыртпасы есіме түсіп, күлкісін күмірем қаптырғым келіп кетті. «Қалай күлгенін көрейін зәнталақтың!» Дереу таксилетіп «Барахолкаға» тарттым. Келген бойда, қожайын келіншек ибәлі келіндей иіліп-бүгіліп, тәтті сыңғырлай жолымды кес-кестеген соң, бірінші кездескен контейнерге кіре салғамын. Есік пен төрі тай шаптырым. Құстың сүтінен басқаның бәрі бар шығар-ау. Қай жағыңа қарасаң да көзің тұнады. «Мені ал, мені ал!» деп жайнап тұр. «Қойшы, бұл Қытайдікі ғой, жүр, анда Бішкектікі бар, соған барайық» деп, босағаны басына киіп өңмеңдеп кіріп келе жатқан қара бұжыр еркекті, бір қайқы ерін қатпа әйел қолынан тартып шығарып әкетті. Қожайын келіншек жалт етіп ала көзімен ата қарады. Өзі үріп ауызға салғандай сүйкімді екен. Ренжітіп алам ба деп қорғандым. Жалпы, маған бәрібір. Осы жұрттың «Қытайдікі жаман- жаман» деп алып, ақыры сонікін киіп, сонікін ішетініне таңғаламын. Екі ұлым мен қызыма, әйеліме, өзіме әр маусымға лайықтап қос-қостан киім алдым. Труси-майка, нәскиге дейін ұмытқамын жоқ. Алып жатырмын, алып жатырмын, аладорбаға қат-қатымен тоғытып жатырмын. Американың мына кәрі шалының басы мұндай берекелі болар ма, тіпті мұрты қисаятын емес. Әй, біреуінде бір қараның бәсі бар-ау, сірә! Шындасам, бір контейнерді түгел төңкеріп әкеткендеймін. Күлімкөз келіншек бетіме күлмің-күлмің қарап қойып, күлкісін қоса есептегендей калькулятордың бір нөлін артық басып та жібереді. Төрт амалды әрең ежіктейтін шала сауат қатынның жоғары математиканы шекілдеуікше шағатын алтын басымды қорлап, басынып тұрғанына намыстансам да, ашуымды тәк-тәк шаужайлап, өтірік байқамағансып қоя салдым. «Е, бұ да қайбір жетіскеннен өстіп тұр дейсің. Осымен нанын айырып жүр ғой. Жемейтін адам жердің астында, тамағы тесік пенде емес пе» деп, нөлге нөл қосып, «сдачу ненадо!» дедім төсімді қайқайтып.



	Жолай «оптовкаға» соғып, жарты қойдың сүмесі мен күріш, шекер, мейіз- миуаны көтергенімше тағы алдым. Саудаласпай сұрағанын ұстата салып, кесек-кесегі, мөшек-мөшегімен сыпыра сиырып жатқан мырза жігітке «пай- пай, сауда қылсаң, осылай қыл!» дегендей сүйсіне қарайды айналадағылар. Машинаның белін қайыстырып, артынып-тартынып ымырт жабыла үйге жеттім. Біздей байып тұрған кісінің қалтасында «нешаснәй» қазақтың құнсыз теңгесі қайдан жүрсін, құлағынан суырып шоферға жүз долларды ұстатқам.

	«Еңбелі бар ғой, жарты күн жанымда жүрді, жүктерімді тасысты жалбалақтап.» ана қалтасын бір, мына қалтасын бір ақтарып, тыпырлап қаплған соң қолымды бір-ақ сілтедім:



	– Сдачу не надо.



	Ұрты суалып, сорған кәмпиттей сопайған жүдеу өңді жігіт шегір көзі шегедей қадалып, сілейді де қалды. Тұрып-тұрып:



	– Надо же...бывают дураки! – деді. Аңқиған аузынан қалай шығып кеткенін өзі де аңғармай қалды, білем.

	– Я и есть дурак! – дедім жымия күліп. – Разве жизнь интересна без дураков?



	Есі шығып кеткен бейшара жігіт қалбалақтап, жүктерімді подьездге дейін көтерісіп апарды.



	Хош, қалтамда әлі екі жүз доллар сықыр-сықыр етіп, төсімді шоқтай қыздырып жатыр. Қажеттің бәрін алдым. Киім-кешек, ішіп-жем... бәрі бар. Енді мұның керегі не? Көршілерім есіме түсті. Бірінші қабаттағы үш бөлмелі үйде әркімнен төрт бала тапқан, махаббатта интернационалшыл, жесір орыс әйелі тұрады. Есігі алқам-салқам, тұтқасы жұлынған. Бойлай дыр-ду. Біресе айғайласып, бірде дарылдап ән айтып, шуылдасып жатқандары. Міне, мұрындарын кезек-кезек қорқылдата тартып, көздері жылтыраған төрт бала топырлап сыртқа шығып барады. Маша шашы дудырап, жартылай ашылған есіктің аузында темекі тұтатып тұр екен.



	– Привет, сосед!..Ба, бизнессменом стал что ли? – деді қатар тізілген ала дорбаларға иегін қадап.

	– Нет, я – Дед Мороз. Я вам подарок принес! – деп, қайда сыйғызарымды білмей тұрған екі көк құлақтың бірін ұстатып ем, пәлеге қалғанымшы, мойныма асыла кетіп, сасық демімен тұншықтыра, аузымнан сүйсін-ай келіп. Өзіме де обал жоқ, лоқсып жіберем бе деп едім, бұлқынып жүріп әзер құтылдым құшағынан.



	Біздің подьезде шекесі шеруен атып тұрғандар шамалы. Көбі жалғыз- жарым, кәрі-құртаңдар. Әсіресе үшінші қабаттағы қазақ кемпірінің халі кісі аяғандай. Бір ұлы орыстан қатын алып, Пензаға көшіп кеткен. Екіншісі екі дипломы болса да жұмыс таба алмай ақыры ұрлық қылып, түрмеде отыр. Өзі бұрын мұғалім болып істеген екен, пенсиясы мардымсыз. Ай сайын аузынан жырып, Заречныйдағы түрмеге сәлем-сауқат тасып жүргені. Бірнеше дүркін таңертеңгі алаң-елеңде аула шетіндегі қоқыс контейнерін қопарыстырып жүргенін көріп қалғанмын. Ақжаулығын иегінің астынан шарт байлап, екі иығы қушиып, таяққа сүйенген күйі тық-тық басып кетіп бара жатқан аянышты кейпі көз алдыма келгенде, жүрегім шаншып-шаншып кетті. Жүз долларды сол кісіге апарып бердім.



	– Бұл не?

	– Доллар.

	– Ой, Алла, Әміриканың ақшасы осы екен ғой! – Көзін сығырайтып көк қағаздың мөріне аударып-төңкеріп ұзақ қарады. – Балам-ау, өзіңнің де бала- шағаң бар, мынау көп ақша ғой?

	– Жоқ, апа, алыңыз. Маған бір жақсы адам кө-өп ақша берді.

	– Ендеше ол жақсы адамды Құдай жарылқасын! Дүние азған-тозған деп қарғанамыз, небір ізгілікті ғазиз жандар да бар-ау. Рахмат, қарағым!..



	Ала дорбаларды құлағынан сүйрелеп үйге де жеттім-ау. Есікті айқара ашып қойып, бірін сүйреп, бірін көтеріп үсті-үстіне топылтып кіргізіп жатырмын. Біреуінің өзі бір кісіге жүк болардай теңкиген теңдей-теңдей ала сөмкелерді көрген сайын әйелімнің көзі күлмің-күлмің, жүзі жылмың-жылмың.



	– Бағана қылжақтаған екен десем, шынымен Машкеевич бопсың ғой!

	– Болсақ несі бар екен? – дедім, осындайда бәлсініп қалайын деген оймен мардымсып. – Ол да екі аяқты пәндә шығар!



	Бәле қатын бұлаңдап ығыма қарай құлай кетті:



	– Одан бір де кем емессің, бәтірекесі!.. Әлгі журналда басқа кісінің атымен шыққан романыңа гонорар берді ме?

	– Кім берсе де берді ғой. Құдайдың бұйыртқаны деп ала берсеңші!

	– Иә, дұрыс айтасың. Берем десе де, алам десе де бәрі Алланың өз қолында. Жаңа ғана кейіп отыр едім. Бүгін түк саудам жүрген жоқ. Жарымағыр қайыршы, екі милиционер қайдан сап ете түскенін білмеймін, сүйрелеп жүріп дорбамды тартып әкеткені. Қолымды бұрап сындырып жібере жаздады, ой, иттен жаралған немелер! Міне, әлі ауырып тұрғанын қарашы... Не жаздым бұл Құдайға деп қарғанып-сіленіп отыр едім, міне, үйіп-төгіп бере салған жоқ па! Ей, Алла, кешіре гөр күпірлігімді...



	Қоңырайған үйдің іші әр бұрышынан шырақ жанғандай нұр жүгіріп, жайнап сала берді. Жүрек қуантып жып-жылы боп кеткендей. Қуаныш кернеп, шат-шадыман күлкі аузы-мұрынынан шығып тұр. Әйелім де, ұл- қыздарым да киім-кешектерді кезек-кезек өлшеп мәз-мәйрәм. Бағам өсіп, мәртебем артып-ақ тұр еді, шайтан азғырғандай аузымнан қағынғаным. Қарап тұрмай:



	– Ақшаның бәріне алсам, тіпті үйге сыймай кетеді екен ғой! – демесім бар ма. Жәнияның жүзі балбырап мүлдем мейірленіп кетті:

	– Тағы да ақшаң қалды ма?!.

	– Жоқ. Екі жүз доллар артылып еді, көршілерге бере салдым. Жәния тұрған жерінде аяғын тыпырлатып, шыңғырып жіберді:

	– Не дейді мына жарымес? Елге бергені несі?!!

	– Артық ақшаны қайтем? Бәрін алдым емес пе? Жетеді сол!

	–Атаңны басы, жетеді!.. Миллионер болғандай шіренуін! Ой, сорлы... Благодеятель! Жаныңды баға алмай жүріп, елді жарылқаған не теңің? Бұл біткен соң боғыңды жейсің бе?

	– Біткен соң, мұны берген Құдай тағы да береді. Жаратқан құлын Алла- Тағалам жарылқаусыз қалдырмас... Түсінсеңші, Жәния, қара қазақ емес, Қожаның қызы емессің бе, Пайғамбарымыздың хадисінде: «өзің тоқ боп, көршің аш отырса, онда сен мұсылман емессің» демей ме? Қарайласпасақ кісілігіміз қайсы? Мына Сапура апай мен Машаның жағдайын білесің ғой, пәшти қайыршы емес пе?

	– Ей, милау, біздің қайыршыдан қай жеріміз артық? Маша дейді... Ол деген ұшығы шыққан жалап, алқаш емес пе. Соңғы баласына алимент алайын десе, кімнен туғанын өзі де білмейді. Аяған кісісінің түрін!..

	– Мейлі... балаларына обал! – дедім міңгірлеп. Жәнияның күнге күйген ап- арық қос жұдырығы тас түйіліп, селк-селк етеді:

	– Аллам-ау, не дейін енді. Оқтаумен бір періп ана жарты басыңды бір-ақ жарайын ба осы! Күйдірді-ау мынау, күйдірді-а-ау!.. – Аузы үнсіз ашылып, көзі алайып сәл тұрды да, шарқ етіп шалқасынан түсті. Жүрегі әлсіз еді байқұстың, шынымен жүріп кеткені ме?!! Балаларым зәресі ұшып шу ете қалды. Есім шығып, қанатын жайып қыт-қыттаған әтештей, шыр айналып құр жүгіре беріппін. Менен гөрі қызым естияр екен, жүгіріп барып бір стакан су алып келді де, аузын толтырып бетіне бүркіп кеп жіберді. Жәния сонда ғана есін жиды. Көзін ашып, бетімізге аңтарыла жағалай қарап сәл отырды да, не болғаны есіне түскендей маған тұра ұмтылды. Түтеп, түнерген жүзінен сескенбеу мүмкін емес еді – тұра қаштым. Бөлмеден бөлмеге тығып ал кеп қусын:

	– Жарымес!.. қояншық!.. есуас!.. жынды!.. нақұрыс!..ауыш!..



	Менің диагнозымды бейнелейтін синонимдер аузынан автоматтың оғындай сақ-сақ атылған сайын қолы жарыса қимылдап, тәпішке, бәтіңке, оқтау, кітап... уысына іліккеннің бәрі соңымнан қуып жетіп, бірі жаурынымнан, бірі бөксемнен... оңды-солды сарт-сұрт төпелеп жатыр. Бұлтарып, бұғып, басқасы не болса ол болсын дегендей, басымды қорғап әлекпін. Балаларым ойын көріп мәз. Айғайлап, күліп, бізбен жағаласа шапқылап жүр. «О, мама біздің снайпер, дәл тигізді!» деп қояды. Артиллериялық ұзақ атқылаудан кейін барып әйелдің әпігі әзер басылғандай болды. Гаубицаның толассыз төмпештеуінен есеңгіреп қалдым. Жәбір көрген жетім баладай үрпиіп, бір бұрышта жалғыз тұрмын. Көгерген, іскен жерлерімді ауырсына сипап, әйеліме іштей ренжимін: «Е, Жәния-ай, сен де осындай ма едің?!. – деймін іштей мүжіліп. – Сол ақшасы түскір болмағанда да күнімізді көріп едік қой. Неге сонша тарылдың? Жоқ-жітікпен бөліскен сауап емес пе қайта. Мейірімді, мәрт-ақ едің, жоқшылық сенің де жүрегіңді қарайтып, жүнжітіп жіберген бе?!.»



	Жалпы, бізге басы артық байлық жақпай ма деп қалдым. Күндегі беті балық көзденген майсыз қара сорпамыз берекелі еді. Тәубамызды қырық қайталап, томпиған қарынымызды тыр-тыр қасығанда, Жаратқанның осы бергенінен артық ештеңенің керегі жоқ сияқтанып көрінетін. Бүгін, міне, ала дорбалармен ілесіп ала көңіл араздық үйге бірге кіргендей. Жаңағы екі жүз доллардың күйігінен кейін әйелімнің қабағы түзелмеді. Сөмкелерді аударып- төңкеріп ақтарған сайын күңкілі көбейіп кетті:



	– Езіліп кеткен қырық жылғы құрма!.. Мынаның бәрі жылтыраған Қытайдың алмасы!.. Сары мейізді кісі ала ма екен, күкірттің түтініне ысталған, уланып өлсін деп жүрмісің!.. Қып-қызыл ақшаны ит-рәсуа ғып!...



	Кезек етке келді. Құйрығы қазандай Еділбай қойының омыртқаны бойлай қақ бөліп шабылған тұтас жарты ұшасы. Сүбесінің сөгілген майы шынашақ елі. «Енді не айтар екенсің?» деп, өзімше еңсемді тіктеп ажарланып тұр едім, одан да мін тапты:



	– Иістене бастаған ба, немене? – деп еңкейе беріп танауын тыржитты. Деуін десе де одан ары кекжиген жоқ. Үстелдің үстіне ұзынынан салды да, қолындағы қайқы пышақ лыпылдап, сүйектердің жігін оп-оңай ажыратып, лезде мүше-мүшесімен бұтарлап тастады. «Бирюса – 6»-ның мардымсыз мұздатқышын қанша нығарлағанмен жартысы да сыймады.



	– Құдай-ай, холодильникке де жарымадық-ау! – Тоңазытқышқа бір, үстел үстінде жайрап жатқан етке бір қарап пұшайман болған әһаял байқұсты аяп кеттім. Шын жаным ашып, қалай ақыл айтарымды білмей тұр едім, бір керемет ой кептердей қалықтап кеп көкейіме қона қалғаны. Дереу мойыномыртқа мен қары жілікті іліп алып, есікке қарай беттегем.



	– Әй, қайда барасың?



	Әмірлі дауыстан еріксіз мойынымды бұрдым:



	– Көрші апаға апарып берейін... Бәрібір сасып кетеді ғой...



	Әйелі түскірдің екі көзінен екі ракета атылғандай, қып-қызыл өрт лап етті. Қызыл жалын қазір-ақ жалмап шыжғыра жөнелетінін сезгенде, тыпырлаған жүрегім кеудеме сыймай, торғайдай шырылдап қоя берді:



	– Әй, жарымес, біз бітеуміз бе? Қанды ішіп болды ғой мына нақұрыс.

	Ажалымыздан бұрын өлтіретін шығар! Кет, жоғал!..



	Түрі адам шошырлықтай түтеп, бақырып-шақырып жүгіріп барып қолына ілінген плита үстіндегі шойын сковородканы жіберіп ұрды. Жалма-жан бұғып, бұлтарсам да соңымнан зырқырап қуған сковородка сұрмергеннің оғындай құтқарған жоқ, қақ жаурынымнан тиген соққыдан жалп етіп етпетімнен ұштым. Бір уыс әйнектің ұнтағын шашып жібергендей көзімнің оты жарқ ете түсті.



	– Тұр, кәне, кет!



	Тұрғам жоқ. Жәбірленіп жатырмын. Жәниядан тап мұндай қатігездікті күткен жоқ едім. «Сковородка отта тұрған болса ше? Бата тимесе де қата тиіп, өзі жарты ми, жарық басыма тисе қайтер еді?!!» Менің не ойлағаныммен ісі болған жоқ. Есікті теуіп ашты да:



	– Кәне, аяқ-қолынан ұстаңдар, – деді зілденіп. – Қашанғы қанымызды іше береді, қарасын батырсын бұл жерден!



	Жүрегім дір етіп, тынысым тоқтап қалғандай болды. Балаларым қайтер екен деп жатырмын үміт пен күдік итжығыс. Әйтсе де шешелерінің сөзінен шыға алмады. Төртеуі төрт жағымнан сүйрелеп, дәлізге шығарып тастады. Есік сарт жабылды. Жатқан жерімнен тырп еткемін жоқ. Балаларымның жұлқылап қосыла сүйрелегені жаныма қатты батты. Бетімді басып өксіп- өксіп жібердім. Сыртта ымырт ішін тартып үңірейіп тұр. Жұлдызы жоқ бітеу аспан суқараңғы. Күзгі кебір жапырақтарды қытыр-қытыр кеміріп, асфальтті сырт-сырт ұрып суық жаңбыр сіркірейді. Подьездің күнқағарынан кенерлеп аққан суға шикі еттің күлімсі иісі шығып шырыштанған қолымды жудым. Есігі жоқ ішке қарай суық тартып азынаған подьездің аузында тұра-тұра бойым тоңазып, қалтырай бастадым. Сүт пісірімдей мезетте қатынның ашуы тарқаған шығар деген дәмемен үйге келдім. Қоңырауды жасқана бастым. Ешкім үндей қоймаған соң үсті-үстіне өршелене басқам. Әлдене тарс етті де, қоңыраудың үні өшті. Енді есікті жұдырығыммен ұрғылауға көштім. Сода да міз бақпаған соң, теріс қарап өкшеммен теуіп-теуіп жібердім босағаны солқылдатып.



	– Аш, әйтпесе сындырамын! – дедім ызаға булығып.

	– Сындыр! – деді әйел арғы жағынан шаңқылдап. – Қазір милиция шақырам, анада жатқан жындыханаңа қайта барасың. Қояншығы қозып, күнде істейтіні осы деймін. Оданда аман тұрғаныңда кет!



	Антұрған қатын милиция шақырса, пәле боп жүрер деп шынымен қауіптене бастағам. Шешесімен қосанжарланып кенжем Қошқарбек кіжіне айғай салды:



	– Сендей әкенің бізге керегі жоқ, кет! Сен – жындысың!



	«Кішкене ғой, шешесінің айтағымен айтып тұр» деп өзімді қанша алдарқатқым келсе де, жүрегім мұздап кетті. Өнебойым қалшылдап, үн- түнсіз шегіне бердім. Кеудемнен итерген қара дермантин есіктен қанша ұзасам да, қайда барсам да жаңағы дауыс құлағымда тұрып алды ызыңдап:

	«Сендей әкенің керегі жоқ!.. керегі жоқ!..»



	Почта жәшіктерінің аузында кептелген тегін газеттерді подьездің баспалдағына төсеп қанша отырғаным белгісіз. Аңғал-саңғал есік-терезеден жел ызғып, сырттағы суықты пештің мұржасындай суырып, қай бұрышына тығылсаң да қамсау болар емес. Сүйегіме дейін сықырлап мұз боп қатып қалғандай. Бүкіл денем қоқиып, қаттырақ қимылдасам, опырылып түсердей. Тісім тісіме тимей сақылдап, орнымнан әзер көтерілдім. Көрші кемпірдің есігін қақтым амалсыз.



	– Апа, менмін ғой! – деп атымды айттым, «мас боп келіп тұр» деп ойлады ма, ашпады. – Апа, тоңып кеттім, кішкене жылынып алайыншы! – «Тоңса өз үйі бар емес пе, неге бармайды» дей ме, есік тағы да міз бақпады. – Апа, жаңа жүз доллар беріп едім ғой, ашыңызшы!.. – дедім сол жақсылығымды бұлдағандай есіне сап. Берген ақшасын алғалы кеп тұр деді ме екен, тіптен тым-тырс. Ары қақтым, бері қақтым, аузы қисайған ағаш есіктің қиюы жымдасқан еріндей жігін жазар емес. Сірескен аяқ-қолымды роботша қозғап қайтадан төменге түстім. Машаның есігі шала жабулы екен. Қиюынан қылпылдаған ұстарадай жарық дәліздегі қараңғылықтың қарынын қақ тіліпті. Іштен күлкі аралас дабырлаған дауыстар естіледі. Жасқана есікті тықылдаттым.



	– Заходи! – деді іле-шала, «кім болсаң да кіре бер» дегендей жайдары әйел дауысы. Ішке кіре беріп ем, жалаңаяқ, шашы дудырап, саусағының ұшында темекісі түтіндеп есікке қарай келе жатқан Маша құшағын жайып, қарсы ұмтылды:

	– О, сосед! Мой благодеятель! Добрыня Никитич! Менің жарылқаушым!

	Кел, кел!..



	Төрт құрлықтың төліндей оң-түрі бөлек төрт бала бөлменің бір бұрышында үрпиіп отыр екен, маған үрке қарап, жылтыраған мұрындарын бір-бір тартып қойды. Ас үйдегі үстелді ортаға алып екі еркек, екі әйел отыр. Шалабурыл. Қауқылдасып қарсы алды. Көк түтін көз ашытады. Жыбырлап түйдек-түйдек будақтаған көк мұнардан қарсыдағы адамның бет-жүзі бұлаңытып әзер көрінеді. Жүз доллардың төбесіне су құйылса керек, үстел үсті сіресіп тұр: колбаса, сардельки, скумбрияның аузын бақадай ашқан екі қалбыры, майшабақ, тұздалған қияр... Әрине, арақ-шарап екібастан. «Жигулевское» мен «Роял» қақ ортада бой таластырып тұр.



	Үйге кірген соң да көпке дейін денемнің дірілі басылмады.



	– Түу, көрші, қай жердегі мұздатқыштан шыққансың, қатқан балықтайсың ғой өзің! – деп Маша тар жерде тақаса берген жалаңаш иығын тітіркене тартып алды.



	«Таныстық үшін»-мен сыңғыр-сыңғыр бүйір қағыстырған рюмкалардың әлденешеуінің аяғы аспаннан келді. Бітік көз, жуантық сары еркек ықылық атып тез мас болды. Ұзын, сабалақ шашы жайылып, үстел шетіне сүйеніп жатып қалды. Ұрты суалған ашаң жігіт әлі тың. Ішкен сайын қанын ішіне тартып, бетінің қожыр сепкілі айқындалып, өңі бозара түседі екен. Өрге салсаң, төске озған нағыз дүлдүлдің өзі-ау тегі. «Киров» заводында істепті, бесінші разрядті токарь. Қазір завод жабылған, жұмыссыз. Іші қан жылап ұрынарға қара таппай шабынып отыр.



	– ... этим дундукам- калбитам дали свободу и что получилось? Все разбомбили... хрен будет самостоятельной страной! – деп жұдырығын екінші қолының уысына сарт сүңгітіп білегін саптады. – Какая им техника, пусть баранов своих пасут! На заводе только парторг был казахом и то был фронтовиком-инвалидом. Остальние мамбеты мыкались подсобниками, тачку таскали. В декабре 86-го, блин, как мы их шугали арматурой!..

	– Весь сыр-бор с них начался! Несчастные «декабристы»!.. – деді балық көзденіп қалғып-шұлғып отырған шеткі қатын селк етіп оянғандай бойын тіктеп. – Меченная сука раскачал лодку. И тот бес поганный еще хлеще, развалил всю страну. Ех, какая была империя!.. Теперь сиди и кусай свой локоть!



	Маспен мас болмайын деп қанша сабыр сақтасам да запыраным көтеріліп, қызынып кеттім:



	– Ей, друзья, если вам здесь так уж плохо, почему бы вам шмотки не собрать и не переехать в Россию? Матушка – Русь всегда своих обездоленных детей приветит и обласкает...



	Біз сөйлеген сайын, пәленің алдын алайын дегендей, Маша байқұс:



	– Кончай политклуб! – деп үстелді жұдырығымен сарт еткізіп, орнынан ұшып-ұшып тұрады. Бірақ онысын құлаққа іліп жатқан ешкім жоқ. Сепкіл сары менің сөзіме бұқа көзденіп қабақ астынан сүзе қарады:



	– Почему мы должны шмотки собирать? Мы на своей земле. Где русский мужик, там – Россия!

	– Да, это наш город Верный! – Жаңағы кеспелтек семіз қатын тағы суланған домбыл езуін қайшылап құйысқанға қыстырылды, – Наши предки построили форпост Верный...

	– Кстатьи, – деді жігіт тырнағының түбінен кесілген молақ сұқсаусағын шошайтып. Шегенің басындай тесірейген кішкентай көк көздері сондай бір шабытпен ұшқындап кетті. – При Колпаковском во всех парках и скверах были таблички с надписью: «Собакам и киргизам вход запрещен!»

	– Сука! – Қалай ақырып орнымнан атып тұрғанымды білгемін жоқ. – Теперь я запрещаю ходить на своей земле поганным собакам как вы! –

	«Роялдың» қылмойынынан қылғындырып ұстадым да, түбін үстелдің қырына бір періп сындырып, тұра ұмтылдым. Езуінен селедьканың майы ағып малжаңдап отырған кеспелтек қатын:

	– Мама! – деп баж етіп үстелдің астына зып берді. Бүкіл орыстың жыртысын жыртып гүжілдеп отырған патриотқа да жан керек екен, қарғып тұрып:

	– Ты че, ты че!?. – деп, екі қолын көтеріп, есікке қарай арқасымен шегіне берді. Бақырып кеп Маша мойыныма асылып алды:

	– Не надо, Тольян! Успокойся, прощу тебя...



	Қайтып үстелге барғамын жоқ. Қолымдағы шөлмектің сынығын қоқысқа тастай салдым да, бөлменің түкпіріндегі диванға кеп жантая кеттім. Талай сойқанды көріп жүрегі шайлығып қалған сәбилер маған үдірейе қарап, бір- біріне тығыла түсті. Ас үй жақтағы үш қатынның сыбыр-күбірі құлағыма кіріп-шығып жатқан жоқ, ойым ойран-ботқа. Бұрын естіп-көріп куә боп жүрсем де байыбына бармаған нәрсенің бойын енді танығандай таңырқап отырмын. «Өле жатқан алқашына дейін пиғылы мынау, басқаларына не жорық. Бұлар жақынға жатбауыр, балам, ұрпағым деп емешегі үзілмейді, ата-анаға қайрылмайды, қатігез, мейірімсіз, томырық, лас... бірақ Отан, Россия десе, қылша мойынын қылшылдаған балтаға төсеуге әзір. Көзі үңірейіп аш отырса да, аузы сасып батпаққа аунап жатса да Әлеммен алысады, Россияның намысы деп кіжінеді. Орыс мұжығына теңдік, әділет, демократия керек емес, жапырып-жайпап бәріне үстемдік етсем дейді. Өзі Құл болса да, басқаны өзіне құл еткісі кеп тұрады. Ал, біз ше? Неге елім, қазағым деп өзеуремейміз өліп-өшіп? Ойлайтынымыз – өз бала-шағамыздың қамы, отбасы, қора-қотанның күйбеңі. Одан арғыға көңілімізде алаң жоқ. «Тәңір асыраған тоқтысын бөрі жемейді», «Көппен көрген ұлы той», «Жүгірген жетпейді, бұйырған кетпейді», «Иттің иесі болса, түлкінің тәңірісі бар...» деп сақалы беліне түспек түгілі аяғына оратылып, баяғыда-ақ алжып кеткен қайдағы бір қыртымбай мәтелмен өзімізді алдарқатып, бәрін бір Құдайға тапсырып қойғанбыз. Өзіміз ештеңе істегіміз келмейді. Неге біз осынша бейғам, бойкүйезбіз? Қашан мәңгілік ұйқымыздан оянамыз, қашан?!!»



	Суықтан дірдектеп кеп жөпелдете тастап-тастап жіберген екі-үш рюмка буыныма түсті ме, бойым жылып маужырай бастағанмын. Қазақты оятам деп кіжініп отырып, өзім қалғып кетіппін. Бір уақытта жүрегім лоқсып оянсам, таң атыпты, мұрынымды асап алардай аузын аңқайта ашып Маша жатыр қасымда қор-қор етіп. Демінен божыған тамақ пен арақ, темекінің қойыртпақ иісі мүңкіп қолқа атады. Үсті ашық-шашық. «Не істеп қойдым?» дегендей зәрем ұшып, орнымнан атып тұрдым. Жайлап басып, беті-қолымды шайдым да сыртқа шығып кеттім.





"Бас құда" медалі




	Түнгі жаңбырдан кейінгі ауа шыңылтыр, салқын. Сарайым ашылып, тез сергігенмен денем құсеттеніп тоңази бастадым. «Енді не істеймін, қайда барамын?» Басым әңкі-тәңкі. Түзу бір ақыл қонақтар емес. Үйге аяқ басқым келмейді. Кенже ұлымның кешегі сөзі құлағымда ызыңдап тұрып алды:

	«Сендей әкенің керегі жоқ...кет...» Кіжінген шіңкілдек дауысы кеудемнен қос қолдап итергендей. Атадан қу жалғызбын, елде де, Алматыда да етжақыным жоқ. Жора-жолдастарды сағалағанмен, «арық атқа қамшы ауыр», қайсысы қазір қонақ күтер халде? Ары ойлап, бері толғап, Тәукебайға көңілім тоқтады. Қаладан таяқ тастам жердегі бұрынғы «Мичурин» колхозында екі қабатты үйі бар. Қазіргінің ылпың-жылпың тірлігіне бейім. Ішегі майлы майлы. Бір еркелігімді көтерсе, сол көтереді. Баяғыда «Нархозда» бірге оқығанбыз. Екі жылдай бір бөлмеде жатқанбыз. Өлең жазатын ұшынбасы бар, қиялилау жігіт екен. «Капитал», «Сопроматтарға» әкесі қалыңмалын төлеп алып берген сүймейтін қатындай сүлесоқ қарайтын. Серілігі көп, әуейілеу. Сол кездегі атағы дүрілдеп тұрған Оралхан, Сағат дейтін жас перілермен әмпәй, ауылынан терісімен бітеу үйтілген қой, соғым әкеліп, аш өзек «классиктердің» аузын майлаған. Өлермен, пысық. Өлең, әңгімелері «Лениншіл жаста» жарысып шығып жататын. Ақыры екінші курсты бітірместен «КазГУ»-ге ұзатылып тынды. Недегенмен әдебиеттің табалдырығын оң аяғымен аттаған жігіт. Ана заманда да, мына заманда да тасы өрге домалаған санаулы саңлақтардың бірі. Қалай жазатынына сын айтушылар табылар, бірақ нені жазуды біледі. Жазғанда да қаламының ұшын белуардан алтын шығатын жерге қадайды. «Бүгінгінің Мұсасы» деген дастан жазып, Астанадан төрт бөлмелі пәтер алды. «Киелім» повесі үшін өткен жылы елді айғайлатып жүріп, Мемлекеттік сыйлықты қанжығасына байлаған. «Ойнапсың, бала, қызыл арақпен» дегендей, енді біздің Тәукеңмен иық тірестіріп көр. Анада қалғымайтын мекеменің қырандары үйге тінту жасардың алдында, осы менің жаман жүргім кейде бірдеңені сезеді, қолжазбаларымның бір-бір данасын соның үйіне апарып тастағанмын. Жаман айтпай жақсы жоқ, өзіңе аманат дегенмін. Содан бері ықыласы ерек. Хал-жайымды жиі сұрап тұрады. Бір жолы: «Ана романың бойынша пьеса жазсам қайтеді?» деген. «Жаза бер, кәдеңе асса болды» дедім. Пьеса жазған жоқ, есесіне роман жазыпты, «Ай жылаған түн» дейтін. Жарты жыл болды басылып шыққанына. «Жуғаным» деп ресторанға шақырып, шапан кигізіп, қатты жылпылдап кетіп еді, қарасам – әр бетінен өз шығармамның ізін таныдым. Тарау-тарауымен бітеу жүр. Уытты, өткір тұстарын ғана сылып тастаған. Әлеуметтік қышқылы болмаса да, оқиғасы, алуантүрлі мінездерді қалыптаған бедерлі, көркем кестесімен еліктіріп отыратын тәп-тәуір кітап болып шығыпты. Жарты жылдан бері газет-журналдарда дүңкілдетіп мақтаған талай мақала жарық көрді. Кейде ішім удай ашып ызадан күйіп- пысам, бір ауық: «бәрібір мен жазған дүниенің бір пұшпағын мақтап жатыр ғой!..» деп ризашылықпен көңіл бірлеп те қоятынмын.



	Қалай дегенмен, мойнында қылшылбырым бар шірімейтін. Бір базынамды көтеретінін білемін. Сол сенімнің жетегімен «Тәукебайым, қайдасың» деп тартып отырдым. Обалы нешік, қауқылдап жаны қалмады. Тек бөшкедей күмпиген сары қатынның қабағы аздап кіржиіңкі. Құдайекең де қызық-ау, кейде аңқылдаған жігіттің төресіне қабағы ескі етіктің қонышындай қыржиған осындай қырыс қатынды қайдан тауып қоса қояды екен? Үстімдегі өңі тозған ескі, әрі түні бойы тар диванда аунақшып ұйпа-тұйпасы шыққан киіміме алакөздене қарап қояды. Әйелінің мінезіне сыралғы Тәукебай, бір пәле шығып кетпесін дей ме, қалбақ қағып бәйек. Құдды бір тауарын мақтаған саудагер секілді:



	– Сақыш-ау, бұл деген классик қой, классик. Ендігінің Айтматовы осы!..



	Сақыш, бірақ селт еткен жоқ. Болса қайтейін деді ме, әлде төрінде талай

	«классикті» көріп көзқашты болған ба, сары бөшке қырын қараған күйі шайын пыс-пыс сораптап отыра берді. «Қайран Шыңғыс көкем-ай, көрінген қырттың қанжығасына бөктеріліп қор болдың-ау!» дей ме екен ішінен?



	Алай де, бұлай де, Тәукебайым жөннен жығылмай, сый қылса сыпыра қылатын жігіттің сырбазы екен. Қараша басымды ханға балап, сиапатқа бөктіріп тастады мүлдем.



	– Төкесі, «байға тай мінсе де жарасады», әрине. Бірақ үйге кеп қалған соң, сізге бір кәде жасайын! – деп, қолымнан сүйрегендей ғып, супер маркетке алып барды. – Сіз – елдің көз алдындағы адамсыз, әдебиеттің жас перісі деп қарайды. Соған лайықты киінуіңіз керек!



	Тыпырлап, қарсыласқаныма қарамай, басымнан бақайыма дейін шыт-жаңа ғып киіндірді. Дүкеннен тойға баратын лордтың киімін жарнамалаған манекендей шытырлап шықтым. «Адам көркі – шүберек» деген осы-ау. Кісі бойы айнаға бір қарағанда, өзімді танымай қап, алдымдағы сықиған сырбаз серіге жасқана «Ас-салаумағалей-кум!» дей жаздауға дәс қалғаным. Қабат сайын қарсым да, қапталым да қаптаған айна, қараған сайын өзімді танымай шатаса бердім: біресе, қарсы алдымда Дэниэл Рэдклифф екпіндей басып келе жатады; біресе Брэк Питт қатарласа адымдайды... Киінсек, біз де ешкімнен кем емес екенбіз ғой. Баяғыдағы қыртып отыратын шалдардың сөзі есіме түсіп: «әлі де бір қызды қартайтатындай екенбіз ғой!» деп ішімнен қутыңдап қойдым. Тәукебай қой сойып, қолы ұсынықты, ыспор бір дұнған жігітіне шашлық жасатып, қуырдақ әзірлетті. Ас қамдалғанша арша мен қайыңның тозын жағып бұлауын баптаған саунаға түстік. Еменнің жапырағымен шабынып, қырық жылғы күсімнен арылып, қабығын сыдырған жыландай, бойым жеңілдеп балбырап шықтым. Көбігі қырғыздың ақ қалпағындай қоқырайған тобылғы торы сыраны толғай жұтып қойып, Алатаудың бөктерінен лекіген торғын самалға кеудеңді тосып отырғанда, ұжмаққа кім барып көрген, әй, пәлі, сол ұжмақтың төрі де осындай болмас-ау! Кешке қарай маңайдағы көрші-қолаңды шақырып, кіші-гірім толқал түсірген тойдай көл-көсір дастархан жасады. Құрмет-хошаметтің бәрі маған. Бас та менікі, бата да менікі. Тәукең майын тамызып мақтаған сайын аңқау қазакем маған қарайды ауыздарына апорт сыйып кететіндей аңырайып. «Апырай, бұрын неғып білмей келгенбіз мұндай данышпанды!» дегендей бәрі таң-тамаша. Тәукебайдың дем беруімен менің «кереметтігіме» сеніп қалған жұрт қыза- қыза менімен дәмдес боп отырғанына өздерін «сонша бақытты санайтынын» қызыл сөзбен көмкеріп, жамбасыма көпшікті қос қабаттап қоя бастады. Алғашында қытықты жерімнен түрткендей ыңғайсызданып қызарақтағанмен, бірте-бірте етім үйреніп, буыныма түскен сиқырлы сөзге жаным сүйсініп, тағы да мақтай түссе екен деп одырайып отырдым.



	Төрде отырғандардың көбінің төсінде медаль жарқырайды, шетінен дәл бір ауылшаруашылық көрмесінен алтын алқа алған асыл тұқымды қошқарлар секілді мұрынын көтерген маңғаз. Қозғалған сайын шам жарығына жалт- жұлт құбылып көз арбайды. Оң қапталымда тізе түйістіре жайғасқан егделеу, бұжыр бет, төртпақ қара кісі ұзақ сөйлеп, сонда да ілтифатымды сөзбен ойдағыдай жеткізе алмадым деп көңілі қоңылтақсыды білем:



	– Қарағым, мынау жақында Шымгентке барғанда алғаным еді. Көзімдей көріп жүріңіз! – деп медалын ағытып өңіріме тақты. «Бас құда» деген медаль екен. Төсімде әзірге бос орын тұрғанда үлгіріп қалайын дегендей, босаға жақта отырған орақ тұмсық, жұқалтым қара жігіт жаныма жылдам келіп, үлкен қара портфелінен шынжыр баулы алақандай алқаны суырып алды да, басынан асыра жоғары көтерді:



	– Бұл – «Төлеу ата» медалі! Сізді бабамыздың аруағы жебеп жүрсін, аға!

	– Әй, сендер осыны қаншадан сатып жүрсіңдер? – деді бір ожыраңдаған дауыс топ ішінен. Жігіт дік ете түсті:

	– Сатса несі бар екен? Шығынды өтеу керек қой. Қазір тегін нәрсе болушы ма еді. Осындай сыйлы, үлкен атағы бар кісілерге құрметтеп береміз. Басқалар алам десе, пажалыста, он мың теңгеден!..



	Тойға ауыл әкімі де келген. Ыстық күнде галстук тағып қылғынып отырған дембелше сары қызып кетті білем:



	– Әй, Сафура! – деп, есік жаққа қарай қолын созып, шығырынан шымшып ұстаған кілтті шылдырлатты. – Сейфтегі сары пәпкемді әкеле қойшы!



	Сары келіншек лып етіп шыға жөнелген. Баруынан келуі тез болды. Әкім сол жерде куәлікке қол қойып, ауылдың «Құрметті азаматы» белгісін төсіме тақты:



	– Сіздей адамның аулымыздың құрметті азаматы болуы біз үшін зор мәртәба!..



	Баяғыда біздің ауылда соғыстан кәнтөжін боп келген Аймағамбет дейтін шал болушы еді. Мейрам күндері өзінің орден-медалімен қоса кемпірінің "Мать геориня" алқасы, баласының ГТО значогіне дейін тағып ап, кителін көтере алмай қисалаңдап келе жататын. Міне, мен де Аймағамбет боп шыға келдім екі өңірім жарқырап.



	Он күндей жаттым. Күнде дыр-ду, хошамет. Адам сыйлағанның құлы деген осы-ау. Әуелгіде орайы келгенде айтып қалуға оқталып, қолды болған романымның ренішін бір бүйірімде бұлтитып жүр едім, мынандай сый- сиапаттан кейін ол туралы ойлаудың өзінен жүзің жанып ұялады екенсің. Бір күні түске қарай сыртта біраз тоқ басып қайтқам. Есікке тақай бергенде іштен «сары бөшкенің» күңгір-күңгір қатты шыққан дауысын естіп, тұтқаға созған қолымды тартып ала қойдым.



	– ... мынауың қаңғып жүрген қайыршы ма, қашанғы жата береді? Басынан аяғына дейін киіндіргенің аздай, енді күтіп-бағуын да мойынымызға аламыз ба, әлде бала ғып асырап алайын деп пе ең?

	– Сақыш-ау, бір жылға қоянның терісі де шыдайды ғой...

	– Немене, бір жыл тұра ма?!.

	– Жоға, өзі кетем дегенше, біраз күн тұра тұрсын. Түсінесің бе, ол – классик қой!..

	– Білем сенің классигіңді. Көзінше бәрін классик дейсің, былай шыға бере өзіңнен басқа классик жоқ. Алқаштарыңнан шаршап біттім. Кешке дейін отпен кіріп, күлмен шығып, баптарыңды жасайтын малайларың емеспін. Кетсін!

	– Ойбай, айғайлама, естіп қойса, ұят болады!

	– Ести берсін. Қазір келсінші, өзім-ақ айтамын. Бетмоншағың үзіліп сен-ақ жақсы аттан!..



	Аяғымды ұшымен басып, шегіншектей бердім...





Алаш қызы




	Еш шаруам жоқ болса да, екі - үш күнде жазушылар одағына бір соғып кету

	– әдетім. Бірде Әбілмәжін ағамен жолығып қалдым. Тобығына дейін төгілген ақ Үміт көйлектің сыртында қынама бел көк камзол, басында кимешек – мұсылманша малынып киінген бір әйел адаммен сөйлесіп тұр екен. Мені көре салысымен қолын бұлғады:



	– Әй, балам, бері кел!



	Рафиха апайды тани кеттім. Белгілі әнші әрі ғалым. Ілгеріректе телевизордан

	«Сыр пернесі» дейтін халық өнерін насихаттайтын елге танымал хабар жүргізетін.



	– Өткендегі кітаптің авторы – осы жігіт, – деді Әбілмәжін аға екеумізді бір- бірімізбен таныстырып.

	– Ой, айналайын! – Апай қолын беріп, арқамнан қақты. – Осы уақытқа дейін көрінбей-білінбей қайда жүрген адамсың? Не де болса, айды аспанға бір-ақ шығарыпсың, қарағым!



	Біраз сөйлескеннен кейін:



	– Асығыс болмасаң, жүр, үйге барып кең отырып әңгімелесейік. Такси ұста, – деді.



	ЦУМ-ның іргесінде тұрады екен. Есікті талдырмаш, аққұба бойжеткен ашты. Үркектеген еліктей қос жанары мөлдіреген, керме қас, бет біткеннің бәдендісі. Ол да қарады, мен де қарадым. Бұл неғылған адам деп таңырқады ма, білмедім, мен алдымнан бір ғажайып сурет жарқ ете түскендей көз айыра алмай қалдым.



	– Балам-ау, кісі көрмегендей неғып тұсың? Ағаңа тәпішке берсеңші.



	Шешесінің дауысынан селт еткен қыз жалма-жан аяқкиім сөресіне еңкейе бергенде мен де қиялап бара жатқан қиялымның тізгінін тартып ала қойдым.



	Қара пианиноның үстінде сүйеулі тұрған алтын жақтаулы, кереқұлаш үлкен сурет көзіме оттай басылды. Ахмет пен Әлихан бастаған Алаш серкелерінің суреті. 1913-жылы Орынборда түскен. Іркіліп тұрып қалып едім, апай жаныма келіп:



	– Мынау біздің әкей болады! – деп, орта тұстағы екінші қатарда тұрған тақиялы, қоңқақ танау жігітті көрсетті.

	– Оһо, нағыз алашорданың ұрпағы екенсіз ғой!

	– Болғанымды қайтейін, күні- кешеге дейін әкемнің атын атай алмай, басқа фамилияда жүрдім ғой ішіме шер толып, шемен қатып. Е, қарағым, мына жұмыр бас не көрмеді, мен айтпай-ақ қояйын, сен естімей-ақ қой... Әй, Үмітжан, бері келші, – деп, қызын шақырып алды. – Мына жігіт – өткенде өзің үш күн бойы бас алмай оқыған кітапті жазған ағаң.



	Бойжеткеннің жәудіреген қара көздері жарқ етіп ұшқын атып қоя берді. Іле тереңге жасырған әлдебір құпиясын ашып алғандай екі беті ду қызарып, жасын ойнаған жанарын қалың кірпігімен қамалап жасыра қойды.



	– Үмітім менің ақ ботам ғой, көзімнің қарашығы! Үш ұлдан кейін сағынтып туған жалғыз қызым. Консерваторияның төртінші курсында оқиды, форепиано класында. Жақында Будапештегі Халықаралық конкурста екінші орын алды... – деп тізбелей беріп еді, Үміт мысқылдай күліп киіп кетті:

	– Иә, тағы не қалды? Комсомолка, спортсменка... мамам қызық осы, бәрін айтып сап қарап отырады, кейінге де сөз қалдырсаңшы...

	– Иә, иә, спортпен де айналысады, гимнастикадан да разряды бар... ой, комсомолыңды айтпа, аты өшкірдің!..

	– Ой, айттым ғой, міне... Қойшы енді!

	– Жарайды, саған мақтасақ та жақпаймыз! – деді апай қолын сілтеп. – Бар, шайыңды қамдай бер... Кәрі атан жасқаншақ болады, кәрі адам мақтаншық болады, сөкпе, қалқам. Біз – Сөзді кие тұтқан әулетпіз. Алаш Сөзін бесігімізде бойымызға сіңіріп, ана сүтімен бірге ауыздандық. Қызыл өкімет малымызды – барымызды сыпырып алса да, көкірегіміздегі Сөзді тартып ала алған жоқ. Сапарғали ақсақал Ілиястің «Құлагерін» жастыққа жасырып сақтап қалса, мен Алаштың Сөзін көкірегімде сақтадым. Міржақып пен Мағжанның бүкіл өлеңін жатқа білдім. Мағжанның бір томдығына қаншама толықтырулар мен түзетулер енгіздім. Көп өлеңдерін мен айтып бердім. Алаштың Сөзі түгілі атын атауға болмайтын кезде мен әнін айттым, байырғы музыкасын зерттеп, докторлық қорғадым. Алысып жүріп телевидениеден халық әнін насихаттайтын «Гәкку» хабарын аштым. Бар қолымнан келгені сол болды...



	Сөзді есіктен сығалаған Үміт бұзып жіберді:



	– Мама, шай дайын.



	Дастархан басында да «Алаш», «Қазақ» дегеннен жаңылған жоқ апай.



	– Кәне, Алматыда туып, Алматының қақ ортасында тұрып қай қазақтың баласы қазақша сөйлейді, айтшы? Бәрі бәлду-бәлду, қара орыс. Менің балама қарашы, орысша оқыса да қазақшаға судай. «Батыр Баян» мен «Қойлыбайдың қиясындағыны» жатқа айтады!

	– Қойшы, мама! – деді шай құйып отырған Үміт қызарақтап. – Қазақтың қазақша сөйлегені өнер болып па!

	– Пәлі, баламысың деген. Бүгінгі зарымыздың үлкені сол болып отырған жоқ па! Ұлттың тірегінен айрылып қалдық. Сондықтан да болашағымыз бұлыңғыр. Бұрын бәрін орысқа, Совет өкіметіне жабушы едік, енді кімнен көреміз? Өз қағынан жерінетіндей не көрінді бұл қазаққа, түсінбеймін... Кешір, айналайын, сапылдап саған шай ішкізбедім ғой...



	– Маманың отырған жері осы, – деді Үміт маған қарай ұяла жымиып. – Дастарханның басын да аудиторияға айналдырып жібереді. «Қазақ, қазақ» деп аузынан тастамайды, онысын қазақ керек қып жатқандай!

	– Оның рас, – деді апай шарасыздана басын изеп. – Қазіргілерге ақшадан басқа дәнеңе керек болмай қалды ғой!..



	Дастархан жиналды. Үшеуміз қайтадан кең залға көштік.



	– Үмітжан, сүйемелдеп жіберші, қонақ кәде болсын, бір-екі ән айтып берейін.



	Апай ақ жүзі кілт жадырап, ажарланып шыға келді. Пианиноның жақтауына сол қолымен сүйеніп, бойын тіктеп тұра қалды. Иегін алға созып, жанары тұнжырай алысқа қадалып, мүлдем бір басқа әлемге еніп кеткендей. Көл шайқалғандай шалқып-төгіліп шалықтаған аккорд бәсең-бәсең мамырлап мұңлы күбірге ауысқанда, «Жел соқ-са...» деп «Япурайды» сызылта жөнелді. Әлі сыңғырынан айрылмаған бапты, сұлу дауыс. Зор болмаса да қоңыр- барқын, ішке түсіп елітіп, елжіретіп барады. Тәтті мұңмен тербеліп, өксіген көкірегім ала-құйын. «Майда қоңырды» Үміт екеуі қосылып айтты. Үміттің дауысы сәл қоюлау, тереңнен шымырлай көтеріліп, назды, ерке леппен есіле шалқиды екен. Қос дауыс қанаттаса қалықтап, сыңғырлы, сырлы дүниенің тұңғиығына тарта жөнелді. Көңілім толқып, көзіме жас үйірілді. «Шіркін-ай, осындай асылды қандай ақшаңа сатып ала аласың? Шынымен осының бәрінен айрылғанымыз ба?!!»



	– Бәрі өлсе де, қазақтың әні өлмес! – дедім күрсініп.

	– Қазақтың өзі өлсе, әні кімге дәрі! – Апай тұнжырап, жанарын әлдебір алыс нүктеге қадады.

	– Түңілмейік, апай, – дедім өз сөзіме өзім сенімсіз болсам да дәткеқуат үшін. – «Бұдан да жаман күнде тойға барғамыз» демей ме атам қазақ.

	– Атаңызды құртқан сол мақал мен бойкүйездік қой. Мен заманның сұрынан шындап қорқа бастадым. Күнкөрістен басқаға алаңы жоқ, өлмес тірлігін күйттеген өңкей құлдар мен қайыршыларға тіл мен діннің, музаның, отан, ұлт, бостандықтың керегі не? Жоқшылықтан ыңыршағы айналып, әділетсіздік пен қорлықтан әбден титықтаған халық қазірден-ақ «бүйткен егемендігі бар болсын!» дейтін болды. Осы күнге жеткізген кім? Бардың бәрін ойрандадық. Колхоз-совхоз, завод-фабрикамызды қираттық. Ең аяғы сіріңке шығармаймыз. Ғылым керек жоқ деп, Академияны тараттық, кітапханаларды жаптық. Артист-әншінің асқаны – тамада, одан қалғаны базар жағалап сенделіп жүр...Жеткен жетістігіміз қайсы? «Саиндағы» сайқалдар мен «Сейфуллиндегі» құлдар «көрмесі» ме? Оларға биік идеалдың, тілдің, намыстың... көк тиынға керегі жоқ. Жейтін нан, киетін көйлек болса болды, бес-ақ тиынға бәрін сата салады... Ішімізде Гер – ағаң, Әбекең бар, еріккен оншақты шал-кемпір күнде кешкілік «Шоқанның» жанына жиналып, әңгіме-дүкен құрамыз. Өреміз жеткенше әрнәрсенің басын шаламыз. Сенің қолжазбаңды мың жасағыр Әбекеңнен алып, бәріміз оқып шықтық. Біздің көкейіміздегі қыжылды дөп басыпсың. Шіркін-ай, осының бәрін жазатын бір қазақ шығар ма екен деп жүруші едім. Өркенің өссін, қарағым!..



	Апай сөйлеген сайын байып, бір төбеге көтерілгендей биіктей түстім. Күндегі иттірліктің азабы ұмыт болып, «Құдай-ау, осындай бір ауыз жылы сөзді есту үшін-ақ өмір сүруге болады екен ғой!» деймін ішімнен елжіреп.



	Ымырт үйірілді. Кетуге ыңғайланып, апаймен қоштастым. Үміт есік алдына ере шықты. Қоштасарда қолын берді. Сүйріктей жұп-жұмсақ саусақтарын уысыма ұзағырақ ұстап қалып едім, тартып алуға асыққан жоқ. Басын бір жағына қисайтып, бетіме жәудірей қарайды. Қылымсуы жоқ, сәбидей аңғал, тұп-тұнық таза жанар. Ыстық саусақтар оқыс дір еткендей бүлк-бүлк шерткілеп уысымнан сусып түсті. Қолының ыстығы бәрібір алақанымда қалып қойды. Өз-өзімнен өрекпіп, жүрегім лүпіл қағып қоя берсін. Күйіп-жанған алақанымды бетіме бастым, ерніме тосып өптім, жұпардай нәзік иіс мұрыныма келгендей. Бойым бір ысып, бір суып, қуаныш пен қорқыныш итжығыс түскендей арпалысқан бір хал. Баяғыда ұмыт болған әлдебір тентек сезім оянып, кеуде түрткендей ме-ау, соның өзін ойлаудан үрейленіп: «қой-ей, «көк дөнен», ендігіңе не жорық» дегендей шаужай тартып әлекпін.





Дөйшенқұл




	Алақұйын сезімнің қақпақылында қаңғалақтап келе жатып, сіркіреген жауын астында үсті-басымның су болғанын да аңғармаппын. «Мичуриннен» оралғалы вокзал маңындағы гүлзарда түнеп жүргенмін. Шеттегі қалың бұтаның арасынан өзіме «прописка» жасап, орын сайлап алғанмын. Тоңазытқыштың картон қорабына еңбектеп кіріп, еркін созылып жатамын. Түнгі салқында әжептәуір қамсау болатын. «Өлмегенге өлі балық» бұйыртқан Тәңірдің бұл кеңшілігіне де көңілім раушан еді. Күні бойы сіркіреген ақжауыннан езіліп, ақсарайдай «боз үйімнің» шаңырағы ортасына түсіпті. Амалсыз вокзалға кіріп бой жылытпақ ем, милициясы түскір маза берсеші жылтыңдап. Бетімде сезікті бірдеңе жазулы тұр ма, қайта-қайта айналсоқтап: «қайда барасыз?.. поезіңіз қашан?.. билетіңіз кәне?..» деп қадалып сұрайды. Жарты ми болсам да, кеуек бас бір қызыл жағаны алдауға жетер қулығым бар, таблоға қарап ап, әртүрлі сылтау айтып мәзгасын майыстырып жіберемін. Қырсыққанда, түнгі он бір мен таңғы алтыға дейін ешқандай поезд жүрмейді екен. Екі аралықта күту залын жауып тастайтын көрінеді. Әртұста үрпиген оншақты-ақ адам едік, он бірге қарай қойдай топырлатып бәрімізді залдан айдап шықты.



	Сыртта мойындарына табличка іліп алып, есікке ентелеген төрт-бес әйел:

	«Сағаттап, тәуліктеп пәтер тапсырамыз» деп қақсап тұр. Біреуінен жамбасақысын сұрап едім, аспандағы бағаны айтты. «Қыз да бар!» деп құлағыма сыбырлады.



	Бір үдеп, бір саябырлап толассыз сорғалаған жаңбыр басылар емес. Су киім сыртқа шыққан соң одан сайын суық тартып, денемді қаңылтырдай қарып барады. Барар жер, басар тауым жоқ, бет ауған жаққа қаңғалақтап келемін. Жаңбыр сабалап кеткен соң, жол бойындағы етікші дүңгіршегінің қалқасына бүрсеңдеп кеп ықтадым. Маңдайшасында шам жанып тұр. Тісім-тісіме тимей сақ-сақ етеді. Терезені қағып, іштен біреу қолын бұлғады. Бүйірдегі ашылған есіктің сықырымен жарыса жуан дауыс гүж етті:



	– Гелің, байке. Мұсылман балашы екенсің, кірің!



	Босағадан жуан қарын, төртпақ, қара жігіт қарсы алды. Дүңгіршектің іші ұядай екен. Жып-жылы құшақтай бауырына баса қойды. Су иесі Сүлеймендей, балақ-жеңімнен су тамшылап, қалш-қалш еткен түрімді көрген қайрымды жігіт артық сөзге келмей апыл-ғұпыл электр шәугімін токқа қосты.



	– Байке, көйлек-шалбарыңды шешің, машны киіп ал, – деп шегеде ілулі тұрған ұзын, көк халатын берді. Киімдерімді сығып, жаям дегенше, жылтыр шәугім де қақала-шашала ысқырып-ысқырып жіберді. Дүниеде тоңып отырып, ыстық шайды ерніңді күйдіре сораптағаннан артық рахат бар ма екен! Ысты қалайы күрешкені уысыма қыса түсіп, ернеуіне тісім сақ-сақ тиіп құныға құныға қылқ-қылқ ұрттаймын қою қара шайды. Бойым жылып, жан шақырған бір сәтте ғана жігіт жөн сұрауға көшті:



	– Иә, Байке, түн ортасында адасып, бұл жақта неғып жүрсің?



	Мен жәй-жапсарымды айттым. Жайсаң жігіттің есімі Дөйшенқұл екен. Оштан келіпті, етікші. Өз өтірігіме өзімді сендіріп, Шықаңның белгісіз романын аударғанымды айтып едім, құл болып тіптен құлап түсті:



	– Әттәңә, бізнің Шықаңдақ кіші бұ дүниәда ендек тумаш, ә! – деп көзі жасаурап, басын үсіті-үстіне шайқады.



	Дүңгіршекпен жапсарлас қуықтай ғана аласа бөлме бар екен. Темір кереует пен диван қойылған. Әр жерден мақтасы шығып, тер сасыған ескі көрпені жамылып, сықырлауық диванның жан дауысын шығарып қисая кеттім. Бәрі жақсы-ау, тек байкенің жатса да езуінен жылт-жылт етіп темекі үзілмейтіні жаман екен. Жарма терезенің жартысы ашық тұрса да, тынысы тар, аласа бөлмеде үйездеген көк түтін көз ашытады. Құдай-ау, өздері қалай шыдайды екен, талай пәлені білсем де, осы менің бойыма қонбай қалған өнер. Қоан – қозыдан қоңыр, қыңқ деуге дәт қайда, көзімді жұмып, мұрынымды сасық көрпемен көлегейлеп, тұншықсам да шыдап жатырмын. «Тезірек ұйықтаса екен, сонда темекісін қояр еді» деп ойлаймын. Атасының басы ұйықтаған, сөйлесетін кісі таппай әбден іші пысып қалған пәле ме, анда-санда шылымның шоғы қызара жылт етіп, аузы сөзден босамайды.



	Дөйшенқұл күрескер жігіт болып шықты. Қырғыздың екі реткі «Қызғалдақ революциясының» екеуіне де қатысыпты. Қақтығыс кезінде бұғанасына оқ тиген екен, қатты қайырым жұмысқа жарамайтын болған соң, етікші боп ылдалдап жүрген көрінеді.



	... – Бакиевнің Жалалабадтағы жайын екі күн штурм қып, азар башып алдық. Сондағы байлықты көргенде, адам баласының тоймсыздығына қайран қаласың. Унитазны алтыннан құйып жашатыптұу. О, Аллам, қатынының гөті асыл бопты да! Сізнің байкенің шоң дошты екен дә, самолетпен шығарып алып кетту, әйтпәганда ол атаңның гөрін иттен жаман қылар едік!



	– «Гетің, гетің!» деп Ақаевті жақтырмай қуып шығып, орнына әкелген Бәкиевтерің емес пе?

	– Шайтан шатастырып алданыппыз. Бакиевтің жанында Ақаев адам екен, жәй адам емес, батыр адам! Қадырын кейін білдік қой.

	– Қалай? Батыр болса, тұяқ серпуге жарамай қашып кете ме?

	– Қорқақ пен жауыз ғана өз халқына оқ атады. Ол өйткен жоқ. Қоластында қаруы сайлаулы қалың ғаскер тұрса да күш көрсетпеді. Ал таққа тіс- тырнағымен жабысқан Бакиев қайтті? Қанға бөктірген жоқ па! Кәримов те үш жарым мың адамды танкімен таптатқызып салды Әндижанда. Сіздердің Жаңаөзендеріңізде де солай болды. Ақаев, ұл мен қызы «атқыз мына қарақшыларды!» деп екі пұтұн құшақтап жатып алғанда да міз бақпады. Министрлерін шақырып алып, «бір оқ шығарушы болмаңдар!» деп бұйрық берді де, алтын тақты тастап кете барды! Осындай адамды қалай батыр демеске!



	Ойлап қарасаң, Дөйшенқұлдың сөзінің жаны бар сияқты. Самсаған әскері тұрып, «айналайын халқым, сенің бір тамшы көзжасыңнан, бір тамшы қаныңнан садаға!» деп, қолындағы билігін ың-шыңсыз бере салу шынында да ерлік-ау! Зор парасат иесі ғана халқын осылай құрметтесе керек.



	– Орталық Азияда президентін төрт рет ауыстырған Қырғыздан басқа қай ел бар?

	– Оның несі мақтан? Біз өз басшымызды сүйеміз!

	– Басшы өмір бойы сүйіп өтетін сұлу қатын емес қой! – деді байкең қызынып. – Осы құрлықтағы жалғыз «демократия аралы» – біздің Қырғызстан! Ол да Ақаевтің еңбегі. Кедей болсақ та құл емеспіз! Ойымыз ашық, сөзіміз еркін.

	– Ол жағынан ұяттымыз. – Ұтылатын тұста үнім бәсең шықты.

	– Сондықтан да сендердің «махаббаттарың» мәңгілік. Әйтпесе сіздерде қиянат, қорлық қаншама. Бізде ондайдың біріне де төзбейді, бірден төңкеріп тастаймыз. Өткенде төплиін жөндетуге келген бір келіншекпен сөйлестім. Мектепте еден тазалаушы екен. Апта сайын директордың үйін жуып, кілем- көрпесін қағатын көрінеді... Төрт баланың жәрдем ақысын алу үшін, сондағы бастықтарға ай сайын «подарок» жасап, бір баланың ақшасын қалдырып кетем дейді. Жемейтін, пара алмайтын шенеуник жоқ. Ең қызығы, адамдардың соған қыңқ етіп қарсыласпайтынына қайран қаламын...



	Революционер байкенің көзі қырағы, құлағы сақ, көрмейтін пәлесі, естімейтін зары жоқ. Сөйлеп жатыр, сөйлеп жатыр. Үні естілмей қалған сәтте терезенің суқараңғы көзін лап еткізіп, езуіндегі шылымның шоғы қып-қызыл боп шақырайып тұрып алады. Әуелгіде әңгімесін қолпаштап біраз жерге барып едім, бірте-бірте қалжырап бұйыққан тәнді ұйқы меңдеп, байкенің гүрілдек дауысы күңгір-күңгір алыстап бара жатты.



	Байкенің жаны құтты қоныс болды маған. Өзі кедей болса да жаны бай, жарты құртын жарып беретін жомарттың өзі екен. «Көңіл сыйса, бәрі сияды, тұра бер, бауырым» деді. Нан мен шай бар, жатар орын дайын, одан артық не керек, қаңғып қораптың ішінде түнеп жүрген мен үшін пейіштің төрімен бірдей. Дүңгіршектің іші-сыртын тазалап, байкеңнің оны-мұны жұмысына қолғабыс етіп, мен де лыпыл қағамын. Ол ұлтан тілсе, мен желім жағамын, шеге қақса, елп етіп, балғасын алып бере қоямын...





Танго.




	Осы тірлігіме бек риза едім, тек бір ой көңілімді алаңдата берді. Әнеукүнгі Әлима апайдың үйіне барғаннан бері көкірегімнің тып-тыныш тұнығына тас түскендей сапырылысқан күй кешетін болдым. Бұл не жұмбақ, бұл не елегізу

	– өзім де білмеймін. Сол күні жарқ етіп көрінген Үміт ғазиз көркімен мөлдіреп көз алдымда тұрып алды. Көзін төңкеріп қарағаны, маржандай тістері тізіліп сәл жымиған сәті алма-кезек суреттей көшіп, қиялымды қытықтайды. «Қой, жындыкөбелек, – деймін өзімді сап-сап сабырға шақырып. – Отқа ұмтылма, қанатың күйіп өлесің!» Әйтсе де іштегі өңмеңдеген бір дүлей сайтан ырқыма көнер емес.



	Күнде консерваторияның айналасын торуылдаймын. Қашан келіп- кететінін, қай есіктен кіріп-шығатынын білмеймін. Кездейсоқ жолығып қалам ба деген дәме. Бір күні концерт афишалары ілінген тақтаның жанында жазуларға құр көз сатып тұр едім:



	– Ой, аға, сіз мұнда қайдан жүрсіз? – деген дауысқа жалт қарасам, қарсы алдымда Үміт тұр. Қасында скрипка құндағын иығына асқан, ұзын сирақ, ақсары жігіті бар. – Ал, жақсы, Руслан. Ертең онбірде. Келістік қой? – деді қош бол дегендей саусағының ұшын елбіретіп.

	– О кей!



	Ішім өз-өзінен қалтырап кеткені. Жалбыраған желке шашы желп-желп етіп ұзай берген ұзын сирақтың ізіне көзімнің итін сала қарадым:



	– Жігітің бе?

	– Не, қызғанасыз ба? – Үміт көзін төңкеріп, наздана жымиды. Ұрлығым әшкере болғандай екі бетім ду қызарып кетті білем:

	– Жоға, жәй сұрағаным ғой!..

	– Қауіптенбей-ақ қойыңыз. Партнерім. Тамаша скрипкашы. Концертке дайындалып жатырмыз.



	Көкірегімді алай-дүлей қуаныш билеп, орынымнан секіріп кете жаздадым. Ыңғай таныта еркелегеніне емексідім бе, бойыма аяқастынан батылдық кіріп, қызды қолтығынан ұстап едім, қарсыласқан жоқ. Екеуміз проспектімен құлдилап, орталық гүлзардағы «Аққу» кафесіне бардық.



	Шілденің шәйідей ашық күні шуағын молынан төгіп, тамылжып тұр. Әртұстан фонтан атқылап, көкке көмілген бақ іші айрықша рахат. Ағаштан- ағашқа ұшып-қонып шықылықтаған әлдебір сайрауық құстардың сүйкімді үні құлақ қытықтап, жол жиегіндегі кілемдей өрнек төккен қызылды- жасылды гүлдердің бұрқыраған жұпары сарай ашып мас қылғандай. Жарты- ақ сағат бұрын тап осы жолмен өткенде мына сайрауық қараторғайдың сиқырлы үнін неге естімедім; мына гүлдердің хош иісін неге сезбедім екен? Жаһан-дүние жалғыз-ақ сәтте бар ажарымен жаһұттай жарқырап, жайнап шыға келгендей! Қылаусыз мөлдір әлем шаттан, шалықта деп қабақ қаққандай.



	Жазғы алаң менің осынау ала-құйын қуанышыма қиқу қосып, думандатып жатыр. Саксафон мен гитара жарыса құйқылжып, басына самбреро киіп, мойнына жарқ-жұрқ темір сылдырмақ таққан дудар бас, тыри қара жігіт Армстрогтің мәнерімен джаз әуендерін желпіндіріп, желдірте шырқайды. Қанды ойнатқан арынды, асау әуеннің ырғағымен тулаған денелердің толқыны шаршы алаңды кернеп-кернеп кетеді. Туған күнін атап дуылдаған көңілді топ... сыйлас достар... оқшау күбірлескен сүйікті жұптар... Әр үстелдің өз базары өзінде. Қатігез өмірдің ызғарынан қалтыраған жүректер жылу іздеп, қасиетті Музаның осынау кішкентай мүйісінен өздеріне сая тапқандай. Тірлік мұңын сәл де болса ұмытып, шаттыққа, қуануға ынтыққан көңілдер... Бизнестің сумақай, ұзын қолы мұнда да жетіпті. Гитараның әр күмбірі, әншінің әу деуі... бәрі сатулы екен. Әнді тапсырыспен ғана орындайды. Жақсы ән, жан құштары үшін аянып жатқан ешкім жоқ. Бәрі де желпініп, желігіп алған. Чарлистоннан Ча-ча-чаға, ламбададан твистке ауысып, желдей есіп, құйындай ұйтқыған ақ балтыр, бұраң бөкселер. Орыстың, үндінің, попуастың, түріктің... әуендері. Орындайтын да, тапсырыс беретіндер де қазақтар. Әйтсе де жабықтан сығалаған жетім бала сияқты, қазақ бейшараның ең болмаса, бір әні айтылмаған соң не дерсің. Жақсы әуенде жаттық жоқ, әлбәттә. Бірақ көңілге біртүрлі екен, өз қағынан жерігендерге күйініп, кектеніп қалдым:



	– Мынаның қазақша бір ән айтса, аузы қисайып қала ма екен?!.



	Үміт бетіме қарады: «Екі жерде екі төрт екенін білмейтіндей қандай адамсың» дегендей кекесін бар жанарында.



	– Әншінің кінәсі не? Жұрттың қалағанын айтып жатыр ғой!

	– Сонда қазақтың әнін ешкім қаламағаны ма?



	«Өзің көріп отырсың ғой» дегендей, Үміт иығын көтерді:



	– Талғамда достық жоқ демей ме. Өзімізге өкпелемесек, кімге өкпелейміз? Бізде дәстүрлі ән бай болғанмен, тұрмыстық музыка кемшін, әлі дамымай жатыр. Осындай жиын-той, көңілді ортада би ырғағына үйіріп әкететіндей қандай әуендеріміз бар? Негрдің, цыганның музыкасына бүкіл әлем билеп жатқан жоқ па? Біз де сондай өнер жасауымыз керек.



	Үміттің сөзінің жаны бар. Уәж айта алмай тосылып қалдым. «Япыр-ау,

	«Цыганочка», «Чинури», «Наманган полькасы» ...сияқты желпінтіп әкететін, басқалар жатырқамайтындай қандай әуендеріміз бар, шынында?» Ойыма ештеңе оралар емес.



	Біраздан соң мен де барып тапсырыс бердім музыканттарға. Жалт бұрылғаным сол, ізімнен ілесе дударбас әншінің зор, салтанатты дауысы микрафоннан саңқылдай жөнелді:



	Арамызда атына заты сай, Үміт десе, Үміттей, жанарынан күн күлімдеп, кірпігінен жұлдыз жамыраған, сұлу да сүйкімді қарындасымыз отыр. Бұл ән Сізге арналады, Үміт ханым!



	Саксафон сызыла сыңсып, сыр мен сағынышқа толы ноталарды төгілте құйқылжытты. Жан-жүрегімді жаулаған сиқырлы тангом! Айықпас мұң мен сағынышым!



	– Патриоттығыңыз осы ма? – Жүзі алаулап қарсы ұмтылған Үміт би ырғағымен теңселіп, ақ білегін иығыма аса берді.

	– Осыдан артық қандай патриоттық керек? – дедім әлгіндегі өз сөзіме өзім қайшы келгенімді қалжыңмен жуып-шайған болып. – Бұл да қазақтың әні шет асып кеткен!



	Үміттің көзі бақырайып кетті:



	– Қалай? Бұл әйгілі «Аргентин тангосы» ғой?!!

	– Білем. Музыкасын нидерланд компазиторы шығарған. Сөзі түрік ақыныныкі. Бірақ «Аргентин тангосы» деп атаған, яғни «Арғындар тангосы»!



	Үміт жалт қарады да менің еш қалжыңсыз самарқау, салмақты жүзімді көріп, езуіндегі өрлей жөнелген күлкіні жиып ала қойды.



	– Рас айтам, – дедім дауысымды шегелеп. – Ғұн шапқыншылығы заманында ауып барған қазақтар сонда арғын мемлекетін құрған. Албания – өзіміздің албандар. Русьті шоқындырған Киев князі нұр сипатты Владимирдің кім екенін білесің бе? Ол да қазақ. Болат-темір деген біздің арғы атамыз!..

	– Қойыңызшы!..



	Үміт маңдайын иығыма сүйеп, тұншыға ұзақ күлді. Осы күнгі ертегішілердің қисынсыз қырттығын есіме алып, өзім де қосыла күлдім:



	– Әзіл ғой, – дедім құшағымда тербелген қызды аш белінен аялай қысып. – Жақсы әнде ұлт жоқ. Өнердің кез-келген ұлы туындысы жалпыадамзаттық. Міне, мына әнді қалай жатырқарсың, қалай қазақтікі емес дерсің?!!



	Көңілдің қай-қайдағысын қозғайтын құдіретті әуен. Елікпейтін, елжіремейтін жүрек бар ма екен, сірә? Қоңыр ымыртты мұң кернеп, Алматы аспанын адасқан аққудың сұңкылындай әлдебір сағыныш кезіп жүр. Бәрі, бәрі... ұмытылып, дүниеде тек Танго ғана қалды. Сол ғана сыбырлайды, сыңғырлайды, тербетеді, тебірентеді... Біз жоқпыз, ырғаққа, әуенге айналып кеткенбіз. Күрсініп, күбірлейміз, шайқалып шалықтаймыз...



	Танго қашан біткенін білмеймін, бірақ біз үшін біткен жоқ, тіпті мәңгі аяқталмайтын шығар. Бір қарасам, гүлзарды жиектей қоршаған қалың шыршаның арасында тербеліп, теңселіп жүр екенбіз; жүрегімізде жаңғырған тангоның ырғағымен билеп жүрміз. Алқынған ыстық деміміз бір-біріміздің бетімізді шарпиды. Қыз көзінде жас, шілде аспанында шүпірлеген жұлдыз біткен сол кәусарға шомылып, шоршып жүр.



	Үмітті үйіне ұзатып салған соң, түнгі Алматыны аялай құшып, самал желпіген сая бақтарды, жарқыраған жасыл көшелерді оңды-солды кезіп жүрдім де қойдым. Бұлақтың сылдыры да басқа, жапырақтың сыбыры да өзге, жұлдыздар да бүгін айрықша жарқырап жымың қағады. Айнала сыңғырлы сиқырға толды да кетті.



	Күндегі түнеп жүрген дүңгіршегіме барғым келмеді. Мынандай ұлан-асыр қуанышыммен оған қалай сиямын. Етікшінің тар үйшігі түгілі мынау кең дүниенің өзіне тасып-төгіліп сия алар емеспін. Көкірегімде домбыраның мың-сан ішегі тұр күмбірлеп, бірінен бірі үн асырып сыңғыр-сыңғыр. Тамылжыған түнді жаңғыртып ән салғым келеді, балаша сақылдап күлгім келеді. Қуаныштан жер-көкке сияр емеспін. Төлебаевпен өрлап келіп, тас тұғырда ойға батқан Шоқанды шыр айналып, қанша жүргенімді кім білсін. Алақұйын ұшынған бір сезім кеудемді буып алған. Толғақтай бебеу қаққызып жүр. Толқындай лықсып, жайшылықта ауызға оралмайтын небір шуақты, тосын тіркестер күбір-күбір, күмбір-күмбір көмейімді түрткілей ме- ау?!! Кенет ақ желбегейінің етегі жерге сүйретіліп, қасыма Қара Шал келді. Анадағы түсін сырт салып, теріс айналғаннан бері жақындамай кеткен. Елжіреп, ажарланып тұр. «Лүпіл қаққан лепіріп қайран жүрек... Күрсінеді лезде жадап-жүдеп... Түсінемін, түсінемін. Боранды түнде адасып, тау қолтығында отырған бай ауылға түскенбіз... бір кезде ақ орданың есігінен шолпысы сыңғырлап Тоғжан кіріп келе жатқанда, «Сол! Сол!» демеп пе едім өз сыбырымды өзім естімей! Жаз! Жаз!»



	Қара мәрмәр тақтаның үстіне отыра кеттім. Желдің уілі, жапырақтың сыбыры, төбеме төнген толық айдың аппақ нұры – әлемнің күллі сұлулығы қаламымның ұшынан құйылып жатыр. Кеудемдегі сапырылысқан сан-алуан сезім бар жұпар, бояуымен Сөз боп құйылып қағаз бетіне түсе қалғандай. Бір демде он алты шумақ өлең жазып тастаппын. Аяғым жерге тиер емес, аспанда қалықтап жүрмін. Таңбозынан кеп Дөйшенқұлды жұлқылап ояттым шырт ұйқысынан. Ол байқұстың бір көзін ашып, бір көзін жұмып, қолтығын тыр-тыр қасып, не болғанын түсінбей төсек үстінде мең-зең отырғанында шаруам жоқ. Қолымды сілтеп, өлеңімді үсті-үстіне оқып жатырмын лепіріп. Дөйшенқұл күліп жіберді:



	– Ай, сен манасчы боп кеткенбисің, жүдә? А, ұқтым, ачық болуп қапсың ғо, байке. Болбойт анда. Ондай қызды гүлмен ұрыш керек. Қыз гүлмен ұрғанда ғана құлайды. Ма, атаңның гөрі, ұр аны!.. – деп, ұйқылы-ояу көзімен жастығының астын сипалап, бес мың теңге алып берді де, сылқ етіп төсегіне жантая кетті.



	Дөйшенқұлдың ақылын орындауға асығып келемін, аяғым-аяғыма жұқпайды. Гүлбазарынан бір құшақ алқызыл Голланд раушанын алдым. Құшағым алаулап Үміттің терезесінің алдына келдім. Қолтелефоныммен номерін тердім де қоңырау барысымен дереу сөндіре салдым. Неге өйткенімді өзім де білмеймін. Әлде ұйқысынан оятуға жүрегім дауаламады ма? Бірақ өзі де сезе қойса керек, сәлден кейін халатын жүре киіп, ұйқылы- ояу балконға шықты. Мені көрісімен жарқ етіп күліп, үйге кір дегендей қолын бұлғады. Қып-қызыл гүлмен алаулап ішке кірдім. Мен ұсынып, ол қолын созып, екі құшақ бірдей гүлге өртенді. Гүлді бір иіскеп, орындықтың үстіне қоя салды да, жалт-жұлт еткен жанары шоқша жайнап, ып-ыстық білегі мойыныма ортыла кетті. Мен жанасқан ыстық тәннің алауы мен алқынған демге күйіп-жанып, өртеніп бара жаттым...



	Іңірде тамаққа тыңқия тойып алған соң, Дөйшенқұл темір кереуетте, мен диванда керіліп-созылып жатырмыз. Дөйшекең мені тергеуге кірісті:



	– Қатын-баласы бар, қырықтан асқан еркектің ес-ақылынан айрылып бұлай ачық болғанын бірінші көріп тұрмын. Соған қарағанда, жүдә чирайлық болғаны да ол гәпірнің?

	– Мен үшін жер-жаһанда жоқ перизат! – деймін Үмітті көз алдыма елестетіп. – Супер!

	– Пах, пах! Сенің азандағы ырыңа перінің қызы болса да құлап түшер еді!

	– Жырды ол әлі естіген жоқ.

	– Сонда ол сені не үшін сүйеді?

	– Махаббатта «не үшін», «неге» деген сұрақ болмайды. Сүйеді – бітті!



	Өйткені махаббаттың көзі, құлағы жоқ, тек жүрегі бар.



	– Ой, бауырым, – деді Дөйшенқұл көк түтіннің лек-лек ұшқан сақиналарын ерін ұшынан еріне үрлеп. – Бір-ақ күнде бала бопсың ғой. Байқа!



	Мен іргеге қарай аударылып түстім. Үміт екеуміздің кіршіксіз сезімімізге сезікпен қарағанына ренжіп қалдым. «Ешкімге ғашық боп көрмеген сорлы. Шіріген ұлтанның шуашынан басқа нені сезуші ең сен!» деймін сыртынан ішін кептіріп.



	Дөйшенқұлдың аздап «бұзықтығы» да бар боп шықты. Оның білетін

	«махаббаты» сол екен. Ондай өнерін жата-жастана келе білдім. Көбінесе ол демалыс, мейрам күндері бұзылады. Жүз грамдатып алады да Сейфуллиннің бойындағы әр теректің түбінде қылтиып тұратын «қара шөлкилердің» бірін қолтықтап, дүңгіршегіне алып келетін. «Пұлын төледім, жүр, бажа боламыз»

	деп маған көзін қысады арсызданып. Ондайда аза бойым қаза тұрып, үйдің маңынан безіп кетем. «Шіркін, адамдардың жүрегінде махаббат болса, өмірде мұндай азғындықтың бірі де болмас еді-ау!» деймін қиялданып. Махаббат аз, сондықтан өмір лас, қиянат, қылмыс көп. Мен оларды өз әлеміме кіргізбеймін. Екі күнәһардың үндерін естімейін, жүздерін көз алдыма елестетпейін деп өз Жібегіммен ойша сырласып, ойша аймаласамын оңашада.



	– «Сен мені не үшін сүйесің?» дейді қыз назданып.

	– «Сені Сен болғандықтан сүйемін!»

	– «Осы сөзді қанша қызға айттың екен?»

	– «Иә, айтылды, жасыратын не бар!»

	– «Сонда мен көптің бірі екенмін ғой?!!»

	– «Ол кезде сенімен ұшыраспадым ғой. Егер бәрің қатар тұрсаңдар, саған ғана айтар едім бұл сөзді!.. Ал сен мені не үшін сүйесің?»

	– «Сенің кітабыңды оқып ғашық болдым!»

	– «А-а, демек, кітабымды сүйген екенсің ғой!»

	– «Кітапті сен жаздың емес пе! Сен – қазіргінің Айтматовысың!»

	– «Айтматовта мендей кезінде бәрі болған: даңқ та, байлық та!..»

	– «Сенде де болады!»

	– «Сенбеймін...»

	– «Анандай романдар жазған кісінің жерде қалуы мүмкін емес!»

	– «Ай, Үміт–ай, қазіргі қазекме Айтматовтың да керегі жоқ-ау!..»



	Түннің бір уағында басқа барар жер болмаған соң, дүңгіршекке оралам амалсыз. Ондай кезде тоят алып, көңілі аспанда қалықтаған Дөйшенғұл сонау Манас бабасының ақ отауына кіріп шымылдығынан сығалағандай бәдіктеніп, бір тәртіпсіз шумақтарды ырлап еліріп жатады:



	Түн болғанда икі ачық Төшегуне жатаду.



	Рахатқа батаду. Бир елисі патқанда, Лақтайын пақырду. Икі елисі патқанда, Өлгендуқ ақырды. Үч елисі патқанда, Жеңгелериін чақырду...





Қызық адам




	Үй егесі Исабек те бір түрлі қызық адам. Ымырт түссе, қараң-құраң етіп, ішке телміріп тұрғаны. Майлы ішектің ұшындай таңырая жабысқан танаудың қос тесігі мен ежірейген көздерді көріп, шошымасаң да селк ете түсесің. Ылғи осы. Әйелі үйде жоқ болса, жүгіріп кеп, біздің тереземізден сығалайды. Ондай кезде Дөйшенғұл қожайын деп жақауратпай қабақ түйіп қатал сөйлейді:



	– Әй, не жоғалттың?

	– Клара жоқ па?

	– Мұнда не поқ жәйду?

	– Жәй, осында ма дегенім ғой, – дейді Исабек күмілжіп.

	– Иә, тығып қойдық!



	«Шын айтасың ба?» дегендей, Исабек ішке лып етіп кіріп, шкафтың қалқасын қарайды, тоңқаңдап кереуеттің астына үңіледі, содан соң «енді қайдан іздесем екен» дегендей бөлменің ортасында тіреудей аңырайып тұрғаны.



	– Әй, тоушқан, – дейді Дөйшенғұл қиық көзі шақырайып. – Мен құшағымның қызуын қырыққа жеткен, қырқындысы кеткен қатындарға қор қылмаймын. Керек болса, құлағына гүл қыштырған қыздарны пұлын беріп алып келемін!



	Исабек сілейіп тұрып-тұрып ештеңе деместен шығып кетеді.



	Клара – қырықтың жуанішіндегі, қошқар құйрық, етжеңді әйел. Бар мүшесі орнында, көзінің оты сөнбеген, әлі де бір қағары бар қараторының сүйкімдісі. Қашанда сәлемі түзу, ақсия күліп, ары өткен-бері өткенде сүйкеніп Дөйшенғұлды қағытып жүреді:



	– Әй, қырғыз, айғырлығыңды қоймасаң, қатының келгенде айтып, төбеңді ойғызам!

	– Айта бер. Бізнің аял сенің байың оқшаш қойнындағы қатынын біреудің кереуетінің астынан іздемейді.



	Клара қолын сілтеді:



	– Оны қойшы!..



	Бір күні учаскелік полицей келді. Бізді де қожайынның үйіне шақырды.

	– Қап, – деді Дөйшенғұл түсі бұзылып құлағыма сыбырлай. – Визамды ұзартпап ем, пәле болды ғой! Өткенде бірісіне беріп құтылып ем, енді башқашы келіпті!



	Полицей әлі отқа-суға түсе қоймаған жас лейтенант екен. Аузы аңқиған жұқалтым сары. Үстелдің басына жайғасып, папкасынан бір бет қағаз алды. Қол сүртпесе де соның бер жағындағы ұмар-жұмардың біразын көрген дәптердің парағы. Айбақ-сайбақ шимайланған қағаздың бас-аяғына кезек көз жүгіртем дегенше, қалқайған құлағының ұшына дейін ду қызарып кетті.



	– Клара Әлихожина сіз боласыз ба?

	– Ие.

	– Үстіңізден шағым түсті. Сол жайлы сөйлесуге келдім.

	– Милицияға жазатындай не бүлдіріп қойыппыз? – Клара ұрсысуға әзірленгендей шаптығып екі мықынын таянды. – Әлі сол мына дүңгіршектің ескі әні ме? "ИП" – сын ашқанмын. Мына жігіт жалдап отыр, қағаздары тастай. Милицияның бізді кеп шұқылағаннан басқа жұмысы құрып қалған ба, немене?

	– Басқа мәселе, апай, – деді лейтенант қыбыжықтап. Қолы қалт-құлт етіп, шетінен мытып ұстаған қағазы сытырлап кетті. – Мындағы сөзді айтуға аузым бармай тұр. Сізді басқа еркектермен жүріс жүреді деп жазыпты.

	– Е, Құдай-ай, сол ма? – деді Клара жайбарақат мырс етіп.

	– Апай, ұл-қыз өсіріп отыр екенсіздер, ұят қой бұл деген!

	– Кім жазыпты?

	– Күйеуіңіз!

	– Әй, сенбісің дүрліктіріп жүрген? – деді Клара босаға жақта мойынын ішіне тығып бүрісіп тұрған күйеуіне көзін алайтып. – Шулатпасаң да бәріңе жетер еді ғой!



	Басқаны қайдам, мынаны естігенде, жынды болсам да "Астағфиралламды!" үш рет қайталадым ішімнен. Клара а-ха-халап көзінен жас аққанша күліп алды да:



	– Сен сыртқа шыға тұршы, – деді күйеуіне. – Менің мына жігіттерде бір бұйымтайым бар еді.



	Исабек не істейін дегендей лейтенантқа жалтақтай берген. Полицей есікке қарай иек қақты:



	– Шыға тұрыңыз.



	Есік жабылған соң Клара іштен кілттеп алды, терезенің пердесін түсіріп қойды.



	– Кешіріңдер анайы сөйлегеніме. Күйік көтеріп кетті! – деді біртүрлі жасып. Басқа ештеңе деген жоқ. Бәріміз үнсізбіз. "Не бүйімтай айтпақшы екен?" деп ойлап қоям ішімнен. Жарты минут өтер-өтпестен Исабек есікті жұдырығымен дүрс-дүрс соққылап жұлқылай жөнелді:



	– Әй, ашыңдар, ашыңдар деймін есікті! Не істеп жатқандарыңды білем. Үшеуің өшіретке қойып жатырсыңдар ғой! Жалап қатынның бойлай істейтіні осы! Ашыңдар, ашыңдар, әйтпесе қазір милиса шақырамын!..



	Клара көзі жасаурай басын шайқап мырс етті де, бізге жағалата қарады:



	– Міне, менің көрген күнім осы. Бұл бір бейшара адам. Екі баланың жаманды-жақсылы әкесі болған соң аяймын, әйтпесе кісі шыдайтын қылығы жоқ. Мойынқұмдағы уран руднигінде істеген. Сонда жүріп сорлап қалды ғой бұл бейшара. Енді өзінде қауқар болмаған соң, өстіп көрінген еркектен қызғанады. Ойнас қылады деп пе? Өй, жүзің күйгір, тілің кесілгірдің сөзін қарашы! Қыз күнімде қылмыңдамағанымда қырықтан асқанда етегімді жел көтеріп не басыма қара көрініпті! Жан баға алмай жанталасып жүргенде еркек менің не теңім, қатын екенімізді ұмытқанымыз қашан!.. – Клара иегі кемсеңдеп, жәбірмен булыққан жүзін көрсетпей теріс қарады. Сындырардай солқылдатып бара жатқан соң Дөйшенғұл есікті ашқан. Исабек кіріп келді екпіндетіп. Екі жұдырығын тас түйіп қалш-қалш етеді:



	– Мен сендердің не істегендеріңді білем!..





Қырдағы үндіс




	"Махаббат – ессіздік" деп білетін кісілер тегін айтпаған ғой. Өзі шайқалған шала миыма ғашықтықтың ессіздігі қосылған соң қайдан оңайын, мүлдем мәңгіріп қалғандай болдым. Не істеп-не қойып жүргенімді білсем, кәне. Қырықтан асқан қырқылжың емес, отқа-суға ентелеп, ұшып-қонған ұшқалақ бозбалаға айналып кеткендеймін. Үмітке мен не қылық жасасам да ерсі көрінбейді, бәрі жөн. Өмірдің талай ыстық-суығын бастан кешкен һәм анандай романдар жазған болашақ классик жазушының шалыс басуы мүмкін бе, енесіне ерген қошақандай екі көзін тас жұмып соңымнан томпаңдай береді. Мен не десем, соның бәріне құп.



	Жазғы каникулға шығысымен Үміт Санкт–Петербургтағы жас пианистердің халықаралық конкурсына кеткен. Жиырмашақты күннен кейін оралды. Екінші орын алыпты. Қуанышында шек жоқ. Менің де төбем көкке жетті. Жүлде алғанынан гөрі тезірек оралғанына қуанғаным басым. Конкурсқа қатысушыларды бір апта Балтық жағалауына кемемен саяхаттатпақ болған екен, оған қарамапты. "Сені сағынып, Алматыға жеткенше асықтым!" дейді. Ертеңінде екеуміз Қапшағайға кетпек болдық. Жаз бойы сонда демалмақпыз. Ойымды Дөйшенғұлға айтып едім, бетіме үнсіз ұзақ қарап, басын шайқады:



	– О, тоба, дүниеде жынды мен ғашықтық дертіне ұшырағанға ем қонбайды деген рас екен-ау!..



	Бірі емес, екеуі де менің басымда болса, қайдан ем қонсын, сонау қараңғы түнде сорғалаған жаңбыр астында сүмеңдеп келгенде жатырқамай жан жылуын сыйлаған аяулы досқа алғысымды сөзбен айтып жеткізе алармын ба, тұнжыраған Дөйшенғұлды қапсыра бір құшақтап, арқасынан қақтым да бұрылып жүре бердім.



	Қапшағайдың қос жағалауын қолы ұзындар метрлеп бөліп, меншіктеп алған. Қаптаған коттедж, қалықтаған қайықтар. Аяқ басқан жерің "келің- келің" деп ақша сұрап жалақтап тұр. Біз көрпемізге қарай көсіліп, ондай жерге жолаған жоқпыз. Шынтуайтында, бізге жағадағы жайлы үй, дәмді тағам, рахат-қызықтың бірі де керек емес. Екеумізге тек бір-біріміз ғана керекпіз. Бар ләззәт, жан рахатын бір-бірімізден ғана табамыз. Айналайын ұлы халық қалай біліп айтқан: "Ғашықтарға лашықтың өзі пейіш бағы" демей ме. Сол сөздің бір өтірігі жоқ. Жағалаудың бөліске түсе қоймаған оңашалау тұсына өрлеп барып жайғастық. Түп-түп шілік өскен, шалғынды қолат екен.



	Қаладан аттап шықпаған Үміт үшін айналаның бәрі таңсық, гүл теріп, көбелек қуып мәз болып жүр. Менің әу бастан қара шаруаға қолым ұсынықты. Арасы құлаш созым дөңгеленіп өскен жас шіліктердің бастарын бір-бірімен айқұш-ұйқыш айқастырып өріп тастадым. Ойпаңның табаны қау боп қақалған түйежапырақ пен қозы көрінбес бидайық екен. Ерінбей жарты шөмеледей пышақпен орып әкеліп, үстін жауып едім, ұядай кәдімгі қос болып шыға келді. Еденге қалың ғып тегістеп көк құрақ төседім. Ішін тартып мәз болған Үміт:



	– Уау, мынау үндістердің вигвамы ғой! – деп, күпсіген көк шөптің үстіне құлай кетті.



	Дала түні ғажап. Күндізгі аптап қайтқан, сарай ашып үлбіреген самал қанатын желпіп қана қояды. Алыстан сұлбасы қарауытқан Алатау қоңыр түннің омырауына басын сүйеп қалғып кеткендей. Сап-сап тыншып, айналаның бәрі сабыр тапқан. Ыңырсыған теңіз ғана жағалауды сылп-сылп соғып дөңбекшіп жатыр. Мазасыз толқындар тұнығында жыпырлаған жұлдыздарды теңгедей шашып сыңғыр қағады. Анда-санда барқ-барқ етіп адасқан үйрек ұшып өтеді.



	Кеш түсе балық жақсы қабады. Бағана жарты сағаттай қармақ салып, жарты шелектей алабұға мен аққайран, жуандығы жеңді білектей екі сазан ұстағамын. Міне, тасошақта қайнаған жас сорпаның жұпар иісі тынық ауада ширатыла шалқып, танау қытықтайды. Үмітке аспаздық өнерімді көрсетіп бағуға тырысудамын. Тұздап, сорғытып алған екі-үш балықты қоламтаға көміп, үстіне шоқты үйіп тастадым. Өз сөліне өзі бөгіп, жиырма-отыз минутта уылжып пісті.



	– Мұның бәрін қайдан үйреніп жүрсің? – дейді Үміт таңданып.

	– Апамнан үйрендім.

	– Апаң аспаздың оқуын оқыған ба?

	– Иә. Ленинградтың технологиялық институтын бітірген...дистанционно!

	– Кетші, жынды, ол кезде ондай оқу жоқ қой. Бірдеңе сұрасам, ылғи қылжаққа айналдырасың!

	– Өмір деген беті әжім-әжім мың жасаған апам үйретті.



	Қараңғылық қоюланып, ауа салқын тарта бастады. От жарығы отау орнындай жерде дөңгеленіп, анталаған түнді кеудесінен итеріп жақындатпай тұр. Арқасына одеял жамылып, қасымда отырған Үміт от қызуына маужырағандай аракідік есінеп, қолтығыма тығыла түседі. Айнала жым-жырт. Ұлы тіршілік балбырап ұйқыға кеткен. Қыбыр етсек ұйқысынан оятып алардай екеуміз де үнсізбіз. Басымыз түйісіп, қара-көк аспанға қараймыз: күндегіден де тұңғиық тартып, жұлдыздар күндегіден ерекше жарқырап, көбейіп кеткендей. Дала түнінің жұлдызы да ерекше-ау, шүпірлей лыпыл қағып, мөлт-мөлт тамып кеткелі тұр. Адам армандағанда, жүрегі тазарып ойға батқанда, Аспанға қарайтыны несі екен? Мың-сан шырағы жарқыраған тылсым түннің не сиқыры бар? Әне, аспанның көк шынысын бордай сызып бір жұлдыз ағып түсті.



	– Аспан қандай әдемі! – дейді Үміт.

	– Өйткені біз әдемі көзбен қарап тұрмыз! – деймін мен.

	– Жоқ, бәрі бір бүгін аспан ерекше!

	– Жоқ, біз бүгін ерекшеміз! Осыған дейін зеңгір көкке мың-миллион мәрте қараған шығармыз. Бірақ дәл қазіргідей боп көрінді ме ол бізге? Махаббат деген – Әлемдегі Әдемілікті көру!



	Екеуміз де бір сәт үнсіз қалдық. Сол үнсіздік сөзбен айтып жеткізе алмас талай сырды ұқтырып тұрғандай. Ыстық демі түртіп-қашып алқымымды аймалаған Үміт кенет өксіп-өксіп жіберді. Кең ашылған қара көзі мөлт-мөлт боталап тұр. Кірпігіне қонақтаған мың-сан жұлдыз жарыса моншақтайды.



	Мұнда күннің ыстығы тіптен жан рахаты. Сусыған қиыршық қызыл құм, мөлдір су. Шет жағы жылы болғанмен тереңдеген сайын салқындай береді шым-шымдап. Бассейнге түсіп жүзуге машықтанған Үміт менен қалыспайды. Баяу лықсыған толқын бетінде жеп-жеңіл қалықтай жөнеледі. Екеуміз бір-бірімізден өнер асырғандай көзкөрімге дейін жарысып барып қайтамыз. Тісіміз тісімізге тимей сақылдап келіп, ыстық құмға аунай кеткенде, жаның сүйсініп, пейіштің төріне күмп ете түскендей боласың.



	Жағаның бір иініндегі қамыс арасынан төңкеріліп жатқан шағын қайық тауып алдық. Қасында қос ескегі бар. Ернеуі топыраққа сынық сүйем батып кеткен, айналасындағы қау боп өскен құраққа із түспеген. Биылдыққа адам қолы тимегені көрініп тұр. Бір шетінен көтеріп аударып тастадым. Асты күн тимеген ақ шөп пен құжынаған құрт екен. Лағмандай созылып, ирелеңдеп жатыр. Үміт көзі алақандай боп шегіншектей берді:



	– Бұл не?

	– Живая лапша!

	– Фу!



	Дюраллюминмен шегенделген жеп-жеңіл қайық суға салып едік, астаудай ойнақтап тұр, ескекті жалата есіп, желсізде сиыр таңдайланып лып-лып толқып жатқан айдын бетімен сырғи жөнелдік.



	Қайық бізге тіптен бап болды. Баяғыда ауылдағы кәнігі балықшылар толған ай төбеге көтерілген кезде көлге шығып, сүзгі тартатын. Әрі-беріде-ақ мотор үні барылдап, жүгі ауырлаған қайықтар "бүгін олжалымыз!" дегендей әр тұстан гудогін азандатып, жағаға беттеп келе жатар еді. Қазір ай толған кез. Ай шеңбірек атып иыққа ілінісімен қармағымызды сайлап, қайыққа мінеміз. Ай сәулесі алтын жолақтанып су бетінде діріл қағады. Жарыққа үймелеген балықтар бауырлары жарқылдап шолп-шолп секіріп ойнайды. "Алтын бағанды" бойлай баяу жылжимыз. Қармағыңды лақтырған бойда ала жөнеледі, тек тартып үлгірсең болды, сопаң етіп шоршыған балық қайықтың түбіне топ ете түседі. "Қайсымыз көп ұстар екенбіз" деп іштей бәсекелескендей, екеуміз қайықтың екі жағына қармақты жарыса лақтырамыз. Әне-міне дегенше біраз балық аулап тастадық. Құйрықтарын сабалап, секіріп, бәрі қосыла тыпырлағанда қайық теңселіп кетеді. Кейбір үлкендеу аққайрандар серпіле шоршығанда кенерден асып, суға қайтадан шолп ете түседі. Мына екпінімізбен көлдің балығын қоятын емеспіз. Қызық үшін демесек, мұның бәрін қайтеміз. Босқа обал болмасын деп ұсақтарын іріктеп суға қайта жібердік. Қалғанының өзі бір төбе. Жағаға шыққан соң, балықтар өліп қалмасын деп, қайыққа ортан белінен су толтырып қойдым.



	Қайық есіп, қармақ тартып тыным таппай денем әбден салығып қалған екен. Кеш жатқан соң кеш тұрдым. Күн иыққа ілініпті. Таңдайын талмап ары қарай аунап түскен Үмітті оятуға қимай, үстін қымтап, орынымнан еппен тұрып кеттім. Балықтар әлі тірі. Түндегідей шоршымаса да желбезегін қағып жыбыр-жыбыр етеді. Көбі шала-жансар. Енді біраз тұрса, өліп қалатын түрі бар. Босқа обал болғанша елге таратып берейін деп ойладым. Қайыққа секіріп міндім де, көлді құлдилай тартып отырдым. Бір шақырымдай жерде пляж бар. Жағалай тізілген коттедждер. Жалаңаш денелер жағалауды жайлап алыпты. Құмның беті өңкей теңкиген бөксе мен томпиған қарындар. Суда да бір қауым адам жүр, көбі үрлемелі белдік киіп, суды шалпылдатып улап- шулаған балалар.



	Қайықтың тұмсығын қайранға тірей тоқтадым да, аузымды қос алақаныммен қалқалап айғай салдым:



	– Балық алыңыздар. Жаңа ауланған свежий балық. Тегін берем!..



	Шет жақта "грибоктің" дөңгеленген көлеңкесінде кірлік жайып, карта ойнап бір қырын шынтақтаған егделеу төрт-бес әйел үдірейе қарап біраз отырды да жайлап басып жаныма келді.





– Алыңыздар, тегін берем.

	– Свежий ме? – деді қарыны төңкерілген төртпақ шұбар әйел.

	– Қарасаңызшы, апай, тірі балық. Көп аулап қойыппыз, обал болмасын деп әкеліп тұрмын.



	"Мына заманда осындай да әпенді болады екен-ау" дегендей шұбар тәтей бетіме бажырая бір қарап алды.



	– Ірі балық екен. Біздікілердің кеше күні бойы әуре болып ұстағаны төрт шабақ еді.

	– Бұл балалар балықшы ғой, – деді шалқақ төс, қараторы, ажарлы әйел. – Қай жерге ау құруды біледі.

	– Қаншадан? – Шұбар әйел әлі де менің жомарттығыма сеніңкіремей.

	– Ала беріңіз, апай!

	– Ала бер деген болмайды. Осы күнде тегін дүние жоқ, азаптанған еңбегің бар емес пе? Қалада мұндай балықтың килісі бес жүзден кем емес, жарайды, біз үшжүзден алайық. Весің бар ма?

	– Жоқ... Ала беріңіздерші!.. – дедім қара терге түсіп. Анталап біраз адам жиналып қалды.

	– Жарайды, біреуін бір киліге есептеп алайық! – деп шұбар әйел басқаларға жол көрсетті. Мен үндегем жоқ, бергендерін жұмарлап қалтаға сала бергенді білдім. Ә дегенше пышақ үстінен талап алды да кетті. Жетпей қалған біраз адам "енді қашан әкелесіз?" деп сұрап жатыр. Аяқастынан байыдым да қалдым. Мына түріммен бизнессмен боп кететін шығармын. Дүңгіршектерден азық-түлік алдым да, шөп күркеме қайттым.



	Үміт ошақ басында күйбеңдеп жүр екен. От жағып, шай қайнатып жатыр. Менен көргенін істеп, бықсыған отты үрлесе керек, пісте мұрынының ұшына күйе жұғыпты, қас-кірпігін күл қапқан, құдды бір қара тұмсық ақ күшік сияқты сондай сүйкімді! Қара-қожалақ жүзі жүрегімді біртүрлі елжіретіп, құшырлана сүйіп-сүйіп алдым.



	– Не болды?

	– Сондай сұлусың!

	– Онда неге күлесің?

	– Бетіңе күйе жаққан жарасады екен.

	– Е, бәсе! – деп күркеге жүгіріп барып, айнаға қарады да сықылықтап күліп жіберді.



	Қалтамнан уыс-уыс ақша шығарғанда қыз таңданып бетіме қарады:



	– Дүкен тонағаннан саумысың өзі?

	– Балықтың ақшасы ғой. Сатуға ұялып ем, ел өзі жинап берді.

	– Ұялатын несі бар? – деді Үміт байсалды дауыспен. – Құнсыз еңбек адамды құл қылады. Кез-келген еңбектің өтеуі болу керек!



	Таңертең ертіп бармағаныма өкіндім. Мына түрімен ана балық деп ауыздарының суы құрығандардың қалтасын қидай сыпырар еді.



	– Қанға сіңбеген кәсіп қой, – дедім ақталған болып.

	– Әй, қазағым-ай, ішің жеккөрмей тұрса да, сыртыңмен сыздайсың-ау!



	Ішімдегі өтірік ұялған қазақты итеріп тастауға Үміттің осы сөзі қамшы болды ма, балық аулауға енді шындап кірістім. Әрі ермек, әрі табыс. Жас шіліктен аузын бүрмелеп, сыраның бөшкесіндей дөңгелетіп үлкен себет тоқыдым. Ертелі-кеш аулаған балығымызды соған төгіп, суға салып қоямыз. Жағажайдағы жұрт мені әбден танып, ат қойып алды. Көрген жерде: «О, балықшы!» деп қауқылдасып жатады.



	Көңілде қылаудай кірбің жоқ мұңсыз күндер, көз сүйіндірген көркем табиғат, құшағымда сұлу жар... дүниеде дәл мендей бақытты жынды жоқ шығар! Жан рахатын дәл қазіргідей сезінген емеспін. Осы кездері Қара шал қасыма жиі келетін болды. Көкірегімдегі алақұйын қуаныш, кемер бұзған толқынысты сиқырлы сөздің сыңғырына бөлеп, құлақ түбінен сыбырлап тұрады. Ошақтағы оттың ымырттағы алауы жанарында лапылдаған Үміт менің үсті-үстіне жыр төгілткен шабытты жүзіме сүйсіне қарайды:



	– Осындай тамаша өлеңді қалай шығарасың?

	– Бұл менің өлеңім емес, Қара шалдікі.

	– Ол неғылған Шал, маған таныстыршы тиіп алайын!

	– Ол – Абай деген шал.

	– Оның бар өлеңін білемін. Мұндай өлеңі жоқ.

	– Бұл – хатқа түспеген өлеңдері, өзіңдей сұлуларға арнап жүрегінің түбіне сақтаған. Маған сыбырлап айтып берді.

	– Қайдағыны айтпашы, жынды екенсің ғой өзі!

	– Жынды екенімді енді білдің бе? Абай тек жындылармен ғана сөйлеседі!

	– Қойшы!.. – деп қыз құс еттеніп тоңазыған топ-толық білегін мойныма асты.



	Ымырт үйіріле, көз көрімдегі Жағажайда жыпырлап шам жанып, қызыл- жасыл оттар қылмың-қылмың көз қысып өзіне шақырады. Құтырынған музыка, джаз әншісінің желікпе дауысы, әртүрлі нотадағы күлкі-айғай тынық ауада жаңғырып естіліп тұрады. Дайын музыкаға делебеміз қозып, айдың астында дөңгеленіп біз де билеп мәзбіз.



	Сондай думанды кештердің бірінде Жағажайдағы дискотекаға бармақ болдық. Таңертең балық сата барғанда, би алаңында «Бүгін маскалар мейрамы болады» деген хабарландыруды көргенмін. Менің шайқалған шала миыма кейде небір есерсоқ ойлар келетіні бар. Маска жасаймын деп бас қатырғамын жоқ. Бет-аузымды, белуарыма дейін жалаңаш денемді күл араласқан балшықпен жылтыратып сыладым. Басыма шиден тоқыған шеңбер киіп, төбесіне сауысқанның қауырсынын қадап едім, ымыртта аспаннан түсе қалғандай, үндістің көсемі бодым да шыға келдім. Үміт ерсі көрген жоқ, қайта ішек-сілесі қатып мәз. Бидің нағыз қызған кезі екен, «Ас-сами, чунга- чук, хухара-горо!..» деп қиқу сала, жапырақпен жапқан мықынымды дірілдете топ ортаға қойдым да кеттім. Бәрі әртүрлі қияпат-кейіпте маска киіп алған. «Ит», «шошқалар» жатырқап «үріп», «қорсылдаған» жоқ, қайта қуанғаннан шыңғырып, уралап қарсы алды. Есірген ессіз алаңның қызуы жүз градусқа бір-ақ жеткен шығар! Мұндағының бәрі мас болмаса да мас, көңілге мас. Қанды ойнатып құбыла ұйтқыған мына музыкаға есірмеуің мүмкін емес. Бөкселері шоршыған өңкей бір мықынды бикештердің қоршауында қалдым. Ламбададан Ча-ча-чаға көшіп, одан "Ақ аюдың" әуенімен твиске төңкерілдік. Тоқтаусыз шалқыған әуеннің ырғағымен желдей есіп, құйындай ұйтқып жүрміз. Құрғыр қыздар кейде үзіле назданып, тым тақасып кете ме, ондайда бәрін бағып қасымда айналып жүрген Үміт: "Әй, шал, есірме. Осыдан күркеге барарсың, бәлем!" дегендей мықынымнан мытып-мытып алады. Бірақ оған айыл жиып жатқан мен жоқ...



	Толған айдың тозған табағы көлдің қиыр шетіне қаңғалақтап барып қонғанда, аптығымызды әзер басып тоқтағанбыз. Көп желпілдеп кетпей, қашан да өзін бір қалыпты сабырлы ұстайтын Үміт кештен көңілсіз қайтты. Былай шыға бере:



	– Мені мүлдем ұмыттың ғой! - деді бұртиып.

	– Мен өзімді де ұмытып кеттім. Өйткені мен кеш бойы үндіс болдым ғой. Мен Өзім болғанда, сені ешқашан есімнен шығармаймын! - деп сылдырлатып, қолымды иығына сала беріп едім, сілкіп тастады.

	– Осындай дәмсіз сөздің керегі не!



	Көлді қуалай жел соғып тұр. Ысылдап, шапшыған толқынға қарсы салған қайықтың жүрісі өнбейді. Үстіміз су болып, түнгі салқында дірдек қақтық. Сілеміз қатып келсек, күркеміз астан-кестен: киімдеріміз жан-жақта шашылып жатыр, төсеніш шөпті асты-үстіне шығарып, қопарып тастаған. Целофан қалтаға салып, шөп арасына тығып қойған әжептәуір ақшамызды қақшып кетіпті. Басқа ештеңеге тимеген. Кім де болса, біздің балық сататынымызды біліп, ізімізден торуылдаған біреу болды. Зұлымдықтың аяғы тазалық Меккесіндей болған бұлардың шөп күркесіне де жетіпті. Үміт дір-дір етіп құшағыма тығылды. Үңірейген қосқа кірмей, айналаға үрейлене қарайды. Қамыс басы суылдап, қарауытқан шоқ-шоқ бұтаның түбінде әлдекімдер қараң-құраң бұқпантайлап жүргендей қорқыныш шақырып тұр. Дереу от жақтым. Қу шырпының шытыр-шытыр маздап, көкке тілін созған жалыны анталаған түнмен бірге көңілдегі қорқынышты да серпіп тастағандай. Отқа ентелеп, шымыр-шымыр бойымыз жылынып, әзер дегенде жан шақырдық. Тобарси бастаған киімдерімізден жіңішкелеп бу ширатылады.



	– Қорқам! – деді Үміт әлі де үрейден айыға алмай.

	– Енді қорықпай-ақ қоюыңа болады, – дедім құйрығы түтіндеген шаланы қағыстырып.

	– Қалай?

	– Керектерін алды, бізде шатағы қанша? Қайта сол пәледен құтылғанымыз жақсы болды. Алаңдамай тыныш ұйықтаймыз! – дедім ештеңе болмағандай жадырап.

	– И-й, осы сенің теріс-қағыс сөйлейтінің-ай! – Қыздың жалын шарпып албыраған жүзінде кейістіктің көлеңкесі жүгіріп өтті. – Талай күнгі еңбегіміз емес пе!

	– Құрсын, ақша жүрген жерде шайтан жүреді. Сау басың саудаға қалады.

	Міне, ақша жоқ – проблема да жоқ.

	– Сен ақшаның қадырын білмейсің. Сондықтан осындай боп жүрсің!

	– Қандай боп жүрмін?

	– Қандай екеніңді өзің білесің. Сенің орныңда басқа біреу болса, ендігі Айтматовтай болар еді!

	– Даңқ пен байлық шығарма жазып бермейді. Айтматовтың шығармаларын таланты жазды.

	– Сенің жазғандарың оныкінен кем бе? Бірақ неге ондай емессің?

	– Ол сұрақты қоғамға қой. Мен қолымнан келгенін жаздым. Ешкім керек қылмаса, ешкім шығармаса, мен не істеймін?

	– Сен шығаратындай ғып жаз. Сонда байлық та, даңқ та сенікі! Екеуміз Эйфель мұнарасынан түнгі Париждің оттарын тамашалаймыз, Канар жағалауында каноэмен жүземіз... – Үміт отқа телмірген күйі жүзі алаулап бір сәт өз қиялын тамашалап кетті.

	– Мен өйтіп жаза алмаймын!

	– Өйтпесең өстіп жүр!..



	Бұл күні екеуміз құшағымыз айқаспай, денеміз ғана жанасып, әр қайсымыз өз ойымызбен тоң-торс жаттық.





Қызжылаған




	Судың қызығын біраз көрдік қой деп Үміт екеуміз бүгін айналаны серуендеп қайтуға шыққанбыз. Көлдің теріскей беті шоқ-шоқ жиде мен жыңғыл өскен құмдауыт жалаң дала. Көз ұшында кемерленген биік белдер сағымға оранып бұлаңытады. Күн жеп кезерген үстіртте қыбыр еткен тіршілік жоқ. Қураған тырбық шөп табан астында сытыр-сытыр сынады. Осы маңда ән салатын шағылдар бар дегенді естіп, соны іздеп келеміз. Айналада жөн сұрайтындай ешкім көрінбейді. Күн шыжи бастады. Қай жағымызға қарасақ та бүлк-бүлк желіп сусыған сағым біресе шалқыған айдын, біресе құйрық-жалы жалбырап шауып бара жатқан үйір-үйір жылқы боп елестейді. Аяқ астына тығылған ергежейлі көлеңкемізді "басқа-көзге" теуіп, таптап бір қауым жүрдік. Сұрғылт құмның ыстық лебі бет шарпиды. Үміттің басында кең етек, ақ шляпа, жарты бетін жапқан қара көзілдірік. Аяғын ілбіп басады. Мен жортақтап ұзап кетіп, ол жеткенше күтіп тұрам. Мұрнының ұшы тершіген, екі беті қып-қызыл.



	– Шаршасаң қайтайық! – деймін.

	– Жоқ, әйтеу келген соң, көріп кетейік.



	Алдымыздан шилеуіт өзек кес-кестеді. Шашағы ағарып піскемен түбіндегі теке сақал көкшулан қияқ аптапқа өңін бермепті.



	– Осы маңда қойшылар бар, – дедім білгішсініп.

	– Оны қайдан білдің?

	– Білем! – дедім танауымды көкке көтере иіс тартып. – Ауадан қойдың иісін сезіп тұрмын. Жаңаректе осы маңда жайылған!



	Шидің түбінде шашылып жатқан жас құмалақ арқылы білгенімді айтқан жоқпын. Космоспен сөйлесетін қасиеті бар ма мынаның дегендей, Үміт таңырқай бетіме қарады. Айтқанымдай, көп өтпей үлкен жарқабақтың жиегіне ентелей кеп тоқтадық. Алдымызда – қар мен жаңбыр суы орып ырситып тастаған терең аңғар. Табандағы ойдым-ойдым көлшіктердің жағасы күрегейленген көк құрақ-қамыс. Жарлауытты қиялап төменге түстік. Ақ-қарасы аралас, кілең бір құйрығы керсеңдей теңкиген бір қора қой, арасында ешкілер де бар, жарқабақтың көлеңкесіне бастарын тығып үйездеп тұр. Бізді көріп керауыз, қызыл төбет абалап бері жүгіріп еді, үлкен жиденің түбінен әлдекімнің басы қылтиды:



	– Таймас, жат!



	Қызылкөз тайыншадай төбет иесінің әмірлі дауысына қалт тоқтай қалды да, "е, өзіміздің кісілер екенсіңдер ғой" дегендей құйрығын бұлғаңдатып соңымыздан ерді. Көлеңкеде жалаңаяқ, жалаңбас, ашық-шашық жатқан шал апыл-ғұпыл киініп, үсті-басын түзеп қарсы жүрді. Екі бетінен қаны тамған, орыс ұялғандай сап-сары, нығыз денелі, тәпелтек, егделеу кісі. Езуінің үстінде ғана едірейген бес-алты тал ақ қырау қылы бар. Бітиген шегір көзі ұшқындап, бетімізге қуақылана бір-бір қарап алды.



	– Жол болсын, келіңдер, балалар, – деді аман-сәлемнен соң.



	Кәрі жиденің көлеңкесі отау үйдің орнындай дөңгелене қарауытады. Төңірегі көгі басылмаған тепсең. Кондинционері қосылған үйге кіріп келгендей саяның асты сап-салқын.



	– Көлден бері жаяу келсеңдер, әбден қаңырақтарың кепкен шығар, – деп ақсақал сырты киізбен қапталған үлкен торсықты шайқап-шайқап жіберіп, тостағанға айран құйды. – Қойдың сүті.



	Тостағанды Үмітке ұсындым.



	– Ішіп ал, қарағым, – деді қария қыздың тартыншақтағанына қарамай. – Мына ыстықта су-му сусын болмайды. Бұл жарықтық әрі шөл басады, әрі тоқ.



	Үміт жасқаншақтап дәмін татып көрді де, содан соң тоқтамастан бір-ақ сіміріп салды. Қайталап құйылған тостағанды мен іштім. Тіл үйіреді, мұп- мұздай.



	– Қалай екен? – дедім Үмітке қарап.

	– Йогурттен де дәмді!

	– Пәлі! – деді ақсақал тізесін сарт соғып. – Жөгірт-мөгіртті біздің әжелеріміз мың жыл бұрын жасап қойған ғой.

	– Мына ыстықта қалай мұп - мұздай боп тұр?

	– Ой, қызым-ай, бұл қазақ іски қалденик! – Ақсақал бүйірі бұлтиып күннің көзінде жатқан торсыққа иегін созды. – Анда-санда сыртындағы киізге су сеуіп қойсам болды, күні бойы мұздай боп тұрады... Ал, ана жұлдызға ұшып, айға қонып жатқан данышпан ғалымдарың ағаш ыдысқа ас пісіре ала ма?

	– Ол мүмкін емес қой!

	– Неге мүмкін емес? Қойшылар өрісте жүрген кезде ағаш саптаяққа қойды сауып алып, шоққа әбден қыздырылған жұдырықтай тасты тастап кеп жібергенде, сүт қорқ-қорқ етіп бірден уыздай үйіріліп түседі. Дірілдеп піскен қою сүтті «қорықтық» деп атаған.

	– Расында да керемет екен! – деді Үміт таңырқап.

	– Жарықтық бұрынғының қазағы оқымай-ақ бәрін білген ғой! – «Қой баққанмен біз де тегін емеспіз» дегендей қария төсі қайқайып, Үмітке күлімсірей көз тастап қойды.



	Біз бұйымтайымызды айттық. Шал қитығып жауап берді.



	– «Әнші шағыл» дегенді қайдан шығарып алғансыңдар? Ән салмайды, жылайды, сыңсиды. «Әнші» деп орыстардың шатып жүргені ғой. Атам заманнан бері оны ел «Қызжылаған» деп атайды.



	Шалдың аузынан мәнді сөз шығатындай ентелей түстім:



	– Олай атауға себеп болған шығар?

	– Әлбәттә, – Шал ұстарадан жаңа шыққан айтақыр төбесін баржиған алақанымен сытырлата бір сипап қойды. – Баяғы шапқыншылық заманда осы аумақтың бәрін қалмақ жайлаған ғой. Қапшағай, Шамалған, Кеген, Нарынқол деген аттар содан қалған. Қонтайшы, нояндарының есімі болса керек. Бір байдың сұлу қызы бар екен. Шапқын кезінде қалмақтар ауылды түгел жамсатып сап, ай мен күндей сұлу болған соң қызды аман қалдырады. Қонтайшыларына сыйға тартпақ болады. Күн жүреді, түн жүреді. Бір күні қоналқыда жатқанда күзетшінің көзін ала беріп, қыз сытылып шығады. Түнімен қашып ұзап кетеді. Бірақ ертеңінде жау бәрібір ізіне түседі. Құтыла алмасын білген қыз анандайдан жалтырап көрінген Ілеге қарай қашады. Суға батып өлгісі келеді. Бірақ жете алар емес. Өкшелеген қуғыншыны көріп шарасы таусылған қыз зар илеп, жерге етпеттей кетеді: «Ей, Алла, ата- анамды өлтірген қас дұшпанға қорлатпай жанымды алшы! Ақ тәнімді былғатпашы дінсіз кәпірге!..» деп жалбарына жылағанда, аспан асты жаңғырып қоса күңіренеді. Кенет топырақты суыра қатты дауыл ұйтқи жөнеледі. Жер-дүние алай-түлей боп, қарға адым жер көрінбей, айналаны қара түнек тұмшалайды. Жерге жабысып еңіреген қыздың үстін құм суси сипап баса береді. Қуғыншылар қайдан келіп-қайдан қойғанын білмей адасып, өз бастарымен қайғы боп кетеді. Боран түн соғады, күн соғады. Құдайдың құдіретімен қыздың үстіне үйілген құм төбе боп қалады. Айнала жым-жылас. Сәл жел соқса, құм төбе сыңсып қоя беретін болыпты. Содан бері оны ел «Қызжылаған» деп атап кеткен. Құмның астында қыздың жылаған дауысы тұншығып қалып қойған дейді.



	«Әңгімем қалай?» дегендей, қызыл бет шал езуіндегі бес тал қылы едірейіп, екеумізге кезек қарады. «Жақсы сюжет, тәп-тәуір әңгіме жазуға болады екен» деп ойладым ішімнен. Үміт күрсінді:



	– Қандай аянышты!..



	Екі тізесін құшақтап, әлдебір нүктеге қадалып қалыпты.



	– Алыс емес, анау тұмсықтың астында ғана. – Шал қарсы алдына қарай иегін созды. – Кішкене ыстық қайтсын. Қойды солай қарай өргізіп, өзім көрсетейін. Оған дейін шай ішіп алайық.



	Орнынан лып тұрып, шай қамына кірісті. Тас ошаққа шырпы тамызып, үстіне күйелеш қалайы шәугімді қойды. Көлшіктің бергі жағындағы тепсеңде арқасындағы тоқым орнындай жауырдың орнына ойдым-ойдым ақ түк тебіндеген, месқарын жирен ат жайылып жүр. Құйрығымен жұқа шабын шып-шып осқылап бүгелектесе де жерден басын айырмай, анда-санда пысқырып қойып, қылтиған көкті бырт-бырт жұлады.



	– Әкей, атқа мінуге бола ма? – Үміттің көзі әлдебір әуестікпен тұтанып тұр.

	– Апырай, ә!.. – Шал қулана мұртын сипады. – Әйел адамды атыма мінгізбеуші едім.

	– Неге?

	– Әйелдің етегінің желі бар, жүйріктің белі кетеді демей ме!

	– Менің етегім жоқ. Джинсы кигенмін ғой!

	– Ә, солай екен-ау! – деді қария күліп. – Жәй қалжыңым ғой. Атқа мініп көріп пе ең?

	– Мамаммен бірге ауылға барғанда мінгем.

	– Ендеше қазір



	Күнге шалқасынан жаюлы жатқан ердің ақ сор терлігін уқалап, шөптің үстіне бұрқ еткізіп бір қақты да атты ерттеді, ауыздығын салды. Үміттің қимылы әбжіл. Мен қолтығынан демеймін дегенше, аттың шоқтығынан ұстап, лып етіп ерге қонды. Үзеңгіге аяғы еркін жетпеген соң, таралғыға салып алды. Шылбырдан жетелеп жүрмекші болып ем, шал қолын сілтеді:



	– Шабынан түртсең, мыңқ етпейтін жуас. Қорқпа. Шылбырды мойнына күрмей сал.



	Үміт тізгінді қағып, тебініп қалды. Аяғын еріне басып, қорқ-қорқ желген ат үстінде қопаңдап барады. Шал менің бетіме күлміңдей көз тастады:



	– Келін бе, әлде?..

	– Әлде емес!

	– А-а,.. Бітімі келіскен, жақсы әйел болады...



	Ақсақал сөйлеп тұрған кісі. Айдалада жападан-жалғыз іш құса боп құлазиды ғой. Әр нәрсені сылтауратып оңайшылықпен бізді жібергісі жоқ. Құйрығы түтіндеген шаланы шоққа қарай қағыстырып қойып, біраз әңгіме айтып тастады. Есімі – Үсен, көзін ашқалы қой бағып келеді екен.



	– Бұрын орыстың жалшысы едік, енді қартайғанда қазақтың құлы болдық. Анау төбесі қылтиып тұрған тоғайды көрдің бе, сол жерде баяғы «Партсиез» сапқозының зәйімкесі бар. Кешегі апалас-төпелесте Жәмшит дейтін суаяқ парторх қойлы-қорасымен бәрін бір-ақ басып қалған. Қазір май шайнап отыр. Баласының шәрде рыстыраны бар, күніне он-онбес қойдан сойып әкетеді. Құдайға шүкір, күнкөрісіміз жаман емес.

	– Онда несіне ренжисіз, кімнің қойын бақсаңыз да бәрі бір емес пе, – дедім қағытып. – Осы күнде өнер алды – жан бағу болып тұр ғой.

	– Сөйтсе де адамда көңіл деген болады ғой, қарының тойса да ойсырап қоңырайып тұратын. Кеше сапқоздың қойын бағып жүргенде адам сияқты едік. Ауданға депутат болдым, жиында райкөммен қатар отыратынмын. Озат қойшы деген атымыз бар, үйіміз базар еді, сапқоздың бетке шығар басшылары сырбазды асқызып қойып, қона-жатып кәрта ойнап, дыр-ду боп жатушы едік. Енді не, қой соңында салпақтаған анау қызыл төбет те бір, мен де бірмін...

	– Жалғыз бағасыз ба?

	– Бала мен келіннің қолындамын. Солар көмектеседі.

	– Апамыз қайда?

	– Апаңды Құдай алып кеткен. Төрт жыл болды, «біздің шал малды дұрыстап баға ма, жоқ па» деп ана қырдың үстінде қарауыл қарап жатыр. Құлағыңды ұрайын осы шуылдақтың қайтсек бабын табамыз деп қысы-жазы жанымызда тыныштық жоқ қой. Боранда екеуміз қой мен бірге ығып, таң ата балалар әзер тауып алған. Жөтел жабысып, қыс бойы күркілдеп, содан оңалмады ғой бейшара. Кемпір дейтіндей қартайып та тұрған жоқ еді. Менен он тоғыз жас кіші болатын. Бала мен келінге қараған күнің белгілі ғой, сыйлауында мін жоқ, бірақ бүйіріңді жылытып, шүңкілдесіп қасыңда жататын шүйкебастай қайдан болсын!



	– Кемпір тауып алмайсыз ба?

	– Кемпірді қайтем кәрі сүйегін сықырлатып! – Үсекеңнің дәмесі әу дем жерде екен, бағанадан бергі қабағындағы кірбіңді кірпігімен бір-ақ серпіп, кішкентай шегір көздері күлмің-күлмің қутыңдап қоя берді. – Өзің былай жөн білетін жігіт сияқтысың, аяқ-лауға жарайтын біреу тауып берсеңші. Мына алдымдағы малдың ішінде отызға тарта қойым бар, қалағаныңды аласың!

	– Ой, ақсақал, елдің ортасы, сырыңызды білетін біреуді таңдамайсыз ба?

	– Аяқ-лауға жарамайтын кәрі-құртаңды қайтем. Елде ілікке татитын қатын дейтін қатын қалды ма бұл күнде. Бірі – ауыру, бірі – арақкеш. Тұғырдан түсе қойғам жоқ, баяғыда ата-бабаларымыз біздің жасымызда бір қызды қартайтқан емес пе. Оның үстіне сәбеттікіндей емес, аутиаумаит, осы күнгінің телебізірі де бұзылған ғой. Өңшең жалаңаш қатын мен еркек. Балалар түні бойы жылтылдатып көреді де жатады. Қарамайын десең де көзің түсіп кетеді кейде. Содан қай-қайдағың қозып, жер-көкке сыймайды екенсің!.. – деп жап-жақсы отырған шалым бәдіктене бастады. Әңгімесі жасарып барады. – Былтыр осы көлде өзің сияқты демалып жатқан жігіттер машинамен келіп, шәшлыққа бір қой алған. Ақысына деп бір мас қатынды тастап кеткен. Кинодағы қатындай шашын қырыққан, кеудесі, үсті-басы ашық-шашық, есім шығып кетті... Тегі, қатын деген ит опасыз ғой, зәнталақ. Түнімен біреу бауыздап жатқандай бақырып: "ойбай, көспәди, өлдім, недеген сойқан шал едің, дәрі ішіп алған бәлесің өзің!!?" деп, қасқыр тамақтаған қойдай алқымымды шайнап еңіреп еді. Мас адам оттай береді екен ғой, дәрі ішетіндей бір жерім ауырып па екен? Басың, ішің ауырғанда ішпейсің бе о бәлені... Әй, зәнталақ-ай, түндегісін таңертең тарс ұмытып қапты. Ербиіп ұшып тұрды да: "Ой, бөжім-ай, бөжім-ай, қай жерде жатырмын!" деп әй да айғайға бассын. Аутиаумаит, мұндай бетпақ көрсем көзім шықсын! "Сен шал, түнімен не істедің? Мастығымды пайдаланып зорлық қылдың! Палисаға айтып ұстатам!" деп тепсінгенде қара тас ойылатындай болған соң, иманым ұшып, "аш пәледен – қаш пәле", жалынып-жалпайып, бір дөнен қой беріп әзер құтылғамын!

	– Қария, қаншадасыз? – дедім айтып тұрған әңгімесіне дүдәмал көңілмен.

	– Өзің қаншада деп ойлайсың?



	Шегір көзінің қиығында жылт-жылт жанған шайтанның отын көріп шатасып қалдым. Бетінде бір әжім жоқ, үрлеген шардай бұлтиып тұр. Жаңа ғана шал сияқты еді, қутыңдаған сайын жасарып барады.



	– Алпыстан асқан шығарсыз?

	– Құдай көңіліңді көтерсін, қарағым! – Үсекең кеңк-кеңк күліп, едірейген мұртын бипаздай сипап қойды. – Былтыр – жылқы, биыл – қой... Алла- Тағалам көпсінбесе, жетпіс алтының желкесіне қонайын деп тұрмын.

	– Онда мықты екенсіз.

	– Е, оның несі таң? Жетпісбай, Сексенбайларды таптырған шалдардың ұрпағы емеспіз бе! Ішетініміз – қатық пен қымыз, жегеніміз – қазы-қарта, құрт-ірімшік. Шәрдің сәсискі жеп, кәзбада ішкен бозөкпесі деп пе едің? Әлі де бір қызды қартайтарлық қауқарымыз бар. Сен оданда әлгі айтқанымды ойлан, шалдың сауабын ал!.. – Көзі ежірейіп, қалжыңы шынға айналып бара жатқандай.



	Шал тағы не деп бүлдірерін кім білсін, аброй болғанда, сол арада Үміт атын желдіріп келіп қалғаны.



	Қызыл шоққа құйрығын басып баж-бұж еткен қожалақ шәугімнің шүмегі шырт-шырт түкіріп тұр. Үсекең баяғы көзтаныс сырахананың құлағы сынған күрежкесін ұстап, емпеңдей басып барып, бір қара қойдың бауырына жабыса кеткен. Лезде күрешкені сүтке толтырып алып келді. Шәугімге бір уыс шай салып, үстіне сүт құйды да бір бұрқ еткізіп алды. Ақ шаршы, бөртпе сүлгінің бүктеуін жазып, бар мәзірін алдымызға жайды. Шалды ыдыс-аяқпен жағаластырмай одан арғы дастархан билігін Үміт өз қолына алған. Жиегіне алтын шайған кетік кәрлен кәсе маған қарай қалықтап келе жатыр. Қызылы кәсеге жұғып үйірілген күрең шай. Мұндай шай таңдайға тимегелі қай заман. Үсекең шайға сырбаз екен. Сыры көшкен ағаш тостағанның түбінен ғана құйғызып, шайқап қойып, бабымен сораптайды. Үміт те шайшыл боп кеткен. Күйелеш шәугім, кетік кәсе, үймелеген қалың шыбыннан қаланың кірпияз қызы тосырқар емес. Екі бетінің ұшы лып-лып қызарып, қалжасы жағып отыр. Таза ауа, нәрлі ас, тамылжыған тыныштық... "Осы рахаттан қашып, қалада тентіреп жүрген біз қандай ақымақпыз!" деймін ішімнен. Адамзат қолдан қандай пейіш жасаса да табиғат – анадан артық қандай мейірімді құшақ бар?



	Күн бағанағыдай емес, алауы қайтып, қызыл-жалқынданып еңкеюге бет алған. Шеті шашырап жайыла бастаған қойды Үсекең беткейге қарай қаптатты. Ысқырып, "айда, Таймас, айда!" деп еді, қызыл төбет абалап, отардың етек-жеңін үйіріп дөңгелете жөнелді. Отардың ең соңында құйрығын қос дөңгелек арбаға артқан жуан қара ісек ауыр қозғалып барады. Арбаның дөңгелегі ойпаңға түскенде, алдыңғы екі аяғын көтеріп тұрып қалады.



	– Мә, анаң қара, қойдың артына арба байлап қойыпты! – деді Үміт таңырқап. – Неге олай істеген?

	– Ол – осы қойлардың патшасы. Сондықтан алтын тағын өзімен бірге алып жүреді, – дедім күліп. Үсекең жақындап кеп сыбырлады:

	– Әлгі бұйымтайымды орындасаң, осыны берем!

	– Инвалид қойды қайтем!

	– Пәлі, қайдағы меңдуалит! Дөнен қой. Қарашы, қандай семірген. Арба байламасаң, құйрығын көтере алмай шоңқиып отырып қалады. Кейбіреулері қатты семіргенде, құйрығы айрылып кетеді.



	Қой кең жазықта қаптай жайылып, буыны қатқан боз жусан мен сары ұлпа ажырақты сырт-сырт жұлып, сіркіреп жаңбыр жауғандай, аспан астын сытырға толтырып, жайымен жылжиды. От қуып, шоғыр-шоғыр бытырай бастаған отардың етек-жеңін Таймас мойнындағы тас салған темір қалбыры салдыр-күлдір етіп абалап, анда-санда бір жинап қояды. Малдың мазасын алатын берекесіздеуі қанжар мүйіз көк серке екен. Басы қақшаңдап, оңды- солды ойқастап, бұра тартып бір бүйір шығандап кетіп жүрген сол.



	– Әй, кемелек, сирағыңды сындырайын ба осы! – деп Үсекең өз-өзінен кіжініп алады да айғай салады. – Әй, қасқыр жегір кемелек, қайт кейін!



	Көк серке ақылды, мүйізі жайқаңдап дереу жалт беріп, кері ойысады.



	Аздан соң шо-шоқ түзген мен шағырдан басқа бұдыр жоқ сыпыра жазық далада қоянжон, сүйір құм жота көрінді. Үсекеңнің иегіндегі бес тал жирен қыл тікірейіп, солай қарай шаншылды:



	– Іздегендерің осы.



	Үміт екеуміз көңілсіз қоңылтақсып бір-бірімізге қарастық. "бар-жоғы осы ма, әні қайда айтатын?" Үсекең ойымызды оқығандай:



	– Жел соққанда ғана дыбыс шығарады, – деді. Жел түгілі шөп басын қозғар үп еткен леп жоқ, тымырсық. Босқа әуреге түскенімізді ойлап, мелшиген жотаға қабақ шыта қарадым.



	Құм шағылдың етегіне тұмсық тірей тоқтадық. Шал жерге тізерлей кетті де ішінен күбірлей дұға оқып, бетін сипап орнынан тұрды. Біз де түрегеп тұрып бет сипадық. Қылтанақ өспеген жылмиған құм. Кенет жотаның әр жер-әр жерінен қиыршық тас домалап, ізін қуа сусыған құм сыр-сыр сырғанай жөнелді.



	– Жарықтық дұға бағыштағанымызды сезіп жатыр-ау! – деді Үсекең елең етіп. – Жә, мен жел шақырып көрейін. Итөлген жерден жаяу-жалпы келген азаптарың бар ғой. Мына қызыл құм шағылдың қалай жылайтынын естіртейін бұйыртса.



	Шылбырын сүйретіп анандайда бырт-бырт оттаған шартық күреңнің жанына барып, Үсекең қанжығадағы қоржыннан қамшы сабындай әлденені алды. Былғары құндаққа салынған сыбызғы екен. Сырты жып-жылтыр қарайып, ернеуі жеміріліп әбден ескірген.



	– Бұл – менің алтыншы атам Хошмәметтің сыбызғысы. Қолдан қолға ауысып маған жетті. Бабадан өнер жұқпаған, біздікі жәй көненің көзі жоғалмасын деп ие болып жүрген ғой. Ол кісі асқан сыбызғышы һәм бақсы болыпты. Үні зарлы, күндік жерге жетерлік сарнауық болады деп, қалмақпен қақтығыста азаматы опат болған қаралы үйдің сағанағынан жасапты. Міне, көрдің бе, өзегін жел кеулеп өзінен өзі уілдеп тұр. Талай күй шығарыпты, көбі ұмытылған, мен кейбіреуінің атын ғана білемін. Хошмәмет бабам төрт түліктің етін жемеген деседі. Жазда құс аулап, қыста аңның етімен қоректеніпті. "Құс қайырған" деген күйін шалғанда, аспанда ұшып бара жатқан құс арбалып, үйіріліп келіп алдына топ ете түседі екен. Жағалтай деген қыран баптапты. Өжет, тырнақтының тажалы, айбынбай арлан қасқырға түсетін қандыбалақтың өзі болса керек. Жауынгер, жендет құстың қуаты тез қайтады ғой. Жағалтай әбден кәртейеді. Қанатын қомдағанмен денесін көтеріп ұшуға хәлі келмейді. Ескі дәмемен құр қанатын далпылдатып аспанға қарап шаңқылдап, зар төккендей болады екен. Қыранның қор болған түрін көріп жаны қиналған Хошмәмет бабам бір күні Жағалтайды биік тұғырға қондырып, сыбызғы шалыпты. Кенет жел ұйтқып, айнала алай- түлей болып кетеді. Қарсыдан соққан желге қанатын жайып Жағалтай ұша жөнеледі. Күшейген дауылдың екпінімен биіктеп шарықтай береді, шарықтай береді. Қуана шаңқылдап, көптен құса боп сағынған көк аспанда шарқ үйіріліп, оңды-солды аунап, армансыз самғайды. Сыбызғы үні бірте- бірте бәсеңдеп, дауыл тынши бастаған сәтте Жағалтай қанатын жиып, шырқау биіктен жалпақ тастың үстіне бір-ақ ағып түседі... Бабам сол дауыл шақырған күйін «Сарнақ» деп атапты. Аңыз сөзді әркім әрқалай құбылтады ғой. Біреулер мына төбенің астында жатқан қызды қалмақтан құтқарған хошмәмет сыбызғышы дейді. Қыздың шырқыраған дауысын күндік жерден ести сала бір шоқының басына шығып, осы күйін шалыпты. Дауыл ұйтқып, қызды жөңкіген құм басып қалады. Өкшелеген жау қара түтекте адасып, басы ауған жаққа кетеді... Иә, одан бері не заман, талай құлақтан өтіп, маған жұлым-жұлым жаңғырығы жетті. Білігіміз жетпей, ойынан шықпай жатсақ, аруағы кешірсін!..



	Үсекең өңі қуқылданып, демін ішіне тартып сәл үнсіз тұрды да сыбызғыны оң жақ езуіне тақады. Бағанағы бәдік шал емес, түр-әлпетіне сұс жинап, көзі тұңғиықтанып аруақтанып алған. Алшита басқан аяқтары сіреу құмға қызыласығынан сіңіп барады.



	Сыбызғы ішін тарта ышқынып-ышқынып алды да биік тыныспен шығандап сызылта жөнелді. Шалқып, шарықтап барды да сәл бәсеңдеп, өзек суыра уілдеп тұрып алды. Бей-жай тыныштық селк етіп оянып, айналаны әлдебір сусыл кеулеп бара жатқандай. Жаңағы шал жоқ. Екі көзін тас жұмып, теңселіп, тербеліп, қара бақайына дейін балбырап сиқырлы сазға айналып кеткен. Саз сыбызғыдан ғана емес, оның бүкіл тұлабойынан қуалай шығып жатқандай.



	Сыбызғының көмейінде қоздаған уіл мен гуіл, ысқырық пен ысыл бірте- бірте айналаға көше бастады. Аспан лезде қарақұрықтанып, ішін тартып тына қалғандай. Шөп басы оянып, тарғыл құмның беті жыбыр-жыбыр желпініп қояды. Ит үріп, қой маңырап, ию-қию дыбысты үйіре, жел қанатын қағып-қағып қалды да аспан асты сусылдап, алақұйын болды да кетті. Шалды ұйтқыған жел жұтып қойды. Орнында тарғыл құмды суырып, төбесімен көк тіреп, белі бұраңдаған жынды құйын дедек қағып билеп тұр. Желмен бірге дөңкиген жота да оянды. Жан біткендей қозғалақтап, үстінен құм ұшқындап,

	өз-өзінен сыңсып қоя берді. Расында да әлдекім жылап жатқандай. Жел екпіндесе, боздай еңіреп, бәсеңдегенде өксіп, тынымсыз зар төгетіндей. Бағана шалдың айтқанына онша ишана қоймап едік, өз құлағыңмен естігеннің әсері бөлек екен. Шал айтқандай, шынында да дәу жотаның астынан шыға алмай бейбақ қыз зар илеп жатқандай, аяныш пен қорқыныш тұлабойыңды түршіктіреді. Үміт белімнен тас құшақтап, бауырыма тығыла түсті. Денесі қалш-қалш етеді.



	Ұйтқыған дауыл құм жотаны біраз зар илетіп өксітіп-өксітіп алды да саф тиылды. Төбесімен көкті бұрғылап аласұрған биші құйын жалп етіп, жерге құлап түсті. Төбеден саулаған құмның арасынан басын сілкіп Үсекең шығып келе жатты.



	Шал қалжыраған. Тұрған жерінде екі бүктеліп отыра кетті. Бет-ауызы сай- сай боп жосыған қарасүмек. Басындағы мыжырайған шляпасын шешіп, жерге шиыра салып еді, айтақыр төбесі түтіндей жөнелді. Уһілеп, арсы- күрсісі шығып отыр.



	– Уһ, Алла-ай... қалай дегенмен шала-шарпы жұққан бабамның шалығы бар ғой. Бойымды буып жүр еді, сыбызғы шалып жеңілдеп қалдым!..



	Шал отырған жерінде шалқалай кетті. Аяқ-қолы төрт жаққа шашылып, қыбырсыз қалды. Сілейіп біршама жатты да басын көтерді. Бізге кімсіңдер дегендей бажырая қарап, орнынан созалаңдай тұрды да үн-түнсіз ұзай берді. Күн еңкейіп барады. Қайыр-хошымызды анандайдан айқайлап, біз де ерте- жарықта жөнімізді табайық деп келген ізімізбен кері қайттық. Жол бойы сыбызғышы ойымыздан шықпады.



	– Ну и виртуоз!.. Қандай керемет! – деп басын үсті-үстіне шайқап Үміт әлгіндегі әсерден әлі айыға алмай келеді.

	– Қазақта небір шайхылар өткен. Шоқ шайнаған бақсы, бұлт үйіріп, күн жайлатқан қобызшылар болған. Бұл кісі солардың жұқанасы ғана.

	– Соның өзі қандай! Феномен!

	– Нағыз даланың адамы. Бойындағы барын бұлдай білмейді. Ең бастысы, таланттымын, өнерпазбын деген ой кәперіне кіріп те шықпайды.

	– Страдивари мен Паганиниге Европа үш ғасыр бойы тамсанып келеді. Сиқыр, әулие дейді. Қанша сиқырлы болса да солар мына қазақтың жаман шалындай дауыл шақыра ала ма? Қор болған талант! Шіркін, оқып, тәрбие көрсе, әлемді тәнті етер еді – ау!

	– Бәлкім оқыса, ештеңе болмай қалар?

	– Неге?

	– Табиғилығынан, стихиясынан айрылып қалар!

	– Кім білсін? – деді Үміт дүдәмал кескінмен иығын көтеріп. – Қалай болғанда ғажап. Алматыға барған соң, фольклор кафедрасындағыларға айтам.

	– Байқа, сен ол шалға көп жуықтай берме!

	– Жуықтаса не болыпты?

	– Басыңды айналдырып алуы мүмкін. Сыбызғымен сиқырлап тастаса қайтесің?

	– Уайымың қатты екен!

	– Шын айтам. Бұзық шал ол. Кемпірі жоқ екен. Жас иіс керек деп әукесі салбырап жүр. Байқа!

	– Кетші ары! – Үміт аузын алақан сыртымен қалқалап, басын шалқайта ұзақ есінеді.

	– Сыртыңнан сұқтанып қарағанын көрсең! – дедім ойынның отын одан ары үрлеп.

	– Онда жақсы ғой. Алса тие салам. Бір қора қойы бар екен. Күнде жас сорпа ішіп, сыбызғысын тыңдап, таза ауада жүрген рахат емес пе!

	– Шал болса да бәрібір дейсің ғой!

	– Шал мен шалдың парқы қанша?

	– Мен бе шал?!!

	– Жиырма жас үлкенсің, шал емей кімсің?



	Мен өкпелеген сыңаймен томсырайып, теріс қарадым.



	– Жарайды, шал болмасаң, кәне, күркеге дейін апаршы! – деп шолжаң қыз арқама қарғып қона кеткені. Етпетімнен түсе жаздап, бойымды әзер тіктедім. Ырғай толғап, салмағын жауырыныма қарай түсірдім де қос қылтасын білегіммен орай қыстым. Көрер көзге денесі киіктің асығындай ғана сияқты еді. Зілдей. «Қыз ауыр ма, тұз ауыр ма» деп осындайда айтқан-ау. Мен, әрине, шал болғым келген жоқ. Тірсегім дірілдесе де намысқа тырысып мықшаңдап келемін. «Жә, болды, жігіт екенсің!» деп айтар деген дәмемен қыздан аяушылық күтемін. Жібегімде үн жоқ. Мойынымнан тас құшақтап, жалпайып жатып алған. Ыстық демі желкемнің шұңқырын түртіп-қашып шоқтай қарып келеді. Ақ тер-көк терім шығып әудем жер ұзадым. Үмітке менің жорғам жақса керек, денесінен жан кеткендей барған сайын ауырлап, сәлден кейін тынысын тереңнен тартып, қор ете түсті. Өзім де осыны күткендей, ақырын жерге түсірдім. Аяқ-қолын көсіліп шалқасынан жатыр. Ештеңені сезер емес. Күн бойы шыжыған ыстықта салпақтаған оңай ма, әбден шаршаған ғой. Үміт осы жатысында керемет еді. Жүзінен нұры төгіліп, бұрынғысынан да сұлуланып кеткендей. Әй, Төлегеннің де Қызжібегі осындай-ақ болған шығар-ау! Ақырын еңкейіп, үлбіреген ақторғын тамағынан иіскей бергенмін, қыз шап беріп мойынымнан құшақтай алғаны:



	– Ә, қызғандың ба, бәлем? Соңғы күндері бар-жоғымды ұмытқандай боп кетіп ең, ол аздай шалға бермекші болдың. Қалай екен, а?

	– Мен сені ешкімге де бермеймін!



	Ыстық еріндер алқына табысып, ыстық құшақтар айқаса кетті. Арпалысып, ырғасқан денеміз сусыған құмға сіңіп барады. Алаулап көкжиеккке еңкейген күн ұялғандай қорғалақтап, қып-қызыл бетін биік шоқының қалқасына жасыра берді.





Жанарыңнан жұлдыздарды ұрттадым




	Бір күні күркенің аузында қос тізесін құшақтап, аспанға қадалған Үміттің көзіндегі мұңды көріп көңілім құлазып кетті. Бұлыңғыр аспанда жебедей созылып бір топ тырна тыраулап барады екен. Жаз өткенін білдіріп, біздің де сайранды, қызықты күндерімізді қанатына байлап әкетіп бара жатқандай. Аспан астында сыңсыған мұң қалды. Мен сонда ғана жасыл шөптер солып, сарғайып, дүниеге жүдеулік енгенін аңғардым. Су салқын. Көл жағасындағы курорттардың думаны тарқаған. Таңды таңға ұрып толастамайтын желікпе ән-би, шат күлкі сап. Ұстаған балығымызды апарып нәпаха айырып жүр едік, міне, одан да қағылдық. Қатігез, қу тірлік қыспаққа сала бастады. Осы орыстың аузынан шыққан сөздің бәрін алтын көретін әдетіміз бар ғой. Сонымыз әсте бекер. Әйтпесе "Для влюбленных рай и в шалаше" ("Ғашықтарға лашықтың өзі ұжмақпен бірдей") деген не қыртқандық? Міне, шөп күркеде тұрдық – несі ұжмақ? Бір күн қарынымыз ашып, тоңып едік, тозақта жүргендей болдық. Бізді қарын жеңді. Әлгі Донкихот көкемнің айдаладағы диірменмен неге соғысып жүргенін енді түсіндім. Қарынмен күрескен екен ғой. Бірақ ол да жеңе алмады. Ақыры бүкіл адамзатқа күлкі болған жоқ па?



	Терістіктен соққан ызғырық жаздың соңғы жылуын аспан астынан сыпырып-сиырып әлдеқайда алып кетіп жатыр. Буалдыр перде кіреукелеп шағырмақтанған күн көзінде қайрат жоқ. Селдіреген бұта-қурайлар кәрі сүйектері сықырлап, ызғырық өтінде дірдек қағады. Тек анандайдағы балапан қайың алтын сырғалары сыңғырлап сылқ-сылқ. Ұятты жерде сықылықтаған күлегеш қыз сияқты жабырқаған жүдеу далаға жараспай тұр.



	Кешке қарай ызғар сынып, арсы-күрсі алқынған толқындар тыншу тапқандай болды. Төңірек мамыржай тартып, қоңыр іңірдің түндігін тескілеп мың-сан жұлдыз жамырады. Күні бойы "тымпи" ойнағандай, әрқайсымыз өз ойымызбен боп, томсырайып жүріп едік, енді түнгі аспанмен бірге қайта жадырадық. Ошақта жанған оттың жалыны тік созылып, әуелей маздайды. Түн жым-жырт. Әдетте жарты аспанды жарқыратып тұратын пляж жақтан бірен-саран жетім сәуле қалтырайды. Түксиген бітеу түн лаулаған оттың жарығын қоршап, дәл арқамыздан үңірейе төніп тұр.



	Екі-үш күннен бері, маған сездіргісі келмесе де, Үміттің қабағында кірбің бар еді. Біртүрлі суынып, менен жырақтап бара жатқандай еді. Енді, міне, оттың қызуынана ба, екі беті алаулап, алабұртып отыр. Жанарында бір жылт бар. Өжеттене жайнаған қарашығында оттың жалыны үшкілденіп, лыпыл қағады. Бетінің ұшындағы шынашақ батқандай қос шұңқырға балдан тәтті күлкі үйіріліп, созалаңдай орнынан тұрды. Қалтасынан жалт еткізіп суырып, "Айфонның" түймесін басып қалып еді, сылқым әуен қараңғы түнді сиқырға бөлеп, сыңғыр-сыңғыр қанат қаға жөнелді. «Аргентин тангосы», мен сүйетін танго! Өзі сүйетін танго! Дауысы қандай әуезді, қосыла әндетіп, мықынын толқыта от басын бір айналып шықты да еркелей басып маған ұмтылды. Жайылған аппақ білектер пейіштен ұшқан ақ құстай қалықтап кеп иығыма қона кетті. Сиқырлы құйын үйіріп ала жөнелген. Ұзақ биледік, әуенді қайта- қайта қосып билей бердік. Шалқыған жалынның өтінде бір ұзарып, бір қысқарып, серең-серең ырғалып көлеңкелеріміз қоса билеп жүр. Екеуміз де үнсізбіз. Біз айтатын сөз бен сырды музыка айтып жатыр. Үнсіздіктің тілі неткен нәзік, неткен тәтті еді. Жан-жүрегіміз езіліп, үзіліп барады. Тырс еткен сәл бөгде дыбыстан осынау мөлдіреген хрусталь әлем сыңғыр етіп сынып түсердей. Үміт кеудеме басын сүйеп алған. Құшағымыз айқасып тербеліп жүрміз. Кенет иығымды ып-ыстық жас жуып кетті... Жұбатқам жоқ. Жұлдызды аспанды тұңғиығына көшіріп мөлт-мөлт еткен қос жанарды кезек-кезек сүйіп, жұлдыздарды ұрттадым.



	Түн ортасы ауа ызғырық оянды. Бұлт балалап, аспан қарақұрықтана бастады. Жамылғымыз жалаң одеял, қарасуықта күрке қамсау болар емес. Күпсіген құрғақ шөптің астына кіріп, бір-бірімізге жабыса түстік.



	Суықтан бұйығып тас боп ұйықтаппын. Көзімді ашсам, қасымда Үміт жоқ, орыны суып қалған. Айнала жап-жарық. Қостың есігінен түйетайлы дөңес аппақ жонын тосады. Қар жауыпты. Үміт сыртта жүрген шығар деп біраз бейғам жаттым. Дыбыс жоқ. Елегізіп басымды көтердім. Іргедегі рюзактің үстінде бір жапырақ қағаз жатыр екен. Қызыл помадамен сүйкектеткен жазуы бар: «Кешір. Өмір мен ойлағандай емес екен. Қош бол!» Есеңгіреп отырып қалдым. Сенер-сенбесімді білмеймін. Ойсыз, сезімсіз меңірейген күйі әлдебір нүктеге телміріп отырып-отырып, бір уақытта созалаңдай орнымнан тұрдым. Шығып бара жатып босағадағы қыстырылған дөңгелек қол айнадан сол жақ бетімдегі қып-қызыл еріннің мөрін көрдім. Дала аппақ. Қызыласықтан жауған қардың бетінде Үміттің ізі жатыр шұбатылып. Кроссовкасының табанындағы «z» әріпіне дейін жіпсіген ұлпа қарға айқын бедерленіпті. Мен ештеңе ойламастан ізді қуалап жүгіре жөнелдім. Неге жүгірдім, қуып жетем дедім бе – өзім де білмеймін. Із кең жазықты көлбей қиып созылып жатқан тасжолға кеп тірелді. Ары қарай – «жұмбақ, жұмбақ жұтылдым, жолға түсіп құтылдым». Жол табаны қарайып, шылқып жатыр. Оңды-солды заулаған машиналар жентектелген қарды арқандай есіп өте шығады. Меңірейіп ұзақ тұрдым. Кеудеме сыймай өрекпіген жүрегім «Үміт, Үміт!» деп айғайлап жатыр, бірақ дауысым шығар емес. Бәлкім қуып жетермін деген жаңағы-әзірдегі әлсіз үмітім де үзілді. Өкпе ме, қимастық па

	– тай-таласқан сезім жүрегімді жұлмалап жатыр. Дүниедегінің бәрі опасыз, бәрі өткінші екен. Анау болмаса, мынау болып қалар деп әлденені алданыш қылған бұлыңғыр үміт қана мәңгілік. Алдан қашқан сол сағымды қуалай- қуалай бір күні шыңыраудың шетіне қалай емпеңдеп келіп қалғаныңды білмейсің. Жол шетіндегі төмпешікте әлдебір советтік еңбек озатына қойылған ескерткіштей қалшиып қанша тұрғаным белгісіз, табанымнан сыз өтіп, өнебойым қалшылдай бастаған соң басым салбырап, келген ізіммен кері қайттым. Шөп күркеме жете бере іркіліп қалдым. Күркенің аузы жосыған із. Ит, түлкі... емес, адамдікі. Және үлкенді-кішілі, бірі үшкір, бірі жалпақ... әртүрлі табан іздері. Кірген із бар да, шыққан із жоқ. Жалғыз рюзактағы ескі көйлек-көншектен басқа ештеңе таба алмаған соң, балық сатып байып жүрген бұл қудың сықырлаған ақшасы қалтасында болар деп, менің келуімді күтіп отырған өткендегі ұрылар ма? Жүрегім зырқ ете түсті. "Құрсын, аман тұрғанда зытайын" деудің орнына, Құдай жынды ғып қойған соң қайтесің, баспалап жақындай түстім. Құлағым созыла-созыла қалқайып локаторға айналып кеткендей, күндік жерден дыбыс аулайды. Әлдекім қорылдағандай, әлдекім ыңырсығандай. Босағадан сығаласам, бүктісіп, бүрісіп төрт адам жатыр. Үш еркек, бір әйел. Шаштары дудыраған, беттері қара-қожалақ. Сасып-мүңкіген мас, бомж. Қалай қуып шығам? Төртеудің аты – төртеу, жалғыз маған әл бере ме? Құдай-ау, жер бетіндегі айдаладан тапқан жалғыз баспанам еді, одан да айрылғаным ба? Бәрінен бұрын қасиетті махаббатымыздың куәсі болған жар төсегінде жайрап жатыстарын айтсаңшы! Үміттің иісі сіңген, асыл тәнінің жылуы қалған орынды қалай қорлатамын? Мейлі, маған бұйырмаса, бұларға да жоқ болсын!.. Көңіліме жауыздық кірді. Сырт еткізіп сіріңке жақтым да шөп күркенің етегіне тастай салдым. Бармақтай жалын тілі жалақтап, бір шырпыдан бір шырпыға секіріп, сытыр-сытыр өрмелей берді. Істерін істесем де батырға да жан керек, зыта жөнелдім. Бір шамадан кейін бақырып, шыңғырып ізімнен қуып жеткен дауысқа бұрылып қарасам, төрт алау лапылдап төрт жаққа қашып барады екен. Түйдек-түйдек будақтаған қара түтін қалпағы дөңгеленіп, тымық ауада тік шаншылып тұр.



	Тас жолды жиектеп Алматы қайдасың деп тартып келемін. Ери бастаған іркілдек қар табанымды басқан сайын шырт-шырт түкіреді. Ескі кроссовкам мен балағым шылқыған су. Бірақ тоңғанымды сезер емеспін. Ішім қайнаған қазандай бұрқ-сарқ. Үмітті қаншалықты жақсы көретінімді енді ғана түсінгендеймін. Біржолата айрылғанымды, бірге болған бақытты күндер енді қайтып оралмас елеске айналғанын ойлағанда жанымды қоярға жер таппай аласұрамын. Біресе өзімді кінәлаймын, біресе оған өкпелеймін «мәңгілік сендікпін деген сөзіңнен айныдың, сәл қиындыққа шыдамай тастап кеттің» деп. «Ол енді жоқ, бәрі бітті!» деймін шындықты мойындауға көңілімді бекіндіріп. Бәрі өткінші, дүниеде өзгермейтін, ескірмейтін ештеңе жоқ. Бүгін болмағанмен, күндердің күнінде жүрегімізді жалғастырған алтын зерлі нәзік жіп бәрібір үзілер еді. Жалпы, махаббат мәңгілік деген бос сөз. Солай екенін жартыкеш миыммен мен түсінгенде, ақыл-есі орнында, миы бастарына әзер сиып тұрған данышпандардың түсінбейтініне қайранмын. «Бір өзің деп өтемін мәңгі-бақи...» «Сен тұрғанда, сәулем-ай, басқаны сүю мүмкін бе!..» деп жырлап жатқандары, жылап жатқандары. «Адам өмірде бір-ақ рет ғашық болады» деген кітап сөзі, ақын-жазушылардың ойдан шығарғаны. Өмір мүлде басқаша. Әйтпесе «күйдім-жандым, осы болмаса өлем!..» деп жүріп үйленіп алған соң, басқа жаққа мойыны қисайып мөңіремейтін еркек көргенің бар ма? Басқаны қойып, шынайы сезім туралы уағыз айтып, өнеге таратқан, сау басымды осы сергелдеңге салған Қара шалдың өзіне қарашы.

	«... дүниеде, сірә, сендей маған жар жоқ, саған жар менен артық табылса да!..» «... бір өзіңнен басқа жанға / ынтықтығым айтылмас!..» деп аһ ұрып шер төккенмен қанша қызға ғашық болды! Тоғжан, Салтанат, Шүкіман... Ал Пушкин ше? Наталья, Анна Керн, Александра, Екатерина Воронцова, Идалия Политика... ой-ой, о марқұмның жаны егіліп, жүрегі езіліп жыр арнаған қыз- келіншектері қобан айғырдың үйіріндей шығар. Кезінде талай сұлудың уызын сарққан қақсал Гете сексен жасында селкілдеп отырып, он сегіздегі үлбіреген уыздай бойжеткенге есі кеткен жоқ па!.. Өйбу, алжасқан басым-ай, ұлыларды түгендеп не теңім, олар түгілі түкке жарамайтын мына өзімді айтсайшы. Осы ғұмырымда қанша рет жанып, қанша рет өртендім? Бала көңілге шоқ тастап шырқыратқан Наташаны былай қойғанда, сорлы жүрек қай сұлудың ажарына арбалып, бұрымына буынып «өзіңсің ақ сәулем!» деп елжіреп еміренбеді? Сонау Қазандағы Ф., мединституттағы Г., өзіміздің «Нархоздың» Бухучетындағы Ш., Б. мен Ж. болса болмаса. Тағы кім еді? Баяғыда бір санағанымда он жеті болған. Үйдегі қара блокнотта тізімдері бар, аттарын, Райхан болса – Райымбек, Шәмшияны – Қалдаяқов... деп із жасырып, құпиялап жазып қоятынмын. Түу, елки-палки, кейбіреуін тіпті ұмытып қалыппын ғой... Иә, Үмітті қалай сүйсем, солардың бәрін де солай сүймеп пе едім. Енді соларды қалай ұмытсам, Үмітті де солай ұмытарым хақ. Жұлқынба, өксігіңді бас, есер жүрегім! Бұл фәниде тозбайтын, озбайтын ештеңе жоқ, бәрі ұмытылады. Сүлеймен пайғамбардың сиқырлы жүзігінде:



	«Бұл да өтеді» деп жазылған емес пе. Сабыр қыл, сап, сап!..





Ақ мәші




	Ішімдегі әлем-жәлем сезімнің алауы басылған соң тоңа бастағанымды сездім. Аяғым мен балағым шылқыған су. Жалтаң даладағы ызғырық сүйектен өткендей. Суық қармап сірескен денем шытынаған мұздай, қаттырақ қимылдасам сықырлап сынып түсердей. Анда-санда бір көрінген машиналар жақындай бергенде, қол көтеріп жол жиегінде селтиіп тұра қаламын. Шетелдік сылаң жорғалар шалшық шашыраған үсті-басымнан жиіркене ме, екпінін бәсеңдетпестен тегін «душқа» шомылдырып зулап өте шығады. Суықтан да, лайсаңдағы сылп-сылп өнімсіз жүрістен де қалжырадым. Шарасыз күймен торығып айналаға қарап едім, қарауытқан қолатта бір кер есек жайылып жүр екен. Көзкөрім маңайда қарайған адам не қора-қопсы көрінбейді. Құмдақ, тақыр қырда от қуалап шығандап кетсе керек. Мойнында оралған басжібі бар. Сауыры астаудай төңкерілген семіз мәшін. Талай мініс пен арбаны көрген аққаптал. Қашқан жоқ, бірақ құлағын жымқырып, тебуге ыңғайланып шыр айнала береді. Таңдайымды шықылдатып, алдаусыратып жүріп оңтайлы бір сәтте басжібінен шап бергем, тырп етпей тұра қалды. Шылбырмен ноқталадым да сауырына шоқайып мініп алдым. "Қық!" деп қос бүйірден тебініп қалып едім, тайпалып митыңдай жөнелді. Жүрісі жорға, үсті жайлы. Шылбырдың ұшымен қақпайлап қойып тартып келемін. Жұнтиып семірген жұп-жұмыр денесі дөңгеленген тандыр пештей ып-ыстық. Қос бүйірінен қапсыра қысқан тақымым шымыр-шымыр жылына бастады. Домбығып, қызарған саусақтарымды іші-сыртын алма-кезек төңкеріп, үлпілдеген жалына көміп- көміп аламын. Кроссовкамды шешіп, бауларын түйістіріп байладым да мәшінің беліне асып қойдым. Баржиған, мұздай аяғымды біресе мәшінің қолтығына тығамын, біресе ып-ыстық шабына сүңгітіп жіберемін. Жұқа шабына тиген кезде денесі дір етіп, мөңкіп- мөңкіп кетеді. Мен мөңкімек түгілі бұтың көктен келсе де мәйлі деп, тақымымды қысып, мойнынан тас құшақтап жатып аламын. Бойым жылынып, мәшінің жорғасына шайқалып, маужырай бастадым. Көздерім еріксіз жұмылып-жұмылып кетеді...



	Арсылдаған дауыстан шошып оянсам, жүз жыл көрмеген бауырымдай, ақ есекті мойынынан құшақтап, етпеттеп жатыр екенмін. Айдаладағы жалғыз үй. Ақ мойнақ, қара төбет абалап, оң жағыма бір, сол жағыма бір шығады. Қораның жанындағы ескі ақырға тұмсық тірей тоқтаған ақ есек тебінсем де қозғалар емес. Жылтыраған бетон қадаға маңдайын үйкеп-үйкеп алды да: "Міне, мен келдім, барсыңдар ма-ау!" дегендей, екі бүйірін тартып, ақырып- ақырып жіберді. Үйдің шалқалай ашылған есігінен кимелей шыққан бір топ бала жарыса жүгіріп келеді.



	– Апа, апа, мәші келді!



	Жақындап кеп, "ей, сен кімсің?" дегендей үдірейе қарап қоршап тұра қалды. Алды он бір-он екілердегі, арты төрт-бес шамасындағы төрт ұл. Бәрі бір "фабрикадан" шыққан: кертік танау, бадырақ көз, қайыс қара. Ең үлкені жарылған жалаңаш білегімен "фонары" жылт-жылт еткен мұрынын жапыра бір сүртіп, маған дауысын көтере шәңкілдеді:



	– Бұл – біздің мәші. Түс!



	Баланың сөзін қызық көріп, әдейі қырсыға сөйледім:



	– Қайдағы сенікі? Айдаладан мен тауып алдым.

	– Еһе, біздікі!

	– Сенікі болса, неге басқа жақта жүр?

	– Жоғалып кеткен, түс!

	– Түс-ей, түс, түс!.. –деп бәрі қосыла шулады.

	– Апа, бөтен кісі біздің мәшіге мініп апты, түспейді! – деді, бір қолын арқасына салып, бір қолымен таяққа сүйеніп, аяғын санап басып анандайда келе жатқан кемпірге қарай айғайлап. Кейуана қарға адым жерге әзер жетті қыбырлап.

	– Есенсіз ба, апа! – дедім алдынан шығып. Сәлемімді алған жоқ. Көзілдірігінің бір жақ шынысын скочпен орап қойған екен, сыңар көзбен бір қырындай бетіме оқшырая қарады:

	– Шырағым, неғып жүрген баласың?

	– Құдайы қонақпын.

	– Қонақ күтер күйіміз жоқ, ерте күнді кеш қылмай жөніңді тап, қарағым!



	Басыма батпанмен бір салғандай кемпірдің сөзінен абдырап қалдым. Есінің шалығы бар ма, қалай?



	– Ой, апа, қонақты қуған қазақты сізден көрдім! – дедім сонда да көңіліме дық алмағандай жаймашуақтандырған болып.

	– Қазағы да, басқасы да құрысын. Менің орнымда басқа біреу болса, бұдан да зорғысын айтар еді. Бөтен оймен келсең, Құдайдан қорықпасаң да мына балалардың обалын ойла!



	Шоқ басқандай шар ете түстім:



	– Алла сақтасын, не айтып тұрсыз, апа?!!

	– Біз – қонақтан аузы күйген адамбыз. Бар, шырағым!



	Кеткенде қайда барамын? Күн кешкіріп келеді. Ауа шыңылтырланып, қардың беті күтірлеп тұр. Қайтсем кемпірдің тілін табам деген жанталаспен жақауратып жөнімді айтқан болдым:



	– Қалаға бара жатқан жолаушымын, – дедім сөзімді жоқтан-бардан қиыстырып. – Машина ұстайын деп тұрсам, сайлауытта мына есек басжібі аяғына оратылып үйелеп жатыр екен. Аузынан ақ көбігі ағып әзер демалады! – дедім төндіріп.

	– Астапыралла!

	– Сүйрелеп тұрғызам дегенше үсті-басым әбден су болды. Көз ұшында бұлдырап үйлеріңіз көрінген соң, сіздердікі шығар деп алып келдім!

	– Өйбүй, байқұс-ай, өліп қала жаздаған екен ғой! – Кемпөштің дауысы бірден жұмсарды. – Адыра қалғыр, күйледі ме, аңырап болмаған соң қоя беріп едік. Оншақты күннен бері қайдан іздерімізді білмей жоғалтып отырғанбыз. Саған жолығып жақсы болған екен, қарағым!.. Әй, Берік, шидің шетіне арқандап қойыңдар!



	Кемпірдің жүзі сәл жылығандай болған соң емексіп:



	– Апа, рұхсат болса, жылынып, киімдерімді құрғатып алайын? – дедім.



	Кемпір "жүр" не "кет" деген жоқ.



	– Е, шырағым, кісі көрсек, қасқыр көргендей қорқатын күнге жеттік қой! – деп таяғына етпеттеп сәл тұрды да үйге қарай бұрылды.



	Кәдуескі совхоздың баяғы стандартпен салған қойшы қыстауы. Ұзын бел мал қораның төбесі опырылып ортасына түскен. Бір шеті ғана бүтін. Төбесінде бір шөмеледей шөп шошаяды. Әлдеқайдан адымдап жеткен электр бағандарының бетон сирақтары ғана сораяды. Шатырлы үйдің шифері қырық-жамау. Желкесімен жеккөріп келе жатқан кемпірмен ілесіп ішке кірдім. Мал қораға енгендей қидың иісі мүңк етіп мұрынға ұрды. Ерсілі- қарсылы қоржын там. Жер еден. Босағадағы қазандықтың астында от қоздап жатыр екен, тезектің қып-қызыл шоғы лапылдап, үйездеген қою көлеңкенің етегін желпіп-желпіп қалады. Оты көргенде тоңғаным есіме түскендей, тісім-тісіме тимей сақылдап қоя берсін. Жүрелей кетіп, ошақтың көмейіне екі қолымды бірдей тықтым.



	– Әбден қатып өліпсің ғой! – деп кемпір астыма ешкінің туңлағын тастады. Аяқ-қолымды қызыл шоққа кезек қақтап, жылу шымырлап бойыма тараған сайын жаным сүйсініп барады. Шіркін, дүниедегі дәл осындай рахат сәттер барын өстіп жаурап-жадамасақ, білер ме едік?



	Көлеңке қымтаған күңгірт бөлмеде ыдыс-аяқ, ескі шкаф, аласа, дөгелек үстелден өзге көз тартар мүкәмал байқалмайды. Бүйірдегі бір бөлменің есігі жабық. Сыртынан ілгек салып қойған. Сол жақтан ит пе, басқа бір хайуан ба, қыңсылап, ыңырсып әлдебір дыбыс шығатындай, алакөбеңде біртүрлі тіксініп қалдым. Емен-жарқын шешілмесе де қара кемпірдің қабағы бағанағыдай қату емес. Көзілдірігінің жалғыз шынысы жылт-жылт етіп, ыдыс-аяқты сылдырлатып тыпырлап жүр. Қазандағы қайнаған судан шәугімге құйып, шай демдеді. Дастархан жасады. Сол арада сырттан балалар да кірген танаурап. Жүдеу болса да дастарханға барын салған кейуананың пейіліне ризамын. Қара шай мен қатқан қарманы төрт баламен жарысып ұрып алдым. Сырбаз жегендей қалжам жағып, самайымнан сорғалаған терді алақан сыртымен сүрткіштеп, құрғата алмай әлекпін.



	Ұлдардың кішісі:



	– Апа, әне ай туды! – деді терезеге бетін жапсырып. Бір туған айдың алтын қияғы терезенің шекесіне сұлудың сүрме қасындай іліне қалыпты. Кемпір алақанын жайып:

	– Ай көрдім, аман көрдім. Жақсы бір заман көрдім. Жаңа ай жарылқай гөр! Ескі ай есіркей көр! Әмин! – деп бетін сипады. Балалар да қосыла бетін сипады. Содан соң кейуана маған бұрылып:

	– Қазір осы қай ай? – деді.

	– Сентябрь.

	– Е, күз жаңа басталған екен ғой. Қар жауғанға қарап, қыс келіп қалды ма десем!..



	Бұл үйдегілер қандай ай, қай күн екенінен хабарсыз сияқты. Олар үшін күннің шығып, күннің батуы ғана уақыт өлшемі болу керек. Ай-күнді білмегеніне күмәнданып:



	– Балалар оқуға бармаушы ма еді? – дедім.



	Кемпір қолын сілтеді:



	– Оқымай қалсын! Жандарын баға алмай жүріп оқыған бұлардың не теңі. Мектеп Жалқамыста ғана бар. Ит өлген жерге кім сүйрейді бұларды. Оқығандардың да ұшпаққа шыққанын көріп отырмыз ғой. Әкелері әне көтен ішегі айналып базарда арба сүйреп жүрген жоқ па. Бір адам оқыса, сондай-ақ оқысын. Біләт бермесең, түкке жарамайды екенсің!



	Мен еріксіз мырс ете түстім:



	– «Блат» деңіз, апа!

	– Е, соны айтам. Ондай біләт бізде қайдан болсын. Келін де әгірәномның оқуын тауысқан еді. Әне малай боп жүр. Бір байдың кірін жуып, тамағын істейді. Оншақты күнде бір келіп, ішіп-жемімізді әкеп беріп кетеді байқұстар.

	«Шаңырақ» деген жерден жер алған екен, онысының қағазы дұрыс болмай әуреге түсіп жүрген көрінеді. Басқа қалқа болар дүңгіршек соғып алсақ, көшіріп әкетеміз дейді. Мынау біздің атам заманнан сапқоздың қойын қыстатып келе жатқан қыстауымыз еді. Електірі жарқырап, құдығынан суы атқылап жататын. Соның бәрі қараң қалды ғой!.. Там соғып, ел ортасына барайық деп мал басын құрап жүргенде, төрт сиыр мен құлынды биені ұрылар үптеп кетті. Құдайы қонақпыз деп екі жігіт қызыліңірде салаң етіп жетіп келген. Е, қонақ болсаңдар төрлетіңдер, барымен базар боласыңдар деп шай-пайымды бердім. Әй, кәпірлердің шәпкілерін баса киіп, тұқыжыңдап төмен қараулары жаман еді. Түннің қай уақытында шығып кеткендерін білмеймін, таңертең тұрсақ, мал жоқ. Жотаның астынан мәшинаның ізін көрдік. Адам баласы қасқырдан жаман болып барады ғой. Бейсауыт біреу келсе, қарақшы көріп, әбден сужүрек болдық, тегі...



	Әлдебір дыбыс естіді ме, бүйірдегі жабық есікке құлағын жапсырған Берік:



	– Апа, сием деп жатыр! – деді.

	– Апар далаға. Жылдам!



	Берік есікті итеріп қалғанда, онсыз да қи сасыған үйдің іші одан әрмен мүңкіп, қолқа атқан өткір иіс аузы-мұрыныңды бассаң, көзіңді тіліп түседі. Үңірейген есіктен сүйретіліп әлдебір елес шығып келеді. Төңкерілген кәсенің түбінде бармақ басындай өлеусіреп, оңды-солды шалқыған майшамның жарығында ер-әйел екені айырғысыз. Тақырбас, үстінде тобығына дейін түсетін қара көйлек. Екі қолын кісендеп, шылбыр тағып қойыпты.



	– Осыдан айтпай дәретке отырып қойған болсаң, жаныңды шығарам, албасты! – деді кемпір ызбарланып. – Барыңдар, қашып кетпесін!..



	Төрт бала шұбатылған шылбырдың ізімен шұбырып сыртқа беттеді.



	«Бұл неғылған жан?» Қара-көлеңке үйдің бұрыш-бұрышынан құбыжық өріп шыға келгендей көңілімді үрей биледі.



	– Осының бірін де көрмей өліп қалған шал байқұс бақытты екен ғой! – Кейуана екі қолымен жер тіреп, буындары сықырлап әзер тіктелді. Алакөлеңкені қараң-құраң сұлбасымен сапырып, дастархан басын жиыстырып жүр. – Өңім бе, түсім бе деп таңғалып отырған шығарсың, шырағым. Ит тірлігіміз осы! – деді өзегін күйік шалғандай күрсініп. – Бұл – менің кенже қызым. Құдай алмаған соң азабана төзіп, күніне он өліп, он тіріліп отырмыз, міне. Алматының пәбірігінде істейтін. Ақ-бық дейтін жерде істейтін (АХБК- дегені болу керек). Басында жатақханасы бар. Үш қыз бірге тұратын. Үкімет құлап, апалас-төпелес заман болды емес пе. Жұмыстары жабылып, далада қалыпты. Үйге келсе, жарты жарманы жарып жесек те өлмес едік қой. Сор түрткен соң не шара. Біраз жыл хабар-ошарсыз жоғалып кеткен. Біреумен былығып, бала тапқан ба, онысы өліп қалып, соның күйігіне шыдай алмай дертке ұшыраған ба... Шілденің ыстығында тон киіп, биттеп- құрттап, қайыр сұрап жүрген жерінен тауып алдық... Енді, міне, арқандап ұстап отырмыз...



	Майшамның жарығы өлеусіреп, жіпшеленген қара түтін оңды-солды шалқып-шалқып кетті. Шала жабылған есіктен сумаңдаған суық өзек қапқандай қалтыратып жіберді. Сырттан әйелдің жылп-өксігенімен қабаттасып, балалардың: «Шидің түбіне отыр... Қозғалма... Етегіңді көтер... Әкең... өлтірем!..» деп ұрсып-зекіп, балағаттағаны естіледі.



	Даладағы қарды жалаңаяқ кешіп, бүрсең қағып, қанталаған екі көзі алақ- жұлақ еткен әйелді «құтты» орнына қайта қондырғаннан кейін, сыртқы есіктен сынық мүйіз қызыл сиырдың танауы сығалады таңырайып. Босағаны мойнына киіп аттай берді де кептеліп қалды. Балалар арғы жағынан шулап

	«шүу-шүулеп» жатыр. Қызыл сиыр көзі алайып ұмсынғанмен қарыны жіберер емес. Босағаның сылағы шытынап саулай бастады, тағы бір рет ұмтылса, жұлып алардай. Қара кемпір шар ете түсті:



	– Ойбай, есікті қирататын болды! Кетіңдер ары! – деп қолындағы орамалмен жасқап тұмсықтан салып-салып жіберді. – Шық, қарасан!



	Бірің артымнан ұрып «кір» дейсіңдер, бірің басымнан сабап «шық» дейсің, қайсыңның тіліңді алам дегендей қызыл сиыр көзі жыпылықтап шегіне берді. Сиырдің басымен бірге сыртқа ілесе шыққан кемпір тепсініп Берікке жекірді:



	– Арамқатқырға кешке қарай су берме дегенім қайда? Қарыны шермиіп басынан асып тұр. Есікке қайдан сыйсын!

	– Біз су берген жоқпыз. Қардың суына өзі тойып алыпты.

	– Өй, иттің малы...Енді қайттік. Даладан тағы біреу ұрлап кетсе қайтеміз?

	– Өткендегідей қораны айналдырып қусақ, іші босайтын шығар? – деді Серік мұрынын білегімен жапыра бір сүртіп.

	– Онда жоңышқа жеп, іші кеуіп кеткен болатын. Қуғанға су шығады деп пе едің! – деді Берік білгішсініп. – Оданда жылы киініп қасында күзетіп отырайық.



	Ұры түсіп, жүректері шайлығып қалған бейбақтар, кеш болса жалғыз сиырларын үйге қамап, күзетіп жатады екен. Көп бас қатырмай оның да амалын таптық. Сиырді қораға қамап, есіктің сыртына итті байлап қойдық. Берік екеуміз күзетіп шығатын болдық. Кемпір кетерінде Берікті оңаша шығарып алып, құлағына әлденені сыбырлап жатты. «Сақ бол, мына мүскін бірдеңе ойлап жүрмесін» деді ме, кім білсін.



	Балалар маған үйірсектеп, көпке дейін үйге кірмеді. Жалғыз үй, жадау тірліктен құлазып, кісі қарасын сағынғандай. Ересек екеуі ананы-мынаны сұрап менің аузыма қарайды. Кішкентай екеуі ойынға мәз. Бір-бір таяқты

	«ат» қып мініп алып, қатқақ қарды күтірлетіп бір-бірімен жарысады. Біресе ит боп ырылдасады... Күнделікті тірліктерінен ойын жасап, көңілдерін алдарқатады.



	Үңірейген түн ызғар үрлеп, бойымыз тоңази бастады. Балаларды үйге жібердік те, Берік екеуміз төбедегі шөмеленің іргесін үңгіп кіріп кеттік. Жазғы күннің шуағын бойына сіңірген құрғақ шөптің іші жып-жылы екен. Ермен мен қызыл мияның кермек иісі танау қытықтап, көкірек ашады. Мойынымызға дейін көміліп, ұядағы балапандай екеуміздің басымыз ғана қылтияды.



	– Күн ертең ашық болады екен, – деді Берік ортасы шұңқырайған жылтыр иегін көкке шаншып.

	– Оны қайдан білдің?

	– Аспан биіктеп кетіпті. Жұлдыздар жыпырлап жарқырап тұр... Осындай түндерді жақсы көремін. Аспан қандай тұңғиық, әдемі. Қарай бересің, қарай бересің! Кейде таң атпаса екен, күндіз болмаса екен деп армандаймын.

	– Неге?

	– Өмірді көргім келмейді!

	– Сонда қалай? Өмір деген – мына туған үйің, әке-шешең, бауырларың мен әжең емес пе. Соларды көргің келмей ме?

	– Мен оларды көрген сайын аяймын...



	Екеуміз де үнсіз қалдық. Бала астындағы шөпті сықырлатып, біраз аунақшып жатты да қайта тіл қатты:



	– Аға, осы күндіз жұлдыздар неге жоғалып кетеді?

	– Жұлдыздар жоғалмайды. Күннің жарығынан көрінбей қалады.

	– Әжем күн мен жұлдыз бір нәрсе дейді. Хақ – Тағала таң атқанда жұлдыздарды жинап алып күн жасайды екен де, іңір түскенде күнді бөліп - бөліп жүлдыз ғып аспанға шашып жібереді екен!..



	Мен еріксіз езу тарттым:



	– Ол әжеңнің ертегісі ғой. Күн не, жұлдыз не, планета деген не – бәрін сегізінші класқа барғанда астрономиядан оқисың.



	Берік күрсінді:



	– Мектепке барып көрмесем, қалай оқимын?!!

	– Қой, – дедім таңырқап. – бір класс та оқыған жоқсың ба?

	– Жоқ.

	– Оһо, мұның қызық екен, жігітім... Әріп танисың ба?

	– Танимын. Бапам үйреткен. "А" деген тұсау салған аттың екі аяғы сияқты. "О" деген ашылған ауыз сияқты дөңгелек...



	"Танығаның бар болсын" дедім ішімнен мырс етіп.



	– Санай білесің бе? – Тағы да қызыққа бататынма бек сенімдімін.

	– Білем!

	– Жетіге сегізді қосса, неше болады?



	Еріні жыбырлап, саусақтарын арлы-берлі бүккіштеп тыпыршыды да қалды. Жетекке алып, қақпайлай түстім:



	– Мәселенки, сендердің жеті сиырларың бар делік, соған көршілеріңнің сегіз сиыры қосылып кетсе, барлығы нешеу болады?

	– Көріп тұрсам, санай алам... – Өзінше ақталғанмен жасып қалды. Әңгімені ары қарай өрбіткем жоқ, онсыз да өкініші жүрегін тырнаған жарым көңіл сәбиді тұқырта бермеді.

	– Бапам там соққан соң, Шаңырақтан оқисың дейді. Ол тамы қашан соғылып бітерін ит біліп пе? – деді Берік түңілген үнмен. – Мұрт шыққанда құртақандай балалармен бірге отырмақпын ба!

	– Оқуға ешқашан да кеш болмайды, – дедім көңілін ылдалдаған болып. – Орыстың Ломоносов деген ұлы ғалымы он тоғыз жасында бірінші класқа барған. Кейін әлемге танылған ұлы ғалым болды, әйгілі ақын атанды.

	– Ол орыс қой!

	– Онда не тұр?

	– Олар ақылды, пәле халық емес пе. Ондай болу қайда!



	Не дейін? Үнсіз күрсіндім.



	Ауа шыңылтыр. Көкшағырмақ аспанда көлбей созылып құсжолы шаңытады. Тып-тыныш түнді тітірентіп қасқыр ұлыды қырқа астынан. Суқараңғы көздері ғана жылтыраған жадау үй қосыла жылады. Әлгіндегі таныс дауыс жар астынан шыққандай тұншыға өксиді. Кемпір есікті салдыр еткізіп сыртқа шықты:



	– Апыра-ай, мына қаншық зарлап ұйықтатпады-ау! Құдай не мұны, не мені неге алмайды екен!..



	Берік үн-түнсіз көк аспанға қадалып қалыпты. Сулана жылтыраған ұзын кірпігінің әр талында бір-бір жұлдыз қалтырайды. Ештеңені көргім, ештеңені естігім келмей, шөмеленің қуысына басыммен көміліп, сұғына түстім.



	Ертеңінде Берік мені кер есекке мінгестіріп күре жолға жеткізіп салды. Машина көп күттірген жоқ. Қотыр қызыл "Москвич" көк түтінін бауырынан тарқ-тарқ бұрқылдатып кеп көлденең тоқтады. Машинаның терезесінен тағы да қимай қол бұлғадым. Артымда кер есекке мінген қазақтың болашағы бір төбенің басында селтиіп қалып барады.





Пейіштен қашу




	Аз уақыттың ішінде Алматыны сағынып қалыппын. Ұзын жолдың ой- қырында Алатаудың қар басқан шыңдары ақ қалпағын көтеріп-көтеріп қалған сайын "айналайын Алматым!" деп ынтыға түсемін. Шофер жігіт мың болғыр азамат екен, ақы-пұл дәметпестен "Саяхаттың" алдына жеткізіп тастады. Келуін келіп алып, енді қайда барарымды білмей аңтарылдым. Бай мен байқұс, бағлан мен мүскін, бомж бен баскесерге талғамай құшағын ашқан кең қолтық Алматы мені жатырқап кеудемнен итергендей. Барар жерім, бас сұғар үңгірім жоқ. Түйенің танығаны – жапырақ, амалсыздан Дөйшенқұл байкеге тарттым. Анада "махаббат сенің не теңің" дегендей өлердегі сөзін айтып, ақылға шақырғанда, құлағыма қыстырмағаным есіме түсіп, бетіммен жер басып келемін. Әттең лажсыздық, әйтпесе аттап басар ма едім. Келгенімді қайтейін, жер сипап қалдым. Алдымнан Клара шықты қабағының астынан көзін сүзіп. Революционер байке кезекті көсемдері тағы да жақпай қалған ба, көтеріліс жасауға жедел түрде Бішкекке аттанып кетіпті. Қайтып оралуы неғайбыл көрінеді. Клара "кет" демесе де біраз қуырып алды:



	– Күйекке түскен текедей көзің тұнып, алды-артыңа қарамай зытып ең, кетуіңнен келуің тез болды ғой, не, жының басылды ма, құлағыңнан күн көрінгендей көтерем боп қапсың ғой, түге!..



	Қарсы уәж айтуға бет қайда, "сенікі дұрыс, жеңеше!" дегендей төмен қарап кеңкілдеп күле беремін.



	Дөйшенқұл екеуміз жатқан қуықтай бөлмені құлпыртып қойыпты. Қабырғаларына гүлді обои жапсырып, еденіне торкөз, қоңыр линолиум төселген. Алтын жақтау рамадағы етпеттеген арыстанның алдында Клеопатра "жеңешем" келсең-кел деп жартылай жалаңаш жантайып жатыр. Екі кісілік кереуетке шашақты қызыл Үміт жауыпты. Қып-қызыл төсек жата кетсең, лап етіп өртеп түсердей.



	Қу құлқын үшін қазір жұрт не істемей жатыр. Жанын сатса да мал тапса - болды. Сауданың қыр-сырына әбжіл әйел аядай бөлмесін бизнестің жаңа бір ұтымды көзіне айналдырып ала қойыпты. Бөлмені тәуліктеп не сағаттап өткізеді екен. Вокзал іргелес. Клиент - пішен. Поезд күткен жолаушы да, көзі қарайған ғашықтар да жетіп-артылады. Вокзалдың алдына барып: "пәтер, пәтер!" деп, кілттің шығырын шынашағыңда шырайналдырып тұра қалсаң, өздері-ақ жетіп келеді. Мен баяғы етікшінің ескі дүңгіршегінде жататын болдым. Жұмысым – жеңешемнің бизнесіне селбесу. Таң бозынан Клара сататын ұсақ-түйек заттарын қоларбаға тиеп ап вокзалға тартады. Клиент жолықса, дереу маған телефон шалады. Мен жүгіріп барып, пәтерге ертіп келемін. Үлкен адамдар не отбасылы біреулер болса, жаным тыныш. Бірақ ондайлар күнде кезіге бермейді ғой. Көбінесе қыз-жігіт әуес. Төбесіндегі төрт тал шашы мен бет-ауызындағы қыл-қыбырын түгел бояп ап қутыңдаған шалдар да жап-жас қызды жетегіне ертіп қылтиып тұрады. Кейде саркідір қатындардың тұңғышындай түбіт мұрт жігіттерге қылымсып, наздана сүйкенгенін көргенде, жүрегім қалтырап кетеді. Ондай күні менің сорым. Клараның әтек байының терезе сығалайтын ауыруы бар. Мұңлық- Зарлықтардың қарасы шалынса, кино көретіндей қутыңдап, көзі жайнап кететін азбан құлды маңайдан қуалап итәуреге түсемін. Бұған дейін "махаббат сеансы" кезінде терезеден сығалап, сықылықтап күліп, талай клиенттің кәифін бұзып, үркітіп жіберіпті. "Қызық" көрмей қалған күні әтек ерегесіп полицияға хабарлайды. Делқұлы болса да қиыстырып шағым жазуға мәттақам. "Әйелім жасырын бизнес жасайды, заңға қайшы әрекетпен айналысады" деп арызданады. Қайдан қызыл ілінер деп қанатын қомданған қанды көз қырандарға да керегі осы. "Түскен шағымды тексеріп, жоғарыға есеп беруім керек" деп жауар бұлттай түйіліп келген әділ заң өкілі, жылқы кісінескенше дегендей, жеңешеммен оңаша күбірлескен соң, бірте-бірте иі жұмсарып, күлімдеп қайтатын. Ондай күні қос бөлмелі аласа тамның ішінде найзағай жарқылдап, әтектің төбесінде оқтау ойнайтын. Қылығына қаным қайнап, шоқ-шоқ, сол керек өзіңе десем де, бақырып-бажылдаған бейбақты аяп, кейде мен араша түсемін.



	Әтектің терезе сығалайтын "қызығы" ұзаққа созылған жоқ. Шу жаққа тойға барып, содан мас боп келді де апта бойы бас көтермей сілтесін. Ақыры параличь соғып, тоңқалаң асты. Жарты денесінде жан жоқ. Екі айдай емделгенмен оңалып кете алмады. Түрінен кісі шошырлық. Екі көзі алайып, бет-аузы бір жағына қисайып кеткен. Езуінен сілекейі шұбырып, басы қалт- құлт етеді. Алғашқы күні ауыруханадан арбаға отырғызып алып келгенде әйелі:



	– Құдай-ау, ендігі көрмеген азабым осы ма еді! – деп өкіріп жылаған. – Бүйтіп масыл болғанша, бірден неге қата қалмадың!



	Көп өтпей пысық әйел осының өзін бизнестің көзіне айналдырып ала қойды. Азаннан Клара сауда-саттық жасауға заттарын алып вокзалға беттегенде, мен де әтек ағатайымның арбасын итеріп, соңынан ілесемін. Вокзал алдындағы алаңқайға келеміз. Клара жайма базардағы өз орнына жайғасады. Мен әтекемнің арбасын кісі қайшыласқан жол бойына жақындатып апарып, ескі шляпаны жерге төңкеріп қоямын да анандайдағы ағаштың көлеңкесінде қарауылдап отырамын. Клараның мойыны қылқылдап, екі көзі сол жақта, шляпаға түскен нәпаханы сол бойда емпеңдеп кеп қақшып әкетеді. Ұсақ-түйек қара бақырға қабағы кіржиіп:



	– Қол-аяғыңды қаттырақ қалшылдатып, кісі аяйтындай боп отырсаңшы! – деп күйеуіне ызбарлана сыбырлайды. Ал қолы ашық біреулер қағаз ақша тастаса, "ой, малтабарым-ай, бір жаманның бір жақсысы бар деген осы-ау, сені өстіп қойған Құдайдан айналдым" дегендей күлмің қағып, жадырап қалады.



	Үйден иек артпа жерде "Фламинго" дейтін казино бар. Түн болса дыр-ду. Қаланың құмарпаздары мен байларының біразы сонда атбасын тірейді. Ханбазардың өзі. Мас та сонда, төбелес те сонда. Кейде атыс та болып тұрады. Түнде ұйқым келмейді. Жалғыздықтан елегізіп мен де сол тарапты төңіректеймін. Құмардан ұтылған да – мас, ұтқан да – мас: бірі күйіктен ішеді, екіншісі табысын жуып мәз. Түн ортасы ауа тербелмелі қара әйнек есіктен теңселіп шығып жатады. У-шу, даңғаза күлкі, боқтық, дарылдаған ән ілесе шығады. Тәлтіректеп құлап жатқандар, бір-біріне жұдырық ала жүгіргендер... Қарап тұрсаң, анау-мынау театрға бергісіз тамаша.



	Бұл жер маған театр ғана емес, напаха айыратын құтты мекен де болды. Шіркін, өзің бай болмасаң да өзгенің бай болғаны қандай жақсы, оған қоса дарақы, даңғой болса, тіптен керемет екен. «Жауда бардың тезегі тиеді» деген осы-ау, шамасы. Ат аунаған жерде түк қалса, байлар аунаған жерде құт қалады екен. Жұрт аяғы басылған соң, жым-жырт алаңқайды араласаң, шашылып жатқан ризықтың үстінен түсесің. Төбелесіп не мас боп жүргенде аңдаусыз түсіріп алатын болу керек, әр жерде қарауытып ақша жатады. Теңге, доллар... кейде мен мөрін танымайтын шетелдік банкноттар да кездеседі. Бірақ тегін "батпанқұйрық" ұзаққа бармады, мент дегендер де ондайдың иісін күндік жерден сезе қояды емес пе, көп өтпей мен сияқтыларды ол жерге жуытпайтын болды. Байқастап торуылдап жүреді де қисалаңдап, дарылдап шыққан дарақы байлардың жерге шашқан "шашуын" қидай сыпырып кетеді.



	Аспан айналып жерге түскендей еді. Балқыған асфальттан пештің көмейіндей лапылдап жалын ұрып тұрды. Күн өтті ме, әтек көкем приступ ұстап, аяқ-қолы селкілдеп біраз жатты да қимылсыз қалды. "Жедел жәрдем" жеткенше "аллаһу-акпар" боп кетті. Ақ жеңешем абыржыған жоқ, шляпаның ішіндегі тиын-тебенді жинап алды да, бір көзімен жылап, бір көзімен не болды деп анталаған елге қарап қояды.



	Бұл қатын деген халықты түсіну қиын екен-ауі сірә. Жиналған ағайын- туманың алдында Клара байын жоқтап солқылдағанда, өкпесі үзілетін шығар деп шошып едім. Артында боздап осындай жары қалған әтек ағамда да арман жоқ-ау, шіркін не деген махаббат, қимайды ғой, қайтсын деп өзім де қосыла жылағым келген. Әлде бір көзі жылап, бір көзі күліп пе еді? Әй, мәйлі, әтекке сол жоқтаған да жетеді ғой. Әйтеуір неғылса да елдің көзінше жылаған Клара жеңешем күйеуінің қырқы өте салып, өзгеріп шыға келді. Бір күні есік алдында көріп танымай қалдым. Шашын бұйралап, шымқай қызылға бояп алыпты. Қасы, беті... бәрі бұрынғыдай емес, қиықша, қоңырқай көзі де дөңгеленіп үлкейіп кеткендей. Үстіндегі қынама бел көкшіл шифон көйлегі де өзіне жараса қалыпты. Күтініп, сәнденіп жүрсе әжептәуір ажары бар екен ғой. Қырықтан жаңа асқан әйелдің үсті-басын түзеп, баптанғаны айып па екен. Бұрын ауыру бағып, өзіне қарауға мұрсаты болды дейсің бе. Маған деген құрметі де ерекше. «Жаман ағасының арбасын көп сүйреп еді, осы қайнымды да жақсылап сыйлап қояйыншы» дей ме, кешке қарай жиі-жиі шайға шақыратын боп жүр. Жылы-жұмсақтың бәрі менің алдымда. Ыстық қуырдақ, тұшпара, коньяк, салаттың неше түрі... Аузым жарып ас ішіп жүрмеген мен байқұс неден тартынайын, жаудай жапырып, ыңқия тойып, ықылық ата кекіріп-кекіріп алам да, рахмет айтып шығып кетемін... Бір күні түнде шырт ұйқыда жатыр едім, есік сырт етіп ашылғандай болды. Шошынып басымды көтеріп алдым.



	– Қорықпа, мен ғой!

	– Кім?



	Ағараңдаған есіктің шаршысынан лапылдап қып-қызыл жалын кіріп келеді.



	– Ойбай, өрт!.. – деп ұшып тұрдым.

	– Айғайлама, қояншық... мен ғой!



	Қып-қызыл шашын сілкіп, қып-қызыл халатын айқара ашып, аппақ тәні жарқыраған жалаңаш әйел алқынып жақындай берді.



	– Шайтан!.. – Қалай шыңғырып жібергенімді білгемін жоқ, әрқайсысы үрлеген футбол добындай шеңбірек атқан қос емшекке бір-бір соқтығып сыртқа ата жөнелдім...





Қызыл шаршы




	Жылда құс келіп, құс қайтқанда ауырумның үдеп кететін әдеті. Өз-өзімнен делебем қозып, көтеріліп кетемін. Биыл, міне, құс қайтқалы қояншығым тағы да ұстады. Тіпті бұрынғыдан да өршіп, асқынып кеткендей. Аузымда тыным жоқ. Аты-жөні жоқ әлдекіммен егесіп, ерегескендей жұлқынып, сөйлей беремін. Күлемін, жылаймын, айғайлаймын. Екі көзім ежірейіп, екі қолым ербеңдеп, өз-өзімнен түкірігімді шашып бақылдап келе жатқанымды көргенде, қарсы жолыққандар анандайдан сескеніп жалт береді. Біреудің ойындағысын оқып қоятын, көңіліндегісін көріп қоятын бір жыным бар. Түйенің танығаны – жапырақ, айналып-үйіріліп сол баяғы Одаққа соғамын. Ұстаспайтын адамым жоқ. Көк қырттың не бір сойы мүйіз төсегенмен айбынып, беттей алмайды. Адам Ата мен Һауа Ананың кіндігін өзі кескендей, арғы-бергіні түгендеп, тарих туралы айтса да, Ақорданың асты- үстін жездей қақтап саясат соқса да, Гегель мен Гогольді шатастырып философияны көйітсе де кез-келгенін қырқай шалып, шалқасынан түсіремін. "Үсті-басын" қаққыштап, көзі шапыраштанған байқұс: "құрсын, жындымен айтысқан мен жындымын" деп, айналасындағы ақсиған ауыздар мен сықсиған көздерге жалтақ-жалтақ қарап жылыстай жөнеледі. Бара-бара сүйкімім кетіп, сөйлесетін кісі де қалмады. Бірақ маған бәрі бір. Ешкім тыңдамаса да екіге жарылып ап, өзіммен өзім айтыса беремін. Ішім толған күйік пен қыжыл, сол түгесілгенше жанымда тыным жоқ. Суын ақтарып тастаған бөшкедей көкірегім қаңырап бос қалғанда буыным құрып, аяғым жеткен жерге қылжия кетемін.



	Шіркін, біздің елдегі адамға деген қамқорлық әлемнің ешбір елінде, тіпті супер деп мақтайтын Америкаңда да жоқ шығар. Қандай дін ұстанам десең де өз еркің. Партиялар, қозғалыстар, орталықтар... қаншама. Гейлерге дейін өз клубы бар. Жезөкшелердің де алаңсыз, емен-еркін жұмыс істеуіне жағдай жасалған. Құмарлық отына өртенгің келсе, "Саинға" бар да күйек майын төлеп, ағы- қарасы, семізі-арығы... қайсысы керек, кез-келген сылқымды шекесінен шертіп әкете бер. Құлдарға да "Сейфуллин" деген ең ұзын көшені беріп қойған. Енді жындыларға да қоғамның мүшесі ғой деп қамқорлық танытып, Лондондағы сияқты Гайд парк ашыпты деген хабарды естігенде, қуанғанымнан жыртық қалпағымды аспанға атып едім, зәулім теректің басына киіліп қап түспей қойды. Гайд паркті "Бетпақдала" кинотеатрының артындағы саябақта ашыпты. Бұрын қаланың ең көрнекті жерінде айдыны асқақтап тұратын лениндер, маркстер, революционерлер мен қызыл командирлер... аядай гүлзардың бұрыш-бұрышынан жетім баладай сығалайды. Лондондағы Гайд парк он алтыншы ғасырда Ричард – 14 король тұсында қалыптасқан. Ақыл-ойы қоғамның рамкасына сыймайтын қияс мінез жындылар наразлықтарын осында келіп білдіретін болған. Кесілген ағаштың түбіріне шығып ал да сайрай бер. Не айтсаң да ешкім аузыңнан қақпайды, корольді балағаттасаң да мейлің. Тек сөзіңді түбірдің үстінде тұрып айтуың керек. Түбірден түсіп айтсаң – жазаланасың. Сол дәстүр Англияда әлі жалғасып келеді. Біздің ел әлемнің ең үздік отыздығына ұмтылып отыр ғой, әлбәттә, неге солардан үлгі алмасқа. Мұнда да солай. Тек түбірдің орнына (ағылшындар сияқты варвар емеспіз ғой, ағаш кесуді табиғатқа жасалған зұлымдық деп) қос табаның сиярдай қызыл шаршы сызылған. Шаршының ішіне тұрып ал да, ішегіңнің қырындысына дейін қопарып, бар запыраныңды ақтар. Жемір-жегіштерден бастап нән-нән көкелерге дейін не ойлайсың, жалтақтамай ұра бер. Шаршының сыртында тұрғандар бірдеме деп қоярмыз деп өздеріне сенбей ме, ауыздарын скочпен шаптап алады. Жындының сөзіне жыны қозатындар көп емес пе, айналайын үкімет біздің қауіпсіздігімізді ойлайды ғой, біздің сөзімізге біреулер шыдай алмай кетіп тисе ме, әлде өзді- өзі төбелесіп жүрер дей ме екен, полицияны қаптатып қояды, штат киіміндегі сыз қабақ жігіттер одан да көп. Бір жындыға жүз адамнан келетін шығар. Осыншама "қорғаушың" тұрғанда неден жасқанасың. Жындылардың ішінде де не бір бұлбұлдар бар-ау, айызыңды қандырып сайрағанда, риза болғаннан шапалақты ұра-ұра қызл-ала жауыр боп қалады алақаның. Мен де олардан қалыспаймын. Тіпті талайлардан бәсім басым түсіп жататын сияқты. Алаңның әр тұсындағы қызыл шаршыда сөйлеп жатқан шешендер бір- бірімен іштей бақталас. Жындылар да сөз таниды. Қай шешеннің сөзі дәмді, өзек тілер уытты, өткір болса, солай қарай тобымен төңкеріле салады. Сөзімнің дәм-татуын алдымдағы жұрттың қарасы мен шапалақтың шартылынан аңғарамын. Ел қолпаштаған сайын еліріп, арқам қозып кетеді. Кинодағы Ленин бабамыз сияқты қолымды үсті-үстіне сермеп қойып, сағаттар бойы қызылсөзді сілтеуге бармын. Жазылғанмен ешқайда жарияланбаған романдарымдағы ой-тұжырымдарымды, күнделікті тұрмыстың көз шұқыған көріністерін, ең ақырында әнеукүнгі есек мініп қыр басында қалған баланың көкірек шеріне дейін айтамын. Жынды деген әсершіл халық қой: "Рас, рас. Бір қатесі жоқ, өмір дәп осындай!" деп айғайға басады жан-жақтан.



	Біздің сөзіміздің салмағын өлшеп, сарапқа салып отыратын арнайы ұйымдар бар екен. Жиналған адамның саны мен олардың көрсеткен хошамет-ілтифатына қарап бағалайтын болса керек. Мен рейтинг бойынша алғашқы ондыққа кіріппін. "Жындылардың танымал қайраткері" деген халықаралық сертификат берді. Оһ, өңкей жындылар жиналып сол күні "Жұлдыз" ресторанында айды аспанға бір шығардық қой!



	Қара күздің ақырына қарай Лос – Анджелеста өтетін жындылардың дүниежүзілік конкурсына аттандық. Сапар алдында жындылардың түп атасы Қожанәсір Әпендім мен Алдаркөсе бабаларымыздың аруағына бағыштап аймүйізді ақсарбас қошқар сойып, Түркістандағы соқыр абыздан бата алдық. Шетімізден алтындаған сертификаты бар үкілеген жындылармыз. Білегімізді сыбанып, "кәне, қандай мықты болса да әуселесін көрелік!" деп арқамызды жын буып күркірегенде, қаңтарда жараған үлектей аузымыздан ақ көбік атқылайды. Күміс қанат "Боингпен" жарты күн ұштық. Иллюминатордан қарасаң, төмендегі көк дүлей телегеймен көк аспан тұтасып, шексіздікке сіңіп бара жатқандайсың.



	Лос – Анджелес бір беткейін тау қоршаған, түні мақпалдай қоңыр-барқын, күндіз күн жарқырап тұрса да аптабы жоқ, жанға жайлы, шуақты шаһар екен. Адамдары ізетті, ашық-жарқын, күлімдеген жанарларындағы жайдары жұмсақ ұшқыннан бұлтты күннің өзі жаймашуақтанып жадырап кететіндей. Мұнда тұнжыраған, тымырайған біреуді көрмейсің. Танымаса да бәрі саған жымиып, жылы жүзбен қарайды. Адам бойындағы осынау ізгілік қыспағы жоқ еркіндік пен өмірге деген ризашылықтан тамыр тартса керек. Жадыраған жүздерден азат рухтың лебі есіп тұрғандай.



	Біздегідей емес, мұнда жындылар қадырлы екен. Олардың өзіндік пікірімен санасып, қоғамның толық құқылы мүшесі ретінде құрметтейді екен. Жындылар конкурсы мұнда ұлан-асыр шоу, ұлттық мейрам сияқты. Қала әсем безендірілген. Көшенің көрнекті жерлеріне, қазақшалағанда: "Жындылардың халықаралық конкурсына қатысушыларға жалынды сәлем!" деген сияқты плакат-билбордтар ілінген. Кәрі Батыс пен Американың сорпа беті жайсаңдары мен қасқалары түгелге жуық осында: лордтар, сенаторлар, принцтер, Голливуд пен рок жұлдыздары, Рокфеллер мен Морган әулеттері... газеттен оқитын, экраннан көретін "тірі тарихтың" ортасында жүргендейсің.



	Алғашқы күні шаһар мэрі меймандардың құрметіне ресми қабылдау жасады. Әр елден келген делегацияны таныстырғанда, залдағы жұрт сол ел туралы білетін мәліметтерін айғайлап айтып, хошамет білдіріп отырды. Қырғыздардың аты аталғанда: "О, Айтматов... Тюльпан – революция!.. Отунбаева!.." деп ду қолшапалақтады. Өзбек делегациясы орнынан тұрғанда: "Обсерватория!.. Тюбетейка!.. Андижан!.." деген сөздер әр жерден шашырай шығып, солғындау алақан соғылды. Бізді қалай қарсы алар екен деп жүрегім дүрсілдеп қобалжып тұр едім, айналайын елімнің абыройы асқақ екен, мың жасағыр азаматтарымыз әлемге танытудай-ақ танытқан екен ғой! Біздің атымыз аталғанда, түгел болмаса да залдың жартысы қопарыла ұшып тұрған шығар-ау. "О, гут, гут, Казахстан!.. Бешбармак!.. Саммит!.. Форум!.. Той!.. Сый-кәде!.. "Казахгейт"!.. Подарка!!!" деп овация жасап тұрып алды. Көңілім толқып, көзіме жас үйірілді. Әйелім егіз тауып, алғаш рет әке атанғанда да дәл бұлай толқымаған шығармын. Әсіресе "Подарка! Подарка!!!" деп жамырай қышқырып-қышқырып жібергенде, сай-сүйегім езіліп тебіреніп кеттім. Халқымның сый-сияпаты, даласындай шет-шегі жоқ дархан пейілі жарты әлемді жаулап алған екен ғой! Бәсе, табанының астына миллион шашсаң да ешкімді көзіне ілмейтін мен-мен принц, сенатор, саркозилар, тониларға дейін иіліп-бүгіліп, отыз тісінің ағын көрсетіп астанашыл болып алған жоқ па. Шаттанғаным сондай: "Вива Қазақстан!" деп орнымнан секіріп-секіріп кеткенімде, төбем, көкке жетпесе де көне король залының үш метрлік күмбезіне тақ ете түсті.



	Ең кереметі – көппен бірге мұнда Борат көкем де жүр екен. Нұрлы бейнесі мың адамның арасынан менмұндалап, көзіме оттай басылды. Серейген кісі ғой, қара мұрты қопсып, дөңгеленген қауға шашы түркіменнің сең-сең бөрігіндей жұрттың төбесінде қалықтап жүр. Шидиген жүн-жүн қисық сирағын қара санына дейін көрсетіп, Американың ала туынан дамбал киіп алыпты. Бізді көре сала:



	– О-о, қазақтарым, қардаштарым!.. – деп қазақша судай сылдырап, құшағын жая ұмтылды. Қатты сағынған екен, әрқайсымызды кеудесіне басқанда, басқаларды қайдам, жүрегінің лап-лап алауынан бір минут қорғасындай балқып тұрдым өзім. Борат ағамның Абыралыда тұратын шешесі сол ауылдағы ең кәрі әйел еді. Былтыр отыз жеті жасында офат болған иманы саламат болғыр марқұм. Көрген жерде көңіл айт деген емес пе, қайғысына ортақтастығымды білдіріп, "арты қайырлы болсын" айтып едім:



	– Өзім де топырақ сала алмадым! – деп еңкілдеп жылап жіберді. Қазақстан туралы төрт жүз сексен сериялы фильм түсіріп, қолы босамапты. – Уақыт қымбат қой. Өлген кемпірді бәрібір тірілте алмаймын. Оданда жан-тәніммен еңбек етіп, отанымның даңқын әлемге паш етейін дедім.



	Асай-мүсейі әзір екен, әрқайсымызды бейнетаспаға түсіріп, интервью алды. Басқалардан не сұрағанын білмеймін, маған бірнеше сұрақ қойды:



	– Қазіргі қазақ қоғамының дамуы мен моральдік бет-бейнесін айқындайтын басты кредоны бір сөзбен қалай тұжырымдар едіңіз?

	– Ақша – бәрі!

	– Сонда сіздерде бәрін сатып алуға бола ма?

	– Әлбәттә. Біз нарықтық экономика заңдылықтарымен өмір сүреміз ғой. Сондықтан бәрі нарықтық рельске қойылған. Нан, колбаса, арақ, ректор, министр, депутаттықтың ... өз нарқы бар. Базардағы тауар сияқты ақысына келіс те кез-келген лауазымды ала бер. Бізде жиырмадағы балалар әкім, сексендегі шалдар депутат бола береді.

	– Ал, қылмыс жасаса ше?

	– Бізде байлар қылмыс жасамайды. Өйткені осы жасыма дейін сотталған байларды көргемін жоқ. Біз демократияның ұлы принциптерін бұлжытпай сақтайтын елміз ғой. Тек сол шекті арам аяғымен аттағандар ғана аяусыз жазаланады. Мың-миллион көк қағаздың бетіне қарамай, ондайларды Лондон, Париж түгіл, жердің тесігіне кіріп кетсе де іздеп тауып, сазайын береміз!

	– Хош, жауаптарыңыз көп нәрсеге көзімізді ашып тастады. Аз жыл ішінде базар экономикасын ұңғыл-шұңғылына дейін меңгеріп, елдеріңіздің осыншалық табысқа жеткеніне тәнті боп отырмын. Рокфеллер, Морган, Мюллер тағы басқа миллиордерлер Америкада үш жүзжылда әзер қалыптасса, сіздерде үш-төрт жылдың ішінде-ақ қаншама миллиордерлер шықты. Бұл деген ғажап жетістік, әлемдік практикадағы сирек құбылыс!

	– Рахмет! Осындай сөзді естігенде, мақтаныштан көзімнен жас шығып кетеді!.. Кешіріңіз!.. хым-хым... (бырқ еткізіп, кір-кір ормалыма бір сіңбіріп алдым). Бәрі біздегі дана басшылықтың арқасы ғой!

	– Тағы бір сұрақ. Совет одағы құлаған кезде сіздердің елдің ең соңында азаттық алғандарыңызды әлем біледі. Оның себебі не деп ойлайсыз?

	– Дұрысы – біз алған жоқпыз, бізге берді. Орыстың еркөңіл патшасы:"алсаң да аласың, алмасаң да аласың, мә!" деп еріксіз қолымызға ұстатқан. Шынтуайтында бізге еркіндік керек емес. Осыдан үш жүз жыл бұрын біздің дана хандарымыз бен сұлтандарымыз " мүбәдә, бұ қазақ деген жамағатты басқару жүдә, қой баққаннан да қиын екен-дүр, оданда сырбаздың етін сылқытып жеп, сары қымызды сапырып ішіп, ақордада ақ тоқалдарды алаңсыз құшып, саба қарыныңды сипап жатқанға не жетсін, шорту, біз шаршадық, бодан болып ғұзырыңызға жығылайық-дүр!" деп Руссияның қатын патшасына ант беріп, екі тізгін, бір шылбырды қолына ұстатқан болатын. Көреген бабалар бірдеңе біледі ғой, шіркін, одан һеш жамандақ көрген жоқпыз: бұрын қатқан құрт пен көгерген ірімшікті қытыр-қытыр қаужаңдаушы едік, аппақ бөлкеге аузымыз жетті; қыста дірдек қағып киіз үйде отырмай, там соғатын болдық. Тегін оқыдық, тегін емделдік. Ескінің кертартпа сарқыншақтарынан арылдық. Пайдалануға жарамсыз, икемсіз болғандықтан қазақ тілі де сол күресінге лақтырылған қоқыстың ішінде кетті. Оған дұрыс тіл жасай алмаған ата-бабамызды кінәламасақ, кімге өкпе артамыз? Міне, тәуелсіздікті қолақпандай ғып ширек ғасыр бойы салақтатып ұстап жүргенде не пайда көрдік? Сол баяғыша руссша гәпірамыз. Тыңдайтын әніміз, көретін қызық-шыжығымыз – бәрі орыстікі. Ақыры не істерімізді білмей жүргенде ұлық ақынымыз, Кремль мен Ақорданың ақылман абызы Алжекең ( Шумер дәуірінен арғыдағы тауарих қойнауынан мың жыл бойы "Мың бір сөзді" іздеп жүріп, диназаврлардың бірінің мишығынан тауып алған даналығы болса керек) : "Абсолюттік азаттық – қауіпті!" деп данышпандық тұжырым айтқан соң, өз миларымен ештеңе ойлай білмейтін шенеуниктер шошып кетіп, Астанаға келген Жолдекеңе: "осы бір бостандығы құрғырды жиырма бес жыл түйенің көтеніндей босқа салаңдатып ұстап жүрміз, бізге жүдә керегі жоқ нәсте екен-дүр, сіз ала салыңызшы, алдияр!" деп пәдәрить ете салғанбыз.

	– Тым қымбат пәдәркі сыйлапсыздар!

	– Қымбат мейманның қолайын табу – ата дәстүріміз. Ондайда ештеңенің бетіне қарамаймыз ғой.

	– Ғажап жомарттық екен... Жалпы, қазақтың ешкімге ұқсамайтын ұлттық ерекшелігі не?

	– Көнбістік!

	– Бұл деген "зұлымдыққа қарсыласпау" философиясымен үндес жатқан ұғым ғой. Толстой да осы идеяға бой ұрған.

	– Толстой дүниенің оқу-тоқуын тауысып барып әрең жетсе, біздің бабаларымыз қойын құрттап жүріп-ақ ол даналықты меңгеріп алған! Тіпті Толстой сондай даналыққа жетем деп жынданып кеткен жоқ па. Біздің шалдар жынданған жоқ. Өмірлік ұстанымдарына лайықтап небір тамаша мәтелдер шығарған: " Бұдан да жаман күнімізде тойға барғанбыз", "Бөксеңнен тепсе, бетіңді төсе", "Көппен көрген ұлы той", " Таспен ұрғанды аспен ұр", "Артық қайрат – жанға қас", "Тек жүрсең, тоқ жүресің, домаланып көп жұресің"... деп, өмірдің талай тар қыспағынан аман өтіп келеді. Жерін өрт шалып, елін жау шапса да "әй, менің үйім өртеніп жатқан жоқ, маған тисіп жатқан ешкім жоқ, бір бұйыртқаны болар, пешенеге жазғанды көрерміз" деп сабырын сақтап, маңғаз қалпынан мызғымайды. Қандай естілік! Көптен, күштіден қорыққан, көндіккен ғана аман қалады емес пе. Ана Қап тауында чешен деген қызу қанды, жұлымыр халық бар. Өмір бойы орыспен алысып келеді. Аюға шапқан абадан сияқты. Көпке не істейді, қырылады да қалады. Әр елу жыл сайын болатын қасаптың кесірінен саны миллионға жетіп көрген емес. Ал біз ше? Байсалдымыз, сабырлымыз, соның арқасында, сонау ашаршылықта жартымыздан көбіміз қырылып қалса да, шүкір міне, он миллионнан асып, шаршымызға толып отырмыз. Көршіміз қырғыз бен өзбек те тынышсыз, дыз етпе, шақар. Қоңқай қырғыздар иттің арты тырқ етсе, Алаңға атып шығып, қатынын қуған бақырауық жаман еркекше, президенттерін артынан бір теуіп елден айдап шығады. Масқара-ай, төрт президентін ауыстырды. Жаман әдет – жұқпалы дерт, оларға еліктеген өзбектер де Ислам окаларына доқ танытып еді, Андижанда "мә, синга анаңди!.." деп окаларды қырды да салды. Қаңғып міне, қазақтың тамын соғып, палауын басып жүр. Ал дана қазақ ақырын жүріп, анық басады. "Оу, алашым, әдәшім, көп отырып қалдым-ау осы, менен шаршаған жоқсыңдар ма? Телевизорға қарасам, қартайып қалған сияқтымын!" деп ширек ғасырдан бері қайта-қайта сұрап пысықтаған басшымызға "О не дегенің, садағаң кетейін, сенсіз күніміз не болмақ, отыра бер. Қартайдым дегенді айтпа, телевизор түскірі қисайтып теріс көрсете береді!" деп, жыл өткен сайын үдетіп, дауысын тоқсан жеті проценттен де асырып беріп келеді. Тек жүзге жеткізе алмай келе жатқанымыз аздап көңілге қаяу түсіреді. Біздей бақытты жұрт қай жерде бар екен. Ешқандай уайымымыз жоқ. Бешбармақ асаймыз да – би билейміз; бауырсақ жейміз де – ән саламыз... Күнде думан, күнде той. Шат-шадыман қызыққа күле-күле екі езуіміз ырсиып құлағымызға жетті. Сенбесеңіз телевизорларымызды тамашалап көріңіз. Екі көргеннен кейін есіңіз шығып ентелеп ішіне түсіп кетпесеңіз маған келіңіз. Кейде бақыттан жалығатынымыз соншалық, жоқшылық, кедейлікті өтірік ойлап тауып, қайыршы, бомж болып қоқыс ақтарамыз, жарықсыз, сусыз қаусаған үйлерде тұрамыз. Осындай стресс те керек қой. Шыли баршылық, тоқшылық та помайды жүдә, аздырып жібереді. Абайдың өзі солай деген жоқ па: "Тамағы тоқтық, Жұмысы жоқтық аздырар адам баласын!" О кісі айтса, тегін айтпайды ғой.



	– Дұрыс, шынында да адамзат үлгі тұтарлық асыл қасиет екен. Сіздің әңгімеңізден көп жайға қанық болдым. Бұйыртса, Қазақстан туралы тағы бір тамаша фильмнің сюжетін көріп отырғандаймын!..



	Борат көкем әлемдік танымал тұлға ғой. Оның назарына іліккен нәрсенің ешқайсысы елеусіз қалған емес, дүниенің төрт бұрышын дүрілдетіп, сенсация туғызып жатады. Бүгін бізге айрықша ықылас танытқанына анталаған сырт көз қызыға да, қызғана да қарады.



	Интервью алып болған соң мэрияның үлкен холлында өзінің соңғы түсірген фильмін көрсетті. «Би-Би-Сидің» арнайы тапсырысы бойынша түсірілген сюжет, «Бетпақдаланың көз жасы» деп аталады екен. Үш Д өлшемді кең экран сәл діріл қағып жарқ етті де, біз бір ұшы-қиырсыз кеңістікке ендік те кеттік. Сытырлап, пысқырынған алапат дүбірге ілесе, сары даланың бір пұшпағынан лақ еткен тасқындай қалың киік лап қойып, түйдек-түйдек жосыла жөнелді. Кең жазираны қаптай жайлаған қалың нөпір. Көш бастаған қанжар мүйіз текелер бір-бірімен жарыса ағызып келе жатып қарғып-қарғып кеткенде, шірей тартқан жебедей аспанда қалықтайды. Сағым ба, сары тасқын ба, сусып лезде көз ұшына сіңіп барады.



	Борат көкемнің білмейтіні бит ішінде шығар-ау, жүдә. Бүкіл ғұмырын киікті зерттеумен өткізген зоологтай қоңыр дауысы күмбірлеп сайрап тұр. Мүдіріссіз екпіндете сөйлейді төгіп-төгіп. Ұлан даланың бір пұшпағында туып-өссем де Борат ағам келтіріп жатқан мәліметтердің біразы маған таңсық. Киікке жаратылыстың қосақтап қойған жауы – қасқыр. Ұрпақ үшін аптап қуырған отсыз-сусыз Бетпақтың шөліне қасқыр аяғы жетпес отыз- қырық шақырым ендеп барып төлдейді екен. Бұрындар миллиондап Арқаның төсінде тасып-төгіліп жүретін. Кейін әлемде әтектер көбейген сайын қасқыр да кеміте алмаған сол киіктердің саны азая жыл санап. Тікұшақпен қуып жүріп қырғын салып, мүйізін кесіп, кең сахара қан сасыды. «Сұмдық-ай, неткен жауыздық» деп жағаңды ұстап жүргенде, әтектіктің лаңына жылап көрісетіндей апат шықты... Экран лап етіп, қып-қызыл от аспанға зымырай жөнелді. Кенет зымыраған от күл-талқан шашырап, бір сәт бүкіл аспанды жасын жайлағандай болды да, қып-қызыл тамшылар сорғалап жауа бастады. Сол-ақ екен, әлгіндегі толқып, сары далаға сыймай жосыған сансыз киік бірінен кейін бірі омақаса құлап, тартылған тау өзенінің аңғарындағы қойтастардай теңкиіп-теңкиіп жусады да қалды. Безерген даланың беті жайраған өлік. Ызғыған желге қосылып қураған бозкөде ызыңдай сыңсып жоқтау айтып тұр. Жүні түсіп шілтиген әлдебір құбыжықтар баспалап жемтік іздеп келсе де өліктерден қорқып кеткендей, беті ауған жаққа безіп барады, қасқыр екенін аракідік шоңқия қап ұлыған дауысынан білгендейсің.



	Ұйтқыған жел қауға шашын ұйпалап Борат көкем шіренген әлдебіреуден интервью алып тұр. Тарыбай Арпабаев деген министр. Әрине, министр болған соң ол шіренбей кім шіренсін. Екі қолын арқасына айқастырып, маңғол бетіне маңғаздықтың неше атасын қондырып алған.



	– Арқадағы екі жүз елу мың киіктің бір жүз жиырма мыңы биыл аяқастынан қырғын тапты. Бұл апаттың себебі не деп ойлайсыз?

	– Сексен сегізінші жылы бес жүз мың киік қырылған! – деді Арпабаич, «тәйір-ай, сол да сөз болып па» дегендей нәумез үнмен. – Сол кезде де себебін ешкім білмеген, қазір де анықтай қояды деп айта алмаймын.

	– Ол кезде Советтің әскери ведомствосы өз құпиысын өзі әшкере қылмайтыны белгілі. Қазір сіздер тәуелсіз ел емесссіздер ме. Өз ғалымдарыңыз не дейді?

	– Ғалымдардың болжамы бойынша, биыл жауын-шашын мол жаууына байланысты, шөп айрықша қалың шыққан. Қыстан тұралап шыққан жануарлар шөпті көп жеп қойып, асқазаны қорта алмай аш өзегіне түсіп өлген.

	– Бұл – ғылыми зерттеу емес, бақсының бал ашқаны ғой! Кейбір сарапшылар қираған орыс зымыранының зардабымен байланыстырып жүр. Бұған қалай қарайсыз?

	– Бұған гептильдің еш қатысы жоқ. Менің туған ауылымның үстіне талай рет гептиль шашылған. Бақшамызда түйекөтен, тойст, памидор қос жұдырықтай боп өсетін. Содан өлетін болсақ, баяғыда-ақ қырылып қалатын едік қой! Бұл – біздің достығымызға сызат түсіргісі келетін жымысқылардың саяси байбаламы! Біз достыққа ештеңені айырбастамаймыз!

	– Қандай достық? Аю мен қоянның достығы ма? Жасасын мызғымас ұлы

	«достық»! – Борат көкем қол соғып жіберіп еді, анау қиық көзі одан әрмен қисайып, қолын сілтей теріс айналды:

	– Мен Батыстың арандатушыларына жауап бермеймін!..



	Қайтадан өлік жайлаған өлі даланың ортасында қалдық. Айналамыз жүні ағараңдай желбіреп, жайрап жатқан киіктер. Жоқтау айтып боздап, қолқа суырған қобыздың зарлы үні кілт үзілді де, әлде қайдан шыр-шыр еткен сәбидей лақ маңырай жөнелді. Жетім үн, жалғыз үн. Шіңгір-шіңгір. Жез қоңыраудың тіліндей сыңғыр-сыңғыр. Жылаған әлсіз дауыстан күңгірт аспан жаңғырып күңірене толқиды. Көзі мөлтілдеген жетім құралай төрт аяғы көктен келген енесінің емшегін жұлқылап сорғылайды да, таңдайына нәр тамбаған соң бұл қалай дегендей шар-шар етіп маңырайды. Құдай-ау, хайуан да жылайды екен ғой, айналаны зарға толтырып өксіп-өксіп маңырағанда, құралайдың көзінен жас бұршақ-бұршақ домалады. Кенет әлденеден үрікті ме, жіп-жіңішке аяқтарымен көкке шапшып ыта жөнелді. Өліктердің үстінен қарғып безіп барады. Іле ентігіп алқын-жұлқын жүгірген әлдебір адам көрінді. Өксігін жұта кемсеңдеп айғайлап келеді:



	– Тоқташы, құралайым! Ең болмаса сен аман қалшы! Қорғансыз періштем...



	Ақбурыл шаша құлын жалдана желбіреп, алқына ұмтылған ер адамды обьектив жер түбінен тартып алып, бет-жүзін экраннан жарқ еткізгенде тани кеттім. "Ой, мынау Қорғаш қой, Ақ Қорғаш!" деп отырған жерімде айғайлап жібере жаздадым. Атақты ақын Қорғанбек Аманжолов! Пай-пай, Борат көкем де кісі таниды-ау! Жалпақ қазақ селт етпегенде:



	"Киік өлді – даламнан кие кетті.



	Кім көрген мұндай сұмдық қияметті!.." деп жүрегі зар төгіп жырлаған жалғыз ақын осы емес пе? Дүниедегі жанды-жансыздың бәрін жүрегінің бір бөлшегіндей аялап, бәріне алаңдамаса ақын бола ма. Қуғаны жеткізбесе, бар асылынан, ең аяулысынан айрылатындай ақынның жүзі абыржулы. Танауы қусырылып, өңі қуқылданып кеткен. Қызыл көйлектің омырауы ыстық жасқа шыланып жоса-жоса. Өлі дала. Жалғыз ақын. Жалғыз құралай. Шыр-шыр безектейді жетім лақ... "Тоқта, тоқта, бәрібір сені құтқарамын!" деп ентелейді Ақын. Кең дүниеден сая таппай шырыл қағып маңыраған лақтың жетім үні мен ақынның өксігі аспан астын күңірентіп тұр.



	Айналам қорс-қорс тартқылаған танаулардың пысылына толып кетті. Экран сөніп, залдағы шамдар жамырай жанғанда, талайлардың көз жасын сығымдап отырғанын көрдім. Бұл американдықтар мұндай боркемік халық болар ма, түге. Үстіңе құлай қалса, жаншып өлтіретіндей арбиған алқам-салқам дәу болса да әсершіл бала секілді көңілдері бос екен. Біз селт еткен жоқпыз. Мұндайдың көкесіндейін күнде көріп жүрміз емес пе!



	"Гринпистің" бір топ белсендісі плакат көтеріп айғай салды: "Табиғат қорғаудың жалпыға ортақ ережесін сақтамағаны үшін Қазақстанды халықаралық сотқа тарту керек!"



	"Қиын қатты қиратып аларсыңдар, пішту ! – деп біз ернімізді шығарып, ышқырымыздың ішіндегі осындайда жауға саптайтын "мықтымызды" көрсеттік. – Бізде мұнай көп, ақша – пішен, қандай пәдәркі жасасақ та жетеді!"





"Алтын доңыз"




	Командалар арасындағы әртүрлі тақырыптағы сайыс жарты айдан астам уақытқа созылды. Шараның ашылу салтанатына Обаманың өзі қатысып, құттықтау сөз сөйлеген. Жеті мың адамдық Конгресс – Холлда ине шаншар орын болмады. Әр күнгі билет құны мың доллардан асып жығылса да қызық қуып дүниенің төрт тарабынан ағылған байлар мен атақтылар ақшаның мөріне қарар емес. "Би-Би-Сиден" бастап әлемнің барлық беделді телеарналарының өкілі осында. Жарыс өте тартысты өтті. "А" тобы мен "Б" тобының көшбасшылары он сегізінші күн дегенде әзер айқындалды. Қожанәсір бабам мен Алдар атамның аруағы қолдаған шығар, небір сайыпқырандарға қара шалдырмай, жүзден жүйрік атанып, "Б" тобындағылар арасынан мәре сызығына бірінші жеттік. "А" тобынан шашасына шаң жұқтырмай бәйге сүзіп келген – "Батути-тахумба" командасы. Батути-тахумба – Африканың оңтүстік қиян түкпіріндегі джунглиді мекендейтін папуастардың шағын мемлекеті. Әлі күнге дейін кісі етін жейді. Бамбук жапырағымен абыройын жауып жүретін жабайылар. Президенттері – бұрынғы тайпа көсемі. Маймыл мен ақ нәсілділердің миын деликатес ретінде жейді дейтін дақпырты бар. Команда мүшелері жартылай жалаңаш. Дүниежүзілік үлкен дүрмекті жиын болған соң, өздерінше мәдениет сақтап әрі сән ретінде бұттарына крокодилдің шикі терісінен шолақ шалбар киіпті, балағынан май тамып, иісі күндік жерден мүңкиді. Бет, кеуделерін қынамен айғыз-айғыз бояп алған. Кеңсіріктерінің бір жақ етегін тесіп, сырға таққан. Қамыстан тоқылған тәжді жиектей қауырсын қадалған. Дәрежелеріне қарай, қарға, сауысқан, қырғауылдың қауырсыны. Капитанның басында бүркіттің қауырсыны желбірейді. Мойындарындағы шығыр қанша әйелдері барлығын білдіреді екен. Ең азынікі – жетеу, кейбіреулерінікі алқымына дейін тіреліп, мойындарын бұра алмайды. Капитандары – екі ұрты суалып, көздері үңірейген сылыңғыр қара. Ойыншығын қызықтаған баладай, беліндегі тапаншасын қайта-қайта қорабынан алып, аударып-төңкеріп қарағыштай береді. Жарыс барысында мінезі қызба, сәл нәрсеге шыж-быжы шығатын күйгелектігін сан мәрте байқағанмын. Мына түрімен есесі кетіп бара жатса, бұл сығыр шүріппені басып қалудан да тайынбас-ау деп сескенеді екенсің. Холдың қақ ортасында биіктігі бес құлаш дыбыс өлшегіш – эхометр орналасқан. Сырты мөлдір пластик, сәл дыбысқа діріл қағып толқыған қызыл баған шкала бойымен жоғары-төмен қозғалып тұрады. Команданың өнері көрермендердің қолдап-қолпаштаған дауысына қарап бағаланады. Шкаланың ең жоғарғы сызығы – жүзбен шектеледі, яғни жұрттың қоштаған айғай-шу, овациясының жаңғырығы соған жетсе, жүз ұпай алдың деген сөз.



	Бәсеке басталар алдында қарсыластарымыз өздерінің құдай-аруақтарына ұзақ жалбарынды. Қарғаның өлігін ортаға алып, дөңгелене билеп, әндетіп, әбден трансқа түскенше зікір салды. Төреші мен жюри мүшелері «болды, бастаңдар» деп әзер тоқтатқан. Біз де іштей толқығанмен олардай арсы- күрсіміз шығып әуреге түскен жоқпыз. «Уа, Қожакем мен Алдакемнің аруағы, қолдай гөр!» деп нық басып, ортаға шықтық.



	Бұл жолы «Ерекше ел» номинациясы бойынша сайысқа түспекшіміз, иәки өз еліңнің ешкімге ұқсамайтын дара сипатын көлденең тартып, қарсыласыңнан басым түсуің керек. Ой, құдай-ай, ондай ерекшелік бізде толып жатқан жоқ па, ойланбай-ақ шетінен сатырлатар едік, жол «А» тобынікі болған соң, тықыршып, әзер тұрмыз.



	– Біз джунглидің меңіреу түкпіріндегі жаңа азаттық алған жас мемлекет болсақ та әлемнің ең озық елдеріндегі демократиялық принциптер бойынша өмір сүреміз! – деді капитан кеудесін кере талтайып. – Жақында Кониституцияны бұзып, үшінші рет сайлауға түспек болған президентке бүкіл халық қарсы көтеріліп, тақтан қуды. Өздері қатты семірген екен, қатын- баласымен қоса отқа қақтап жеп қойдық!



	Мырс етіп осқырынғанда, кеңсірігім айрылып кете жаздады. «Сөзіңе болайын, – дедім ішімнен табалап. – Сол да ерекшелік болып па!» залдағылар да менің көңіл-күйімді кешкендей, қолпаштаған дауыстар шашыраңқы шықты.



	Біз тез ақыл қосып, сөзімізді жұптап алдық та капитанымыздың өткен сайыстарда айғайлай-айғайлай тамағы қарлығып қалған соң, сөз менің еншіме тиді.



	– Бізге құбылмалы, оңғақ мінез жат. Біз нені сүйсек те, кімді сүйсек те, тастай қатып мәңгі сүйеміз. Кеше ғана ат-түйедей қалап, тоқсан сегіз процент сүйіспеншілікпен құтты орнына қондырған сәруардан бүгін неге теріс айналуымыз керек? Сіздер демократияға қайшы дейтін шығарсыздар? Біз үшін демократия – көптің қалауы, сүйіспеншілік сезімнен қасиетті емес. Сондықтан да біздегі көсемдер де, депутаттар да, министрлер мен әкімдер де мәңгілік. Бір сендік пе – бітті, өліп қалмаса, отыра береді. Осындай мәңгілік сенім, мәңгілік сүйіспеншілік арқылы ғана «Мәңгілік ел» дейтін аңсарға жете аламыз!..

	– Вот это да!

	– Бәракалла!

	– Нағыз феномен!.. – деп жан-жақтан шапалақ ұрып гу ете қалғанда, құлағымды жарып кете ме деп, қос тесігіне қос саусағымды тыға қойдым. Қарсы жақтағылардың түстері бұзылып кетті. Капитандары нұқыл нервний неме ғой. Қолы сумаң етіп, жамбасында салаңдаған кобураға бір қыдырыстап қайтты. Қауырсын үрпиген бастарын шұлғып, өзара шүңкілдесіп алған соң, капитан тамағын кенеді:

	– Біз үшін ана тілімізден ардақты ештеңе жоқ. Үкімет мәжілісінде, парламентте де тек өз тілімізде сөйлейміз! – «Ал енді не дер екенсің?» дегендей мардымсып иегі аспанға «лініп қалды.

	– Һа, бетім-ай! – деп айғайлап жібердім. – Басқа тіл білмеген соң, әрине, өзіңнің шала –шарпы шатпырақ тіліңмен сөйлемегенде қайтесің, абориген! Біз деген, міне, қазақ болсақ та желдей есіп, тек орысша сөйлейміз. Жаппай сауатты, мәдениетті елміз. Парламентіміз де, үкіметіміз де түгелдей русша гәпірады. Көсемдеріміз Қытайға барса да, ООН–ың мінберінен әлемге ақыл- насихат айтса да түбін түсіріп орысша ұрады. Енді жаппай ағылшынша үйреніп жатырмыз. Көп өтпей ағылшын тіліне көшеміз. Жиырма бірінші ғасырда өз тіліңде, баяғы көшпенділердің от басы-ошақ қасы тілінде сөйлеген ұят емес пе, жүдә!



	Тағы да ду овация. Төбедегі хрусталь люстралар қосыла хоштағандай сыңғыр-сыңғыр.



	Дөйқара капитан қос шықшыты ойнап, овация басылғанша қойтаң-қойтаң теңселіп жүрді де:



	– Біз де жаңа президентімізді тоқсан жеті болмаса да елу жеті процентпен сайладық! – деді ұрысқандай өжектеп. – Есесіне, күн демей, түн демей тік тұрып халыққа қызмет етеді!

	– Мә-піш-оу! – Бүкіл командамыз хормен айғай салдық бір деммен. – Біздің бүкіл халық сәруарға қызмет етеді. Ол аз десең, Тони Блэер, Гузенбауэр, Фишерден бастап Еуропаның бұрынғы-бүгінгі премьер-министр, канцлер, сенатор, принцтеріне дейін қызмет етеді оған құрдай жорғалап.

	– Біздің көсеміміз ең бай адам. Бір үйір пілі, төрт жүз кәнизагі бар гаремінде! – «Ал енді не дер екенсің» дегендей дөйқара екі мықынын таянып, аспандай қарады. Күлерімізді, не жыларымызды білмей булығып біз тұрмыз. Мұндай болмашыға сәруардың атын былғап қайтеміз. Қарсыластың көздерін шекесінен шығаруға бер жағындағылар да жетіп-артылады ғой.

	– Біздің олигархтардың байлығы миллиардтаған доллармен есептеледі. Американың Рокфеллер, Морган, Джонсондары екі жүз-үш жүз жыл бойы ата-бабаларының тірнектегенінің басын құрап әзер миллиардер болса, біздің Мешкей, Пәтөк, Тимөк көкелеріміз екі-үш-ақ жылда оларды шаңқаптырды. Оларға қыз-қырқын пішту. Қажет болса, күніне бір сұлуды тояттайды. Жорғасы ұнаса, бір түндік қызметі үшін бір «Хаммер» мінгізе салады. Олар анау-мынау емес, әлемдік даңқы бар, бір түнде миллион долларлық ләззат сыйлайтын әшкенойлармен әмпәй. Одан бергілерді менсіне бермейді!



	Көздері жыпылықтап, батути-тахумбалар шынымен сасқалақтай бастады. Абыржымай қайтсін, ұпайлары әлі бір рет жүздікке жеткен жоқ. Ал бізді қолдаған дауыстың жаңғырығы бір мәрте ғана тоқсанды көрсетіп, қалғанының бәрінде қызыл баған зымырап, төбесімен сарт-сарт жүздікті сүзгіледі. Капитан қолын көтеріп, команда мүшелерімен кеңесу үшін жюриден мұрсат сұрап тайм-аут алды. Батути-тахумбалар тағы да аруақ шақырып, құдайларына құлшылық қылуға кірісті. Қарғаның өлігін айналып, қосыла әндетіп, алқын-жұлқын биге басты.



	Төреші гонгтің жез табағын даңғыр еткізіп қаққанда, қайта сайысқа кірісіп кеттік. Дөйқара шұбар бетінің шұқанағында шыпырлаған тер моншақтарын білегімен жапыра сүртіп ентігіп тұр:



	– Біз... біз... – деп қыстығып барып сөзін әзер жалғады. – өз тарихымызда тұңғыш рет аштықты жеңдік! Ендігі мақсатымыз – халықты аз жыл ішінде тоқшылыққа жеткізу!

	– Пәлі! – Ырсиған екі езуім екі құлағыма ілініп қалған шығар. – Тойып тамақ ішкенді біз де бұрын мақтан көретінбіз. «Бешбармачить» етуден Гиннесстің рекорд кітабына жазылғанбыз. Ал қазір керісінше, тоқшылыққа қарсы күресеміз. «Тамағы тоқтық, көйлегі көктік аздырар адам баласын» деп, Ұлы ақын айтқандай, тоқшылық кісіні аздырады, тойып тамақ ішкеннен семіріп, фигураң бұзылады, түрлі ауруға шалдығасың. Сондықтан үкіметіміз қамқорлық жасап, халықтың дені сау болсын, тамақты артық ішіп қойып денсаулығын бұзып алмасын деп, үнемі азық-түліктің бағасын көтеріп отырады. Күрмекбаев дейтін данышпан министріміз тіпті егін мол шыққан жылы: «Большой урожай – большая беда» деген мәңгілік мәтел шығарып, бидайды жинатқызбай қардың астына көмдіріп тастады!..



	Қай қиырға жалтарса да желкесінен басып, адымын аштырмаған соң күйіп кетсе керек, Батути-тахумбалардың қызылкөз капитаны қасыма жетіп келіп,

	«КамАЗ»-дің покрышкасындай дүрдік еріндері дір-дір етіп, түкірігіне қақалып-шашалды. Шарасыздың құр далбасасы:



	– Біздің әрбір мыңыншы адамымыз хат таниды. Балаларымыз оқымаса да жүзге дейін санай алады! Папуастан шыққан бір ғалымымыз Нобель сыйлығын алды!

	– Охо-хо!.. – Шиқылдап ішегіміз түйілгенгше күлдік-ау. Командамыздың тең жартысы күлкіден жерге құлап түсіп домалап қалды. – Әрине, Нобель жағынан ұяттымыз. Бірақ «жалғыз ағаш орман емес», жалғыз ғалым кімді ұшпаққа шығармақ. Есесіне, біздегі он мың адамның бірі – кандидат, жиырма мыңның бірі – доктор. Әкім - министрлеріміздің әрқайсысы бес ғылымның докторы, он академияның академигі. Тоқал-секретаршаларына дейін ғылым кандидаты. Оқу-білімнің дамығаны сонша, қос дипломы барлар күзетші боп істейді, космонавтымыз жылқы бағып жүр!..



	Зал дүр көтеріліп, дуылдата қол соғып, дүрсілдете тепкілеп, тамақ жырта айғайлап сүрең салғанда, эхометрдің шыны қорабы шарт сынып, күл-талқан шашырап кетті. Бір әйел тіпті:



	– Өлә, шешең!.. – деп шымкентше шыңғырып та жіберген. Біз төбеміз көкке жеткендей секіріп, құшақтарымыз айқаса кетті. Күліп жүрміз, жылап жүрміз. Жұрт жапырлай қоршап, бірі құшақтап, бірі қолымызды қысып жатыр. Көл-көсір қуаныштан басым айналып, көзім қарауытып кеткен. Көзімді бір ашсам, залдағы бүкіл жұртпен бірге еліріп рок-н-ролл билеп жүр екенмін. Он екі қабатты Конгресс-Холдың шыны сүйегі сықырлап, оңды- солды теңселіп, қосыла билеп тұр. Әлгі бахути-тахумбалардың қызылкөз капитаны қызылала қан болып, анандайда серейіп жатыр. Қызуқанды жігіт еді, намыстан күйіп кеткен ғой, тапаншаны самайына тіреп тұрып басып салған екен, жарты басы шашылып жайрап қалыпты. Жолдастары айналасында жүрелей қоршап, бастарын оңды-солды шайқап жылап отыр ма, өздерінің ғұрпы бойынша зікір сап отыр ма, билеген жұрттың мәз-мәйрам дыр-дуы ештеңе естіртер емес.



	Табанымыз ойылғанша жер тепкілеп, іштегі жынымызды біраз шығарып алғаннан кейін сабамызға түскендей болдық. Мәртебелі жюри төрағасы бізді жеңісімізбен құттықтап, "Ерекше ел" номинациясы бойынша Бас жүлде – "Алтын Доңыз" мүсінін тапсырды. Әлемде теңдесі жоқ еліміздің өзіне тән осынау тамаша ерекшеліктерін сақтай отырып, ары қарай дами беретініне зор сенім мен тілеулестік білдірді. Капитанымыздың неше күнгі айғайдан тамағы қарлығып, дыбысы нұқыл шықпай қалған соң, мен команда атынан жауап сөз айттым. Қазақшаға судай Борат көкем әр сөзімді аузымнан шықпай жатып қағып алып ағылшыншаға аударып тұрды. Қысылғанда ауызға сөз түсе ме, жарытып, қисындырып ештеңе айтпасам да жанынан қосып құлпыртып жібере ме тегі, жұрт дүркіретіп қол соққанда, япырай, шынымен керемет бірдеңе айтып жібердім бе деп өзіме өзім тамсанып қаламын. Жеңіс құрметіне еліміздің гимні ойналды. Подиумға көтерілген жалдамалы спортшыдай, шатасып ескі сәбетски гимн ойналса да өтірік аузымды жыбырлатып ыржалақтап тұра бермей, өзіміздің шынайы патриот депутаттарымыз сияқты оң қолымды жүрегімнің үстіне қойып, тебіреніп тұрдым. Тулаған жүрегімдей желп-желп етіп бетімді ұрғылаған көк байрақтың етегін сүйіп-сүйіп қоямын.



	Әр команда өз елдерінен тәбәрік деп әкелген сый-сиапаттарын жюри алқасына сыйлап жатыр. Мен де құр қол емеспін. Осылай қарай аттанарда әсем астанамыздан нендей тәбәрік апарсам екен деп өзім сияқты жынды достарыммен ақыл қосып, ұзақ ойланғанмын. "Байтерек", "Шақпақ", "Терістік шұғыласы"?.. Олардың бейнесі ешқандай таңсық емес. Бәрі бұрыннан мәлім, әлемдегі әр қаладан алынған көзқашты көшірме. Таңғалдыратындай ерекше бірнәрсе апарсам деп басым әңкі-тәңкі боп отырғанда, "АН – 2"- дей гүжілдеп кеп жуан қара маса білегіме қона кетпесі барма. "О, таптым, дәл өзі!" дедім ішімнен. Біз тұмсық, жүн балақ, күнде уласа да өлмей жүрген жаны сірі көкжұлынның өзісің-ау! Жүнді аяқтарымен қармап, шприцтей тұмсығын сұғып жіберіп қадала қалғанда, жарты қанымды сорып алған шығар, қарыны қампиып баржиып барады. Үстелдің үстінде дәріден босаған шыны құты жатыр еді, "заправка" жасап болып, енді ұшам дегенше, соны лып еткізіп төңкере қойдым. Әйнектің ішінде одан сайын үлкейіп көрінді. Тәтті қанға мас болғандай, шыны бетінде аяқтары тайғанақтап жыбыр-жыбыр баяу қозғалады. Ішіне өрмекші не қоңыз сап қатырған гауһардан несі кем осы тұрысында? Міне, енді сол айрықша сый- кәдемді тапсырудың сәті келді. «СолDAT» -тың сарғайып кеткен бетіне қырық бүктеп, баптап тұрып орағам. «Бұл не екен?» деп ентелеген көздердің құрты түсіп, әбден сабыры сарқылғанда қабат-қабат оралған газеттің қаттауын жазып, саусақ ұшындай шыны құтыны тәбәрік қабылдап тұрған фрау Мартаға ұсынғам. «Сотби» коллекциясының асыл мүкамалын ұстап тұрғандай таңырқағаннан ішін тартып, ышқынып жіберген фрау қолы қалтырап, сыйлықты түсіріп алғаны. Тас еденге тарс тиген шыны күл-талқан шашырады. Осынша қымбат затты бүлдіргеніне шошып кеткен фрау есінен танып, шыныдан бұрын жерге шарқ етіп шалқасынан түскен. Айналасындағылар жапырлап, бетіне су бүркіп у да шу. Құзғын тұмсық кәрі қатын кімнің шікәрәсі. Миы аузына түсіп өмірем қапса да мәйлі. Есіл сыйым ит-рәсуә болғанына ішім іріп тұр. Екі көзім быт-шыт шашылған шыныда. О, тоба, баяғыда қурап қаңқасы үгітіліп түсер десем, қара маса қозғалып жыбыр-жыбыр етеді. Неткен жаны сірі. Осы уақытқа дейін күн құрғатпай уласа да өлмей, қайта одан сайын баржиып, семіре түскен қарасояу, міне, қанатын жалғыз-ақ қағып, ұша жөнелді. Американың бізтұмсық

	«Канкорындай» қалықтап барады. Біздің әр қимылымызды қалт жібермей тарихтың алтын парағына бедерлеп отырған папарацилардың қолындағы қадалған аппараттардың жалғыз көзі жарыса жарқ-жұрқ етіп жыпылық қақты. Жұрт у-шу, екі көздері күмбез астында шеңбер сызып шыр-көбелек гүжілдеп ұшқан нән масада.



	– Бұл не жәндік?

	– Биологиялық планер!

	– Қазақ ғалымдарының ойлап тапқан ғажайыбы!..



	Айналайын Ақмоланың жер-дүниеде жоқ қара масасы аэропландай гүжілдеп құлдилай берген, әлдекім жандауысы шыға шыңғырып жіберді.



	– Ойбай, мұрыным!..



	Жаңа сонау орта тұсты ала, шолақ балақ, жұлым джинсы киген бір бұйра бас жігіт елден алабөтен әуейіленіп, қолын шапалақтап мәз болып тұр еді, жайылған танауын аэродром деп қалды ма, сор түрткенде соның тұмсығына қонған екен, мұрыны үрлеген шардай ісініп шыға келсін. «Бұл жақтың адамы нәзік болады, масаның уынан өліп қалса қайтемін?» деп зәрем ұшып кеткен. Құдай оңдағанда, ол сабазың менен де өткен жындының бірі екен:



	– Оһо, қандай керемет! Өмір бойы клоун болсам деп армандаушы ем, жасанды мұрын жапсырып әуре болмаймын енді. Міне, тамаша өз мұрыным бар! – деп тұрған жерінде тік секіріп, ауада сальто жасап түсті. Жұрт мәз. Борат көкем гитараның сүйемелдеуімен шидиген ұзын сирақтарын селкілдетіп «Қызыл өрікті» шырқай жөнелген. Бәріміз биге бастық тағыда алқын-жұлқын.



	Ертеңінде әлемнің түкпір-түкпірінен жиналып, біраз күн дәмдес болғанға бауыр басып қалған екенбіз, өзіміз секілді жынды достарымызбен қайта- қайта құшақтасып, жылап қоштасып елге аттандық. Алып «Боинг» бүкіл денесі қалшылдап, арылдап-дарылдап жолақ жолды қуалай құлы-перен, қу- талқан зымырай жөнелді де күміс жебедей ауаны тіліп, бірте-бірте биіктей берді. Иллюминаторға қадалған маған төмендегі Лос– Анджелестің түнгі оттары «көп нәрсені көрмей кетіп барасың-ау» дегендей, жыпылық-жыпылық көз қысты жарыса.



	Талай күнгі сүргіннен әбден бұрлыққан екенбіз, жайлы креслоға жамбасымыз тиісімен-ақ бойымыз босап, бірден қылжия кеткенбіз. Қанша сағат қорылға басқанымызды кім білсін, бір уақытта тынысым жетпей тұншығып бақырып ояндым. Қасымда отырған командамыздың қырылдақ капитаны күлкісін тия алмай қиқ-шиқ. Сөйтсем, жарымес бәтшағар ары жұлқылап-бері жұлқылап оята алмаған соң, қорыл мен шұрылдың неше атасын ойнатып, музыкалатып жатқан мұрынымды қысып, аузымды баса қойған екен ғой.



	– «Боинг» емес, сен ұшып келе жатқандай ышқырттың ғой, түгі! – деп тарқ- тарқ күледі.

	– Өй, әкең... тынысым жетпей, өліп кетсем қайтесің!

	– Өлсең, теңізге лақтырып, крокодильдердің сауабын алатын едік!

	– Өй, мақұлық!



	Көзімді жұмып едім, қайта жағамнан жұлқылады:



	– Ей, чемпион, көзін ашпаған күшіктей қашанғы бырылдай бересің?

	– Ашқанда не істеймін?

	– «Алтын доңызды» күнде алып жатқанымыз жоқ, жуып, думандатпаймыз ба?



	Сіліңгір қараның сілеусін көзінде шайтан секіріп жүргендей күлмің-күлмің. Екі қатарға тізе тиістіре жайғасқан жүлдегер жындылар шу ете түсті:



	– Дұрыс айтасың, кап!

	– Давай, тойлаймыз!..



	Той дегенде екі құлағым едірейіп, ұйқым шайдай ашылды. Бұл шетелдің ұшағы деген жанның рахаты ғой, бас-аяғы атшаптырым. «Боингтің» іші ресторанның залы секілді. Иек қағып едік, арба итерген әдемі қыз ыстық- суық ас-ауқаттың түр-түрімен дастарханды жайнатып тастады. Арақ-виски болмайды, шампан пажалыста деді. Пажалыстаға біз де пажалыста дедік. Күмп-күмп атылған шампанның тығыны ұшақтың төбесін тесіп кете жаздады. Айналадағы ел үдірейе қарайды. Нәзік жанды бір-екі бикеш тіпті құлақтарын басып шыңғырып жібергенде, ішінде бірдеңесі болса, түсіп қалған жоқ па деп көйлектерінің етегіне үрейлене қарадым. Тасып-төгіліп ақ «қалпағы» дөңгеленген тостақтар аузымызға екі-үш дүркін рейс жасап қайтқан соң елірдік те кеттік. Құтырынған көп кезекті шампанды зеңбіректей кезеп атып қалғанда, арбашы қыздың қақ маңдайына тиіп, шарқ еткізіп шалқасынан түсіргені. Әзер дегенде есін жиған бойжеткен шекесі сүйем қарыс шодырайып, орнынан мүйізтұмсық боп түрегеп келе жатты. Оған қарап жатқан біз жоқ. «Қаражорғадан» бастап «Ламбадаға» дейін бидің жетпіс жеті атасын таныттық. Алып лайнер екі бүйіріне кезек аунап, қосыла шайқалғанда, одан сайын еліріп еденді тепкілейміз. Есі барларды үрей буып у-шу. Экипаж командирі кабинадан атып шығып, «тоқтатыңдар!» деп айғай салды. Құлаққа да қыстырғамыз жоқ, билей бердік. Капитан не істерін білмей, тастүйілген қос жұдырығы дірілдеп, тұрған орнында сілейіп қалған. Салонның соңғы бөлігінде оншақты боксер отыр екен, өңкеңдей басып жетіп келді де әрқайсымызды бір-бір періп сұлатып салды. Еліміздің абройын асқақтатып келе жатқан чемпион екенімізге қараған жоқ, дүлей немелер болса керек, сүйреп апарып, аяқ-қолымызды скочпен креслоға таңып тастады. Өлең айтып, айғайлап болмаған соң, аузымызға туалет қағазын рулонымен тығып қойды. Жағым қарысып, тыныс алуым қиындап, енді болмаса өлуге шақ қалғанда, суішкілігім бар екен, бір бұраңбел бикеш патша жаяу баратын жайға асығыс кіріп кетіп еді, атып шығып:



	– Бізді бітеу дей ме! – деп, кеңірдегіме кептелген рулонды жұлып алғаны тәңір жарылқағыр.



	Ес жиям дегенше ел шетіне де ілігіппіз. Диктордың әдемі қоңырау дауысы сыңғыр етті:



	– Ханымдар мен мырзалар! Қазақстанның бұрынғы астанасы – әсем Алматының үстінен өтіп барамыз. Ауа температурасы он төрт градус жылы.

	– Салют, моя Алма – Ата! – дедім ерінімді шөп еткізіп.



	Қалғып кеткен екенмін, тағы да диктордың дауысынан селк етіп ояндым.

	Бұл жолы сыңғырынан салтанаты басым:



	– Ұшағымыз ел астанасы – Астана қаласына жақындап қалды. Әуежай аумағындағы ауаның температурасы алпыс екі градус нөлден төмен. Желдің жылдамдығы секундына жиырма метр...



	Диктордың сөзі бітер-бітпестен салон ішін ән керней жөнелді: Ән-жүрегім – Астанам, Жан-жүрегім – астанам, Әлемде жоқ Бас қалам!..

	Күн келбетті, Ай сәулетті, жер бетінде теңдесі жоқ Астананың атын естігенде, қаның бұрқыраған қазақ бола тұрып қалай тебіренбессің. Асқақ әнді тік тұрып, оң қолымды жүрегіме қойып тыңдар едім-ау, әттең, аяқ- қолым байлаулы – мұндай қорланбаспын. Лажсыздан көзімнен ыстық жасым екі метр жерге ыршып-ыршып кетті.



	Трапқа табанымыз тиген бойда Ақмоланың аққаншық бораны арс етіп, алқымымыздан ала түскен. Жолаушылардың бізден басқалары – спортсмендер, бизнессмендер, бәрі мығым денелі, етжеңді. Етек-жеңдерінен жұлқылап, қанша ырғаса да құтырынған дауылға мизер емес. Біз, он екі чемпион, шетімізден сіріңкенің шырпысындай шілмиген шитік едік. Жынды боран жағамыздан алып, алай да, бұлай да үйіріп дедек қақтырды. Тіпті арық тоқтыдай ғана салмағы бар әлжуаздау біреуімізді траптың үстінен ұшырып әкетті. Жел диірменнің қалағындай сереңдеген аяқ-қолын ғана көріп қалдық, лезде ақ түтек ақ аюдың аузына түскен шабақтай жұта салды. Бір жынды садақа деп, қалғанымыз өз амандығымызды ойладық. Бір-біріміздің етек- жеңімізден тастай жабысып, қарға адым жердегі автобусқа қырық құлап, әзер тырнақ іліктірдік.



	Ат тұмсығын тіреген жеріміз – шағын мейманхана. Ішінде бір топ ергежейлі қазақтар жүр. "Ассалаумалейкум, ағайын!" десек, жіптей сызылған көздің ырымын жыртып ашып, бастарын шайқайды:



	– Ми ваш габари не знайды!



	Сөйтсек, "өспей қалған қазақтар ма" дегеніміз чукча тәбарыштар екен. Халықтар ассамблеясы, Қазақстандағы жүз қырық ұлттың бірі болғандықтан, "Астана шыршасына" қатысуға бүкіл елдегі жүз қырық чукчаның ішінен ән салып, би билейтін ешкім таба алмай, Чукотстаннан әдейі алдыртқан өнерпаздар көрінеді. Мейманхана қақап тұр. Мәңгілік мұз елінен келген туысқандарымыз: "тынысымыз тарылып кетті" деген соң, батареялардың жылуын азайтып тастапты. Бір көргенде өзімізге ұқсатқанымыз тегін болмады, шынында да қазақ сияқты ақ көңіл, аңқылдақ екен, жүдә. Суықтан көгеріп-сазарып, жанымызды қоярға жер таппай дірдек қағып төбеге секірген түрімізді көріп аяғаннан үстеріндегі киімін шешіп берді. Бұлғын малақай, ақ аюдың терісінен тіккен тон мен унталарын жарты денемізге тыртитып киіп алдық. Біздің киімдерімізді салбырайтып, сүйретіп олар киіп алды. Жетісіп кеттік деп бір-бірімізге қарап ал кеп күлеміз. Сонда да аязға шыдамай тоңып кеткенде, дәліздегі кісі бойындай дөңкиген "Атлант" тоңазытқышына кезек- кезек кіріп, бой жылытып аламыз. Ал олардың суық болған сайын жаны кіретін сиқты. Ақ қарды бұрқ-бұрық шашып терезе сабалаған түтек боранға сүйсіне қарап: "Түу, тынысымыз кеңіп сала берді ғой... қандай ғажап, тура біздің Чукотка сияқты!.. – дейді. – Ит жегіп шанамен зымыраса ғой, шіркін, осындайда!"



	Ақмоланың аязы мен бораны бәрі бір жүрегіміздегі жалынды суыта алған жоқ. Апта бойы айқасып әлемдік додадан жеңіп алған "Алтын доңызды" қажыр-қайратпен елімізді осындай мерейлі биіктерге жеткізіп келе отырған сүйікті үкіметімізге табыс етпейінше өрекпіген көңіліміз басылар емес. Оңай еңбек пе? Олимпиада чемпиондарын қабылдағандай қарсы алары сөзсіз. Көгілдір сарайдағы сол бір салтанатты сәтті көзімізге елестетіп, қиялға берілгенде, құшырлана қысқан аялы алақандардың алауына көмілгендей, тырнағына дейін көгеріп, қоқиып қалған қолдарымыз өзінен өзі дуылдап ыси жөнеледі.



	Хошаметтің шуағына күмп етіп шомылармыз-ау, ләкин сол көк сарайға жете алмай қор болдық. Созсаң саусағың көрінбес ақ түтек. Орай соғып, жер мен көк тұтасып кеткен. Бүкіл мектеп жабулы. Сүйегі жұқа, салмағы жеңіл кәрі-құртаң, ауыру-сырқау сыртқа шықпасын деп телевизор қайта-қайта ескертіп жатыр. Біз тәуекел деп белімізге арқан байлап, бір-бірімізбен жалғасып-ұшқасып көк сарайға бет алғанбыз. Үйлердің ығын қуалап, таяп қалып едік жөпелдемде, сарайдың алдындағы бұдырсыз ашық алаңда өкіріп ойнақ салған дауыл атан түйені алып соққандай. Қалқадан қылқиып шыға берген бізді іліп алып шыр-дөңгелек үйірген күйі қаңқайқан биік әйнек үйдің ауласына бір-ақ тықты. Беліміздегі арқан болмағанда, бұршақтай шашырап, әрқайсымыз қай бұрышта қаңғалақтап жүрерімізді кім білсін. Желге қарсы жер тырналап жүріп, ес кетті-жан шыққанда қоналқы үйімізді әзер тапқанбыз. Сәл ес жиып алғаннан кейін, салмағымыз ауыр болса, жел ұшырмас деген далбасамен қалтамызға кірпіш, тас, темір сынығын толтырып алып, тағы да талпыныс жасағанбыз, онымыздан да ештеңе шықпады.



	Адамнан айла асқан ба, азанда тыңқиып тамаққа тойып алған соң, қасымыздағы жүріп жатқан құрлыстан құрықтай арматура тауып алдық та ұшын иіп, багор жасадық. Қонышымыз бен қалтамыз сықырлаған кірпіштің сынығы, тас... Белімізден бір арқанға байланып, кешегі ізімізбен жөнеп келеміз. Соңғы үйдің қалқасынан шықпай біршама тұрдық. Өз есебіміз ішімізде. Кенет боранмен таласа арылдап қар күрегіш машина жанай бергенде, тізбектің алдындағы жігіт багормен машинаның кенеріне жабыса кетті. Ұбап-шұбап сырғанай жөнелдік. Екі күннен бері жете алмай қор болған екі аттам жерге көзді ашып-жұмғанша зыр ете түстік. Бірақ жеткенімізді қайтейік, алдымыздан күзетшілер шыға келді андағайлап:



	– Стоять! Не двигаться!



	Бір тұстан рация саңқылдап жатыр:



	– Бір топ чукча террористері тұтқиылдан шабуыл жасап, үкімет үйіне басып кірмек болды! Кірпіш, тас, темір сынықтарымен қаруланған. Шұғыл қосымша күш жіберіңдер!



	Зіңгіттей жігіттер бір-бір періп шетімізден сұлатып салды. Есімізді жиғанда полиция бөлімінің тас еденінде етпетімізден сұлап жатыр екенбіз.



	Қойны-қоншымыздағы кірпіш пен тас, үстіміздегі киім басымызға пәле боп жабысты. Жақ еті бұлт-бұлт ойнақшыған қарасұр капитан қиық көздері тікенектеніп:



	– Тас, кірпішпен қаруланып, үкімет үйін қиратпақ болдыңдар ма? – дейді.

	– Жоқ, ойбай! – деп баж ете түсеміз біз әр жақтан жамырап.

	– "Астана шыршасына" алыстан арнайы шақырылған мәртебелі чукча мырзалардың киімін тонағансыңдар!

	– Жоқ, ойбай! – деп тағыда шар-шар ете түсеміз.





Мән-жайды түсіндіріп, жынды екенімізді айтып, өлдік-талдық дегенде басымызды әзер арашалап алдық.



	– Ендеше мұнда неғып жүрсіңдер, жындыханаға барыңдар! – деді капитан мәселенің оңай шешілгеніне дауысы жайдарыланып.





Жындылар "фабрикасы"




	Астанада жындыхана жоқ екен. Мұнда тек дені дұрыс, ақылды адамдар тұратын болса керек. Ағат қылық, оғаш ойдан аулақ, момақан. Осындай әлемде жоқ әсем қалада тұрып, жаман бірдеңелерді ойлау ұят емес пе. Жоғал, жындылар жоламасын бұл қалаға! Аттандап, ағаш басына өрмелеп жүрсін өздерінің бұзық Аматысында. Хаттап-шоттап бір күндей камерада ұстады да ертеңінде әспеттеп ұшақпен Алматыға жөнелтті.



	Екі айдауыл бізді іркіп, өзге жолаушылар түсіп болған соң ғана сыртқа шығарды. Ұшарбасын мұнар шалған ақ шыңдар апайтөсін айқара ашып келдің бе деп қарсы алдымнан шыға-шыға келді. Тұлдыр кеңістіктен тиянақ таппай запы болған көзіме айналайын Алатау оттай басылды.



	"Ассалаумағалейкум, Алатауым!" дедім таңғы ауаны дауысым жаңғырықтыра басымды иіп.



	Траптың түбінде кресі ырсиған, терезесі торлаулы көк машина құйрығын айқара ашып тұр екен. Үстіндегі ақ халатқа әзер сыйып тырсиып тұрған сом иықты дәрігер жігіт:



	– Іштерінде "буйныйлар" бар ма? – деді қолындағы темір қобдишасын ырғап. Айдауылдардың шені үлкені басын шайқады:

	– Бұл – "Z" тобындағы пациенттер.

	– А-а!..



	Көк машина зымырап отырып, Каблуковтағы әйгілі жындыханаға алып келді. Биік темір қақпа, бетон дуал үстіне үш қатар тікенек сым тартылған. Ақ, көк халат кигендердің бәрі зіңгіттей еркектер. Бұйырып, ақырып сөйлейді. Айтқанын лып етіп сол бойда орындауың керек, әйтпесе сөз шығындамай желкеңнен бір-ақ түйеді. Шашымызды сыпырып, моншаға бір тоғытып алда да бір келкі шұбар дамбал, шұбар халат кигізді. Шұбардың үйіріндей кең дәлізде шұбырып жүрміз. Дәліз бойындағы қаз-қатар есіктерге бір-бір сүңгіп шығып, тұйықтағы ем-дом кабинетінің алдына топырладық. Төрт-төрттен кіргізіп, укол соғуда. Именіп кіргендер жамбастарын сипалап ыңырсып шығып жатыр. Кезегім келгенде қорқасоқтап мен де кіргенмін. Шприцтерін сайлап, қарсы алдымызда жалаңдап тұрған мейірбикелердің шеткісіне көзім түскен бойда селк ете түстім. Роза! Бадырақ көз, кертік танау, иегінің ұшында бұршақтай меңіне дейін соныкі. Сонда да сеніңкіремей мойнындағы бейджіне қарадым: "Роза Тәкенова". Нақ өзі. Үміттің сыныптас құрбысы. Екі-үш рет паркте бірге болғанбыз. Қыз да танып абдырап қалды. Амандасайын деп ұмсына беріп едім, түсін суытып ала қойды. Қабағын түйіп, басын шайқағандай болды. Түсіне қойдым да сыр білдірмеуге тырыстым. Бір жағынан мендей жындыны танимын деуге намыстанып тұр ма деп те ойлап қоям.



	– Жүріңіз!



	Басқа медбике алдын орап кетпесін дегендей лып етіп жеңімнен ұстады да қоңыр шкафтың қалқасына қарай жетеледі. Оңашаланған соң бетіме елжірей мейірлене қарап, бар ықыласын үнсіз білдірді де сұқсаусағын ерніне басты – сыр білдірмейік дегені. Қағазға "аға, кейін сөйлесеміз" деп жазды да жыртып, қалтасына салып алды. Алдынала дайындап қойған шприцтің ішіндегісін қолжуғышқа төгіп, басқа бір ампула сорғызды. Бірге кірген үшеу үш жақта ойбайлап жатыр. Маған салған укол ешқандай әсер еткен жоқ. Роза сіз де аналар сияқты айғайлап қойыңыз дегендей ым жасады.



	– Ой-ой, ауырып кетті!.. – деп аналардан асырып айғай салдым.

	– Шыдаңыз!..



	Үш жолдасымның түрлеріне қарап, солар не істесе, соны істеп, есіктен шығып кеткенше ролімді жалғастыра бердім.



	Розаның ишарасынан сұм жүрегім әлденені түйсінгендей, қасымдағылардың бет-жүзін көз қиығыммен бағып келемін. Бәрінің қабағы кіржюлі, укол соққан аяқтарын ауырсынып, сүйреп басады. Мен де қосыла ақсаңдап, бетімді тыржиттым.



	Сырттан айналдырып әкеліп, бір қанаттағы үлкен казармаға кіргізді. Босағаның қайрылысындағы қос ярусты бос тұрған темір кереуеттерге жайғастық. Кісілер сыртта серуенде жүрсе керек, казарма іші бос. Жолдастарым біртүрлі дел-сал болып қалғандай, қимылы сылбыр, үн-түнсіз төсектеріне қисая кетті. Мен де жантайдым. Бір көзімді жартылай жұмып, бір көзімді жартылай ашып, айналамды байқастап жатырмын. Сәлден кейін жұрттың алды келе бастады. Бұл жердің адамдары біртүрлі қызық, бізден де өткен жынды ма деп қалдым. Бір-бірімен жақындасып, тіл қатысу дегенді білмейтін сияқты. Әрқайсысы өзімен-өзі. Айдалада жападан-жалғыз жүргендей, бадырайып бетіңе қарағанмен тұманданған ойсыз жанары ештеңені көрмейтіндей, бар-жоқты сезбейтіндей. Бәрі ала киімді, тақыр бас. Бірінен бірін айыру қиын. Бір адамның қаз-қатар қойылған көп айнадағы суреті сияқты бір қарағанда. Мөлиген мүләйім көз, қимылдары сылбыр, бәрін бір қалыптан шыққандай зәбірсіз, жуас қып қойған қандай құдірет екен? Біраз көз үйренгеннен кейін кейбірін шырамытқанда шошып кеттім. Мәссаған, мыналар әлгі кешегі саяси алаңдағы серкелер ғой, оппозиция жетекшілері. Газет, теледидар арқылы жүздері таныс, жазса қаламынан у тамып, сөйлесе сөздің түбін түсіріп, мүлгіген марғау көкіректі дүр сілкіп жай оғын ойнатқан жампоздар еді. Ара-кідік кезінде депутат, министр болып, түсіп қалғаннан кейін теріс-қағыс сөйлеп, үкіметті сынап-мінегендер де жүр. Ешқайсында бұрынғы от-жалынның ұшқыны да жоқ. Ойсыз көзде шаптап қойған суреттей меңірейген ессіз жымиыс. Жүрсе де, тұрса да селт етпес бейғам қалпынан айнымайды. Ешқайсының бір-бірімен шаруасы жоқ, қарадан-қарап өз бетімен сөйлеп, күбірлеп, арлы-берлі ойқастаған біреулер. Шала жұмылған көзімнің сызатынан қалт жібермей бәрін бақылап жатырмын. Сықылықтаған дауысқа жалт қарасам, жаңа ғана жанымнан емпеңдей өткен ұзын сары – бір кездері "Мінбердің" бетінен түспейтін сайыпқыран публицист төсегінің үстінде тыр жалаңаш шешініп тастап, бұтының арасын жаңа көргендей өз-өзінен мәз-майрам болып отыр:



	– Мама, үлкен болғым келмейді. Мен – лялечкамын. Міне, қарашы, куп- куп!.. – деп, денесін бүрістіріп бүкшиген сайын сәбидей боп шөгіп, кішірейіп бара жатқандай, көк көрпенің бетін су сияқты қос уысымен көсіп алып төбесіне төңкереді. Жынды болсам да жағамды ұстадым. Жаңа машинкамен сыпырып тастамағанда төбе шашым тебен инедей тік тұрар еді. Күлер-күлмесімді білмей тосылып тұрсам, бұл мен көрер тамашаның беташары ғана екен. Кереуеттердің арасында үн-түнсіз теңселіп жүрген қушық иық, бадырақ көз жігіт кенет кеудесін жұдырығымен түйіп-түйіп жіберіп:



	– Я – Путин! – деп тумбочкаға секіріп шықты. –Пора, товарищи, собирать камни. Мы к семнадцатому году восстановим постсоветское пространстство, кроме Прибалтики. Конец войны близок. Врагам не будет никакой пощады, мы их будем мочить, хоть где, даже в сортире! Хороший чеченец – мертвый чеченец. Пух-пух!.. – деп сұқсаусағын кезеп айналасын "атқылай" бастағанда, қан құмартқан жендеттей жіңішке еріні жымқырылып, көзі шүңірейіп шынында да ВВ-дан айнымай қалды.



	Мұндағылардың әрқайсысы бір-бір концерт екен, қайсысын тамашаларыңды білмейсің. Әне, қорбаңдаған шоңмұрын, жылтыр қара орнынан ұшып тұрып, бұрышқа барып тұра қалды. Көзін төңкеріп, белін бұраңдатып, қыздан бетер қылымсып біраз тұрды да:



	– Сіздердің алдарыңызда СССР халық артисі Күләш Байсейітова ән шырқайды! – деп екі қолын кеудесіне айқастырып, бір тізесін бүге тағзым етті. Дауысы мұндай сүйкімсіз болар ма, Күләш болам деп шырылдағанда, құлағыңа ине сұққылағандай тұла бойың түршігеді. Құлақ біткенді қинап "Гәккуді" аяғына дейін айтып шықты. Ақырында "Гәкку, гәкку, га-га-га-гәк- гәк..." дегенде тынысы жетпей, аузы ашылған күйі, көгеріп-сазарып жерге сылқ етіп отыра кетті.



	Сәт сайын қызықтың неше түрін көре-көре таңырқаудан жалыққандай болдым. Мына бейбақтардың дені өздерінің кім екенін білмейтін сияқты. Аты кім, қайдан келді, бұрын не істеді... – бірі де есінде жоқ. Өздерін ұмытқан, миларының қатпарында қалған әлдебір жаңғырық, елеспен өмір сүретіндей.



	Ымырт түсе бір әредікте қасымызға Роза келді. Маған бұрылмастан басқа жаққа қарап:



	– Жүз он жеті қайсың? – деді. Бәріміз бір-бірімізге қарадық. Сөйтсем, менің кеудешемнің сол жақ төсі мен арқасындағы жазу "117" екен. Бұл жерде менің аты-жөнім жоқ. Ендігі атым да, затым да – 117.

	– Менмін, – дедім.

	– Жүріңіз процедураға!



	Роза алдыма түсіп қаздаңдай жөнелді. Кабинет оңаша екен. Ішке кірген соң бетіндегі қатқыл масканы сыпырып тастағандай жүзі жылып, маған жымия бір қарап қойды.



	– Кешіріңіз, аға! Осылай істеуге тура келеді, – деді ешкім жоқ болса да жартылай сыбырлап. – Бағана алғаш көргенде сыр білдіріп қоя ма деп шошығаным-ай, түсіне қойғаныңыз жақсы болды.



	Теріс қарап дәрі-дәрмекті дайындаған боп күйбеңдеп жүргенмен аузы сөзде.



	– Ағатай-ау, мұндай күйге қалай тап боп жүрсіз?

	– Сен сұраман, мен айтпан, қарындасым. Өмір деген үлкен жолдың өр- ылдиы көп қой.

	– Қай жерге келгеніңізді білесіз бе?

	– Білемін. Жындыхана. Бидайдың барар жері диірмен емес пе.

	– Жындыхана деген аты ғана.

	– Маған бәрібір. Далада қаңғып жүргенннен қайта осы жақсы. Қайда түнеймін, не ішіп-жеймін деп уайымдамаймын.

	– Қойыңызшы, аға. Баланың сөзін айтпаңыз. Бұл жер емдемейді, жындылар жасайтын "фабрика"!

	– Мен онсыз да жындымын ғой?

	– Жындысыз ба, жоқ па – өзіңіз білесіз. Бір айдан кейін ана айналаңыздағы адамдардай боласыз! Өздерінің аты-затын да, не істеп-не қойғанын да білмейді. Ес-ақылынан айрылған меңіреулер.



	Әлгіде ғана өзім "концертін" тамашалағандарды есіме алғанда зәре-құтым ұшып кетті. Тұйыққа тірелгендей шарасыз халмен үнім шықпай, көзім жыпылықтап отырып қалдым. Мен қиналсам, жаны қосыла үзіліп тұрған Роза:



	– Жарайды, аға, бір амалы табылар, – деді көңілімді беркіндірген болып. – Тек менің айтқанымды бұлжытпай орындаңыз. Мына укол да, таблеткалар да өте күшті психотроптық дәрілер. Жаңадан шығарылған, шеттен әкелінеді. Бір-бір жарым ай ішінде миыңыздағы жадыны көйлектің кіріндей шайып, "Қамажай" деп әндетіп жүретін тәтейге айналып шыға келесіз. Құдай ондайдан сақтасын! Мен бағана сізге глюкоза салдым, дәрінің орнына зиянсыз таблетка бердім. Күнде шамам келгенше сөйтіп отырамын. Тек ем қабылдағандай боп, қасыңыздағы жолдастарыңыз не істесе, сіз де соны істеңіз.

	– Артист бол дейсің ғой?

	– Жәй артист емес, ұлы артистің дарыны керек. Науқастарды мұнда бұрынғыдай айлап-жылдап ұстамайды. Орын жетіспейді. Қосымша аурухана салу үкіметке тиімсіз. Сондықтан осындай күшті дәрілермен бір-екі ай емдеп, науқастың мінез-құлқын "залалсыздандырған" соң шығарып жібереді.



	Бірге келген он бір жігіт бір бұрышта қатар жатамыз. Әзірге жігіміз жазылған жоқ. Менің ендігі жерде бағатыным солардың іс-қимылы. Қалт жібермеймін. Ыңырсыса – ыңырсимын, қиналып дөңбешісе – мен де қосылып беремін. Тепсінгенде темір үзбесе де анау-мынау тайыншаны тепсе омақастыратын атанжілік азаматтар еді. Күн өткен сайын шөжіп, семіп, көз жанары майы таусылған шырақтай өлеусіреп өшіп барады. Ешкім ешкіммен сөйлеспейді, әркім өзімен-өзі. Айналасында біреу бар ма, жоқ па, не боп-не қойып жатыр – ештеңемен шатақтары жоқ. Бастары салбырап, қолдары тізесіне түсіп, мең-зең теңселіп сүлкиді де қалды шеттерінен. Солардың жүріс-тұрысын, жылағанын, күлгенін, ойсыз меңіреу сүлдерін қайталаймын деп бірте-бірте әбден рольге кіріп кеттім. Кейде расы қайсы, ойыным қайсы – өзім де ара-жігін айыра алмай қаламын. Бақылап жүрген Роза риза болса керек, көрген жерде ақырын сыбырлап:



	– Жарайсыз, аға, сізден тамаша актер шығады екен! - деп қояды жымиып.



	Біздің елде не көп – мейрам-той көп қой. Солардың ішіндегі әкім-қара он өліп- жүз тіріліп бар өнерін салатын ең ұлық сереке – сайыпқыран сәруардың туған күні. Сол күннің бізге де шарапаты тиді, күндегідей емес, кеңшілік. Білектерін сыбанып дәлізде ойқастап жүретін бақылаушылар да, сабылысқан дәрігерлер де жоқ. Ем-дом жасайтын бірді-екілі мейірбике ғана қалған. Роза мені оңаша бөлмеге ертіп әкеп ыстық кофе берді, мейрамның дәмі деп алдыма үйден әдейі әкелген жылы-жұмсағын қойды. Ас жегендей аузымның дәмі кіріп қаужаңдап қалдым. Роза күрең кофені ұрттап қойып:



	– Сіз қандай төзімді адамсыз, аға! – деді бетіме тесіле қарап.

	– Басқа түскен соң төзбеске не һайла!

	– Жоқ, оны айтпаймын. Осында келгелі бір рет те Үмітті аузыңызға алған жоқсыз ғой. Әлде ұмыттыңыз ба?



	Үміттің атын естігенде көкірегім солқ етіп, астаң-кестең қопарылып кеткендей.



	– Енді одан пайда не дедім? – дедім қинала күрсініп.

	– Екеуіміз "Skype"-пен хабарласып тұрамыз. Ылғи сіз туралы сұрайды.

	– Рахмет. Құдай бағын ашсын!

	– Сіз оған реніштісіз бе?

	– Жоға. Мен – жынды, ол – сау адам. Қандай реніш болуы мүмкін?

	– Қазір Тегеранда тұрады.

	– Естігем. Ол бақытты болуға әбден лайықты. Күйеуі де тамаша жігіт көрінеді. Бағына жақсы адам жолыққан ғой.

	– Иә, Ирандағы ең ықпалды әулеттің мұрагері, астық магнаты екен. Тағдырдың жазуын айтсаңызшы, Алматыдағы халықаралық сауда-саттық көрмесіне келгенде танысыпты. Бірақ әлі күнге өкінем дейді.

	– Несіне өкінеді? Мен оған ондай байлықтың миллионнан бірін сыйлай алмас едім!

	– Бақыт байлықпен өлшенбейді ғой!

	– Ол – риторика. Тойып секіргенде айтылатын құр сөз. Пенде түгілі періштенің өзі алтын көрсе, жолдан таймай ма. Ол үлде мен бүлдеге малынған жақсы өмір, жайлы тұрмысқа ұмтылатын. Ақыры мұратына жетті. Енді не нәрсеге риза емес?

	– Ол: "Менде бәрі-бәрі бар, бірақ ештеңе жоқ. Өйткені жүрегім бос, оны ештеңе толтыра алмайды" дейді.

	– Жүректі қанағат қана толтырады. Бірақ пенде баласы барға шүкіршілік етпей, жоққа ұмтылады. Жоқты іздеп – барын жоғалтады. Адасу деген сол. Әр адам өз жоғын іздеп, үміт дүниесін кезген жолаушы секілді.

	– "Сол бір шөп күркедегі күндерім қайта айналып келер болса, дүниенің бар байлығын тәрк етер едім!" дейді.

	– Өткеннің бәрі - өкініш. Алданышты алдан ғана іздейміз. Бәлкім өмірдің мәні де, қызығы да сонда шығар. Үміт қуып адасасың, адасып жүріп жол табасың.

	– Айтпақшы, мен сізге бір қызық айтайын. Оның тұңғыш ұлы сізге тартып туыпты!

	– Қой! – дедім тосын сөзден шошынғандай селк етіп. – Ондай қиянатым жоқ сияқты еді ғой?

	– Ол жағын өздеріңіз білесіздер. – Роза көзін төңкеріп, күлімдей қарады. – "Ол менің мұңым мен махаббатымнан жаралған бала. Бойыма біткенде сізді көп ойлап, көп мұңайып едім, содан сізге ұқсаған шығар, – дейді. – Ендігі жұбанышым сол. Сізді аңсағанда, оралмас күндерімді сағынғанда, соны иіскеп мауқымды басам" дейді.

	– Көңілінде жүргеніме көп рахмет!

	– Сіз оны сағынбайсыз ба?

	– Ойлағым келмейді.

	– Неге?

	– Қорқамын!..



	Ары қарай сөйлей алмадым. Тереңнен лап етіп лықсыған ыстық толқын кеңірдегіме кептеліп қалғандай. Үн-түнсіз орынымнан созалаңдай тұрдым да есікке беттедім. "Әй, Роза-ай, ескіні еске сап, сыздаған жараның аузын тағы тырнадың-ау!" Мен кімді ұшпаққа жеткізгендей адаммын, шетке кетіп, теңін тауыпты дегенде, аяулымның бал-бұл жанған жүзін елестетіп, "ең болмаса, сен бақытты болшы!" деп, соны көңіліме медет қылушы ем. Сөйтсем ол да өксігіне тұншыққан мұңлық екен ғой!



	Жатсам да, тұрсам да Үміттің кейісті, қасіретті бейнесі көз алдымнан кетпей, апта бойы есеңгіреп жүрдім. Көптен көрінбей кеткен Қара шал елес беріп, құлағыма сыбырлады.



	Жегіліп ит тірліктің арбасына,

	Жақындап келеміз-ау жар басына.

	Өмірдің боқбазарын алданыш қып,

	Күндер, күндер сүреңсіз жалғасуда.

	Ілесіп ескі күннің елесіне,

	Жағасына теңіздің келесің бе?

	Тулаған толқындардың көз жасынан

	Үміттің ақ маржанын тересің бе?

	Арамыз қол жетпестей жырақталды.

	Уақыт бірақ сыбырлап сыр ақтарды:

	Қос жүрек қош айтысқан жағалауда

	Пәк махаббат бейкүнә жылап қалды.

	Сезіп ем жететінін бір хабардың,

	Кеудемді буындырып шырмаған мұң.

	Өксігімді тыңдарсың дауысынан

	Ұшып өткен төбеңнен тырналардың...





Ит болғым келеді




	Миларға жасалған "күрделі жөндеу" жұмыстары көп өтпей-ақ өз жемісін берді. Бір лекпен келген тағдырластарым бірінен кейін бірі адам танымастай өзгеріп бара жатты. Қауқиған сырты ғана кісі, ішкі мән, ой-сезімді әлдебір қатігез қол сылып алып тастағандай. Әлдекіммен ұрысқандай өзінен-өзі кіжініп, тепсініп күбір-күбір сөйлеп жүрген, ыржалақтап күліп жүрген біреулер. Қарадан-қарап жылай салады. Еденге төртаяқтай кетіп, бала сияқты "дө-дөт" деп "машина" айдап кетеді. Не істеп-не қойғанын білмейтін ақыл- ессіз мақұлқат, меңірейген құр сүлдер. Шошынсам да тесірейген сыншы көзге сыр білдірмеуге тырысам. Мен де осылардың бірі сияқты боп көрінуге тиіспін. Қасымдағылардың қылығын қайталай-қайталай соларға қалай ұқсап кеткенімді өзім де байқамай қалдым.



	Мен ит болғым келді. Еркін жүре алатын, алаңсыз үре алатын ит менен әлдеқайда бақытты еді. Ең болмаса ит сияқты бақытты болғым келді. Бәрібір менде адамдық бақыт жоқ: ойымдағы сөзімді айта алмаймын, жүріс-тұрысым шектеулі, қиялымда да, істеген ісімде де еркіндік жоқ. Өзімше ойлауға,

	өзімше түйсініп-сезінуге болмайды. Бәрін білетін, ешқашан қателеспейтін көріпкел жалғыз әулиенің сызып берген сара жолынан бұра тартып ауытқымай томпаңдап тура тарта беруді ғана біл. Сонда адаспайсың, нұрлы болашақтың пейішіне тура барып топ ете қаласың, иәки бәріміз үшін тек пәруардигәрдің айрықша нұры алқаған сол бір адам ғана ойланады, көреді, сезеді... қалған нөлдер тек соның жаңғырығы. Өзімше өмір сүру үшін өтірік күліп, өтірік қуануым керек, өзімді де, өзгені де алдауым керек. Командирім кө... кешіріңіз, жопымнан ыңқита бір теуіп: "Как твоя жизнь, солдафон мамба?" десе, көзімнен жасым бұршақтап тұрып: "Жизнь моя хороша, тәбәріш кәмандир!" деймін. Һәм сондай екеніне бек сенімдімін, өйткені күні менікінен де жаман талайларды көріп жүрмін емес пе. " Ей, мырзалар, адам сияқты өмір сүруге рұхсат етіңдерші!" деп қанша есікті қақтым. Бір есік тырс етіп ашылған жоқ. Ашылғаны тек, міне, Жындыхананың есігі...



	Мен енді жерден бауыр көтермейтін болдым. Еденге етпеттей кетіп төртаяқтап жүремін. Айналама арпылдап үремін, ырылдаймын. Ішімдегі иттік қыжылымды сөйтіп шығарамын. Ешкім үндемейді. "Әй, сен не деп тұрсың-ей?!!" демейді. Рахат. Ит болған расында керемет екен. Адам баласы іштей ниеттеніп, бар ынтасын салса, кез-келген мақұлқатқа ұқсай береді екен-ау. Қоңқайған мұрыным мен иегімді соза, құлағым қалқайып әуп-әуп еткенде, көз қиығыммен көлеңкеме қарасам, шынында да күржиген кәрі төбеттен аумай қалады екенмін. Қайқайған құйрығы жоқ демесең, ызақор, қабаған көкшолақтың өзімін. Бетімнен қақпаған соң еркінсіп алдым. Шәуілдеп, абалап, арпылдап, шабалаңдап... итекемдердің небір сезім иірімдерін бейнелеуге икемді шебер де шешен тілімен ішім босағанша сағаттар бойы үремін. Әсіресе түн баласында көкірегімде қордаланған құса, байланған запыран қозғалып, қозып кетеді. Терезенің торынан сығалаған сынық мүйіз айға тұмсығымды созып ұлығанда, зарлы үнімнен сай-сүйегім сырқырап, екі көзімнен бұршақтаған жас бұлақ боп ағады. Өздерін ұмытып, "әнші", "биші", "артист", "көсем"... боп кеткен қасымдағы бейбақтар, менің зарым әлдебір тұңғиық түбіндегі түйсіктеріне қозғау салғандай жамырай қосылып, олар да ұлиды. Жындыхананың тар бөлмесінде тұншыққан зарлы үннен түнгі аспан күңіреніп тұрды. Ұлыған иттер былқылдақ мамық төсекте тәтті-тәтті түс көріп жатқан әйдік-нәндердің ұйқысын бұзса керек, көп ұзамай білектерін сыбанған бір топ күзетші казармаға кіріп келді де аузымыздан қара қан ағызып, қасқыр тамақтаған қойдай жусатып салды шетімізден. Сөйтіп менің ит болуыма да тиым салынды. Ит болғым келген кезде, тек ішімнен жасырынып қана ұлитын болдым.



	Жындылар көп, жындыхана тар. Біржарым айға жетер-жетпесте кезекті әкелінетін жындыларға орын босату керек болды ма, милары "өңдеуден " өткен біздерді тестіден өткізе бастады. Тізім бойынша киіміміздегі номерге қарап кезекші шетімізден әкетіп жатыр. Қайтып келген ешкім жоқ әзірше. Демек, бәрі сынақтан өтті деген сөз. Кезек маған да келді. "Рольге кіріп" әбден үйренгем. Алдымдағылардың іс-қимыл, бет құбылысын айнытпай қайталаймын. Меңіреу кейіп, жүрісім былқ-сылқ. Сүлеленген көздерім алақ- жұлақ ақиып кеткен. Шайқалақтай басып бас дәрігердің қабылдау бөлмесіне ендім. Кең кабинеттің төрінде бетін көк мауытымен жапқан ұзын үстелді мінбелеп комиссия отыр. Бастарында қақырайған ақ қалпақ, үстерінде ақ халат, кейбірінің қалпақ шетінен дудыраған шаштарына дейін ақ. Жаңа жауған ақша қардан соғылған "снеговик" сияқты шеттерінен, кіршіксіз аппақ. Ойнақшыған көзімнің қиығымен сонау бір шетте Розаның да отырғанын шалып қалдым. Алдындағы әйелдің иығын қалқаланып бұға түсетіндей. Бәрінің жүзінен әлдебір күлкінің ұшқыны өшіп үлгірмепті. Мұрынның ұшы, жиылмаған езулерде жып-жылы шуақ үйездеп тұр. Алдымдағы кірген "артист" қыран-топан қызыққа батырып кетсе керек. Кейбіреуі көз қиығын сүртіп, басын шайқап қояды. Еңгезердей кезекшінің шынтағымнан демеп жетелеуімен үстелдің қарсы алдына барып тоқтадым. "Мынау қандай өнер көрсетер екен" дегендей, үдірейе қараған игі жақсылар өңдеріне қайтадан сұс жиып, сазарып, байсал тарта қалды. Қақ ортада отырған сом иықты, қасқа бас, қоңқақ танау, сары кісі бірден жезқармағын алдыма тастай:



	– Сіз кімсіз? – деді алтын баулы көзілдірігінің үстінен қарап. Итпін десем ұнатпайтынын білемін. Атабаев, Әбіловпын десем пәлеге қалатын шығармын. Іштей иін қандырып қойған үшінші вариантқа көштім:

	– Сіз мені танымадыңыз ба? – дедім дауысымды қызша сызылтып.

	– Жоқ.

	– Пәлі, мені танымасаңыз Айдан түскен шығарсыз! Мен – Халық артисі Бибігүл Төлегеновамын ғой! Сенбей тұрсыз ба, ендеше бір ән айтып берейін!

	– деп, ұлы әншінің өзім сахнадан көрген бейнесіне барынша ұқсаған боп, қимылын, мимикасын қайталап, "Қараторғайды" сызылта жөнелдім. Қайдағы сызылтқан, дауысым белгілі ғой, ескі тақтайдан тот басқан көр шегені суырғандай шиқылдап-дарылдап, құлақ біткенді жарып жібермесе де жарғағын жыртып жібергендей қылған шығар. Бірақ ішімнен тура Төлегенованың өзі боп тұрдым тұлабойым әннен құйылғандай балқып- шалқып. Сол екеніме ешқандай күмәнім жоқ, әнім де, сәнім де соныкі. Көтеріңкі леппен соңғы нотаны әуелете созып тоқтағанда, әншінің өзіме таныс бейнесін қайталай, көздерім жасаурап, екі қолымды жая қалт тұрып қалдым. Ал, енді Бибігүл екеніме сенбей көр! Тамашашы жұрттың бәрінде де бір-ақ бет – тырсиып күлкіден жарылғалы тұр. Сонда да кішкене баланы алдарқатып қолпаштаған сияқты қолсоқты. Ұрланып Розаға қарап ем, көзі жасаурап ол да қолсоғып отыр екен ынта-шынтасымен. Езуіндегі өрлеп бара жатқан күлкіні көрсеткісі келмегендей көзілдірікті кісі төбесінің тазымен сүзе еңкейіп, алдындағы қағазға әлдене түрткен болды да қайтадан еңсе тіктеді:



	– Дұре-е-ес, Бибігүл ханым. Әніңізді тыңдап, бір жасап қалдық!



	Сөзді маған айтқанмен, әлдебір жұмбағы бар ма, айналасына термелей көз жүгіртіп өтті. Қоқырайған ақ қалпақтар "иә, солай, солай" дегендей үздік- создық шұлғыды.



	– Жарайды, бара беріңіз, – деді ұшында бес тал сары қылшық шашыраған имек иегін есіктің көзіне асып. Кезекші әскеи тәртіппен өкшесінен шыр айналып алдыма түсті. Казармаға апарған жоқ. Корпустің бөлек бір түкрінде ұйлығып отырған үйіріме қайта қосылғанда, қобалжыған көңілім орнына түскендей болды.





Ыстық нан




	Түскі тамақтан соң бұрынғы өз киімімізді қайта кигізді. Терезесі торлаулы, қос бүйірінде қызыл кресі ырсиған көнетоз көк машинаға бәрімізді тоғытты да әлдібір жаққа ала жөнелді. Қаланың сыртына шыққан екенбіз. Жолсызбен шоқалақтап біршама ұзаған соң әр жерге бір тоқтап, екі-үштен тастап кетіп отырды. Бір бұрылыс сайлауытта екі мүскінмен бірге мені де түсіріп кетті. Айдала. Желмен бірге мүңк етіп борсыған иіс танау қапты. Шоқы-шоқы боп жыпырлаған қоқыс үйінділері. Аспанда қарға-сауысқандармен жарысып целофан пакеттер үйіріліп жүр. Үш жынды үш жаққа қараған күйі аңтарылып ұзақ тұрдық. Екі пақырдың бірі – "Сталин", екіншісі – "Лялечка". Аспандағы жоғары-төмен қалбалақтаған құстар мен пакеттерге қарап Лялечка мәз боп қолын шапалақтайды. "Самолет, вертолет, возьми меня в полет!.." деп әндетеді. Сталиннің қабағы қатулы. Мұрнының астында қопсыған жирен мұрты болса, жыбырлап тұрар еді. Үйіндінің қалқасынан бір үйір ит сумаң етіп шыға келіп еді, Лялечка: "Мама!" деп баж ете түсті. Сталин селт еткен жоқ, дереу саусақтарын тапанша ғып кезеп: "Пух-пах!" деп "атып" тастады бәрін сол жерде. Екеуін екі қолыммен жетелеп, алыстан бұлдыраған Алатаудың сілеміне маңдай түзедім. Көз байланып барады. Аспан қарақұрық. Жел мініп түйдек-түйдек жөңкілген бұлттар төбемізден құйып-құйып өтеді. Үсті-басымыз сығып алғандай, балақ-жеңімізден су сорғалайды. Тырбиған түп-түп жыңғыл, жидеден өзге ықтасын болар ештеңе жоқ. Далбасалап көктемде су жырған құрғақ арнаға түскебіз. Жарқабақтың астында біреулер топырақ алған үлкен үңгір бар екен, сасқанымыздан сонда кіріп кеттік. Дірілдеп-қалшылдап бойымыз жылынар емес. Үңгір аузын кептеген қап-қара түн. Толассыз сытырлаған жаңбыр. Тісіміз сақылдап бір- бірімізге жабыса түсеміз. Түнімен Лялечка. "Мама... Мамочка!.." деп, ұйқысынан оянған сайын жылаумен болды. Таң сыз бере үңгірден шықтық. Жүріс өнсе қане. Жынды мен ғана емес, екеуі менен өткен жарымес. Жетектегенімді қайтейін, екеуі екі жаққа тартады. Бірі жүрсе, бірі отырады. Екі аттап, бір шегінеміз. Қойшы әйтеуір, итырқылжыңмен түске таяна Алматының іргесіндегі мінгесіп-ұшқасқан көп ауылдардың бірінің шетіне аяқ іліктірдік-ау. Ішегім шұрылдап, ішім аш қасқырша ұлиды. Мына айдаладағы еркіндіктен гөрі жындыхана пейіштің төрі екен ғой! Тоңып далада жатпайсың, бүйтіп бұратылып аш жүрмейсің. Екі бейбақтың көздеріне қараған сайын өлемін, жүрегім тілінеді. Қинала-қинала ығыр болдым әбден. Көшенің бір қалтарысында жалт беріп адастырып кеттім екеуін. Бұқпантайлап қаша жөнелдім. Бұрылып қарауға дәтім шыдамады. Ауылдың іші ғой, біреу болмаса біреу қарайласар деп өзімді алдарқатқан боламын.



	Аш құрсақта ақыл жоқ, қиялым әр қиырға бір кетіп тұр. Мына супер маркеттің жалтыраған терезесін таспен бір персем бе екен? Милиция ұстап ап түрмеге салар. Бүйтіп далада қаңғып жүрмеймін. Түрме де болса баспана, тамағы бар... Бірақ ол иттер итше ұрып- тепкілейді ғой! Қолымдағы жұдырықтай тасты жіберер-жібермесімді білмей тұрғанда, лекіген жел қоңырсыған түтінді тұмсығымның астынан желпіп өтті. Тандырдың иісі ішімдегі жыланымды оятып, одан арман есім кетсін. Ауада ирек-ирек шұбатылған түтіннің шудасын қуалаған жанарым анандайдағы биік дуалға барып тірелді. Қалқасында қылтиған мұржадан "келің-келің" дегендей көк түтін қалбақ-қалбақ қалпағын атып тұр. Көзім бұрын жетті ме, өзім бұрын жеттім бе – білмеймін, пештің қатарындағы темір үстелде күнбағыстың қалпағындай дөңгеленіп текшеленген тандыр нанды көргенде, көзім тұнып кеткен шығар, жеткен бойда біреуін іліп әкетіп, уыс толтыра үзіп алдым да аузыма бір-ақ нығарладым. Бөксесі теңкиген, жаурыны дөңкиген, бір көзін шел басқан жуан қара әйел ұмтыла беріп кілт тоқтады. Ақ түскен көзі ақшырайып, сау көзі жыпылықтап, "бұл неғылған бейбастақтық" дегендей бетіме таңырқай қарап тұр. Мен қашқам жоқ. Аузымдағы нанды екі шайнап, бір-ақ қылғыттым да:



	– Кәне, ойбайла, тонады деп айғайла! Милиция шақыр! – дедім, мал иесінен ұрысы күштінің керімен, тап берердей бетпақтанып. Әйел сабырлы, маңғаз кісі екен.

	– Ой, қарағым, не деп тұрсың? Бір жапырақ нанға ырысым ортайып қала ма, жей ғой, ас болсын. Мә, тағы біреуін ала ғой! – деп ып-ыстық тандыр нанды ұстатты. Апығым басылып, бейшара боп қалдым. "Ой, Алла, осындай да адам болады екен-ау!" Бүйткенше бақырып-шақырып, ана пешке сүйеген көсеумен мына қайда барсам да жолы болмайтын тайқы маңдайымнан тақ еткізіп бір салса жақсы болар еді! Кеудеме басқан нанның ыстығы ма, тұлабойым тершіп кетті. Әйелдің бетіне қарауға жүзім шыдамай жылыстай бердім. Жаңа ғана ішімнің құртын қоздырып, ес-ақылымды алған ыстық нан енді тамағымнан өтер емес. Кейуананың кейісі жоқ сөзінен ұялғаннан ба, өз- өзімнен лықа тойып қалдым. "Ең болмаса соңғы рет жақсылық жасайыншы" деп, Сталин мен Лялечкаға қайта бардым. Екі бейбақ екі жаққа қарап аңырайған күйі сол орнында әлі тұр екен. Тонарды ортасынан бөліп, қолдарына ұстаттым. Көздеріне қараудан қорықтым. Аясам да амал жоқ, келген ізіммен жүгіре басып жылыстай бердім.





Көлеңкелер бәрін айтып тұр




	Алматыға жеткенше қасқарайды. Ұлы шаһар мың-сан көзі жыпылықтап, кешкі апақ-сапақта әбігерге түсіп алқынып жатыр. Күні бойғы сырп-сырп жүрістен қара саным үзіліп, сай-сүйегім сырқырап сенделіп келемін. Бағыт жоқ, құр сандалыс. Қайда барарымды өзім де білмеймін. Жауыннан кейін бусанған ауа кешкі салқында бой шымырлатып, ызғар тартады. Шіркін-ай, тоқымдай құрғақ қуыс табылса, баб тілемей қазір-ақ қылжия кетер едім... Бір қарасам, өз үйімді айналсоқтап жүр екенмін. Ақылға тізгін ұстатпай аяғым жетелеп әкелсе керек. От жаққан ошағым деп үздіккенмен, енді табалдырықтан аттардай мен шіркінде не бет бар? Азаптан басқа не көрсеттім оларға? Әке боп асырағамын жоқ, жар болып аялағаным жоқ. Қара нан, қатықсыз көжелеріне ортақтасып, артық ауыз болайын ба? Қой, көмектесу қолымнан келмейді екен, ең болмаса, зиянымды тигізбейін. Барсам, әрине, Жәния байқұстың жүрегі жұмсақ қой, мына түрімді көріп аяушылық білдірер. Қайбір жетісіп отыр дейсің. Сіңірлеріне ілініп әзер жүргенде, көздеріне күйік боп, шырықтарын бұзбайын. "Жақсы ит өлігін көрсетпейді" дейді ғой, ең болмаса жақсы иттей болайын. Кәне, қашпақ болсаң – зымыра, тезірек зытайын! Бірақ байланып қалғандай, кете алсам, кәне. Айналсоқтап жүрдім де қойдым. Бір орамды тұтас алып жатқан тоғыз қабат үйді тоғыз айналып шыққан шығармын. Әбден шаршаған соң көшенің қарсы бетіндегі үлкен үйеңкінің түбіне кеп отырдым. Таныс үйеңкі. Кенжемді мектепке апарғанда осы жолмен жүретінбіз. Әй, ерке еді-ау қара пұшығым! Сол жылдары Алматыда бала біткеннің бәрі асық ойнайтын. Күнде мектептен қайтарда алдынан бір дорба асық алып шығамын. Қызыл- жасыл боялған шүкәйлар. Кіндігінен қорғасын құйылған сақалар шиырып қалсаң, алшысынан дік түседі. Бірге оқитын сепкіл бет, шұнақ сары екеуі шешініп тастап осы үйеңкінің көлеңкесінде асық ойнайтын. Портфелін анау сынық бұтақтың тұқылына іліп қоятынбыз. Ұтылыа бара жатса, қара таңқай мені арқаланып озбырлық жасағысы келеді. Ондайда араға түсіп төреші болам... Тәтті елеске көңілім елжіреп, бәрін ұмытқандай болдым бір сәт. Балалардың жататын бөлменің терезесі бергі жаққа қарайды. Әне шам жанып тұр. Күн түспейтін теріскей бет болғандықтан, перде ілмей, ақ шілтер тағып қоятын. Есік маңдайшасына орнатылған шам жарығында іштегі жүрген- тұрғандардың көлеңкесі қалбаңдап, терезеден мен мұндалап көрініп тұрады. Үш балам да бөлмеде екен. Мына қауға бас Мұраттікі ғой. Шешесіне тартқан, шашы тас бұйра, сәл өссе, дудырап қалпағына сыймайды. Пәлі, аяқ- қолы серейіп қайда барады бұл жаманның! Қара пұшығым да таралып өсіп қалыпты-ау. Қатарласқанда Хамидаға жетеқабыл. Үш бас түйісіп, әлденеге үңілгендей бір пәс қимылсыз қалды да, іле үшеуі үш жаққа серпілді. Сөйтті де үшеуі бірін-бірі қуа жөнелді. Жылтың-жылтың жалтарып қашып жүрген екі ұл. Хамида жуан бір кітапты ала салып, екі жаққа кезек ұмтылған сайын, түбінен түйіп бос жіберген қолаң шашы шыбындаған құлынның құйрығындай шолтаң-шолтаң етеді. Екі қу бірігіп ап Хамиданы мазақтап, жынына тиіп, жыларман қылатын бұрыннан әдеті. Тағы да сол өнерлеріне басқан ғой. Әй, баламысың деген, бойлары өссе де ойындары өспепті-ау, сол баяғы арсы-гүрсі, алыс-жұлыс. Хамида қолындағы кітаппен қара пұшықты жіберіп ұрып еді: «Әй, әй! – деп айғайлап жібердім. – Андағы кірпіштей кітап қырымен жазатайым маңдайдан тисе өлтірмейсің бе! Қызым-ау, есейіп қалсаң да ес жоқ-ау сенде! – деп жаным шығып кете жаздады. Айдалада айғайлап, қарадай күйіп-пісіп тұрмын. Бір жақсысы, ары қарай арпалысқан жоқ. Қайта татуласқандай, ендігі сәтте бірі қолын сермеп, екіншісі шалқалай күліп, әлденеге мәз болысады. Көлеңкелер бәрін айтып тұр. Олар күлсе, мен де жадыраймын. Жүздерін жырақтан көзіммен аймалап, елжіреймін. Жылтырап жанған терезенің алақандай шуағына қалтыраған жүрегімді жылытып тұрмын. Толассыз сіркіреген қара жауын сай-сүйегімнен өтіп, сыртымды тоңдырғанмен іштегі ыстық ұшқынды өшіре алар емес. Терезедегі арлы-берлі теңселген көлеңкелерге қарап еміреніп:



	– Жаным, жарықтарым! – деймін дауысым құмыға. – папаларың кеп тұрғанын сезесіңдер ме? Жаңбырдың астында қалшылдап тұрсам да көкірегім қуаныштан қыз-қыз қайнайды. Өйткені сендерді көріп тұрмын сырттарыңнан болса да. Сендер болмасаңдар, кім мені қуантар еді бұл өмірде? Кім бүйтіп жүрегімді жылытар еді? Мен сендерден безгем жоқ, құлындарым! Тырнақтай пайдам тимеген соң, әзір асқа тік қасық болудан қаштым. Сөзі қисық, ісі қырсық, есуас әкені күнде көріп жандарың жараланғанша, осы жақсы емес пе!..



	Жапырақтардан себезгілеген тамшылармен араласып көз жасым бетімді жуып кетті. Сәлден cоң шам сөнді. Терезенің суқараңғы көзі қара түнмен астасып, қанша үңілсем де ештеңе көрінбеді. "Ұйықтаңдар, құлындарым. Қазір барсам, мамаларың мені мына суықта дірдектетіп жаңбырдың астында қалдырмайтынын білемін. Ол байқұстың жүрегі жұмсақ қой. Жо-жоқ, сендердің тәтті ұйқыларыңды бұзғым келмейді!.."



	Жел үдеп, дүр сілкінген жапырақтар мұздай нөсерін үстіме төгіп-төгіп жіберді. Дамылсыз сатырлаған суық тамшы көлшік бетінде дірдек қағады. "Қайда барамын? Не істеу керек?" айналам тұлдыр екен. Таныс-білістің жүзін адақтап, әр есікке бір жаутаңдаған тіміскі ойым адасқан күшіктей айтақырдан із шалар емес. Осындай қысылған сәтте қол ұшын беретіндей мен пақырда шынайы дос та, жанашыр жақын да жоқ болып шықты. Айналып келіп тапқан қазығым – баяғы Тәукебай. Оның өзі де дүдәмал. Жүзіктің көзінен өткен жүліктеу жігіт. Менің "үндеместен" қорқып сақтауға берген қолжазбаларымды пайдаланып, кәдуелгідей романист болып алған жоқ па. Өткенде құрақ ұшып, сыйлаудай-ақ сыйлаған. Бірақ саудалы достыққа сенім бар ма, енді барсам, "мен сені көргем жоқ, сен мені көрген жоқсың, аулақ жүр" деп кеудемнен итермесіне кім кепіл? Не де болса тәуекел. Ат басын тірер басқа жерім кәне?



	Таңғы автобуспен сол көзкөрген Мичуринге жеттім салып-ұрып. Келуін келсем де "Құдай-ай, қара бөшке қатынның қырысқан қабағын тағы көретін болдым-ау!" деп уайымдап біткем. Сәтін салғанда, жуан қарыны ірік-ірік етіп, Тәукебай аулада денешынықтыру жасап жүрекен. Отыз кісі отыз барабан соққандай, отыз тісім сақылдап дарбазадан кіріп барғанымда, Тәукеңнің қалың қастары қанатын бір-ақ сермеп, тайқы маңдайдың бел ортасына бір барып қайтты. Келесі сәтте ырсиған езу мен керілген құшақ өзіме қарай баяу қалықтап келе жатты. Көп сөзге келместен үстімдегі сығып алғандай лыпамды сыпырғызып, терлеп тұрған моншаның есігінен кіргізіп жіберді. Түн асса да демі басылмай жып-жылы боп тұр екен. Тәукең көмірдің шоғын көсеп, қайың кеспектерін үстемелеп, оттықтың көмейін дүр еткізіп еді, лезде қайнап шыға келді. Бойым шымырлаған сайын тоңып, сүйек қапқан іштегі суық шықпай біразға дейін дірдек қақтым. Бұлаудың ақшырайып қызған тасына анда-санда пар-р еткізіп бір шөміш су шашып қойып, үстіңгі сөреде ұзынымнан сұлаған күйі, әй екі сағаттай жатқан шығармын.



	Сай-сүйегім балқып, жаным кірген сайын жүрегім елжіреді: "Құдайым-ау, осындай азаматты да күстәладым ғой. Қай екі туып, бір қалғаным дәл өстіп өбектеп құрақ ұшады?" Көңілім босағаны сонша, бір-екі рет тіпті өксіп-өксіп жібердім-ау деймін. Жыласам – жылағандай, Тәукең сыйын сыпыра қылып жатыр. Айтпасам да сезді ме, қара бөшке қатынның қыржиған қабағын көрмей-ақ қойсын деген болу керек, үлкен үйге кіргізбей, есік алдындағы жаздық жайға жайғастырды. Ыстық сорпа мен коньякті қатар қойып, асты- үстіме түсіп бәйек. Бірақ мен сорпаны қанша ішсем де терлемедім, коньякті стакандап төңкерсем де масаймадым. Мұндай той күнде болмайтынын ойлап, ертеңіме алаңдап, уайымдап отырмын.



	– Тәуке, – дедім сұп-суық көзімнің сұғын қадап. – Қолың ұзын адамсың ғой, мені түрмеге орналастыр!



	Түсінбей қалды ма, көзі жыпылықтап бетіме қарады:



	– Қалай, қызметкер қылып па?

	– Жоқ, қызмет менің не теңім. Қылмыскер, тұтқын ретінде.

	– Қой, қайдағыны айта береді екенсің!

	– Шын айтып тұрмын. Таңертең түрімді көрдің ғой? Мен – солмын! Ең болмаса, жатар орын, жейтін тамағы бар ғой.

	– Ол жағына алаң болма. Үй деген мынау, қанша тұрам десең де тұра бер.

	– Пейіліңе құлдық, жақсылығың Алладан қайтсын! Маған шын жаның ашыса, ешкімге кіріптар болмайтындай бір жұмыс тауып бер. Боқ тазаласам да жиіркенбеймін!..

	– Апырай, қинадың-ау!



	Тәукебай желкесін жүре қасып сыртқа шығып кетті. Үлкен үймен арадағы қызыл плитняк төселген ұзын жолды арлы-берлі шиырлап, телефон арқылы әлдекіммен ұзақ сөйлесті.



	Тыңқиып тойып, шыртиып киініп алған мені түс қайта қара "Джипке" мінгізіп алып қалаға тартты. Барахолканың ығы-жығы көп базарының біріне келдік. Доғаша иілген биік аркаға "Байтал" деп жазылыпты. Тәукебай машинадан шықпай телефон шалып еді, ауыз жиғанша төбе шашын "платформа" ғып шырпыған, дембелше сары жігіт ентігіп жетіп келді. Маңдайындағы быршыған терді білегімен жапыра бір сүртіп, бізбен қосқолдай амандасты.



	– Зәкең збандаған, аға. Тастай қылам.

	– Ендеше мына кісі өзіңе аманат.

	Тәукебай маған бұрылып, қолымды қысты:



	– Әзірге осында істей тұр. Кейін ретіне қарай көре жатармыз.



	Қайыр-хош айтып қала бердім.



	Сөйтіп базардың пілдей бір күзетшісі боп шыға келдім. Кезек үш күнде бір. Жан қиналатын жұмыс жоқ. Бірақ мен күнде сондамын. Кешке қарай базардың ішін сыпырып, күндіз қақпадан кіріп-шыққан машинанның кішісінен – жүз, үлкенінен екі жүз теңгеден ақша жинаймыз. Менің кезегімде алғашқыда көп ақша жиналып, әкімшіліктен мақтау ести бастадым. Жолдастарым "сен бір пәле болдың ғой" дегендей алакөзденген соң, тым адал болғанды қойып, машиналары ескі, жүдеу өңді шоферларды тегін кіргізе салатын болдым. Енді бастықтарым қабақ астынан қарайды. "Әй, зәлім, сен де аналардан үйреніп, жымқыра бастадың ба!" дейтіндей. Бірақ үндемейді. Тәукебайдай тірегімнің дүмпуінен айбынатын болса керек.





Геля




	Алматының қысы бір күн – мүйіз, бір күн – киіз. Кеше ғана май тоңғысыз майда шуақ боп тұрған, таңертең тұрсақ айналаны тұсарлықтан қар басып

	тастапты. Табан астың сықырлап, бет шымшыған аяз бар. Ауланы күреп, ақ тер-көк тер болып жатқам. Кішкентай сары күшік жетектеген бір мосқал еркек қақпа алдында айналсоқтап жүріп алды. Жүзі жабырқау. Ұстара тимеген сақал-мұрты ақшуланып, жарты бетін жауып кеткен. Қолы қалтырап шымши ұстаған темекінің тұқылын сорғыштай береді. Жетегіндегі жерден бауырын жаңа көтерген сары күшік қос уыс шүйкедей ғана, жүні үрпиіп қардың үстінде домалап жүргендей. Ызғарға шыдай алмай, саусақтай- саусақтай ғана шидиген сирақтарын кезек көтеріп, дірдек қағады. Күшікті аяп кеттіп:



	– Оу, туысқан, күшігіңіз тоңып қалды ғой, біреуді тосып тұрсыз ба? – дедім анадай жерден айғайлап.

	– Күшік аласыз ба? – деді жаныма жақындап келіп.

	– Сатасыз ба?

	– Жоқ. Тегін беремін.



	Бейтанысты дүңгіршекке шақырдым. Жылы жерге кірген соң күшік онан сайын дірілдеді. Іргедегі жуан жылу құбырының астына кіріп жата кетті. Үрпиген қалың қабағының астынан көздері түймедей жылтырап анда-санда қарап қояды.



	Бейтаныс түрік ағайынымыз екен. Ныспы – Жөнкер. Станбулдан келіпті. Ыстық, қара шайды сораптап қойып, тарыққан жанның шарасыздығымен естір құлаққа мұң шағып, сыр бөліскісі келгендей шет-пұшпақтап әңгімесін суыртпақтады. Әуелі "ой, Аллаһ, шайтан шатастырайын десе, оп-оңай екен ғой!" деп басын шайқап, біраз отырды. Станбулда тон, жарғақ тігетін шағын фабрикасы бар екен. Асып-тасыған байлығы болмаса да өз дәулеті өзіне жетерлік. Төрт жыл бұрын Алматыдан тауар алуға келген Шолпан дейтін саудагер қызбен танысады. Сүп-сүйкімді, алғыр, пысық. Қаршадай болып ап ер-азаматтың қолынан бірде келсе, бірде келмейтін істі дөңгелек айналдырып жүрген жұлымырлығына сүйсінетін. Құрғырдың мөп-мөлдір жанарын төңкеріп қарағанында бір сиқыр бар еді. "Аби, сәл түсіріңізші!" деп қиылып әдемі жымиғанда, өзінің қалай қолқ ете түсетінін білмей қалатын. Көз төңкеру жиілеген сайын, мұның жүрек қағысы да жиілей түседі. Сөйтіп немере сүйген қырқылжың мен уыздай уылжыған бикештің арасында өрттей ыстық махаббат басталып кетеді. Қып-қызыл отқа күйіп-жанған жүректе ес бола ма, Жөнкер екі баласы мен әйелін тастап, сенің жолыңда жан құрбан деп, сүйіктісінің соңынан ереді. Асық жардан несін аясын, "Гауһартастан" екі бөлмелі үй алып береді, бар байлығы мен білігін салып, саудасын жолға қояды. Жөнкер бақытты еді. "Осы бақытыма көз тиіп кетпесін" деп күнде Жаратқанға жалбарынып, жұма сайын мүсәпірлерге садақа беретін.



	– Түркияға тауар әкелуге кеткем... – деп Жөнкер ауа жетпегендей қылғынып тоқтап қалды. Әлденені еске алуға жаны қиналатындай жүзі күреңітіп, саусақ арасына қыстырған темекісін сорғыштап ұзақ отырды. – Қоңырау бассам, есік ашпайды. "Е, жоқ екен ғой" деп өз кілтіммен ашып кіргем. Үйде киетін тәпішкемнің бірі анандайда, екіншісі төңкеріліп есік көзінде жатыр. Іші жып-жылы. Денем тітіркеніп кетті. Жатын бөлмеге кіріп барсам, қатын кереуеттің үстінде ашық-шашық жатыр. Мас. Үстелде коньяктің бос шөлмегі, екі рюмка. Қаным басыма шауып, қасына жетіп бардым. Түркияда мұндай қаншықты сол жерде бауыздап тастайды. Буындырып өлтірейін деп төне бердім де өзімді әзер тежедім. Бөтен ел, заңы, салты басқа. Есім ауғандай мелшиіп қанша тұрғанымды білмеймін. Қатын- баламды жылатып тастап кетіп едім, солардың көз жасы жібермеген шығар. Бір қарасам, балағымды тырналап, күшігім шәу-шәу үріп тұр екен. Күшікті ерттім де, үйден шығып жүре бердім.



	– Күшігіңнің аты қалай? – дедім әңгімені тез басқа жаққа аударғым келіп.

	– Геля. Түрікше атағаным ғой. Қазақша "кел, ә, келе ғой" деген сияқты.

	– Сүйкімді екен.



	Геляны басынан сипап едім, жатырқап іргеге тығыла түсті.



	– Бүгін кеште, Аллаһ қаласа, Станбулға ұшамын. Жақсы біреуге беріп кетейін деп едім.

	– Жақсы кісімін дей алмаймын. Бірақ күшігіңе жақсы қараймын. Ол жағына алаң болмай-ақ қой.

	– Ой, бауырым, рахмет! Далада қалса, қайтем деп қиналып едім!..



	Геля иесі кеткеннен кейін ойбайға басып, есік тырналап көпке дейін қыңсылауын қоймады. Сыртқа шығарып едім, қардың бетінен із шалып, арлы-берлі дызақтап, қайтадан ішке кірді. Әлгінде Жөнкер отырған орындықты шыр айналып иіскелеп жүр. Ақыры шарасыздан отыра қалып, тұмсығын көкке соза ұлуға көшті. Көзі мөлтілдеп жылап отыр.



	Содан Геля бір аптаға дейін иесін іздеп жүрді. Көңілін аулайын деп сүт берем, аузымнан жырып жылы-жұмсағымды алдына тосамын. Ықылассыз. Тұмсығын бауырына тығып сүле-соқ жатады да қояды домаланып. Анда- санда өксігендей бүйірін соғып қаңқ-қаңқ үріп басын көтеріп алады. Қиығына бұршақтай тамшы іркіліп кіртиген көзін көргенде жүрегім езіледі. "Итті де иесімен қина" дегенді қазаекем бекер айтпаған ғой. Қасыма алып, басынан, жотасынан сипаймын. "Гелечка, қоя ғой, күшігім!" Ыңырсып, өнебойы дірілдеп, пана іздегендей бауырыма тығыла түседі. Адамның мейіріне иіп, жүрегі елжіремейтін жан иесі бар ма? Бірте-бірте маған үйрене бастады. Енді домалаңдап жарты елі қалмайды ізімнен. Қайда барсам, құлағы тікірейіп, кішкентай құйрығын бұлғап, қасымда қалқайып тұрғаны. Арлы- берлі жүргінші көп, біреу қағып кете ме деп кейде байлап қоямын. Сәл көзден таса болсам – азан-қазан. Бір ием тастап кетіп еді, мынадан тағы айрылдым ба деп шоши ма, қаңқылдап, үріп, қайтып келгенімше жағы сембейді. Осы бір сүйкімді жақсы көріп кеттім. Бұрын орыстың қатындары жазда жүнін қырқып, суықта үстеріне киім кигізіп иттерін бала сияқты бауырына басып, құшақтап жүргенде жиіркенішпен қараушы едім. Енді сол кеп өз басыма келді. Екеуміздің дастарханымыз да, төсегіміз де бір. Тамақ ішкенде газет төселген тақтай үстелдің бір шетінде ол да отырады шоқайып. Мен не жесем, ол да соны жейді. Ұғымтал, тұр десең, тұрады, отыр десең отырады. Алдына қойғанға ғана ұмсынады.



	Сыртын жылтыратып сайдингпен қаптағанмен, жықпыл-жапсарынан сыздықтап жел үрлеп тұратын қамсауы жоқ дүңгіршек түнге қарай қаңырап кетеді. Шоқпыт көрпені бүркеніп жантая кетсем, бір шетінен күшік те кіріп алады. Бұйығып бір-бірімізге тығыла түсеміз. Қыстың аяз буған ұзақ түні бітіп берсе кәне. Дүңгіршекті басыма көтере қор-қор етіп бір сәт мызғып алам да оянып кетем. Қайтып көз ілу жоқ, бақырайып жатам да қоямын. Тас қараңғы түн. Тым-тырс. Күндіз әрнеге алаңдаған көз алданышпен уақыттың өткенін білмей қаласың. Түн қиын. Көз алдыңды тұмшалаған бітеу қараңғылық. Енді өзіңді алдай алмайсың, өзіңмен -өзің бетпе-бет келесің. Еске алмайыншы, құрысын деп азар да безер боп қанша жалтарсам да ой деген жәдігөй "ә, түстің бе қолға, бәлем!" деп бассалады. Шеңгелдей қысып, шырылдаған жүрегімді өткір тырнағымен мытып-мытып жібереді. Жалғыздығым, бейшаралығым есіме түседі. "Осыным не тірлік? Мұндай күйге қалай тап болдым? Не жаздым тағдырға? Бүйтіп сорлы болатындай кімнен кем едім? Кісілігім төмен бе, әлде білік-білімім таяз ба?"



	Құлазыған тасқараңғы, меңіреу түндегі жалғыз алданышым, сырласым да, мұңдасым да сары күшік. Сипалап, содан таяныш іздегендей бауырыма басам. Бойы жылынған соң ары қарай аунап түседі. Пысылдап ұйықтаған сәби секілді. Төртаяғын төрт жаққа тарбита керіліп, ыңырсып қояды. Тәп- тәтті алаңсыз ұйқы құшағында. Ертең не жеймін, күнім не болады деп уайымдамайды. Ойсыз-қамсыз болған қандай рахат. "Сен де менен гөрі бақыттысың-ау, сары күшігім! Менде не өмір бар, ең болмаса сен сияқты өстіп рахаттанып ұйықтай алам ба? Сен еркіңмен жүре аласың, ыза болсаң, ырылдайсың, ішіңдегі құсаңды ақтарып үресің. Ал мен ше? Менде сендегі еркіндіктің бірі де жоқ. Аяқ-қолым, тілім... бәрі буулы. Олар маған ештеңе ойлама, көрме, сөйлеме ... дейді. Құдай маған көретін көз, ойлайтын ми, сезетін жүрек, сөйлейтін тіл берсе, неге мен жақсыны – жақсы, жаманды жаман деп айтпауым керек? Неге ізгілікке сүйініп, зұлымдыққа күйінбеуім керек? Маған ештеңеге селт етпейтін сезімсіз, меңіреу, аты-заты беймәлім мақұлық хайуан бол дейді. Ең болмаса, сен сияқты ит болайыншы, кішкентай күшігім. Ішімдегі кернеген өксік пен запыран-зарды ұлып, үріп болса да шығарайын!" Ыза, күйіктен көкірегім қопарылып бара жатқандай, тереңнен өрлей соққан өксіктен ышқынып ұлып-ұлып жібердім. Қойнымдағы күшік атып тұрып, төсектен бір-ақ секірді. Босағаның түбіне барып шоқиып отыра қалды да тұмсығын көкке көтеріп, ол да ұлыды. Ұзақ ұлыдық екеуміз қосылып. Ұлыған деген жақсы екен, сөзбен айта алмайтын, ит еместер түсінбейтін біраз зарды айтып алғандай ішім босап қалды... Сөйтіп мен күнде түн ортасында сабан жастықтан басымды көтеріп алып, ұлитын болдым... Өксіп, өкіріп ұзақ ұлимын. Дауысымды естіп, айналадағы ит біткен қосылады. Ұлар-шу. Жүздеген, мыңдаған жаралы жүрек қосыла зарлағанда, азалы үннен түнгі аспан күңіреніп азынап кетеді. Бірақ менің иттік репертуарым ұзаққа созылған жоқ. Батыс елдерінің, әсіресе Американың бұзылған тамағын жеп, зиянды дәрі-дәрмегін еккеннен қандары сұйылып құтырған иттерді түнде ұлып жұртқа ұйқы бермеген соң арнайы жасақ шығып атып жатыр деген суық хабар жеткеннен кейін, бейуақта ұлымас үшін аузымды скочпен шаптап қоятын болдым...





Браво, кемпош!




	Біздің базарымыз – әмбебап. Жоқ емес зат жоқ, құста сүт болса, ол да табылар еді. Жер түбінен ағылған жұрт керегін арқалап, арбалап әкетіп жатады. Базардың түп егесі Шахнияз деген ізгілікті кісі көрінеді. Үш мәрте қажылыққа барған. Өзім жүздескен емеспін. Бізге ондай кісіні көру қайда. Телевизордан көргендер көзі бақырайған, домалақ, сары кісі дейді. Не болса да қолы ашық, жомарт адам. Соңғы үлкен сайлауда үгіт бригадасымен жер- жерді аралап, жоқ-жітік, әл-ауқаты төмен адамдарға тегін киім-кешек, азық- түлік таратып, ана нән кісінің оң көзіне ілігіпті. Содан бері депутат. Бизнесін қызы мен әйелі жүргізеді екен. Базарда ай сайын, не айтулы мейрамдар қарсаңында қайрымдылық акциясы өтіп тұрады. Газет, телевидение арқылы құлақтанған жұрт қаптап кетеді. Кәрі-құртаң, жоқ-жітіктің небір сортын сол күні көресің.



	Ата-бабасынан қалған мейрамдай Рождество, Жаңа жыл десе, үш ай бұрын алашапқын қапылатын Қазақстан емес пе. Қараша жаңа түссе де бүгін Жаңа жылға арнап қайрымдылық шарасын өткізгелі жатыр. Қайрымдылық дегенде, тегін үлестірілетін ештеңе жоқ. Өтпей тұрған, мерзімі асып кеткен немесе бұзыла бастаған азық-түлікті арзанға сатады. Ыңыршағы айналған жұрт байқұс соның өзіне шыбындай қаптайды. Бірін-бірі итерген қырғын- талас. Ерте келмесе, жетпей қалуы мүмкін. Арбаларын сүйретіп таң бозынан келе бастайды. Көрпенің астынан мойынын қылтитып күшік шәу-шәу үргенге терезеден қарасам, қақпа алдында бір кемпір тұр. Әлі автобус та жүрмеген елең-алаң. Жақын маңда тұратын біреу-ау шамасы. Дала шыңылтыр аяз. Екі иығы қушиып, басқан ізі сықырлап, арлы-берлі теңселіп жүр. Анда-санда аяқтарын бір-біріне соққылап бүрсең қағады. Аяп кетіп ішке шақырдым. Мұрыны иегіне түсіп, қабақ астынан үңірейе қараған шомбал кемпір түртіп қалсаң, қирап түсер ескі шкафтай сүйек-саяғы сықырлап баспалдақтан әупірімдеп әзер көтерілді. Үстінен махорка иісі мүңк етті. Жеңілтек, қоңыр драп пальтосының шынтағы мен өңірі тықырланып, жылтырап тұр. Қылғына тартқан көкшулан бөкебайдың үстінен милықтатып қызыл берет киіп алыпты. Тоңып қалған екен, босаға жақтағы ызыңдаған тік құбырдың тұқылын құшақтап отыра кетті.



	– Ерте келіпсіз ғой? – дедім кейуанаға аяй қарап.

	– Ой, балам, өткен жолы жетпей қалып, құрқол қайтқам. Ұйқысыз босқа жатқанша ертерек бара берейін деп келгемін. Ой, күн суық екен бүгін.



	Шам жаққанға әрі самбырлап сөйлегенімізді жақтырмай, диван үстінде іргеге қарай аунап түскен сменщигім – Өмірзақ қыржиып күңкілдеп жатыр:



	– Суық болса, таңатпай қақшаңдап астынан су шығып па. Шеше қылайын деп пе ең, неменеге шақырдың?

	– Шешем болмаса да біреудің ше шесі ғой. Жата берші!..

	Тостерді токқа қосып, шай демдедім. Қара шайды ұрттап қойып екеуміз үстел басында күбірлесіп отырмыз. Кемпір жиегі жыбыр-жыбыр будақтаған сынық құлақ көк бокалды қос уысымен қапсыра ұстап, ерін күйдірер ыстық шайды үсті-үстіне сораптайды. Бойы жылынбай қалтырап отыр. Сөзуар ма әлде сөйлесуге кісі таппай жалғыздықтан ішқұста болған жан ба, көк бокалды орталағанша біраз әңгіменің басын қайырып тастады. Есімі Антонина Сергеевна екен. Баба Тоня. Отыз алты жыл бойы "Қызыл Ту" фабрикасында тігінші болыпты. Пенсиясы – отыз төрт мың. Ішер ас, киер киімнің таршылық-уайымынан гөрі, өткен өмірінің әдемі елесімен көбірек өмір сүретін сияқты.

	– Аай, ай, дүрілдеп тұрған фабрика еді ғой! Бес рет Грамота алғанмын! – деп ұртындағы жалғыз тісі ақсиып жымиғанда, бетіндегі бүкіл әжімі жазылып кеткендей болды.

	– Баларыңыз бар шығар? – дедім сөз арасында.

	– Бар. Лизам Воркутада тұрады. Погналась за длинным рублем. Уже двадцать с лишним лет как след простыл. А Петя жил в Краснодаре, недавно погиб. Сам министр Шайбо что ли, этот чернявый лично соболезнование прислал!.. Эти хохлы окаянные, смуту затеяли же. Петям кішкентайынан патриот болатын. Хохолдардың орыстарға қысым көрсетіп жатқанын ести сала, ерікті жасақтарға қосылып, Донецкіге барған екен, сол жерде оққа ұшыпты...



	Үнінде өкініш не қайғының уытты демі жоқ, қайта әлдебір іштей ризашылықпен мақтанып отырғандай.



	– За русскую землю голову сложил. Вот настоящий русский мужик мой Петька!

	– Қайдағы орыстікі, Украинаның жері емес пе! – дедім алжыған кемпірмен айтысқым келмесе де қызарақтап.

	– Донецкі де, Луганскі де – бәрі орыстың жері. Орыс тұрған жер орыстікі болмағанда кімдікі болады? Вот Путин– красавчик, молодчина! Руси – матушке вот такой царь нужен крепкий, как Петр Великий, Сталин! Выпендрившим хохлам в жопу пестон вставил. Крым у них отобрал. Всех этих чурок...е- а...киргизов, казахов в Союз снова загнал... просто молодец!..



	Кемпір кіргеннен қоясы қисық келгендей қитығып аунақшып жатқан Өмірзақ ақыры басын көтеріп алды. Қолын қолтығының астына көсіп жіберіп, тыр- тыр қасынды да:



	– Мына қақпасқа шай бергенше у бермедің бе қата қалатын! – деді кіжініп.

	– Әй, бабка, вот уж куча народа собралась. А то опять с носом останешься!

	– Ой, да уж, я пойду. Спасибо за чай, детки. Дай Бог вам здоровья...



	Аһылап-уһілеп, екі жағына кезек теңселіп есіктен шығып бара жатқан кемпірдің ізінен Өмірзақ көзінің итімен қарады:



	– Сөзін көрдің бе өле алмай жүріп!



	Пружиналы есік сарт етіп жабылысымен:



	– Браво, браво, кемпош! – деп қолсоқтым.

	– Әй, неменеңе жетісіп отырсың? Әттең, кемпір... әйтпесе, төбесінен бір қойып, отырған жеріне қазық қып қағып жіберер едім!



	Ашу-ызадан ісіп-кепкен Өмірзақ жарты қарыс бойымен Қажымұқан боп күшейіп отыр.



	– Мен апама сүйсініп отырмын, – дедім. Өмірзақ "ой, жарымес әкең..." дегендей ожырая қарады:

	– Апа болмай жопа боп, өмірем қапсын!

	– Сен оған емес, өзіңе кіжін. Ондай адамға қызығу керек. Қайда жүрсе де орыстығын ұмытпайды, аш-жалаңаш болса да орыс мүддесі үшін жан беруге даяр. Неге біз осындай емеспіз? Құсығын ішкен алқаш, өлмелі шал-кемпіріне дейін отаншыл, өзімшіл халық ұлы болмай қайтеді?

	– Қойшы-ей, соларды әспеттей бермей, – деді Өмкең қолын сілтеп. – Шеттерінен империялық амбициямен ауырған!

	– Бізді өсірмей жүрген осы дерт қой, бауырым. Кінәні ылғи да сырттан іздейміз!

	– Мейірбан, бауырмал болсақ та кінәліміз бе?

	– Бауырмалдықтың да мөлшері бар. "Ә" дегенге "Мә!" дейтін мінезі жоқ елдің көретін күні осы. Ешкім оны сыйламайды да, санаспайды да...



	Әркім өз дегеніне қарай қисайып, екеуміз біраз егесіп барып, ақыры ұрысқан адамдай тоң-торыс үнсіз қалдық.



	Бүгінгі кезек Өмірзақтікі. Қолым бос, илектеліп жата беретін емес, сыртқа шығып, уақыт өлтіру үшін базар ішін аралап келемін. Шеткі павильонның алды ығы-жығы, "акцияның" дабырасымен жиналған жұртта есеп жоқ. Алты- жеті жерден саудаласа да тарам-тарам ұзын-шұбақ кезектің құйрығы көш- құлаш жерге созылып жатыр. Бұл – азық-түлік павильоны. "Акция" деп арзан бағамен сатылып жатқан заттардың түрі онша көп емес. Мерзімі өтіп кеткен балық консервасы, қалбырланған ет, ит пен мысыққа арналған колбаса, сары май. Ентелеп, бірін-бірі кимелеген елде толас жоқ. Қалталары көтергенше дорбалап, арбалап алып жатыр. "Жеттік-ау, әйтеуір!" деп алдыңғылар қутың қақса, ұзын кезектің аяғындағылардың көзі жаутаң, өңі қуқыл. Кейбіреулері дегбірсізденіп айғай салады:



	– Көптен бергенді доғарыңдар. Әйтпесе бізге жетпей қалады!..



	Сол-ақ екен, бірі қостап, бірі қарсы айғайлап у-шу болады да кетеді:



	– Иә, сөйту керек, бір қолға екі-үш килодан артық берілмесін!

	– Ақылыңды ана төбеңнің тазына шайнап жақ! Ол қайдан шыққан заң екен?

	– Ей, ағайын, біз де адам баласымыз ғой, өткенде өстіп дірдектеп тұрып- тұрып құр қайтқанбыз.

	– Талтүске дейін ұйықтамай ерте келу керек еді. Біз, міне алтыдан тұрмыз...

	– Әй, қатындар, шуламай қойыңдаршы! Бәріңе де жетеді.

	– Ой, Алла, ит жемеске таласатын болдық па!..



	Артынып-тартынған екі қарт топтан суырылып шығып, менің қасыма аялдады. Әлгінде ғана кезектің орта тұсынан "жетпей қала ма" деген қорқыныштан түстері қашып, көздері алайып айғай салғандардың бірі осылар еді. Енді, міне, көңілдері орнына түскендей жүздері жайдары, көздері күлмің- күлмің. Бұхардың базарынан қайтқандай байып тұр. Аяқ-қолы серейіп, сәл еңкіш тартқан ұзын бойлысы бусанған бет-аузын орамалымен сүртіп, кеңсірігі айрылардай бір сіңбіріп тастады. Қызыл бет, дембелше шал, бала- шағасынан қалған ескі ме, қолқылдаған кең шалбарының ауы тізесіне түсіп талтайып тұр. Шыны құтыдан алақанына қос шымшымдай насыбай төгіп, сәңірейген танауына кезек-кезек атты да, шоқша сақалын көкке шаншып сілейген күйі тұрып-тұрып, павильонды басына көтере "әтпішулетіп" қос зеңбіректен қатар залп берді. Үшінші зеңбірек те қоса атылып кетті ме, құдай білсін, әйтеуір дауысы қатты шықты.



	– Ой, жан-ай! – деді көзі жасаурап. Содан соң ұзын шалдың аузы-мұрнынан шыққан арбасына қарап күлмің етті:

	– Итттің кәлбасасын үйіп алыпсыз ғой, соғымның қазысындай!

	– Е, күл, күл... Заманың ит қып қойған соң, иттің тамағын жемей қайтеміз!.. Сен құрдас, өйтіп иттікі деп айтпасаңшы, кісінің кеуіліне келеді екен. Не болса да ас қып отырмыз ғой...

	– Біз әлі жеп көрген жоқпыз. Қалай болады екен өзі?

	– Үйреніп кетесің. Біздің бәйбіше әйтеу бабын біледі. Шемішкенің майына қуырып, картобымен қосып әкеп берген соң соғып аламыз.



	Қос ала сөмкені сықап алған қызыл бет шалдың да сырбазданатындай шалқып тұрғаны шамалы. Толған тушенка мен балық консервасы. Қалбырдың кейбірі тырсиып ісініп кеткен.



	– Әкей, мынадан уланасыздар ғой! – дедім шыдай алмай сөзге араласып.

	– Ой, шырақ, біздің қарын не көрмеген қарын. Оңайшылықпен улана қоймайды. Ақ үкімет те, қызыл үкімет те бұ қазаққа не жегізген жоқ. Отыз екінші жылы шіріген тышқан жегенде де аман қалған. Осы күйінде бір сағаттай сақылдатып суға қайнатып алсаң, түк те етпейді. Қызын ұрайын, аштан өлгенше, улансақ та, бір тойып өлейік те!..



	Екі шал ғана емес, дорбасы мен арбасын толтырып қайқайып шығып жатқандардың бәрі мәз-мәйрам. Ешқандай уайымы жоқ, өмірге дән риза жандар ғана дәл осылай жадырап, жайраң қағатын шығар. Мынау көш-құлаш қызыл матаға "Акция" деп ақситып жазып қойған кең залда жалпақ жұртқа оңды-солды бақыт үлестіріп жатқан сияқты. Бәрі мәз, бәрі риза. Әнеукүні ақсарайда бір министр: "Біз бақытты кезеңде өмір сүріп отырмыз!" деп мақтанышпен кеудесін кергенде, анау ең үлкен кісінің өзі сеніңкіремеген еді. Міне, мен енді сендім. Бақытты жүздерді өз көзіммен көріп тұрып қалай сенбеймін. Сол министр мырза не деген көреген десеңші. Немен қуантсаң да қуанта білсең болды, бақыт деген сол емес пе! Біздің еліміз шынымен де бақытты екен-ау. Жынды болған соң бәрін қисайтып, теріс көреді екенмін ғой!..





Өмірзақтың саудасы




	Жарты жылда сары күшік жардай төбет болды. Салпы ерін, апай төс. Сирақтары сіңірлі, сом. Тікірейген құлақтарын жымырып, азуын ақсита арс еткенде, небір дүрдиген төбеттерің қайқайған құйрықтарын бұтына қыса қаңқ етіп қалай безе жөнелгендерін білмей қалады. Базар торуылдаған талай бұралқының мойынын бұрап тастады. Күшік кезінде итаяғына құйылған асты аңдып тұрмасаң, қағып кететін сумақайлардың енді бірі де жақындай алмайды. Бәрі қорқады, тісі батпаса да сұсынан айбынады. Тек тұқымы белгісіз, көзі, аузы жалбыраған жүннен көрінбейтін, бір аяғы молақ, сұр қаншық қана тілін тауып жүр. Құйрығын бұлғаңдатып жақындаса болды, бұл бейшара бар айбатынан айрылып, есі шығып кетеді. Сұр қаншықты қолыма түскен затпен ұрып-жығып, талай рет қаңқылдатып қуғанмын. Ондайда Геля мұның не дегендей маған жаман көзімен қарап қыңсылайды. Қаншық бәрібір баспалап келуін қоймайды. Екеуінің иіскелесіп тұрғанын көргенде: "Әй, аңқауым-ай, ақымақсың-ау, қаптап жүрген қаншықтын тапқаның осы ма?" деп кәдімгідей қапаланып қаламын. Бірақ ит түгілі ақылы бассүйегіне сыймай жүрген еркектердің өзі небір түкке тұрғысыз ұрғашының жез қармағына итшабақтай ілініп қалмай ма.



	Геляның сыртқы сымбатына, сұсы мен айбатына қызығып құда түсушілер көбейді. Базарға келгендер базардағының бәрі сатылады деп ойлайды-ау, сірә, Геляны көре сала "қанша сұрайсың?" деп бірден бәсінен бастайды. Сатпаймын деген сайын жата-жабысады. Ақырында ұрсысып, боқтауға дейін барып әзер құтыламын. Бірде шашын тікірейтіп, төбесіне самолет қонатын аэродромдай етіп қырыққан тәпелтек, жуан сары есіктің көзін қарынымен сүзіп кіріп, үстелдің үстіне бір уыс көк құлақты сарт еткізіп тастады:



	– Мың доллар! Ат-түйедей қалаймын, бауырым. "Горный Гигантта" особняк соғып жатыр ем. Осындай мықты ит керек.



	Бедірейген түрімді көріп, тағы бес жүз қосты. Көнбедім. Ит те болса, жалғыз алданышым. Қалай сатамын. Осы жұрттың соны түсінбейтіні қызық-ей. Ренжіп кетті. Жәй ғана өкпелеген жоқ, жалт етіп қараған көкшіл көзінің қиығында бір суық ұшқын кетті. Түсі бұзылып, теріс қарап тоңқайып жатып алған Өмірзақ та күңкілдеп қояды:



	– Шын жынды екенсің ғой. Қазысы табан шығар ту биенің базардағы бәсін беріп тұрғанда, бұл не кергігенің?



	Арада оншақты күн өтпей Геля жоғалып кетті. Сұр қаншық та көрінбейді. Ылыққан қаншықтың соңынан бір қора ит шұбатылып жүр еді, соларға еріп жігітшілік жасап кетті ме дегенді алданыш қып бір-екі күн онша алаңдағам жоқ. Сұр қаншық қаумалаған қалың күйеужігіттің ортасында құйрығы қайқайып үшінші күні оралды. Геля ұшты-күйлі жоғалды сол күйі. Есіме түскен сайын көңілім құлазиды. Кішкентай күшік күнінде томпайып қойнымда жататынын, еркелеген сәттерін ұмыта алар емеспін. Кейде түні бойы түсімде көріп шығамын. Сондай түс көрген күннің бірінде жүрегім алабұртып сыртқа шықсам, қақпаның алдында Геля жатыр көлденең сұлап. Төрт аяғы төрт жаққа керіліп қимылсыз қалған. Есім шығып құшақтай алдым. Көзімнен жас ыршып кетті. Өліп қалды ма деп қорқып едім, құйрығын сәл бұлғап, қыңсылағандай болды. Құр салдыраған арса-арса қу сүйнегі ғана қалыпты. Өнебойында сау тамтық жоқ, тізелері, тірсегі қанжоса. Қарғыбау қажаған мойнының терісі сыдырылып шиқандай боп тұр. Сүйретілген ұзын шынжырдың ұшындағы тоқпақтай темір қазықты жерден суырып алғанша қанша күн арпалысты екен бейшара.



	Бір апта бойы емдеп-домдағаннан кейін әзер есін жиғандай болоды. Бұрынғыдай емес жасқаншақ. Бөтен біреу көрінсе, дүңгіршектің астындағы қуысқа сып етіп кіріп жата қалады. Өмірзақпен өш, анандайдан айбат шегіп, ырылдап жақындатпайды. Өмекең ондайда:



	– Кет-әй, мынау қайтеді! – деп бір ұрлығы шығып қалғандай қызырақтап қалады.



	Геля енді менен екі елі айрылмайтын болды. Тұрсам – бетіме алақ-жұлақ қарап қасымда шоқиып отырады. Жүрсем – бүлкілдеп соңымнан еріп келе жатқаны дәл бір көлеңкемдей. Менен көз жазса, тағы да біреу алып кете ме деп қорқады-ау шамасы. Түнде де дүңгіршекке кіріп алып, төсегімнің жанында ұзыннан сұлап жатқаны. "Фу, ит сасып... аядай жерде тұншығып өлетін болдық қой!" деп Өмірзақ күңкілдегенмен, мен үндемей теріс қарап жатып аламын. Шыдай алмай "Шық!" десе, Геля ырылдап өзіне тап береді. "Сауап, сол керек өзіңе!" деймін ішімнен.





Бөтен




	Балаларымды көрмегелі қай заман. Жынды болсам да аздап адамдық түйсік бар ғой. Әбден сағындым өздерін. Кейде түсімде көріп, өксіп оянамын. Ондайда жастығым шылқыған су боп қалады. Көпке дейін түсімдегі елестен айыға алмай төсек үстінде меңірейіп отырамын мең-зең. Кішкентай қара пұшығымның кекілінің иісі мұрынымнан кетпей тұрып алады. Күні кешеге дейін қойнымда томпайып жататын тентегім ғой!.. Бұғып жатып аңдаусызда бұрқ етіп атылған жанартаудай көкірегімнен оқыс оянған ұлы аңсар қолды- аяққа тұрғызар емес жүр-жүрлеп. Құдай-ау осы уақытқа дейін қалай шыдап жүргенмін? Дәл қазір құлындарымның маңдайынан иіскеп мауқымды басып, мейірімді қандырмасам, сағыныштан сыздаған жүрегім жарылып кетердей алып- ұштым. Жиған-тергенімді қалтама қаттап, үсті-басымді түзеп, кісі кейпіне келіп дегендей жолға шықтым. Геля екібастан қасымда. Сәске түс еді. Балаларымды көрем деген қуаныш па, бар дүние әдемі боп көрінеді маған. Жаңбырдан кейін жарқырап ашылған Алматы аспаны жуған әйнектей мөлдіреп сыңғыр қаққандай. Алатаудың қар басқан шыңдары бұрынғысынан да зорайып асқақтап кетіпті. Тіл ұшына өз-өзінен үйірілген ылғи бір көңілді, ойнақы әуендерді ыңылдап, салқын аллеямен өрлеп келемін. Өне-бойым алақызып, небір қиял тербейді ойымды. "Әбден сағынған болар-ау қарақтарым. Ескі киімдерімді, кітап сөресінің қуысында тұрған үлкейтілген суретімді көрген сайын көздері жаутаңдап, ет-жүректері елжірейді-ау! Қазір папалап үшеуі үш жағымнан құшақтай алғанда қалай шыдар екем? Әй, сол жерде бор боп езіліп кететін шығармын! Үйге кіргізіп ап, енді жібермейміз десе ше? Шешелері не дер екен? Е, көнбегенде, жүрегі жұмсақ қой ол байқұстың. Бірақ мен не істеуім керек? Еркек деген атым бар емес пе. Бірден сылқ етпей, "алтын басымды күйелеш табамен ұрып қуып шыққансың!" деп біраз бұртиып, бәлсінгенім дұрыс шығар. Қатындарға солай бағаңды арттырып алмасаң болмайды. Ертең тағы бірдеңе болса, "сүйретіліп өзің келгенсің, мен шақырғам жоқ" деп тағы да қуып шығуы мүмкін ғой!.." Өз қиялыма өзім елігіп, үйдің қасына қалай жеткенімді білмей қалыппын. Табаныммен талай тоздырған көше. Әр пұшпақ, әр бұтасына дейін таныс. Бәрі көзіме оттай басылады. Үйге бірден жетіп баруға жүрексініп, көшенің қиылысында іркіліп қалдым. Алақаным суланып, маңдайым тершіп кетті. Ары қарай аттауға батылым жетпей, байқастап осылай біраз тұра тұрғанды жөн көрдім. Үйеңкінің түбінде теңбіл- ала көлеңкесін жамылып темекі тұтаттым. Кенет үйдің бұрышынан қарапұшығым шыға келді бір топ баламен бірге. Жүрегім атқақтап кеудеме сыймай кетті. Өй, жарығым сол! Сорайып өсіп кетіпті-ау өзі. Дудыраған қара шашы сеңсең бөріктей. Кәдімгідей жігіт болып қалыпты таралып. Жүрегім одан ары дүрс-дүрс лүпілдеп алқымыма тығылды. "Қошқарбек!" деп айғайламақ боп едім, дауысым шығар емес. Қаннен-қаперсіз өзара дабырласқан күйі көшені жанай өтіп барады. Жүгіре басып соңдарынан ұмтылдым. "Қо...Қошқаржан!" Қырылдап дыбысым шықпаса да далбасалап қолымды үсті-үстіне бұлғап қоямын. Дауысымды естімесе де жүрегі құрғыр сездірмей қойсын ба, әне өзі де жалт қарады. Әлде маған солай көрінді ме? Жоқ, анық қарады. Әй, жаным сол, қазір өзі де құстай ұшар-ау! «Папа!» деп бассалғанда, әй, қайнаған суға салған мұздай еріп-ақ кететін шығармын!.. Өз қиялыма балдай балқып, тіпті мұрыныма қара пұшығымның желкесінің иісі де келгендей емірене көзімді жұмып, құшақтауға қанатымды жая бергенмін. Кешеуілдегенге көзімді ашсам, қарсы ұшқан Қошқарбегім жоқ, қайта жырақтап барады. «Байқамай қалды ма екен?» деймін жылт еткен жылбысқы күдікті көңіліме қоңсы қондырмай. Жо- жоқ, әне, жалтақ-жалтақ ұрлана қарап қояды. Мен жалбақтап соңынан жүгірер деп жасқана ма, көрмеген сияқтанып, қасындағылардың тасасына бұғына тезірек ұзап кетуге асығатындай. Өз көзіме сенер-сенбесімді білмей меңірейіп қанша тұрғанымды білмеймін. Жүрегім мұздай суынып, тұрған орнымда сылқ етіп жүрелей кеттім. Ішімдегі бір тірек құлап түскендей қирап қалдым. Әлбәттә, қаңғыбас, бомж кімге керек. Үсті-басы алқам-салқам, ит жетелеп тентіреген дәруішті әкем деуге арланады, қорланады. Жолдастары көрсе, мазақ қылмай ма. Дұрыс нәрсені бұрыс деп теріс-қағыс лағып сөйлейтін есуас әпенді, әзір асқа – тікқасық болғаннан басқа соқыр тиын пайдасы жоқ масылды қалай әкем деп еміренсін! Мен енді олар үшін жат, бөтен біреумін. Жүректерінен жұлып тастапты. Шын жалғыз қалғанымды енді түсіндім. Жаным тоналып, жапырағым оталып үскірік өтінде тыржалаңаш қалтырап тұрғандаймын. Лап етіп тереңнен қопарылған ыстық жалын көкірегімді өрлей соғып өртеп барады. Бір қарасам, Геля қып-қызыл тілін жалаңдатып бет-ауызымды сылп-сылп жалап отыр екен. «Не болды саған?» дегендей қыңсылап, құйрығын бұлғаң-бұлғаң еткізеді. «Сенен басқа енді кімім бар!» Сары күшікті мойынынан құшақтап, одан сайын егілдім. Сол сәттен бастап дүние маған мәнсіз, сұрқай кеңістікке айналды. Бәрінен жеріп, бәрінен жиіркендім. Ең бастысы – өзімнен безіндім. Осыным не тірлік? Елдің көрмегенін көре қоямын, сезбейтінін сезе қоямын. Соның бәрін өкіртіп жаздым, оқығанның айызы қанардай өлтіріп жаздым. Одан шыққан мүйізім қайсы? Балаға – жат, жақынға – жексұрын, дұшпанға мазақ болдым. Соның бәрі Қара шал қалам ұстатқан күннен бері басталған азап. Құрысын, жынды болудан жалықтым. Басқалар сияқты болғым келеді. Өмірді солар сияқты көріп, солар сияқты күліп-қуанғым келеді. Әнеу күні ит жейтін колбасаны таласып-тармасып алған қаймана жұрт қалай қуанды, жүздері бал- бұл жанып қалай бақытқа бөленді. Мен неге солардай бақытты бола алмаймын? Жоқ, маған да одан артық бақыттың керегі жоқ. Қара көжеге томпиған қарынымды сипап қойып тып-тыныш жүрген алаңсыз көптің бірі едім, мені құртқан Қара шал ғой. Бірде «жазушы болмай жайыма жүрсем, бүйтіп сорламас едім, бәрі сенің кесірің!» деп іштей ренжимін, бірде жаным ышқынып: «Атаеке-ау, қинамашы мені, аяшы!» деп жалбарынамын. Әдеттегідей түн қараңғысында қасыма кеп, құлағыма сыбырлағанда, көрпемді тас бүркеніп жатып аламын, тұлабойым құрысып, алты айрығымнан қара тер шүмектесе де тастай қарысып, қаламға қол созбаймын.



	Ондайда Қара шал қабағын шытып теріс қарайды. Сонда да өзімді жеңе алар емеспін. Ештеңені көрмейін деп көзімді жұмсам да, естімейін деп құлағымды жапсам да, бәрібір көкірегімдегі шақырайған бір көз бәрін тінтіп, қалт жібермей қадалып тұрады. Ол көзді қалай сөндірсем екен? Одан құтылмай жаныма тыныштық жоқ-ау, сірә...



	Құс келіп-құс қайтқанда ескі дертім қозып, көтеріліп кететін әдетім. Биылғы күз бұрынғыдан да ауыр соқты маған. "Құс қанатының желігі бар" деген рас сөз, тегі. Қайтқан құспен бірге шалығым өршіп, өзімнен-өзім елеуреп жер-көкке сыймай кетемін. Қарадай жұлқынып, қу жанымда тыныштық жоқ. Сылқылдап күліп отырып, ыңырсып жылай салуым да оп- оңай. Өмірзақтың жаны тәтті, аса сақ, пышақ, шанышқыдан бастап қолға ілігер артық-ауыс заттың бәрін қайда зытырғанын білмеймін, көзін құртты. Қасында болсам, жалтақ-жалтақ бетіме қарап, ашық тұрған есікке таман ыңғайланып отырады. Қорқатын жалғыз Өмекең ғана емес, әлдекіммен дауласқандай екі көзім ежірейіп, екі қолымды үсті-үстіне сермей, өзімнен- өзім даурығып көшеде келе жатқанда, қарсы жолыққандар анандайдан жалт беріп, жарыла қашады. Кейде қала сыртына шығып, шығандап кетемін. Шық қонған шалғын мен бұталарды белуардан кешіп, қырқа-белдерден асамын. Алқынып, өкпем өшіп қиядан-қияға беттеймін. Қайда бара жатқанымды өзім де білмеймін. Жан құлазытқан жалғыздықтан, мәнсіз, сұрқай тірліктен безіп, әлдебір шексіздікке сіңіп жоғалсам деймін.



	Бір күні жоғарғы Қаскелең жолымен жоталарды бөктерлей тағы да қала сыртына шыққанмын. Тыныштыққа бөккен жым-жырт сары дала, мал тұяғы тимей тусырылған қолаттың оты белуардан. Буыны қатып ерте қураған қалың қау тиіп кетсең, күтірлеп қаусап тұр. Арсалаңдап бытқылға қойып кеткен Геляның өзі көрінбегенмен күтір-күтір жапырылған қурайлар "міне- міне" деп айғайлап айтып жатыр. Алдымнан бір сұр көжек атып шығып, зыта жөнеліп еді, ондайды көрмеген қаланың "интеллигент" құтпаны зәресі ұшып бері қарай қашты. "Ой, қояннан қорыққан түрің құрсын!" дедім қасыма кеп тығылған итке күле қарап. Кенет бұлыңғыр аспан сыңсып, сыңғырлап қоя берді. Бір топ тырна тізбектеліп келеді екен көз ұшында. Алдына көсем салып, жебенің ұшындай үшкілденіп созыла ұшады. Жым-жырт даланы жаңғыртып, қанатынан мұң төгіп келеді. Жел ұйтқып, қурай басы сыбызғы шалып, аспандағы тырнаға үн қосқандай дүние күңіреніп кетті. Жүрегім діріл қағып, алқынып алабұртқан бір сезім әлдеқайда ала қашқысы келгендей. Қанаттарымен ауаны сапыра оңды-солды төңкеріліп, төбемнен екпіндей өте шыққанда, тыраулаған үннің алапат жаңғырығы мені де қолтығымнан іліп ала жөнелгендей болды – жердегі ала-шұбар сапырылысқан көлеңкемен араласып қаңғалақтап келемін. "Тырау-тырау тырналар, мені да ала кетші қанатыңа ілестіріп. Сендер қандай бақытты едіңдер, қанаттарың бар, еркін ұшып, еркін қонасыңдар. Бостан өмір. Жеті қат көктің шырқауына дейін сендердің өрістерің. Көксесеңдер жетпейтін қияндарың жоқ, көк теңіздер мен көз жетпес көкжиектерді көктей өтесіңдер. Ей, табиғаттың еркесі – азат құстар, құтқарыңдаршы мені де мына азаптан! Шаң-тозаңнан сілкініп ұшқым келеді сендер сияқты биікте..." Құлағымда тек тырналардың тыраулаған үні жаңғырады. Беткейде аударылып-төңкеріліп жөңки көшкен көлеңкені қуып, үкідей ұшып келемін. Қарсы алдымнан дауыл тұрғандай. Бар түймесі ағытылып қанаттай жайылған көйлегімнің қос етегін жел кеулеп, жерден жеп-жеңіл көтеріліп бара жаттым...



	Көзімді ашсам, құм төбенің бір сайлауытында жатыр екенмін. Алатаудың қырқасынан енді табан үзген күннің қып-қызыл кірпігі жанарымды шағып алды. Еспе құмды тұмсығыммен сүзе құлаппын. Жүгіре-жүгіре өкпем өшіп, жетіп құлаған жерім осы болса керек. Сары алтыннан құйылған ескерткіштей күн нұрымен жарқырап бас жағымда сары төбет отыр шоқайып. Қан тамшылаған алдыңғы аяғын көтеріп, ауырсына жалайды. Ырылдап- арсылдаған арсы-гүрсі дыбыстар миымның әлдебір түкпірінен еміс-еміс жаңғырғанда, орнымнан қалай ұшып тұрғанымды білгемін жоқ. Төбенің теріскейіндегі қураған қалың қау әлдебір түнгі сойқанның куәсіндей боп ойран-асыр жапырылып жатыр. Анандайдағы қурай арасында ағараңдаған не деп жанына барсам, езуі ырсиып арлан қасқыр сілейіп қалыпты. Алды- артыма қарамай еңіске қарай жөнеп бердім. Етекке түсіп ес жиғанда ғана үш аяқтап шоқаңдаған Геля ізімнен әзер ілбіп келе жатқанын көз қиығым шалды.





Жаман жаза алмайтын ақын




	Одақ жаққа ат ізін салмағаныма жарты жылдан асқан шығар. "Жынды- екем-ау, осы уаққа дейін қайда жүрсің?" деп сағынып отырған біреу бардай, салып-ұрып жетсем, көзтаныс қисық мұрын Тілеужан ары-бері өткендерді қайырып әкеп, дарбазадай есікке тықпалап жатыр екен. Мені көріп қуанып кетті. Өткенде желкемнен түйіп қуып шыққаны есімде жоқ:



	– Оу, амансың ба-ей! Жақсы келдің, ішке кір! – жеп қолымды алып, есікке қарай қақпайлдады. Өткендегісі есіме түіп, өкпелейін деп едім, өкпелей алмадым. Бөткемдегі бұлтиып жатқан реніштің көк мұзы жымия ұсынған алақанның жылуынан-ақ еріп кеткендей.



	Той ма, жиын ба – ештеңеден хабарым жоқ, елмен бірге ішке кірдім ентелеп. Абажадай залдың соңғы бес қатарында солдаттар отыр сіресіп. Бергі бес қатарын студенттер мен оқушылар толтырыпты. Алдыңғы жақ шөлейтке біткен селеудей селдір. Бос орынның біріне жалп етіп жанбастай кеттім. Сахна гүлге көміліп қалыпты. Қақ төрде сұйқылтым шашын шалқайта қайырған аққұба, кәртең кісі қарсы қарап қасқайып отыр. Микрофонға барғандардың бәрі "Бәке, Бәке" деп, бірі өлең оқиды, бірі жер-көкке сыйғызбай өлеңге бергісіз асқақ лапылмен мадақ айтады. "Бәкесі кім?" деп мен отырмын. Не боса да бір мықтысың-ау деп қоямын. Сұңқылдап ауыздары жабылмайтын біреулермен қоңсы қонжиған екенмін. Дүрдік ерін, жалпақ сары мен қияқ мұрт, жылтыр қара күңгір-күңгір. Екеуінің жүзі таныс.



	Баспалар үйінің дәлізінде темекі тартып, от алған трактордай дүрілдеп тұратын. Сол әңгімелерін осында сүйрелеп әкеліп, әлі бітіре алмай отырғандай. Сахнаның қызығы жайына қалды, көзіммен құр тесілгенім болмаса, ештеңе көріп те, ұғып та отырғаным жоқ. Құлағымның тесігі бармақ сыйғандай үңірейіп, су сорған шлангадай қасымдағылардың әңгімесін шырғасын шығармай сіміріп жатыр. Шала-пұшық ұққаным – бұл жиын Бөрібай Қадыржанов деген жазушының жетпіс бес жылдық тойы қарсаңында оқушылармен өткізіп жатқан кездесуі екен.



	– Алла-ай, Әуезов көрмеген сый-құрметті осылар көрген соң, әдебиетте не қадыр-қасиет қалады! – Салпы ауыз сары көзін жұмып, басын шайқады.

	– Иә, несін айтасың, – деді жылтыр қара мұртын сылап. – Кеше "ғасыр халтурщигі" атанып еді, енді лауреат боп Мемсыйлықты қалпақпен қағып алды! "Мықтының арты диірмен тартады" деген осы да.

	– Әй, не дегенмен қасқыр екен өзі де, қоймай жүріп алды ғой, әйтеуір.

	Алты рет ұсынылды ма?

	– Ит білет... Шөметейдің күші ғой бәрі. Жалғыз ұлы ана дөкейдің қызына үйленген жоқ па!

	– Иә, десеңші, .. жеті байдан шыққан пәле дей ме...

	– Мал құлағы саңырау... институтты жаңа бітірген жап-жас жігіт... әй, бұларда иман жоқ-ау!

	– Бірден үлкен бір мұнай компаниясының президенті бопты ғой!

	– Таңғалатын несі бар. Ерте туған өзіңнен көр, әйтпесе сен де бір мықтының қызын алып, шайқап жүрер ме едің, кім білсін.

	– Әй, құрсыншы! – деді қара мұрт жағын жырта нәумез есінеп. – Айтқандай, дастарханы қайда болады екен?

	– "Қабылдау үйінде".

	– Оһо!

	– Қалай айтсаң да мырзалығында мін жоқ, жөннен жығылмайды.

	– Дастарханмен тұсап алатын пәле ғой!..



	Қыза бастаған қысыр әңгімені конференсьенің микрофоннан гүрілдеген дауысы бөліп жіберді:



	– Енді жырға кезек берейік. Той иесіне деген ыстық ықыласын жыр жәуһарымен әдіптеп осында бір топ ақын отыр... – деп төрт-бес адамды атаған. Қасымдағы қара мұрт елден бұрын ұшып тұрды. Қопақардай боп отыр еді, тұрғанда да бойы содан онша асып жарытпады. Қып-қысқа қотанаяқтары тыпың-тыпың шеңбер сызып, отырған жұрттың арасынан жылтыраған төбесі ғана қалайы табақтай қалықтап барады. Елден бұрын жетіп, микрофонға жармасты:



	– О, Бөр - екем, Бөрі-екем,



	Орының сенің әдебиеттің төрі екен!.. Тербеген Қызыр баба бесігіңді,

	Ту ұстарым өзіңсің осы күнгі!..



	Дауысы екпіндеп, үш парақ қағазды аударып-төңкеріп ұзақ көсілді. Айға да, күнге де теңеп, ентігіп әзер тоқтағанда, көзі жасаураған Бөрі-екең шыдай алмай орнынан тұрып кеп, қолын алып еді, қара мұрт құшақтай алды. Екеуі қыз бен жігіттей қадалып бір-бірінің аузынан сүйді ме-ау. Риясыз ықыласқа тәнті боп жұрт ду қолшапалақтаған. Қара мұрт буы бұрқырап орнына кеп отырды.



	– Әкелші бесті! – деді жалпақ сары қолын ұсынып. – Ең мықты өлең – сенікі!

	– Енді біз жаман жаза алмаймыз ғой!

	– Әлгіндегі әуенің басқаша еді, сахнаға шыққан соң елжіреп, тасып-төгіліп кеттің ғой, жүдә?

	– Жақсы өлең жазу үшін жақсы көру міндет емес! – Орындыққа сыймай шалқып-тасыған қара мұрт ырғатылып мен жаққа бұрылды. – Солай ма, інішек?



	Мен үндегем жоқ, жиіркенішімді желкеммен көрсетіп, орнымнан тұрып кеттім.



	– Ой, шешең... мынау кім-ей? – деп ысылдаған ызғарлы дауыс соңымнан қуып жетті.

	– Жындысүрей бір бейшара...қайтесің соны...





Түс




	Соңғы кезде бір шытырман оқиғалар түсімнен шықпайтын болып жүр. Кірпігім ілінсе болды, көз алдымда кино лента сырғып жатқандай бір ғана суретті көремін. Еш өзгеріссіз сол көрініс күн сайын қайталанады. Кейде тіпті күндіз де сол оқиғалардың ортасында жүргендей хал кешемін, бәрі анық, көзбен көріп, қолмен ұстағандай ап-айқын. Бірте-бірте өңім бе, түсім бе – парықтаудан қалып бара жатқандаймын. Осынау диуананың тірлігінен әбден запы боп, безініп біткен екенмін деймін. Шіркін, бұрынғы мұңсыз- қамсыз қарабайыр өмірім қандай керемет еді, сол күніме қайта оралсам ғой. Қатын-балам қасымда, қара суға семірген қайғысыз қайран күндерім-ай! Қай түлен түртті мені, жазушы болам деп тыраштанған не сорым еді. "Бәріне сен кінәлісің!" деп Қара шалға кектенемін. Неге менің ішіме кіріп ап әлек салдың? Басқа адам құрып қалды ма? Жазушы болсам деп армандап жастайынан кітап жастанып жататын қиялилар қаншама. Бақыт құсы болсаң, солардың басына неге қонбайсың? Мені жазушы қыла гөр деп ешкімге жалбарынғам жоқ едім ғой, неге мені азаптайсың? Ішіме бір сиқыр салып, қияли дәлдүріш қып қойдың. Дүниенің бәрін қыңырайтып, қисық көремін. Бәлки, өмір мен ойлағандай әділетсіздік жайлап азып-тозған соншалық қатігез емес шығар? Әйтпесе мына жұрт неге бейғам, неге мәз-мәйрам?



	– Олар – соқыр! – деді Қара шал қабағын шытып. – жүрегінде көз жоқ.

	Сондықтан сенің көргеніңді көре алмайды, сезгеніңді сезе алмайды.

	– Көріп-сезгеннен шыққан ұшпағым қайсы?

	– Ойланбаса, бұл қалай деп алды-артын барлап алаңдамаса, аузымен отыққан хайуаннан несі артық?

	– Бәрі бір олар менен бақытты! Мені сиқырыңнан босатшы, Атаеке! Сенің кесіріңнен бәрінен айрылдым. Қатын-балаға жат, жұртқа мазақ, ешкімге керексіз диуанаға айналдым.

	– Есесіне алты роман жаздың, және қандай роман! Дүниенің бар байлығын берсең де сатып ала алмайтын бақыт деген сол емес пе.

	– Оларды жазғаннан не жақсылық көрдім? Қудаландым, мазаққа ұшырадым. Азып-тозып, ақыры міне, тентіреп далада қалғаным мынау. Әйтеуір жазушы жасаған соң мені жазғаны бұрқырап шығып жататын, президентке емен-еркін кіріп, қалағанын алатын дөкейлердің бірі қылмадың ба? Өткенде орайы келіп тұрған несібені аузымнан қақтың. Қара суды теріс ағызатын құдіретті мекеменің бір мықтысы: "Диірменмен соғысатын Донкихоттың заманы өткен, уақыттың ығытымен жүр, ана зор кісі туралы жазсаң – үй де сенікі, мемлекеттік сыйлықты қалпақпен қағып аласың, біз өз тарапымыздан бәрін реттейміз!" дегенде, не істедің? Әншейінде түн ортасында табанымнан тік тұрғызып ап, құлағыма сыбырлағанда сондай, теріс қарап мелшиіп тұрып алған жоқсың ба?!!



	– Сенің пешенеңе киелі Сөзді ұстау жазылған. Асыл Сөздің тұнығын ондай хараммен ластама!



	Қара шал сырт айналып, ұзай берді.



	– Атаеке-ау, тоқташы! – деймін жанұшырып. – Осы шырғалаңға басымды салған өзіңсің. Құтқаршы мені азаптан.



	Қара шал бұрылар емес. Кеудесін шалқақ тастап, маң-маң басқан күйі баяу аяңдап барады. Бір қызығы, соңынан ентелеп қанша жүгірсем де, жете алмай қойдым. Селеуі ақ теңіздей шалқыған жапан түз. Көз ұшында ұзаған Қара шалдың ақ желбегейінің етегін жел кеулеп, бірте-бірте желбіреген күйі жайыла-жайыла жер мен көктің арасын ақ кіреукедей тұтып алды. Мен боз тұманды кешіп, белгісіз әлемге сүңгіп бара жаттым.



	Біраздан кейін қарсы алдымнан қара-құрым халық көрінді. Әуезов театрының алды екен деймін. Кең алаң кенеріне сыймай асып-төгіліп толқып тұр. Бәрінің қабағы қатулы. Жылап жүр, еңіреп, өксіп жүр. Күңіреніп, күрсінген дауыстан аспан жаңғырығады. "Ойбай-ау, не боп қалды, бұл не жиын?" деймін жақындай беріп. "Бельгер өлді!" "Гер – аға енді жоқ!" дейді әлдекімдер өксігіне тұншығып. Қара аспан қақ айырылып, жайрап қалдым... Есімді жисам, үстіне қара пүліш жабылған қызыл табыт театрдың есігінен бері қарай қалықтап келеді екен. Қаптаған халық қақ айырылып ізінен ду қолшапалақтады: " Герольд өлді! Герольд жасасын!" Көшенің қос жиегінде ентелеген жұрт иектері кемсеңдеп, жанары жасқа толып табыттың жолына гүл лақтырып жатыр. Жан-жақтан жауған ақ, сары, қызыл, көк ... гүлдердің арасынан Гер – ағаның мейірімді, мұңлы жүзі "ризамын, хош!" дегендей жымия қарайды. "Япырау, ұлыларға өлудің өзі салтанат екен ғой!" Қаралы шеруге бір бүйірлеп мен де қосылдым. Бас-аяғына көз жетпес ұзын көш Кеңсайға қарай өрледі.



	– Мұсылманша қоя ма екен? – деді қасымда отырғандар күбірлесіп.

	– Кім білсін. "Өмірде қазақпен дәм-тұзым ажырасқан жоқ еді. Өлгенде де қазағыммен бірге жатайын" деп өсиет айтыпты ғой.



	Төбе басына сыймай жыпырлаған жұрт иін тіресе жақындап, кезегімен топырақ салып жатыр. Бір-бірінен сән асыра сап түзеген қалың қабірдің шетін ала шаршап келіп жығылған қара нардай тағы бір төмпешік шөкті.



	Темір қоршау орнатылды. Веноктар төбе боп үйілді. Сонда да жұрт кетуге асықпай әлденені күткендей айналсоқтай берген. Сол күйді түсінді ме, асатаяқ ұстап, көше-көшенің бұрышына өз атын жазып ұрандатып жүретін есіріктеу "демократ" қажы сол жерде дүрілдетіп құран оқып, Гер – ағаны бірден мұсылман ғып жіберді. "Е, бәсе!" дегендей ала көңілі енді орныққан ел жайлап тарай бастады. "Япырау, шынымен осында қалғаны ма?!!" Көзім бұлдырап төмпешікке қарадым. "Жо-жоқ, Гер – ағаң қара жерге қалай сияды! Осы келген бәріміз оны жүрегімізге салып әкетіп барамыз!"



	Төбе басында қалшиып жападан-жалғыз қанша тұрғанымды білмеймін. Бельгерінен айрылған әлем қаңырап бос қалғандай күңгірт, сұрқай. Аспан аласарып кетіпті. Алатау басын бұлтқа сүйеп жылап тұр. Тереңнен қопарыла көтерілген ыстық өксік жай оғындай кеудемді осқылап өтті:



	Халыққа Абыз боп,

	Ой-толғағын айтқан,

	Қазаққа Ауыз боп,

	Айта алмағанын айтқан



	Асыл ойдың қанаты топшысынан қайрылды,

	Әділетті Сөз жоқшысынан айрылды.

	Алатауым бүгін басына қара салып тұр,

	Аспаным мұңайып аласарып тұр...



	Жапанға біткен жалғыз емен едің,

	Ақыл-ойдың байрағы,

	Ар-намыстың қайрағы – нағыз кемел едің!

	Мыңдардың мұңын жүрегіңде қайнаттың,

	Надандықтың көгіне жай оғын ойнаттың...



	Тек жүрсең бәлкім, тоқ жүрер ме едің,

	Домалаңдап жүзге кеп жүрер ме едің?

	Тозақты көрдің, мазаққа көндің.

	Неміс боп туып, Қазақ боп өлдің!



	Сәбидей таза, кішпейіл, дана...

	Өксікке тұншығып, қош дейім, Аға!..





	Қос жанарымнан жосыла парлаған ыстық жас иегімнен жерге мөлт-мөлт тамды.



	– Әкең өлгенде өстіп жылап па едің? – деді Қара шал имек қасын серпе көтеріп.

	– Жоқ!

	– Шешең өлгенде өстіп жылап па едің?

	– Жоқ!

	– Ең болмаса ол қазақ та емес қой?

	– Ойбай-ау, ол деген... Бельгер ғой! Ол өлгенде жыламаған көзім ағып түссін!

	– Иә, ол – Бельгер!..



	Мені түсінген, жанашыр болған жалғыз Гер – аға еді. Енді, міне, ол да жоқ. Бірақ марқұм о дүниеде жатып та шарапатын тигізіп жатыр маған. Соңғы жолыққанымда: " Мен Әбемен, Нұрпейісовті айтам, қырық жыл ішек- қарынымыз араласқан дос болып едім, – деген. – Бірақ соңғы уақытта арамыздан қара мысық өтіп кетті ме, онша қабағымыз жараспай жүр. Бәрібір қадірлеймін, ұлы суреткер ғой. Әдебиетке адал ондай адам сирек. Анадағы сен туралы мақаламды оқыпты. Сұратқан соң қолжазбаңды беріп жібердім." Бір күні ойламаған жерден Әбе қоңырау шалғаны. Аспаннан Христос тұскендей, өз құлағыма өзім сенбей тұрмын. Көкіректен күмбірлеп шығатын әдемі қоңыр дауыспен:



	– Сен өзің осы неғылған баласың? – деп жөн-жосығыма қанығып алды да, – Ертең сағат екіде кел, – деп адресін тәптіштеп түсіндірді. Ескі көйлек- шалбарымды үтіктеп, сақал-мұртымды алып дегендей өзімше жылтырап, келісілген уақытта алып-ұшып жеткем. Тау жақтағы бұрын саяжай болған үй екен. Екі қабатты демесең көзге қораш, ортақол бизнесменнің коттеджіне сәлем беруге жарамайтындай. "Мә-ә, классик басымен осында тұра ма-ей?" Темір қақпаны жұдырығыммен қаңғыр-күңгір қағып-қағып қалып едім, тайыншадай ақ төбет арс етіп шарбаққа асыла кетті. "Мама!" деп бақырып жібердім де, отырған кісіні ит қаппайды деген есіме түсіп, жерге жүрелей қалдым. Шашын сарыға бояған жас келіншек есіктен жүгіре шығып:



	– Жат-ей, Барсик! - деді де күлімсірей маған қарады. – Қоңырауды баспадыңыз ба?



	Жаңа оқыс отыра кеткенде, шалбарымның арты дар ете түсіп еді, шегініп жол берген келіншектің алдына түсуге қымсынып шегіншектей бердім. Атағы жер жарған даңқты жазушының алдын көру қатал сын ғой, жүрегім дүрс-дүрс соғып, тізем қалтырап, табалдырықтан имене аттадым. Әбе үндінің махараджасы сияқты басына бұрап ақ сүлгі орап алыпты. Үстінде етегі жерге сүйретілген сұрғылт пижама.



	– Кел, айналайын! – деп күлімдей қарсы алып, арқамнан қақты. Құдайым- ау бұл кісі туралы сыртынан не естімедім, сыпсыңдаған ауыздар не айтпады? Ал мына қарсы алдымдағы қария мүлдем басқа жан. Жүзі мейірімді, кішіпейіл, қарапайым. Кімсің демейтін риясыз құрмет, ілтифатымен еріксіз баурап алады екен. Өтірік пен шынның арасы төрт-ақ елі, құлағыңмен естігенге емес, көзіңмен көргенге илан деген осы екен-ау. Бір көрген маған, ең болмаса дені де сау емес, айдаладағы бір қаймана жындыға ықыласы мынау, аңқылдаған осынау ғазиз жан біреуге қысастық қылады дегенге кім сенбек?



	– Піскен астың күйігі жаман. Жүр, – деп жол бастады. – Сыбағасын жеп кетсін деп өзіңе арнайы қазан көтерткем.

	– Ой, аға, маған бола сонша әуреге түсіп... – дедім ыңғайсыздана күмілжіп.

	– Бұл шаңыраққа келгеннің бәрі – менің қадырлы қонағым. Өйтіп өз басыңды кемітпе.



	Қол жуып, кең залдағы дастархан басына жайғастық. Сүрінің хош иісі танау жарып, алдымызға үйме табақ ет келді. Бес мешкейдің кекірігін аздыртар төретабақ.



	– Соғымнан қалған сыбаға. Тартынбай турап жей бер көңілің сүйгенін.

	Маған қарама.



	Әбе асқа кірпияз екен.



	– Менің тамағымды әкеп берші! – деп сары келіншекке қолбасындай ғана тауықтың етін алдыртып, соны талшықтап жеп отырды.

	– Мен сияқты тоқсанға келгенше қазы-қартаға тойып-тойып алыңдар. Қартайған соң, міне көретін күнің осы. Гастрит, қасқырит дейсің бе, қаптаған "ит" ішіңе кіріп алады екен! – деп күліп қойды.



	Жоғарғы қабатқа шықтық. Шағын-шағын үш бөлме. Талғаммен жасанған, көзге жылы, жап-жарық. Әлемді аралап кеткен әйгілі "Қан мен тердің" әр тілде жарық көрген бір-бір данасының өзі тұтас бір сөрені алып тұр. Қызыл, қоңыр, қара, сары ... мұқабалар. Шетте тұрған қызыл кітапты алып, әр жерінен парақтап еді, көкала шимай, көп жері сызылған. Қосылған сөздер аз.



	– Қазақша онсегізінші басылымын әзірлеп жатырмын. Артық бояу, іркілдек сөздің бәрін аяусыз сызып тастадым. Шығарма бауырынан жарап, арам етінен арылған жүйрік аттай жұтынып тұрсын. Алланың Сөзі – қасиетті Құран – Кәрим де бір кітап. Абайдың жазғаны да бір кітап қана. Жарты бет болса да ұрпақ тұщынатын Сөз қалдырсам деймін!..



	Екеуміз былғары диванға жайғастық. Әбе шынысы томпайған жуан көзілдірігін журнал үстеліне қойып, көзін жұмды. Шалқалаған күйі қолдарын кеудесіне айқастырып, сөйлеп отыр. Ұзақ өмірінің бұралаң, ұзын сүрлеуін қуалап, елеске айналған ескі күндерге шегініп кетті. Мұқан Иманжанов дос- жараннан жақсылығын аямайтын ізгі жан екен. Соғыстан кейінгі жылдары таршылық көріп қиналған кездерінде көп жәрдемдесіпті. Сол ұлы жүректі досы әбден науқас меңдеп бақұлдасар сәтте өксікке тұншығып басында тұрған бұған қарап, өздеріне ғана мәлім бір қызықты жәйді еске алғандай: "Қарыздың круглыйы жақсы!" деп жымиған күйі қалжыңдап жатып үзіліп кетіпті. Әбенің араларынан қыл өтпей сыйласып өткен адамының бірі – әйгілі Ілияс Омаров екен. Өзінің ізгі қасиетімен мәдениет тарихында аңыз боп қалған биік парасат иесі. Бір жылы жазда демалуға сол кісіні Аралдың бір қиырындағы Беларанға ертіп барады. Ағайын-тума жаны қалмай күтеді. Күнде үш-төрт үй қонақ қып, қойдың басын тартады. Аста-төк ықыластан ығыр болады. Артық исрапшылдық пен даңғазаны жаны сүймейтін Ілекең қажып отырып: "Егер қой бишараларға сана бітсе, қазаққа қарсы көтеріліске шығар еді-ау!" депті... Әбе Аралдың жағасында үш ай бойы "Қан мен тердің" алғашқы тарауларын жазып, Алматыға оралады. Достарына оқытады. Зекең толқып, шалықтап сөйлеп: "Мынауың "Тынық Дон" мен "Абай жолының" қатарынан орын алатын туынды болайын деп тұр екен" деп, көкке көтереді. Тахауи түнеріп, түсі бұзылып үндеместен кетіп қалады. Ертеңінде таңатпай телефон шалып: "Әй, сен ренжіп қалдың ба кеше мен үндемей кетіп қалғанға? – дейді.



	– Шынымды айтсам, қызғандым. Судыр Ахметті мен де білуші едім. Сенің Судыр Ахметің мүлде басқа, шедевр, керемет шыққан!.."

	–Иә-ә, сол қайран достар қайда бүгін? Сондай адамдар бар ма енді?!!



	Әбе өңі қуқыл тартып, бірдем үнсіз қалды. Көзілдірігін киіп, әжім қатпарлаған кең маңдайын арлы-берлі саусақ ұшымен тарақтай сипап тағы біраз отырды да:



	– Бельгер берген дүниеңді оқыдым. Мақтаса мақтарлықтай, – деді басын шұлғып. – Айтары жоқ. Соңғы кезде жербауырлап мешел боп қалған әдебиетіміздің кеудесіне жан бітіргендей жаңа тынысты сезіндім. Қоғамға, әділетсіздікке деген қарсылық жазушының жүрегінде қайнап, қаламының ұшынан у боп тамуы керек. Әлбәттә, ондай шығарманың жолы ауыр, жауы көп. Жарыққа шықса, басың кетуі де мүмкін. Бірақ кеудеңдегі бұрқыраған тасқынның алдын бөгемей жаза бер. Күндердің күнінде бір шығасың жарқ етіп!

	– Жоқ, енді жазбаймын! – дедім сазарып. Әбенің көзілдірігі суық жалт етіп бетіме қарады:

	– Бастамай жатып қойдым дегеніңе жол болсын?

	– Мен – жазушы емеспін, жындымын ғой, аға.

	– Қалам ұстағанның, жалпы, өнерді жағалағанның бәрі белгілі мөлшерде жынды.

	– Жоқ, менікі ондай емес, басқаша жындылық. Ана Қара шал... Абай ішіме кіріп алып, дуалап тастаған мені. Маза бермейді. Өз еркімнен тыс, ақылыма сыймайтын бірдеңелер жазамын.

	– Оның атын талант, шабыт дейді, айналайын. Алланың берген аяны. Бетховен кексе жасында ауырып, саңырау боп қалғанын білесің ғой. Ең күрделі, реформаторлық ғажайып туындыларын сол кезде жазған. Құлағыма өз-өзінен дыбыс кеп, Құдай сыбырлап тұрады дейді екен. Құдай болмаса да Абайдың сыбырлағаны саған аз емес қой!

	– Өмір маған басқаша елестейді. Басқаша жазамын. Сондықтан көпшілік ұқпайды, кейбіреулерге ұнамайды... Жоқ, мен – нағыз жындымын!

	– Бір елге, бір заманға бір жынды керек қой, жүре бер! – деді Әбе әзілге бұра жымиып.

	– Осы жынды болғаным жетеді, аға! – дедім жалбарынғандай екі алақанымды кеудеме басып. – Қарапайым көптің біріндей тып-тыныш өмір сүргім келеді. Солар сияқты қарыны тойып, тыныш ұйықтағанына қуанатын бақытты болсам деймі...



	Сол кезде ту сыртымнан Қара шал ақырып қалғандай болды:



	–"Саған ондай бақыттың керегі жоқ!"

	– "Неге керек емес? Маған содан артық ештеңенің қажеті жоқ. Тыңдамаймын енді сені. Жоғал!" деймін тістеніп. Көзім алайып, езуімнен көбік аға бастаса керек, Әбе абыржып орнынан ұшып тұрды:

	– Не болды, қарағым? Түсің бұзылып кетті ғой, дәрігер шақыртайын ба?

	–Жоқ. Ішімдегі Қара шал бүлік салып жатыр. Мені әбден дуалап алған. Дуасын қайтаруға көмектесіңізші маған. Біреулерге айтып, экстросенс, бақсыға қаратсаңыз...

	– Ел сияқты бақытты болсам дейсің бе?

	– Иә.

	– Оның жолы оңай. Экстросенстің де, бақсының да қажеті жоқ. Қазір бейне-аудио терапия деген ғажайып ем бар. Миллиондаған сау адамды делқұлы қылуға да, миллиондаған делқұлыны сауықтыруға да дуасы жетіп артылады. Еліміздегі анау "Ошар" телеарнасы – сондай құдіретті терапияның бірі. Қараған адамның бойына бақыт вирусын егеді. Жындылықтың құрсауынан сытылып, түзу жолға түсіп бақытты болам десең, көз алмай тек соған қара. Басқа ештеңеге қарама. Тіпті айналаға қараған күннің өзінде, көзіңнің көріп, құлағыңның естігеніне сенбе. Тек " Ошарды" тамашала, сондағы өмірге кір. Сонда ештеңеге алаңдамайтын, өміріне дән риза, қайғы- мұңсыз миллиондардың біріне қалай айналып кеткеніңді білмей қаласың!..



	Әбе бетіме күле қарап, күрсінді. Неге өйтті – білмедім. Ауыр қозғалып орнынан тұрды. Ары қарай сөзді сабақтап, ішін ашқысы келмеді ме, теріс айналып кетті. Қабағының астына көлеңке ұялап, терезеден алысқа қарады. Әлде аяныш, әлде өкініш, "осыншалық жақсы шығарманы шынымен мына ақымақ жазды ма?" деп дүдәмал көңілмен қоңылтақсып тұрғандай.



	Бірақ мен үлкен кісінің алдынан қуанып, қанаттанып қайттым. Данышпан жазушы білмесе, бұлай тегін ақыл айта ма? Таяу арада жындылықтан ада- күде арылып, кәдімгі дені сау көптің біріне қосылатыныма бек сендім. Қуанғаннан өз үйім-өлең төсегім – дүңгіршекке жеткенше табаным жер иіскемеген шығар. Сол күннен бастап Әбенің ақылын екі етпеуге тырыстым.



	Базар ішіндегі үш қабатты сауда үйінің маңдайшасына ілінген үлкен айлапат теле -экран бар. Қасбет қабырғаның жартысына жуығын алып жатыр айдын- көлдей жарқырап. Күні бойы тек "Ошар" арнасын ғана көрсетеді. Ертелі-кеш қолым қалт еткенде содан көз айырмайтын болдым. Алғашқыда бой үйрете алмай біраз тосырқадым. "Тіфу, бәрі өтірік, фальш, өмір мұндай емес!" деп жерге түкіріп, тұрып кететінмін. Әбенің ақылы есіме түсіп: " Сап-сап, шыда!

	– деймін өзіме. – Дәрінің қайсысы дәмді болушы еді. Ем болсын деп уды да ішесің!" Орындыққа таңып қойғандай, өзімді зорлап қайтадан экранның алдына отырамын. Ішім бұлқынып көнбейді. Сонда да тістеніп, қара терге түссем де қарысып сағаттар бойы көз алмай телміріп отырып аламын. Қырсыққанда қыр желкемде қылқиып Қара шалдың тұрып алатынын қайтерсің.



	– Қарама. Бұл – сиқыр, арбайды, адастырады! – дейді сыбырлап.

	– Атаеке-ау, аулақ кетші, – деймін айғайлап. – Сенің адастырғаның да жетеді. Қу жаныма тыныштық берші!



	Қара шал мұңайып бетіме ұзақ қарады да, жалт бұрылып ұзай берді. Ақ желбегейінің етек-жеңі желбірей жайылып, бірте-бірте ақша бұлтқа айналып кетті.



	Қара шалдан құтылған соң алаңсыз қарайтын болдым, сағаттап отырамын тапжылмай. Ішімдегі жын-перім жуасып, көндіге бастағандай. Бұрынғы қарысып, жатырқау жоқ. Көре-көре ертегіге сенген бала сияқты жарқ-жұрқ еткен экрандағы ғажап өмір көзді арбап, еліктіріп, тұңғиығына үйіріп әкетті. Тамсанып қарай бергім келеді. Қара шал айналадағының бәрін қисайтып көргізіп, қаншама қызықтан құр қалғанмын. Түу, біздің ел деген гүл-гүл жайнап тұр екен ғой шешек атып. О дүиенің ұжмағын кім көрген, айналайын Совет үкіметі кезінде санамызға ұялап, қиялымызға орныққан коммунизм дегенің осындай-ақ болатын шығар-ау! Ел емес, тойхана. Мәз-мәйрам масайраған жұрт. Қайғырып, қамыққан біреуді көрмейсің. Күлімдегеннен көздері жұмылып, күлкіден езулері ырсиып кеткен бәрінің. Той тойлап, ән салғаннан басқа уайымы, ермегі жоқ недеген бақытты халық десеңші! Таң атқаннан түн ауғанша ән шырқап, думандатып жатқаны: аңыратып Қайрат бастайды, сыңғырлатып Алтынай қостайды, Мақпал сызылтады, Роза құйқұлжытады, назданған, асқақтаған, арындаған, аңыраған "Жігіттер", "Мұзарт", Қарақат, Серік пен Бейбіт, Айгүл мен Әділ... Сарыарқаның селеуінен көп бітіп бермес әншілер бірінен бірі асырып, құлағыңның құрышын қандырады-ай. Ән бітсе, әзіл-оспақ дайын: "Шымкент-шоу", "Алдараспан", "Терісқақпай", "Екі езу"... өңкей бір қатын боп, кемпір боп киініп алған еркек пе, голубойлар ма, ел күлмесе де өздері тарқылдап күліп "ішегіңді қатырады". Күлмегеніңе қоймайды, тіпті болмаса, бұтын көтеріп болса да күлдіреді. Сондай потешный, қызық прямо. Одан қалды, той- томалақ: пәленше ханның пәлен жүз жылдығы, пәленше қаланың мың жылдығы. Батырдың тойы, бидің тойы, ана данышпанның, мына классиктің юбилейі... Шілдехана, бесіктой, тұсаукесер, сүндет той, тоқалтой... "Үш жас бақытты болсын!" "Әнші Бақыт екі аптада қалай бес килоға арықтады?" "Нұрланның қуырдағы", "Бауырсақ мейрамы", "Диананың ішкиімі қанша тұрады?.." Бірінен бірі өткен керемет. Бүгін де, ертең де... жүз күннен кейін де осы. Ара-арасында "міне, көріңдер" дегендей әлемнің шартарабын сипай шолып өтеді. Бәрі құрып тұр. Америкаң анау азып-тозған. Бандитінен баласына дейін қару асынып, әне сегізінші сынып оқушысы сегіз адамды қырып салды. Гомосексуалистер мен лесбиянкалар некелесуіміз заңды түрде мойындалсын деп екі күннің бірінде көшеге шығуда. Көне құрлық одан да өткен. Лондонда авиа-диспедчерлер екі күн бойы ереуілдеуде. Франция фермерлері үкіметтің ауылшаруашылығы жөніндегі саясатына наразлық білдіріп, Парижге кіреберіс жолдарды жауып тастады. Полицейлердің қинауына төзбеген Копенгаген тұрғыны түрмеде асылып өлді... Ал бізде ше... ән шырқап, "Қаражорға" билеген халық. Қолдарында көк жалауша желбіреп мәз-мәйрам: "Жаса, жаса! Ура-ура! Бәрі сіздің арқаңыз!.." Бір асқанда тайқазанға бір жарым тонна ет асып, Гиннесстің рекордтар кітабына енген ұлы жетістігімізді әлемнің әр тарабынан келген папарацилар жарқ-жұрқ жарыса суретке тартып жатыр. Сары мейіз боп туырылған табан қазының иісі экранның арғы жағынан-ақ кеңсірік жарғандай сілекейің шұбырады. Неткен алаңсыз шат-шадыман тұрмыс, неткен кенерінен тасып-төгілген береке- ырыс. Аллам-ай, осыны да көрмеген, көргісі келмеген мына сығыр көзімді түбімен ойып алса, обалым жоқ-ау! Бір ай қарадым тапжылмай, екі ай телмірдім үздігіп... Қараған сайын ынтығып, үңілген сайын арбалдым. Бірте- бірте өмір мүлдем той-думан, тамаша болды да кетті. Итке беретін колбасаны қылғына шайнап отырып, экрандағы сары қазының майы езуімнен ағады, аузымды күйдірген қара шайдан "Арабика" кофесінің жұпар дәмі бұрқырайды. Ғажапстан мені әбден сиқырлап алды. Бәрінен безініп сонда кеткім келді. Айтпақшы, кемеңгер жазушы: "бақытты болғың келсе, "Ошар" арнасындағы өмірдің ішіне кір"деп еді ғой. Әрине, бақытты болғым келеді. Сондағы қазыны кертіп жеп, ән шырқап, думандатқан бақытты жұрт сияқты болсам деймін. Ендеше не тұрыс. Ұжмақ деген міне аттам жерде. Қолымды созсам, саусағымның ұшы тиіп тұр. Қош бол, қайыршылық! Енді сені желкемнің шұңқыры көрсін, ит өмір! Бір-ақ аттап кіріп кетпек боп ентіге басып жетіп ем, экранға бойым жетпейді екен. Дүңгіршектің жанында темір саты тұратын, жүгіріп барып соны алып келдім. Міне, қатып кетті. Үстіне шығып, аттай салсам, ана домбырамен "Еркем-айлатып" ән айтқан негр жігітіне ду қолшапалақтап, таласа-тармаса шашу ғып теңге шашқан ұлан тойдың тап үстіне топ ете түспеймін бе. Баспалдаққа аяғымды сала беріп: "Тоқта! – дедім өзіме. – Сопайып жалғыз жетіп барғанша, елді ертіп бармаймын ба, желмаяға мініп жұртын Жиделі-Байсынға бастаған Асан Қайғы атам сияқты. Базар жағалап телмеңдеген жарлы мен зарлы қаншама. Солардың сауабын алайын." Жүгіріп базарға бардым. Қатар-қатар павильондардың ең шеткісі – азық-түлік павильоны. Халықтың ең көп баратын жері сол. Әдеттегідей мейірімді байлардың бірі қайрымдылық акциясын өткізіп, жатып қалған тауарларын арзандатып сатып жатқан. Әр қойманың алды иінтірескен қара-құрым кезек екен: қалтаңдаған кемпір-шал, жүдеу өңді ғаріптер, мүгедектер... Есіктің көзінде тұра қалып, Совет үкіметі кезіндегі ұрандатқан комсорг, парторг... жалынды патриоттар сияқты екі алақаныммен аузымды қалқалап айғай салдым:



	– Ей, арба итеріп көтенішегі үзілген бишаралар! Ей, қорланған қариялар! Ей, қорғансыз ғариптер, жолдас бомждар мен қайыршылыр! Көгерген жарма, ит жейтін колбасаға таласып қайтесіңдер. Тастаңдар бәрін! Мен сендерді шылқыған байлықтың ортасына апарамын. Еріңдер соңымнан! – деп, солдаттарын атакаға бастаған командирше қолымды орай сілтеп жүгіре жөнелдім.

	– Мынау не зат дейді?

	– Жындысүрей біреу ме өзі?

	–Тегін бірдеңе таратып жатқан шығар?

	– Жүр, тезірек барайықшы, жетпей қалып жүрер!..



	Жарыса тапырлаған аяқтардың дүбірін желкеммен сезіп келемін. Тоқтай қалсам, қара толқын таптап өте шығатындай. Екі-ақ аттап сәкінің үстіне секіріп шықтым:



	– Міне, қазір "Жиделі-Байсын" еліне барамыз! Салам-Алейкум, Ғажапстан... жоқ, Тойхана! – дедім "Байтеректің" алдында алтыбақан теуіп, қымыз ішіп жатқан экрандағы шат-шадыман өмірді нұсқап. Анталап жеткен елдің алды аңтарылып қалды.

	– Ой, құдай-ай!

	– Жарымеске еріп жүгірген біз жарымеспіз!

	– Алла жынды ғып қойған соң қайтесің!..



	Дірілдеген көк шымылдықты ортасынан қақ жарып, ары қарай аттай салмақ едім, екпініммен маңдайым тақ етіп шалқамнан түсе жаздадым. Ып-ыстық шыны қозғалатын емес. "Мынау қайтеді-ей! Жүзіміз жадау, киіміміз жамау болған соң кіргізгісі келмей ме? Негр мен қытайға дейін қарық боп жатқан дәулетті бізден қызғана ма, о шешеңді!.." деп теуіп кеп жібергем. Салдыр- күлдір сау етіп төбеме төгілген шынымен бірге шыркөбелек айналып жерге құлап бара жаттым... Көзімді ашсам, күзет формасын киген зіңгіттей екі жігіт екі қолтығымнан сүйреп келеді екен дырылдатып. Келесі сәтте, ай толғанда жалпақ беті жарқ етіп бір көрінетін хан базардың құдайы жерден шыққаны,



	көктен түскені белгісіз, қарсы алдымда құстай ұшып келе жатты. Жай келе жатқан жоқ, әкесінің өлгенін жаңа естігеннен жаман, жоқтау айтып, өкіріп, күңіреніп келеді:



	– Ойбой-ой, ойбай, шешеңнің ғана!.. Бәрін құртты-ау, енді не істейін!..



	Жеткен бойда үшкір тұмсық бәтіңкесінің табаны жарқ етіп ішімнен бір тепті ыңқита. "Қайраттың" қақпасына кіретін ала доптай аспанда зымырап бара жатқанымды білем. Бажылдаған айғайды о дүниеде естіп жатқандаймын:



	– Әй, жетпіс жеті атаңның көрін... не істегеніңді білесің бе? Бұл деген Сингапурден арнайы заказбен алдыртқан экран болатын. Монтажының өзі бір "Мерседестің" құны! Қап, итттің баласы-ай!.. Сақалды басымен Тәкең өлердегі сөзін айтқан соң алып ем, мұндай делқұлы екенін қайдан білейін.

	– Мынау есі ауысқан адам ғой. Елдің ортасында қалай жүр, қауіпті емес пе.

	Жындыханаға тапсыру керек.

	– Ойбай-ау, малталарыңды езіп неғып тұрсыңдар, милиция шақырыңдар. Бір жарымес жынданып бәрін қиратып жатыр деңдер! Түрмеге қамай ма, жындыханаға әкете ме – құртсын көзін!



	Әншейінде өлдім десең қарасын көрсетпейтін милициясы түскір бүгін қалай желаяқ бола қалғанын кім білсін, қас қаққанша сиренасы боздап жетіп келгені. Басып кетердей тұмсық тірей тоқтаған машинадан екі жігіт жау қайдалап секіріп-секіріп түсті. Сержант келген бойда екі қолымды артқа қайырып, аға лейтенант аузымды иіскеп, көзімді ашып қарап, басын шайқады:



	– Сап-сау ғой?

	– Сау кісі осыны істей ме? Экранның талқанын шығарды! – Шықшыты ойнаған қожайын соқырдың көзіндей үңірейген рамаға қарай қолын сілтеді.



	Мен жайыма тұрмай:



	– Ол – экран емес, Тойханаға кіретін есік. Ашылмаған соң теуіп қалдым...



	Қожайын мен лейтенант бір-біріне мәнді көз тастады. Бастықтың көзі: "Міне, көрдің ғой?" деді. Лейтенанттың қабақ астынан үңірейе қараған қысық көзі: "Иә, бәрі түсінікті!" деп тұр. Лейтенант рацияны аузына тақады:



	– "Тоғызыншы", тез жетіңдер!.. Иә, біреу...



	Тоғызыншы көп күттірген жоқ. Лейтенант куәгерлерден жауап алып, хаттама толтырам дегенше, төбесіндегі мигалкасы жалмауыздың жалғыз көзіндей ойнақшыған "Жедел жәрдем" азан-қазан аңырап кеп қақпа алдына тоқтады. Терезелері торлаулы, қызыл кресі ырсиған көк машина. Көрген бойда қол-аяғымнан жан кетіп, отыра кеттім. Жындыхананың көзтаныс машинасы! Барар жерім, алдыға тартар сыйтабағы – бәрі белгілі. Кешегі өзім көрген, періште жебеп ғайыптың күшімен әзер құтылған тозақтың төрі. Енді соған қайта бармақпын ба? Жалғыз-ақ сәтте тірі өлікке айналған қорғансыз бейшара жандардың құбыжық бейнесі жан-жақтан анталап жадымда жаңғырыққанда, қорқыныштан шыбын жаным шырқырады. Лялечка, "Сталин", "Путин", "Күләш"... бәрі-бәрі жамырай күліп кел-кел деп қол созады. "Жоқ, онда барып қор болғанша өлгенім артық. О, құдіреті күшті Хақ-Тағала, ең болмаса, азапсыз өліміңді қишы маған. Өзің берген жаныңды өзің қинамай ала гөр. Қимайтындай нем бар менің? Қалжырадым әбден. Құтқаршы мені мына тозақтан!" Екі қолымды көкке жайып еңірегенде ыстық жас омырауымды жуды. Кенет көк аспанның тұңғиығынан суырылып, сауыт- сайманы жалт-жұлт ақша бұлттың көбесін сөге бір салтатты көрінді. О, құдірет, Махамбет бабамның өзі! Бүтіннің жартысындай жанындағы Исатай баһадүр жоқ. Жалғыз. Бір жұдырықтай ғана кішкентай құс шырылдап барып, жалтылдаған найзасының ұшы мен дулығасының төбесіне кезек-кезек қонады. Өзінің Қызғыш құсы. Өзі ел қорғағанда, ол көл қорып, жалғыздығына дос болған кішкентай Қызғышы! "Көліңе менің бір тамшы көз жасым да тамған шығар, қорғашы мені, Қызғыш құс!" деймін құмығып. Махамбет бабам қолын сермеп қап еді, найза ұшында қонақтаған Қызғыш пыр етіп көтерілді де, қанаты дірілдеп маған қарай ұшты. "Кел, кел, құтқаршы мені. Қанатыңа мінгізіп, алып кетші мені бұл жерден!" деп құтқарушым келе жатқандай қуанып қолымды соза беріп едім, жанымда шыр айналып жүрген сары төбетім жеңімнен тістеп төмен қарай тартып табандап тұрып алды. Ыза боп ішінен бір теуіп ем, қаңқ етіп анандай жерге барып шоқиып отырды. "Әй, ақымақ ием-ай!" дейтіндей бетіме мөлие қарайды. Көзкөрімге жеткенде әлгі құс тапаншаға айналып кетті. Зымыраған күйі тақала берді де, көзімнің отын жарқ еткізіп ұңғысынан от құсты. Шілдің құмалағындай ыстық қорғасын жүрегімнен жанымды суырып алған екен деймін. Денем жалп етіп жерге сұлап түсті. Жаным аспанда қалықтай жөнелді. Жеп-жеңіл, рахат. Ажал деген осы ма? Адамдар неге осы өлімнен қорқады екен? Қорқынышты ештеңесі жоқ. Қайта азап, уайымның бәрінен құтыласың. Ештеңе сезбейсің, ештеңе ойламайсың. Бәрінен азатсың... Кенет көкке қарап ұлып отырған Геляны көріп, біртүрлі көңілім босап айғай салдым: "Геля-а-а!.."



	... Айғайлаған дауысымнан шошып ояндым. Өнебойым қарасүмек. Ылғи осы. Күнде көретінім бір түс. Екі айдан асты, қайталап көре берем, көре берем. Тіпті күндіз де сол елестің арасында жүргендей боламын. Бұл ненің нышаны екен, түсінбей-ақ қойдым?..





ЭПИЛОГ немесе көшірушінің соңғы сөзі




	Қолжазба осы жерге келіп үзіліпті. Әсерден арыла алмай біраз отырдым мең-зең күй кешіп. Үйеңкінің бағанағы жамбасқа басқан көлдей көлеңкесінен сырғып түсіп қалыппын. Күздің қайраты қайта бастаған шағырмақ күні шеңбірек атып иыққа ауып барады екен. Екі-үш ұмтылып орнымнан әзер көтерілдім, құрысқан денем қу бұтақты сындырғандай омыртқамды өрлей күтір-күтір ете түсті. Күзетші жігіт қасыма келіп:



	– Оу, ағасы, шайға жүріңіз, – деді. Қолжазбадағы Өмірзақ деген осы жігіт екен. Қанын ішіне тартқан, теке көз, сылыңғыр қара. – Алла сақтасын, жарты күн отырдыңыз ғой тапжылмай. Екі-үш рет шайға шақырып едім естімедіңіз.

	– А, сөйттім бе?



	Шай үстінде екеуміз біраз шүйіркелестік. Бірге тұрған адамдар бір-бірінің сырына қанық қой. Көп жайларды біледі екен. Айтып отырса, Тауфихтың түсімде көрдім деп жазғандарының бәрі өңінде айна-қатесіз қайталаныпты. Тек ғайыптан құс боп ұшып келген тапанша от бүрікті дейтіндей, көктен ешкім зауал жібермеген. Жындыхананың машинасы анандайдан көрінген сәтте, теріс қарап тұрған лейтенанттың беліндегі тапаншаны қорабынан суырып алыпты да, самайына тіреп, өзін-өзі атып салыпты.



	– Жұрт шу ете түскенге жүгіріп барсам, етпетінен сұлап жатыр екен! – деді Өмірзақ еске алудан түршіккендей өңі бұзылып, бетін тыржитты. – Миы шашылып қалыпты.



	Жазым болған жерін көрейін деп сауда үйінің алдына бардым. Әлдекім қакбырғаға екі тал қызыл райхан қадап қойыпты. Қанның үстіне шашылған құмның беті әр тұста теңбіл-теңбіл қарайып қабыршықтанып жатыр.



	– Геля деген сары төбеті бар еді ғой, ол қайда?

	– Ой, Алла! – деді Өмірзақ жағасын ұстап. – Ит сезеді деген рас екен ғой. Бір ай бойы ұлып, ұйқы бермей қойып еді. "Ой, қара басыңа көрінгір!" деп ұрып, қусақ та жағы сембейтін. Кеше мәйіт тиеген машинаның соңынан жүгіріп кеткен, қайтып оралған жоқ.



	Кешке үйге келген соң бірер сағат көз шырымын алдым да, түні бойы қолжазбаны қайталап оқыдым. Аманаттап тапсырмаса да іздеушісі жоқ мұраның обалын ойладым. Жоғалып, жойылып кетпей менің қолыма түсуінің өзі де өлі аруақтың мойыныма жүктеген парызы болар? Компьютерге тергізіп, редакциялардың біріне ұсынбақ ниетпен пысықтап, мұқият қарадым. Қолын тану біраз қиындыққа соқты. Түйдегімен лекітіп келген ойды қағазға түсіріп үлгірсем дей ме, сүйкектетіп асығыс жазады екен. Басқы әріп пен аяққы әріптің арасын жалғастырған ирек сызықтардан кроссворд шешіп, миың ботқа болып отырғаның. Оның үстіне әртүрлі сиямен, тіпті кейбір тұсы қарындашпен жазылған. Сия шала түсіп, өшіп қалған жерлері де бар. Тасқындап келген ағыл-тегіл ойға қалам ілесе алмайтын болу керек, кейде сөзбен сөздің арасы қиыспай, "е, былай деген шығар" деп ойжотамен долбарлайсың. Емлелік, пунктуациялық қателіктен аяқ алып жүргісіз. Қайталап қарамай, бір жазып тастай бергені көрініп тұр. Әйткенмен бастан- аяқ түзетіп, ойға ой қосып, бояуын үстеп жұтындырып жібердік деген күпірліктен аулақпыз. Шынтуайтында, біздікі – жәй корректорлық жұмыстың ар жақ-бер жағы ғана: әріп, емле қателерін түзеп, түсіп қалған сөздерді қалпына келтірумен шектелдік. Шығармаға "Мен – жындымын", "Жындының жазбалары" деп екі түрлі ат қойған екен, екіншісі Гогольдің көпке мәшһүр повесімен үндес болған соң, алғашқы атауы көңілге қонымдылау көрінді. Рас, шығарма мінсіз дей алмаймын. Қаламымыз барып- қайтып, барып-қайтып талай рет қырнап-сырнап жіберуге оқталған кезіміз болды. Меніңше, тікенек сөйлем, құлаққа тосын естілер оғаш ойлар баршылық. Мистикаға тым әуестенушілік байқалады. (Бәлкім ол өзінің дүниені қабылдау ерекшелігі ме екен?) Әсіресе шуаққа ұмтылудан гөрі қыжыртпа, кіжіну көп, өмір шындығын суреттегенде, қара бояуды тым баттастырып жіберетін сияқты ма? Бірақ бұл менің көзім, менің ойым ғой. Әлбәттә, автордың өзінше көріп, өзіндік түйсікпен пайымдауға хақысы бар. Оқыған әрбір адам өзінше пікір түюі, бірі кемшілік дегенді екіншісі мүлде басқаша қабылдап, әрқилы сезімге бөленуі әбден ықтимал. Сондықтан тым шұқшиып, шұқылағанды қиянат көріп, ештеңесін өзгертпей бас-аяғы бүтін қалпында оқырманға ұсынғанды жөн деп таптым. Ол тіпті менің өзімді де оңдырмапты. "Тәукебай", "Т.С" деп әдіптегені – мен. Әлбәттә, өзім туралы ондай пікірде емеспін. Кім не айтса да мейлі, әркімнің өз түсінігі бар, жамандады екен деп кінәламаймын. Оның үстіне, ол шалығы бар былай... жынды ғой, жынды адам не демейді. Сіздер де солай ойлайды ғой деп үміттенемін. Басқа жеріне тиіспеген соң, оны да сызып тастауға қолым батпады.



	Тауфихпен сонау абитуриент кезімізде, өзі "Нархоз" деп жазып отырған Халық шаруашылығы институтының жатақханасында танысып едім. Ол кезде бұл институт екінің бірінің қолы жете бермейтін аса беделді оқу орындарының бірі болатын. Әсіресе электронды есептеу техникасы факультетіне түсу үшін бір орынға сегіз-он адамға дейін таласатын. Үміткерлердің көбі – медалистер. Осы мамандық бойынша төрт-ақ қазақ оқыдық. Қалғандары – еврей, орыс, корейлер. Тауфих алғашқы күннен-ақ алғырлығымен көзге түсті. Математика, физикадан алдына жан салмайтын. Қияндағы қазақ ауылында оқып, осынша тиянақты білім алғанына мүғалімдер де таңғалатын. Бір қызығы, біз сияқты өліп-өшіп кітапқа қадалып, конспекті жазып жатпайды, сонда да бәрін біледі, сайрап тұрғаны. Қай уақытта бәрін миына құйып ала қойғанын білмейсің. Екі жыл бойы бір бөлмеде жаттық. Мінезі алақұйындау, ұрыншақ, елтең-селтеңге бейім. Орайы келсе, жүз грамдатып жіберуден де тартынбайтын. Әйтеуір, осынау қоңқақ танау, қоңырқай өңді, қауғабас бозбалаға сауықшыл қыз-жігітер тым үйірсек еді. Бір жолы көшеде орыстармен төбелесіп, институттан шығып кете жаздағанда, факультет деканы Сатыбалдиев ара түсіп алып қалған. Аңқылдақ, адуынды кісі еді, кабинетіне кіргізіп алып: "Әй, ит-ай, боқ басында қор боласың ғой, қойдың құмалағынан көп орыстың қайсы бірін ұрып - жығып бітірем деп жүрсің, оларды жеңетін мына сенің алтын басың. Тыныш жүр қағынбай!" депті.



	Өзі де қалжыңға сүйеп жазбасында тиіп-қашты айтыпты ғой, оның арғы аталары қазаққа сіңген татар көрінеді. Патша заманында әскерге алынғандар жиырма бес жыл қызмет ететін болған ғой. Ауыл, түтінбасынан тізімге ілінген бұратаналарды көбінесе сол кездегі қылышынан қан тамшылап арпалысып жатқан асау Кавказдағы соғысқа салады екен. Көрінеу ажалға кім басын байлағысы келсін, ауқаттылары пара беріп, еті тірілері басқа жолын тауып жалтарып кетуге тырысатын. Мешіт төңіректеген қазандық діндіәр абзыйдың баласы – Шеғир Яруллин де бұла басын тар нақтаға тыққысы келмей бұлқынғандардың бірі еді. Қаршадайынан орыс помещигіне жалданып, тесік өкпе боп өседі. Кәмілетке толысымен бай өз баласының орнына рекрут қып жазып, әне-міне Кавказға жөнелтеді деп отырғанда, бір түнде зым-зия ізін суытады. Сол зытқаннан мол зытып, қазақ даласына шығандап кетеді. Саудагерлердің керуеніне ілесіп Тобылға жетіп, одан ары Ертіс бойлап кіре тартқан кірешілерге жалданады. Бір жолы өкпесіне суық тиіп қатты ауырып, кемешілер оны жағадағы ауылға тастап кетеді. Жаңа сойылған қара қойдың терісіне орап, қысырақтың қымызымен емдеп, жазылған соң Ақнайман – Байсары – Көбестің биі Қазанғап деген кісі асықжілік ұстатып бала ғып алыпты. Басына отау тігіп, алдына мал салады. Соның баурынан өрбіген ұрпақ бір қауым ел болыпты қазір. Араптың "шеғир" (өлең-жыр) деген сөзін қазекем "шегір" деп түсінсе керек, осы уақытқа дейін Көбестің келіндері "шегір" десек, атамыздың аты кетіп қалады деп, "шегірдің" орнына "көк көз" деп атайды екен. Бұл әңгімені жәй ата- бабасын таратқанда шежіре ретінде айтқаны болмаса, көңілінде қазаққа деген қылаудай бөтендігі болмайтын. Қазағым деп өліп-өшетін. "Ғазиз аналарымыздың бәрі – қазақтың асыл қызы, төрт атадан бері қаңғып келген жаман татардың несі қалды дейсің, бір кісі қазақ болса, мендей-ақ болсын!" деп күлетін.



	Шынымды айтсам, бұл мамандыққа мен кездейсоқ келген адам едім. Кішкентайымнан ақын, жазушы болсам деп армандайтынмын. "Ұстазыма", "Тоғызыншы Май", "Көктем", "Қыс" деп жазған шатпырақтарым әуелі мектептің қабырға газетіне, одан кейін аудандық газетке, кейіндері тіпті "Қазақстан пионеріне" жарияланып, ол аз десеңіз дәніге-дәніге "Лениншіл жасқа" жіберген өлеңдеріме атағы жер жарып тұрған Сегізбаев пен Бөкеевтен "... талабың оң екен, бірақ көркемдік жағы әлі де кемшін соғып жатыр... үлкен ақындардың өлеңін көбірек оқып, іздене түс..." деп сенім артқан хатын алып, аядай ауылға "бала ақын" деген атым дүрілдеп шыға келген. Ақын деп ат қойып берсе, енді өлең жазбай, шошқа тағалаймын ба? Аудандық газетке номер сайын тақпақты бұрқыратам да жатамын. Тарих тақтасына есімімді Тұманбай, Қадырлармен қатар жазып, "мәселені" шешіп қойғанда, әкем оңашалап қасына шақырды. Қабағымен ықтыратын сұсты кісі еді:



	– Қызыл өгізшені сатып, жолыңа дайындап отырмын, – деді қабақ астынан алая қарап. – Әйтеуір, бағыңды сынаған соң, ел сияқты дұрыс оқуға бар.



	Қазандық жақта қалбаңдап жүрген шешей ерінін сылп еткізді:



	– Осы кісі қызық, үкіметтің теріс оқуы болушы ма еді? Бала өзі білет те.



	Шал жиегі жемтіріле бастаған қоңыр тақиясын желкесіне қарай ысырып, әжім тілгілеген биік маңдайын буындары шорланған жуан саусақтарымен мыти ұстап, арлы-берлі тарақтады:



	– Осы шіркіннің бірдеңе білетініне көзім жетпей отыр-ау. Қызыл өгізшем итжемеске рәсуа боп, мөңіреп кете ме деп қорқамын!



	Шешей күйгелектеніп қазандықтың көмейін көсеумен көсіп-көсіп жіберді:



	– О несі екен, ақ тілеудің үстінде отырып? Өгізше, өгізше деп қалыпты ғой, көріне бірге алып кететіндей. Талаптанып алысқа бара жатқанда, жолына садақа демейсің бе!



	– Тарылып отырған мен жоқ. Былжырап, боққа жарамайтын бірдеңені оқып, ертең жанын баға алмай жүрмесін деймін де!

	– Көке, – дедім күмілжіп. – Мұғалімдер де, редакциядағы ағайлар да ақын боласың, соның оқуына түс дейді. Ақын-жазушылардың көбі журфак пен филфакті бітіріпті...



	"Айттым ғой!" дегендей шал алайып кемпіріне бір қарады да, маған тіктелді:



	– Әй, балам, сөз қуған – өнер емес. Тақпақ шығарғанның не оқуы бар? Жамбыл атаң оқымай-ақ ақын болды емес пе. Содан әулие болам деймісің. Ішіңе сыймай бара жатса, өзі-ақ тесіп шығар бір жерден. Сөзді қойып, заттеқник не енженердің оқуын тауыс. Үкімет сондайларды көтереді. Деректір, райкомдар солардан шығып жатқан жоқ па. Ақ батамызды алғың келсе, айтарымыз осы! – деді айттым - бітті, кестім – үзілді үкіммен. Қызыл өгізін сатып, қып-қызыл ақшасын қалтама салып берген қызыл көз шалдың сөзінен аттап кетуге әддім қайда. Амалсыз осы оқуға түскенмін. Түсуін түскенмен ойым басқада. Көңілі қаламаған қызбен еріксіз бас қосқан мұңлықтай басқа жаққа қарап мөңіреймін. Қолым қалт босаса, КазГУ – ге қарай жүгіремін. Өмір деп міне соны айт. Мен аңсаған муза, жастық романтикасы – бәрі осында. Апта сайын атақты ақын-жазушылармен кездесу, поэзия кештері... Мінберге кезек-кезек шығып, көздері ұшқын ата, қолдарын сермей, жалындап, арындап жыр оқыған студент – ақындар. Қандай асқақтық, жаныңды арбаған неткен құдірет! Осынау бір ғана сәт үшін-ақ өміріңді қиюға болады-ау. Әр қайсысы бір-бір Пушкиндей ауыздарынан шумақ-шумақ жыр бұрқырап, кеу-кеу дабырласып тарап бара жатқан жұрттың соңынан қызыға қарап, күрсініп қала беремін. Үйірінен адасқан жетім құлындай шұрқыраған жүрегім құлазып, мең-зең күйде қанша тұратыным белгісіз, бір уақытта жым-жырт, жаңағы думанның жаңғырығы да жоқ өлі көшемен жатақханаға қарай ілби басып келе жатқанымды білемін. Оқулықтың бетін ашқым келмейді. Қаламсапты қажалап, терезеден үңілген күзгі аспанның төсіндегі ақша бұлт, қиқулаған құстарға қиялыммен ілесіп, жыр әлемінде қалықтап жүремін. Ақыры "Лениншіл жаста" жарқ етіп бір топ өлеңім шыққан күні: "Бітті, Түймеш, ақын болдың деген осы!" деп, белортасынан ашылған "Капиталдың" бетін сарт еткізіп жаптым. Тіпті қызыл көз шалдың сұсы да бетімнен қайтара алмады бұл жолы. Сөйтіп екінші курсті тәмәмдасымен журфакқа қайтадан емтихан тапсырғанмын. Бірақ Тауфихпен одан кейін де ара-қатынасымыз үзілген жоқ, жиі кездесіп тұрдық. Қаншама аралас-құралас жүрсек те оның қаламға әуестігін байқаған емеспін. Аяқастынан қалай «жорға» шыққанын өзі тәптіштеп жазыпты ғой. Біреу айтса, сенбейтін оқиға, бірақ нақ солай болғаны рас. Аз жылдың ішінде өндіртіп көп дүние жазды. Ойы батыл, көзі көреген. Заманынан озып туған Сөздің жолы ауыр, тосқауылы көп, әлбәттә. Басы сергелдеңге түсіп, ақыры осындай күйге ұшырағаны өкінішті-ақ. Кезінде қырағы мекемелерден тықыр таянғанда, жоғалып кетпесін деген сақтықпен алты романның бір-бір данасын маған табыстап еді. Пендешілікпен қызығып кетіп, бір романының желісі бойынша өзімше түрлендіріп шығарма жазғанымды да жасырмай айта кетейін. Ол үшін екеуміздің түс шайысқан кезіміз де болды. Қалай болғанда да ол дүниелерді реті келгенде бас-көз боп жарияға шығаруды мойындағы міндет санаймын.



	ххх



	Ертеңінде жерлеу бюросына барып, қай зиратқа қойылғанын анықтап білдім. Боралдай жақтағы артында іздеушісі жоқ не аты-жөні белгісіз мәйіттерді қоятын жалпылама молаға жерленіпті. Еріні көгістенген, арық, қара-шұбар әйел тілдей қағазға «Х – 729» деп жазып, қолыма ұстатты:



	– Осы номермен жерленген.



	Көп іздеп әуреленгем жоқ. Тез тауып алдым. Қалалық зираттың теріскейіндегі ұзын қыраттың бір беткейі түгелдей тікенек сыммен қоршалыпты. Қатар түзеп жыпырлаған қалың төмпешік. Ескілерінің топырағы шөгіп, шөп өсіп, басына шаншылған тақтайшадағы жазулар өшіп кеткен. Дарбазадан кірген соң, көше-көше боп оңды-солды андыздаған жолдардың қайсысына түсерімді білмей бөгеле бергем. Кенет әлдеқайдан ішін тартып ит ұлығанда, селк етіп іші-бауырым қалтырап кеткендей болды. Өксіп жылаған адамдай зарлы үн. Ара-арасында үзіліп кетіп, қайтадан тұншыға өксиді. Номер бойынша қабірлерді қуалай ішкерлеген сайын ұлыған дауыс айқындала түсті. Шеткі қатардағы төмпешіктердің бірінің үстінде етпеттеген сары итті тани кеттім. Геля! Күтпеген көріністен жүрегім солқ етіп ары қарай аттай алмай тұрып қалдым. Алдыңғы екі сирағы жайыла тарбиып, топырағы тобарси бастаған қабірді құшақтап жатыр. Көзі жұмулы. Анда-санда тұмсығын көтеріп, жарасы жанына батып шыдатпай бара жатқандай қаңқ-қаңқ етіп аласұра ұлиды. Мен Тауфихтың өлгенін шын жүрегіммен енді түсінгендей, көкірегім астан-кестен аударылып түсті. Таяп келіп:



	– Геля... Геля! – дедім дауысым қалтырап. Геля көзін ашып маған қарады. Қарағанмен көрмей ме, әлде сен кімсің деп тұр ма, селт етпей меңірейген көздер. Көз емес, жарыса мөлтілдеп, үздіксіз тамшылап жатқан қос қайнар секілді. Мен иттің жылағанын бірінші рет көрдім. Көңілім толқып, қосыла жылағым келді. Мойнынан құшақтап, басынан сипадым. Шағынғандай зарлы өксікпен ышқынып одан сайын ұлыды. Марқұмның артындағы бала-шаға, жақын туыстары да дәл осылай жүрегі езіліп зарламаған шығар-ау! Орыстың:

	«Верный как собака» деген сөзінің мәнін енді түсінгендей болдым. Орыс та ұлы жұрт қой, бірдеңені білген соң айтады да. Күн аңқа кептірген ыстық. Геляны шындап аядым. Бұлай жата берсе, шөлдеп өледі ғой. Бірақ қанша әуреленсем де соңымнан ермей қойды. Шақырғанға ермеген соң, мойнына белбеуімді сап жетелеп ем, шегіншектеп тұрып алды. Амалсыз қоя бердім. Тәлтіректеп барып орнына қайта жатты. Амалым таусылған соң машинамен барып, тасжол бойындағы көп дүңгіршек-дүкендердің бірінен екі кило шұжық, бір тауық, бес литрлік «Тассайдың» екі құмырасын алдым. Геля тамаққа қарамады. Пластик құмыраның бүйірін тұмсығы сиятындай дөңгелетіп тесіп, алдына қойып едім, бүйірі қабысып әбден шөлдеген екен, тілімен сылпылдатып біраз ішті. Мөлиіп бетіме қарады. Үнсіз алғысын айтып тұрғандай. Қайтадан орнына жатып, алға созған аяқтарының үстіне басын салды. Тағы да ере ме деген дәмемен: «Жүре ғой, күшігім... Кә, кә, Геля!» деп қанша шақырсам да селт етпеді.



	Ертең келіп, бір амалын тауып алып кетермін деп ойлағанмын. Бірақ ертеңінде қолым тимеді. Бір күн жиналыс деп, бір күн машинаның майы ағып, күйбің тірліктің бітпейтін сарсаңымен жүріп, үшінші күні келгенмін. Бейіт басы жым-жырт. Ұлыған дыбыс естілмейді. Бір жаққа кетіп қалды ма екен, әлде ұлуға шамасы келмей әбден әлсіреп үнсіз жатыр ма? Иә, күн



	жарықтық та апта бойы көк жүзін кір шалмай шақырайып шыжып тұр-ау! Көңіліме алаң еніп, асығыс басып таныс жерге жақындай бергенде кілт тоқтадым. Төмпешіктің үстінде сары құйрық шаншылып тұр. Геля қабірдің бүйірін үңгіп, бүкіл денесімен кіріп кетіпті.



	– Геля, Геля! – дедім дыбыстап. – Бері шық!



	Геля қозғалмады. Құйрығынан қос қолдап ұстап тартып қалып едім, қыл түбінен үзіліп кетті етімен қоса сыдырылып. Күлімсі, шірінді иіс мүңк етіп қолқа қапты. «Е, итті де иесімен қина деген осы екен-ау!» Көңілім толқып, үнсіз құмығып тұрып қалдым. Біраздан соң қабірдің етегіндегі шашылған топырақты уысыммен күреп, Геляның денесін жаптым. «Иеңмен бірге жат, Сырттаным!..»



	Айналадағы тырбиып өскен қарағаштардың бірінен ұшып, біріне қонып, топ қарға қанаттары жалпылдап үйіріліп жүр...





	Әмин.



	Алматы. 27. 02. 2016ж.





	Оглавление

	Пролог немесе көшірушінің алғы сөзі

	Министр боламын

	"Ғажапстанға саяхат"

	Қатыны түскір көрсе ғой

	Той

	Жындының көз жасы

	"Күлегеш" қарындар

	Мәміле

	Наташа

	Мен қалай семірдім

	"Хохма"

	Жүз доллар

	"Бас құда" медалі

	Алаш қызы

	Дөйшенқұл

	Танго.

	Қызық адам

	Қырдағы үндіс

	Қызжылаған

	Жанарыңнан жұлдыздарды ұрттадым

	Ақ мәші

	Пейіштен қашу

	Қызыл шаршы

	"Алтын доңыз"

	Жындылар "фабрикасы"

	Ит болғым келеді

	Ыстық нан

	Көлеңкелер бәрін айтып тұр

	Геля

	Браво, кемпош!

	Өмірзақтың саудасы

	Бөтен

	Жаман жаза алмайтын ақын

	Түс

	ЭПИЛОГ немесе көшірушінің соңғы сөзі





