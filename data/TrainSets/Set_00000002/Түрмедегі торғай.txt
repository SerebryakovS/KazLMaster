	Қуандық Түменбай

	Түрмедегі торғай





	Хикаят





	Түрмесіз өмір жоқ. Адамзат бостандықта қалай өмір сүрсе‚ түрмеге де солай көндіккен. Бірақ адамның болмысы қызық. Олар өздерін емдеп‚ сәбилерді өлімнен алып қап жүрген ақ желеңді дәрігерлерден гөрі қызыл жаға тәртіп сақшыларын артық көреді‚ тіпті бірге отырған жерде дәрігердің дәрежесін төмен санап‚ әлгілерден именеді. Прокурор‚ сот‚ милиция десе тікесінен тік тұрады да‚ дәрігер мен мұғалімді айтсаң, көптің біріндей көңілсіз қарайды. Екінің бірі соқыршек боп арам ішегін алдырып‚ тауықтың сорпасын сораптап отырып: «Солардың арқасы ғой аман қалғанымыз» деп бір сәт оташының бейнесі көз алдына елестеп тәубеге келеді де‚ жарасы жазылып‚ пышақ ізі тыртық боп біткесін өзін ажалдан арашалап қалғандарды зым-зия ұмытып кетеді. Олар үшін дәрігер дегенің – жалақысы аз‚ қайыршының күніндей күн кешкен қоғамдағы ең төменгі топтың өкілі‚ әшейін «ақ желеңді абзал жандар» деген газет сөзіне мәз жан дүниесі бос жаралған адамдар санатына жатады. Қазір біздің заманның адамдары үшін көшеде алатаяқ ұстап‚ қолды әрліберлі сермеп тұрған МАИ, әйтпесе сары машина мініп‚ бейбіт күнде «зар еңіретіп» зырлаған қызыл жағаның мәртебесі әлдеқайда биік‚ олардың қызметін айтқанда бәрінің аузының суы құриды. Ал қоғам үшін осылардың қайсысы қымбат? Сүйегі терісіне ілінген аш-арық құқық пен заңды қайтпекші? Бұрын Жамбыл баба мен ақын Олжас теледидардан түспесе‚ бүгін бас-басына шетел көлігін мінген тәртіп сақшылары экранды бермейді. Бұрын әдебиет пен өнер өкілдері сөз алып‚ жаныңа нұр құйса‚ қазір жаңа көлік мінген қызыл жаға: «Мынадай көлік тұрғанда қылмыскер бізден құтыла алмайды»‚ – деп экранды жарып жіберердей қарқ-қарқ күледі. Осы сәт біздің қоғамның негізі тек қылмыстан тұра ма деп те ойлайсың. Дені-қарның сау болмаса, сенің заңзәкүнің кімге керек? Дені сау адамдар ғана дені сау қоғамды құрамай ма. Заңды айтқанда‚ мемлекеттік тілге айналған біздің ана тілімізде сөйлеу туралы Елбасы қол қойған Заң еске түседі. Жоғарғы билік осы Заңды неге орындамайды? Парламент өзі шығарған Заңды неге өзі аяқасты етеді? Әлде «Балық басынан...» деген осы ма? Ал осыны түсініп‚ мені жақтайтындар қанша екен? Кәне‚ қол көтерейікші. Әй‚ қайдам-ау. «Сен бүйректен сирақ шығармай тыныш отырсаңшы‚ алақан жайып жүрген дәрігер мен мұғалімің кімге керек?» деп бәрі бас қосқан жерде ауыз аштырмай тарпа бас салады. Мен сол отырыстағы сөзін ешкім сөйлемейтін мәртебесі төмен жалаң аяқтың өзі боп қаламын. Сонда да еңсем түспейді. Ал агроном ше? Жер жыртып‚ дән сеуіп‚ астық өсіретін агрономдар неге жұмыс таппай сенделіп жүр. Есесіне, облыстардағы әрбір педагогикалық институт университет атанып‚ қасына заң факультеті тіркеліп‚ шала сауат заңгерлер құмырсқаның илеуінен шыққандай құжынап шығып жатыр. Сонда олар қайда сияды‚ не бітіреді? Бәлкім‚ біреу табылар мені қостап сөйлейтін. Кім білсін? Осы күні адамдардың бәрі білгіш‚ бәрі ақылды секілді көрінеді. Бірақ бетпе-бет келгенде кез келген мәселеде өз пайдасына қарай ойысып кете береді. Тіпті‚ ақындар да өлең шіркінді алға сап‚ арнау оқып‚ полковниктер мен генералдардың жүрегіне жол табу үрдіске айналып барады. Дәрігер жігіт Есенбай осындай кездері соларға қабағы түйіліп‚ тыжырына қарайды. Хабар көріп отырып теледидарды өшіріп те тастайды. Тойда арнау өлең оқып‚ қайран сөзді қор қылған ақынмен қатар отыра алмай кетіп қалған кездері де болды. Бұл ақынды пір тұтса‚ олар той төрінде шалқайған генералдың аяғының астында құрдай жорғалап жүр.

	Ол сол күні қарауындағы ауру Барболсын Әйтушовті соңғы рет тексеріп‚ мидағы ісікті соңғы рет компьютермен көріп‚ соңғы рет аурудың қобалжыған көңілін демдеп‚ операция алдында емен-жарқын еркін тілдесті. Бұл оның тікелей міндеті де емес. Дәрігердің бәрі бұлай етпейді. Операция – ағымдағы көп операцияның бірі. Мениншома деген диагноз қойылған мыйдағы ісікті оташы көп уақыт өткізбей сылып тастайды‚ жаңа басталған кезде тамыр жайғызбай тұқымын құртып жібереді. Бірақ ауру не ойлайды? Адамды өлтіретін – уайым. Көп жұрт емге бойсынбай сары уайымға өздерін жеңдіріп алады. Дәрігерге сеніп‚ өзін-өзі тоқтатып‚ дәрі мен кесел‚ дәрігер мен емделуші арасында жібек жіптей есілген түсіністік болса‚ беті бері қараған «еркек» ауру қауіпті емес. Аурудың да «еркегі»‚ «ұрғашысы» болады. Емделуші Әйтшуовтікі – «еркегі»‚ сондықтан да үміт зор. Еркек – нағыз еркек болса‚ оның «еркек» кеселін емдеп‚ жойып жіберу қолы жеңіл оташы үшін түк те емес.

	– Ертең сағат 10-да операцияны бастаймыз. Ешқандай уайымдамаңыз. Бәрі дұрыс болады. Мұндайдың талайын көргенбіз‚ – деген кезде мойнын ішіне тығып жүретін ауру басын көтеріп алды. – Мынау дәріңіз. Екі құты. Бөлімшеде бары осы ғана. Бұны да меңгерушіден сұрап алып отырмын. Қалған екі құтысын өзіңіз табасыз. Өте қымбат. Цифзол деген дәрі‚ – деп қолына рецепт қағазын ұстатты. Аурудың мойны жейдесінің ішіне қайта тығылып‚ бүрісе түсті‚ тіпті көнетоз жейденің жағасынан қылтиып қана шығып‚ адам сұлбасы екендігін айғақтап тұр. Осы облыстық аурухана киімге жарымай-ақ қойды. Ескі-құсқы көнетоз киімдерді ескі бюджеттің еншісінде қалдырып‚ қаңтардағы жаңа бюджетпен жаңалап отырса қайтеді екен.

	– Бұл қашанға? – деді ауру Әйтшуов көңілсіз күбірлеп.

	– Оны өзіңіз білесіз. Әзірге екі құты жетеді. Асықпай алсаңыз да болады.

	Сырқат есіктен шыға берді.

	– Уайымдамаңыз. Бүгін қызыл шәйді көп ішпеңіз. Теледидар көрмеңіз. Еш нәрсе оқымаңыз. Басыңыз операцияға таза барып‚ мұнан да гөрі тазарып қайтсын.

	Ауру тыңдап тұрды да есікті тарс жапты. Дәрігер телефонды қолына алды. Үйленгеніне бір-ақ апта болған жұбайына ыңғайы келсе хабарласып қояды. Қыздар педагогикалық институтының кітапхана факультетін бітірген жұбайы болса кітапхана жүйесі тарылып‚ қысқарып кетіп үйде отыр. Бір бөлмелі жалдамалы пәтерге АҚШ-тың елу долларын төлейді. Әйтеуір‚ телефоны бар.

	– Мен ғой. Ертең операция. Ертерек барып демаламын.

	– Ерте келгеніне қарсы емеспін‚ – деген жарының сөзін естіп‚ табаны жерге тимей алып-ұшты.

	Бір апта бұрын мешітте некелерін қиды. Алдын ала Неке сарайына барып еді‚ неке туралы куәлікке қол қою үшін төленетін ақша бұның бір айлығынан асып жығылды. Америка ақшасымен есептегенде 100 доллар айлығының 50-і пәтерақыға кетеді. Адам болғасын ауыз бен асқазан төлеуі тағы бар. Мешітке келіп еді‚ «Сәрсенбінің сәтті күні келуіңе болады»‚ – деді басына дағарадай сәлде ораған бет-аузы бір шөкім жас имам. Мешіттен неке суын ішті‚ жұбайының құшағы гүлге толды. Осы көрініс өмірінің ең бір тәтті шағы боп көкірегін жылы сезімге орап‚ көз алдын кес-кестейді де тұрады. «Мешітіміз болған қандай жақсы» деп өзіне-өзі риза болса‚ сонан кейін әр кез үйге қарай асығар еді.

	Ол өзі жұмыс істейтін нейрохирургия бөлімшесінен шыға берді.

	Ұзын дәлізде мойнына су кеткендей салбырап‚ арқасы дүңкиіп біреу кетіп барады. «Мынау Әйтшуов қой. Уайымдама деп едім. Неге соншама басы төмен түсіп кетті екен? Пышаққа түсу оңай ма? Ол да ет пен сүйектен жаралған пенде. Әкем соғыстағы күндерін еске алғанда жараланып жатып‚ жігіттермен‚ медбикелермен әзілдесіп жататынбыз деуші еді. Ол – соғыс. Ондағы бір-ақ мақсат – жауды жеңу. Қазір бейбітшілік. Біздегі бір-ақ мақсат – денсаулықты күтіп‚ жақсы өмір сүру».

	Есенбай қол көтеріп тоқтатып‚ ығы-жығы маршруттық таксиге ытырылып сиып кетті. «Тезірек үйге жетсем болды ғой» дейді жаңа үйленген жарына асыққан жігіттің алабұртқан ойы.

	***

	Жұмысқа бәрінен ерте келеді. Бөлімше дәрігерлері таңғы сегізден өте асығып-үсігіп жетіп‚ сырт киімдерін ақ желеңге ауыстырып‚ іркес-тіркеспен әрең жеткенін айтып‚ кейбірі темекісін тұтатып‚ әп-сәтте жұмыс күнінің жаңа басталған көрінісі абыр-сабырмен көзді ашып-жұмғанша өте шығады. Сосын бәрі «Сырқат кітапшасына» үңіліп‚ кеселді адамның бойынан кешегі көргені мен онан кейінгі сараптама нәтижесін дәрігерге тән айқыш-ұйқыш қолтаңбамен асығыс-үсігіс толтыра бастайды; бас-аяғы бір сағатта ауру аралайтындары палатаға кіріп‚ операциясы барлары операция бөлімшесіне еніп көзден ғайып болып‚ бөлімше жетімсіреп бос қалады.

	Есенбай ә дегеннен жұмысқа ерте келуді дағдыға айналдырды. Үш жыл болды‚ сегіз болмай келіп‚ «Сырқат кітапшасына» да ерте үңіліп‚ палата аралауға да бәрінен бұрын кетеді. Таңертең сегіз жарымдағы бес минөттік лездемеге «кешіктің» деп әйелден де‚ еркектен де ескерту естімеген жалғыз өзі. Сонан болар‚ әріптестері теледидар бағдарламасының атын балап қойған «Уақыт» деген де қосалқы аты бар.

	Бүгін де ерте келді. Жеңіл плащын шешіп‚ ақ желеңге ауыстыра бергені сол еді‚ біреу есіктен сығалағандай болды да‚ артынша ауру Әйтушов кіріп келді. Басы кешегідей салыңқы емес‚ сәл де болса жейденің жағасынан тік қылтиып көтеріңкілеу көзге шалынды. Қос жанары бір нәрсе іздеп жүйткіп‚ өңі алабұртып тұр. Дәл операцияға түсер күні палатадан аттап шығуға болмайды. Енді екі сағаттан кейін оның миына пышақ тиіп‚ ауру мен дәрігердің айқасы басталады.

	– Мен дәрі іздеп таба алмаймын. Ақысын берсем‚ бәлкім‚ өзіңіз тауып берерсіз‚ – ерін ұшынан осы сөз шығаршықпаста-ақ екі иығы қушиып‚ арқасы дөңкиіп есіктен шыға берді. Ескі жейденің түймесін де салмапты‚ алқамсалқам омыраудың ар жағынан жүндес көкіректің одырайған сүйегі көзге қораш шалынып тұр.

	– Қызық адам екенсіз... – үстел үстінде қалған дәрінің рецепт қағазы мен әл-Фараби бейнеленген 500 теңгелікті қосып бүктеп желеңінің төс қалтасына сүңгіте салды. Көзді ашып-жұмғанша көк есік шалқалай ашылып‚ әуелі милиция формасын киген екі қызыл жаға‚ соңынан қарапайым киінген тағы бір жігіт кіріп келді.

	– Қозғалмаңыз!

	Екі қызыл жаға қарап тұрды‚ қарапайым киінгеннің қолы ақ желеңнің төс қалтасына сүңгіді де‚ ақ қағаз бен 500 теңгелікті саусақ ұшымен суырып алып шықты. Сосын қос алақанын жайғызып‚ көгілдір сәулеге малып біраз тұрды. Сол кезде ғана Есенбай алақанына боялған ақшаның көкшіл дағы жұғып қалғанын байқады.

	– Сіз пара алу үстінде ұсталдыңыз‚ – деді қарапайым киінген жігіт.

	Әлгі екеуі қолын қайырып тұрып кісен салды.

	Әл-Фараби бейнеленген 500 теңгелікті үстел үстінде жатқан күйі суретке түсірді. Қасында дәрінің рецепті. Өзін де тік тұрғызып қойып‚ қарсы алдынан‚ қырынан әлденеше шыртылдатып‚ жансыз бейнесін алды. Ең соңынан екі қызыл жаға – алда‚ қарапайым киінгені – артта‚ үшеуінің ортасында ештеңеге түсіне алмай әрі-сәрі боп есіктен шыға бергенде бөлімше меңгерушісі Анастасия Федоровна қарсы жолығып‚ қолын жүрек тұсына қойып тұрып қалды.

	– Сіз кім боласыз? – деді қарапайым киінген жігіт.

	– Бөлімше меңгерушісі...

	– Аты-жөніңіз?

	– Ливенцова Анастасия Федоровна.

	– Сіздің қарауыңыздағы дәрігер Қойбағаров Есенбай пара алу үстінде тұтқындалды. Сізбен хабарласамыз...

	Ол осылай түрмеге түсті. Жалғыз адамдық қамера.

	«Мені неге жалғыз қамады екен? Қоғам үшін аса қауіпті қылмыскер болғаным ба?» Бұған да өзі ой кешу үстінде болжам жасады. Тәуелсіздігіміздің бес жылдығына кешірім жасалып‚ түрме босап қалды дегенді естіген. Босаса‚ толтырып жатырмыз ғой». Езуіне күлкі үйірілгенмен, бір күн бұрын араққа жығылған адамдай басы сынып әкетіп барады. Қолаңса иістен дем ала алмай өкпесі қысылды. Үш қабатты темір нар. Жалғыз торлы терезе. Шұңқырдай дөңгеленген әжетхана. Торлы терезенің арғы беті – күн‚ бергі беті көлеңке. Ештеңеден бейхабар мылқау дүние. Темекі шегіп‚ күйіп бара жатқан көкірегін ащы түтінмен ыстағысы келді. «Шіркін‚ жүз грамм таза спірт болса ғой» деп армандап‚ бір сәт дүниедегі ащының бәріне араны ашылып кетті. Темекіні қойып кеткен‚ спірт болса оңтайлы жерде бас тартпайды. «Көздері жетер. Бұлай құлып астына қамап қоймас. Басқа басқа‚ Анастасия Федоровна бәрін де біледі ғой». Басы сынып бара жатса да ілкі сәт көңілін тоқ санады. Күн түстен ауып‚ кеш жақындап келеді. «Мыналар өзі... Әйелім үйімде күтіп отыр. Бүгінгі операциям не болды екен? Жеті күн бұрын Алланың үйі – мешітте қолымды жүрегіме қойып‚ неке суын ұрттап едім‚ бүгін жұбайыма жете алмай, түрменің төсенішінде жатырмын. Қызық өмір». Күн алаулап‚ артына қарап бір нәрсені қия алмаған адамдай дөңгеленіп тұр. Аспанды көлеңке тұмшалағаны кісі бойынан көп биік торлы терезеден көзге байқалады. Сығырайып шам жанып тұр. Осы күңгірт түскен шам болмаса бұ жер нағыз тас қараңғы түрме-түннің өзі болар еді. Күндіз жағылған шам жігіттің жанарын кеміріп жеп қойды. Ол етбеттеп жатты.

	«Күнімай күтіп отыр-ау».

	Күн алаулап батып барады.

	***

	Қуықтай бөлмеде қолаңса иіскеп екі күн жатты. Екі күнде екі рет далаға шығарды. Қалыңдығы құшақ жетпес цемент қабырғаны көріп‚ тормен тұмшаланған аспанға қарап көңілі құлазыды. Төрт бұрышты тор арасынан көк аспанның жұқанасы жылт-жылт етеді. Екі күнде бір мезгіл сылдыр су сорпа мен үш мезгіл бір стаканнан жылымшы шәй‚ бір тілімнен нан берді. Нанды жеп талғажау қылды‚ ара-арасында шәйдан ұрттады‚ қалайы тостақтағы сұйық сорпаны төкпейшашпай кезекшіге кері қайтарды.

	Бүгін тергеуге шақырды.

	– Сіз Қазақстан Республикасы Қылмысты істер кодексі 11-бабының 1-бөлігі бойынша‚ яғни қызмет бабын пайдаланып‚ пара алу үстінде ұсталдыңыз. Сондықтан бір жылдан бес жылға дейін немесе үш жылдан жеті жылға дейін бас бостандығыңыздан айырыласыз.

	– Параны кімнен алыппын?

	– Ауру Әйтшуовтен.

	– Беттесуге бола ма?

	– Асықпаңыз.

	Тергеуші өзін түрмеге алып келген екі қызыл жағаның қасындағы қарапайым киінген жігіт екен. Орысша сөйлейді. Бұл қазақша тіл қатып еді‚ «Орысша сөйлеңіз» деп талап қойды.

	– Мен қазақпын ғой.

	– Мен де қазақпын. Ұлт мәселесімен кейінірек айналысарсың‚ қазір сұраққа ғана жауап бересің. Пара алғаныңды мойындайсың ба?

	– Пара алсам, мойындар едім‚ алмасам, қалай мойындаймын?

	– Сенің төс қалтаңнан шыққан ақшада алақаныңның табы тұр. Дәрінің рецептінде де бар.

	– Жігітім‚ мен сізден үлкенмін ғой. Неге «сен» деп сөйлейсің.

	– Тергеу лексиконында «сіз» деген сөз болмайды.

	Ол әл-Фараби бейнеленген көкшіл 500 теңгені иегімен нұсқады.

	«Төл теңгем‚ өз ақшам өзіме куә боп тұрсың ба?» деген сумаң еткен сылдыр ой Қойбағаровтың басынан жүйткіп өтті.

	– Менің сонда емделуші аурудан ақша сұрағаным ба? – деді қазақша.

	– Біріншіден‚ қазақша сөйлеме. Екіншіден‚ өзің рецепт беріп неге оны қайтып аласың? Неге дәріні тегін бермейсің?

	Ә дегеннен «сен»-ге көшкен тергеушінің даусы саңқ-саңқ етеді.

	– Мен қазақша оқыдым. Сондықтан қазақша сөйлеймін.

	– Мен орысша оқыдым. Сондықтан орысша сөйле деп талап етемін.

	– Бар дәріні тауып бердім. Бізде осылай‚ – деді ол ана тілінде сөзін жалғастырып. – Жоғын аурудың өзі табады. Оның үстіне, оған сол күні операция жасалуы тиіс еді. Рецепте бөлімше меңгерушісі Ливенцованың қолы бар.

	Тергеуші тілдей қағазға бір қарады да:

	– Ақшада сенің қолыңның табы бар. Сотталасың. Бүгінше бітті‚ – деді.

	Қолы артына кісендеулі күйі камераға әкелді. Түс ауа қырық минөттік тордағы серуенге шығарды. Қырық минөтке жетер-жетпесте қапырыққа қайта кіргізді. Тар жерде тағы да ұшы-қиыры жоқ ой-серігімен қауышты. «Үйге хабар бер» деп тергеушіге неге айтпадым? Білмейді дейсің бе. Күнімайға жұмыстағылар айтқан шығар ендігі. Гу-гу әңгіменің бас кейіпкері өзім емей кім дейсің. Үш жыл дәрігерлік өмірімде біраз нәрсеге куә болдым‚ бірақ мынадай опасыздықты көрмеппін-ау деп таңғалды. – Мұны да көрдің, пақырың‚ – деп қинала миығы тартты. Көз алдынан аурухананың ұзын дәлізі мен кең есіктері‚ көкшіл терезелері бірінен кейін бірі тізіліп өтіп жатыр. Кең дәлізде теріс қарап бір сұлба кетіп барады. Бет-әлпеті белгісіз‚ бірақ осы ауру Әйтшуов-ау деп тұспалдады. Не де болса бері қараса екен. Жоқ, қарамады. Әйтеуір, біреуге өкпесі бар Әйтшуов қой мынау. Мені елес жеңейін дегені ме деп басын кегжең еткізіп көтеріп алды. – Жоқ‚ олай бола қоймас. Елеске әлі ерте».

	Бір жыл облыстық аурухана жанындағы медициналық сараптау комиссиясының мүшесі болды. Сонда қояншықпен ауырған отыз бестегі жігіт сарап комиссиясының талқысына түсті. Комиссия не зейнетке шығарады‚ не келісім бермей қайтарады.

	– Айына неше рет қояншығың ұстайды? – деді жүйкені емдеуші дәрігер.

	– Санағаным жоқ.

	– Айына үш рет құламасаң зейнетақы жоқ.

	– Мен зейнетақы үшін емес‚ құжат үшін келіп отырмын. Кім біледі‚ болашағымның қандай боларын. Ертең ешкімге керексіз боп далада қалсам‚ құжатым болмаса‚ менің сөзіме кім сенеді.

	– Қарашы‚ тереңнен толғауын. Айына неше ретқұлайсың?– деді комиссия төрағасы.

	– Кейде күнде құлаймын. Егер көңіл күйім болмаса бір емес, бірнеше рет құлаймын. Көңілді болсам‚ айына бір рет те құламаймын. Маған құлаудың тіпті де қажеті жоқ. Мен құламауға тырысамын. Мен әлі жаспын.

	– Құрметті төраға‚ – деді бұл орнынан ұшып тұрып.

	– Жігіттің қояншық екендігі айдан анық‚ жүз пайызға дәлелденген. Біз неге оны соншама сұрақтың астына алып‚ жанын қинаймыз. Ол бар шынын айтып отыр. Үшінші топқа жатқызайық.

	– Сіздің салаңыз нейрохирургия. Өз салаңыз бойынша сөйлеңіз‚ – деді төраға.

	– Мен комиссия ретінде пікірімді айтуға қақылымын.

	Соңғы рет қашан құладыңыз? – деп ауруға сауал қойды.

	Жігіт жөн сөзге дұрыс жауап бергісі келгендей ақтарылып кетті.

	– Асығып бара жатып‚ Мәншүк пен Әлияның ескерткіші алдынан өте бергенде‚ соларға қарай беріп‚ солардың жастығын‚ жетімдігін... жастығын арқаланып, жаумен қалай айқасқанын ойлай беріп... қояншығым ұстап‚ құлап қалдым. Бұғанам сынды.

	– Құлап үйрену керек‚ – деді төраға. – Бұғанаң туралы дәрігерлік анықтамаң бар ма?

	– Жоқ. Папаниндегі ауруханада оташылар сала алмай... профессорды екі күн күтесің дегесін‚ Тұздыбастаудағы Қытайдан келген сынықшыға салдырдым.

	– Бізге анықтама керек.

	– Анықтаманы Папаниндегі ауруханадан алып кел. Сонда тіркелдің ғой. – деді Есенбай ара түсіп.

	Сол жігіт үшінші топтағы мүгедектік алды‚ бірақ бір жылдан кейін тағы да намысын шарыққа жанып‚ жанын шырқыратады ғой әлгілер. Қояншық – жазылмас кесел. Оған тек көтеріңкі көңіл күй мен сәбидей күтім керек. Кеселдің себебін де ешкім дәл басып айта алмайды. Есенбайды алты айдан кейін болатын сараптамада комиссия мүшелігіне кіргізбей қойды. Өкінген жоқ. Тек әлгі аузынан сөзі түскен жігітті ұмыта алмады.

	Жігіттің жанарын не жарық емес‚ не қараңғы емес‚ мынау дүбәра сәуле әбден алдаусыратып қинап бітті. Көзге түртсе көргісіз қоп-қою қараңғы түнді аңсай бастады. Қарманып‚ көзін қара шүберекпен таңып алғысы да келді‚ бірақ бір қуыста отырып‚ тіп-тік қабырғаның ішінен бір жұлым шүберекті қайдан табарсың? Күндіз көз шағылыстырған жарықта‚ түнде көзге түртсе көргісіз қараңғыда өмір сүрген Адам қандай бақытты еді.

	Ол бұл жерге қалай түстім‚ кім түсірді деп әлі он ойланып‚ тоғыз толғанып талқыға салған жоқ‚ бір білместіктің кесірі болар деп көңіліндегі кірді жуып-шаюмен отыр. Мынау қапас түкпірден бүгін-ертең шығып кететіндей де көрініп‚ патша көңілі үзеңгіге аяғын сала береді. Адам – үмітпен ғана адам. Үміті жоғалған адам жер басып жүре алмас еді.

	***

	Бүгін екінші рет тергеуге шақырды. Тағы да сол өзі құралыптас жігіт отыздан асқан өмірінің он жылын милицияда тергеуде өткізгенін айтты‚ ешқашан асықпайтынын тәптіштеп жеткізді.

	– Өйткені қазір қылмыс көп емес‚ Елбасы жариялаған кешірімнен кейін камералар бос‚ мен ай бойына істі өндіріске өткізуге асықпаймын‚ – деді.

	– Әйелім естіді ме? – деді бұл.

	– Естісе естіген шығар. Біз тергеу кезінде тек тергеуге байланысты тұлғалармен ғана байланыс жасаймыз.

	– Онда мені қаралаушымен беттестіріңіз.

	– Беттеспей қалмайсың.

	– Сен қылмысыңды мойындайсың ба? Әуелі осыған келісіп алайық.

	– Қылмыс дегеніңіз қалай жасалады? Мен өзі не болғанын да білмеймін.

	– Дәрі сатып ал дегенді білесің‚ – деп тергеуші төтесіне көшті.

	– Дәрі болмаса, ауру жазылмайды ғой.

	– Өздерің неге тауып бермейсіңдер. Облыстық аурухана‚ нейрохирургия бөлімшесі‚ миында ісігі бар адам...

	– Адамға қамқорлықты менен сұрамаңыз. Мен аурудың алдындағы міндетімді адал атқаруға тырысамын. Мен ең кедей мемлекетте өмір сүріп отырғанымды да білемін. Ал дәрігер барлық уақытта жоқтан бар жасауға тырысады. Бюджетте жоқ дәріні аурудың өзі сатып алады.

	– Ал 500 теңге қалайша сенің қалтаңа түсті?

	– Ой‚ Құдай-ай! – деп қазақшалап‚ көктегі жарылқаушы жаратқанды ауызға алды. Бұған дейінгінің бәрі тергеушінің ырқында орыс тілінде айтылып еді. – Келді. Кетті. Мен онымен сөйлесіп те үлгере алмадым. Сау ете қалдыңдар ғой көктен түскендей‚ соның шыққанын аңдып тұрып. Соны төс қалтама неге салдым екен.

	«Иә‚ мен операциядан кейін таныстар арқылы цифзол іздеуді ойладым. Оның өтініші солай болды ғой. Ең әуелі операция сәтті өтсін дедім. Ол сәтте менің миымда тұрған бір-ақ нәрсе – операция». Ол осының бәрін қиялында қайталап айтып тұр еді.

	– Иә‚ біз солай сау ете қаламыз. Өйткені сенің ақшаны қалтаңа салатының белгілі.

	– Ауру дәрі әкеп бер десе‚ мен оны қалтама салмай қайда салам. – Бұл өршеленіп кетті.

	– Бүгін осымен бітті‚ – деді тергеуші басылып қап.

	Тағы да сол көрініс‚ күндегі үйреншікті дағды. Түсте сасық иісі мүңкіген сорпаны кезекшіге қайтарды да‚ жылымшы шәй мен бір тілім нанды талғажау етті. Сөйтіп‚ қос қолын басының астына тарақтап тастап жатқанда шыр-шыр еткен бір жіңішке дауыс шықты. Торғай шырылы. Атып тұрып‚ әуелі құзданған төрт қабырғаға‚ сосын темір есікке қарады. Шыр-шыр еткен бозторғай үн жанына жағып барады. Темір терезенің ар жағынан естіле ме... Әкесі торғайдың ішінде көкегі тәуір‚ ауып бара жатса да өз тілінде сайрайды дейтін. Ал мынау қай тілде шырылдайды. Бұның да өз тілі‚ өз үні болғаны‚ әйтпесе мынау бостан-бос шырыл емес қой. Сірә‚ бір нәрседен қорынса керек. Тергеушім өз тілінде сөйлемейақ қойды. Мен сонда орыс тілінде жазылған айыптау актісіне қол қоям ба? Ол осы жатысының бекершілік екенін‚ артымнан жанашыр біреулер іздеп келіп‚ шығарып алар деген дәмесінен әлі де күдер үзген жоқ. «Тергеушінің сөзіне қарасаң, мен осы жердің тұрақты тұрғыны секілдімін».

	Ол үшінші қабаттағы нарға шықты да‚ торлы терезеге қарады. Торғай жоқ. Терезенің болар-болмас жақтауында тұмсықпен шоқып тасыған саз балшық жатыр. «Ұя салам деп әуреленіп жүр ме екен. Неге сонша шырылдайды‚ сабаз?! Неге кең даладан жер табылмағандай түрменің терезесіне ұя салуға әрекеттенді екен?»

	Бала күнінде шатыр көмкерген үйдің төбесінен торғайдың қызылшақа балапаны жерге құлап түскенін көрді. Қанатын әлі қақпаған қызылшақа ұядан аңдаусызда ауып кетті. Қайдан сап ете қалғаны белгісіз‚ аш мысық атылып кеп қақшыды да кетті. Көзі шүңірейген мысықтың аузында әлі жүні шықпаған қызылшақа балапан шиқ-шиқ етіп үні үздігіп барады. Ал мына торғай мысық жоқ жерге ұя салмақшы болды ма екен. Мысықтың тілеуі – өлім. Осы үйдің баласы өлсе, сүтін мен ішер едім деп күндіз-түні тіленіп тұрады дейді. Біздің үйдің мысығы да сондай тілеуі зор мысық болды‚ бірақ мысық тіледі екен деп торғай торға‚ балапаны ауызға түсе беруі керек пе. Олардың да пешенесіне бейқам өмір сүруді жазған шығар. Әлсіздің әлдіге жем болуы өмірдің ережесі емес қой?! Торғай жоқ‚ үш-төрт шоқым саз балшық жақтауға жабысып тұр. «Сал ұяңды‚ торғайым‚ мен саған‚ сен маған серік болайық». Ол темір нардың үшінші қабатынан түсіп‚ орнына жатты. Әлгі тергеуші жігіт отыздан асқан өмірімнің он жылын тергеуде өткіздім десе‚ бұл да өмірден хал-қадерінше өзінің сыйын алыпты. Ендігі сыйы – мынау. Ауғанстанға запастағы офицерлерді жинағанда госпитальда дәрігер болды. Кушкада ауыр жаралыларды емдеді‚ нейрохирург болса да мамандар тапшылығының салдарынан жалпы хирургияның міндетін атқарды. Дұшмандар екі қол‚ екі аяғын кесіп алып‚ тікұшақпен төбеден тастаған тірі өлік – томар адамды да көрді. Оған бірінші топтағы мүгедектік беріп еліне қайтарды. Комиссия анау-мынау деп бұлталақтайын десе‚ көзге томарлығы көрініп тұр.

	Саясаттың да бұлталағы көп. Студенттерді әскерге алып‚ Ауғанстанға аттандырды. Бұнымыз білместік екен‚ біз Ньютондардан айырылады екенбіз деп ағаттығын кеш түсініп қайтадан кері қайтарды. Осының бәрі – не ойланып‚ не ойланбай істелген тірлік. Сонда госпитальға түскен‚ аяғына шұлғау шұлғана білмейтін студентпен кездесті. Шұлғау шұлғанса екі аяғы бірдей жара боп етігін сұға алмай қалады‚ екі күн өтісімен госпиталь бастығы: «Шығарып жібер‚ соғыссын!» – дейді. Ол шығар-шықпастан ақсаңдап қайта түседі. Қып-қызыл жара‚ тиянақты емдемесе, аяқ іріңдеп, қағындыға айналуы мүмкін.

	– Қарағым‚ қай жерденсің? – деді оңаша шақырып ап.

	– Алматыдан.

	– Қайта оқисың?

	– Политехтің автоматикасында.

	– Әке-шешең бар ма?

	– Бар.

	– Әке-шешеңе хат жаз. Келіп алып кетсін. Әйтпесе аяқтан айырыласың.

	Әкесі келді. Бақуатты екендігі ойнақшыған көзінен‚ мығым жүрісінен көрініп тұр. Келген күні Есенбаймен еменжарқын сөйлесті де‚ бір жәшік арақ алдырып‚ госпиталь бастығымен бөлек кетті. Көңілін тапса керек‚ баласын үш күнде кері алып қайтты. Кетерінде қоштаспады да. Әкесіне қарағанда баласы есті екен‚ іздеп келіп‚ қол беріп қоштасып тұрып: «Сізге рақмет. Сіз болмағанда... мен сізді бәрібір іздеп табамын»‚ – деді. Солардың рухы осындайда араша да түспейді-ау».

	Торғай шыр-шыр етті де, көрінбей кетті. Сол дауыс ұзақ күн бойына жанына серік болды. Адал адалды аңсайды‚ тірі жанның киесі болады. Құмырсқаның да киесі бар. Оны өлтірсең, есесі бұралаң жолда басқаша қайтады. Бір нәрсе өмірі есінен кетпейді. Студент кезінде Торғай даласына студенттік құрылыс отрядының құрамында жұмысқа барды. Түскі үзілісте тігулі палатканың ішінде‚ көз шырымын алайын деп мызғи бергені сол еді‚ жантүршігерлік шыңғырған дауыстан шошып оянды. Адамдікі емес‚ адамға ең жақын түлік – қойдікі де емес‚ әйтеуір, жандалбасалаған бір мақұлықтың жалынышқа толы қайсар үні. Сөйтсе‚ бір жігіт даладан бір қап тасбақа жиып әкеп‚ қайнап тұрған қара қазанға ақтара салыпты. «Күлсалғыш жасаймыз»‚ – дейді мәз болып‚ жантүршігерлік ащы дауысқа жаны рахаттанып. Сол жігіт қармақ салып жүргенде тасбақа дауылы соғып‚ адасып өлді. Бұлар сонда оның істеген күнәсін‚ бейкүнә мақұлықты қалай қорлағанын жағаларын ұстап тұрып еске алды.

	Кенет торлы терезеге бір нәрсе тағы сарт етті. Іле шықылық-шықылық еткен жіңішке үн естілді. Жігіт әпсәтте ойдан арылып‚ темір нардың үшінші қабатына атқып шықты. Сол қараторғай. Тұмсық ұшы қарайып тұр. Болашақ ұяға тағы да бір шөкім қара балшық қосылыпты. Алып қабырғалар да осылай қаланады. Мен шыққанша бітер ме екен ұясы? Әлі жұмыртқа шығарып‚ оны бауырына басып шайқап біраз жатады. Сосын балапанын шығарады. Соның бәріне мен осы қоңсық иісті қапаста куә болам ба? Сен еркіндікте қалықтап жүріп‚ адамзаттың дұшпанына тілемес түрме терезесінің маңдайшасын неге таңдадың екен? Әлде саған ең ыңғайлы жер осы болды ма? Мен неге торлы терезеден сәуле күтіп жатырмын. Менің көрем дегенім осы ма еді? «Ат баспаймын деген жерін үш басады» деуші еді әкем торыққанда. Мен де сол адасқан жылқыдай боп жатырмын ба? Бәрібір бұл жер мені қорқыта алмайды‚ тек хирург Есенбай Қойбағарұлы парамен ұсталып‚ түрмеде жатыр деген сөз жанымды тілгілеп‚ тар қапасқа сыймай кетем. Неге түйені түгімен жұтқандар осылай жатпайды? Неге ішкі істер министрі парамен ұсталып‚ Қазақстаннан қашып үн-түнсіз Ресейге кетеді? Неге алты баласын асырау үшін қырманнан бір қап бидай алған қазақ тәуелсіз еліміздің ілгері басқан қадамын кері тартушы масыл ретінде айыпталып‚ ҚазТАГ арқылы газеттердің бірінші бетіне жарияланып‚ эфирлерден насихатталады? Мен неге жатырмын осы жерде?» Ол атып тұрып тағы да торғайға қарады. Ұшып кетіпті. Тағы да тұмсығымен балшық әкелуге кеткен болар. Не де болса күн суытпай тұрып жылы ұясын бітіріп алса... Менің Күнімайым ше? Оның ұясы да аяқастынан тас-талқан болған жоқ па. Ұяның қамын ойлап‚ жаны ашып‚ әділін айтар бір пенде табылар ма екен?

	Күн ұясына батып барады.

	Ол торғайды күтті.

	***

	Бүгін тергеуге екі иығын зіл басып‚ өзін ауыр сезініп келді. Камера мен тергеушінің бөлмесі арасында қолына кісен салып қоятыны да жанын ширықтырып‚ жүйке тамырларын жіңішкертіп жібергендей. Егер де ауру Әйтшуовпен кездестіре қалса, буындырып өлтіруге да шын бекінген түрі бар. «Енді осы жатқаным жатқан‚ – деді ол.

	– Мені ешкім де шығарып ала алмайды. Патша тұсында «Ресей – халықтар түрмесі» деуші едік‚ біздің тәуелсіздіктің түрмесі де әкеміздің үйі емес. Түрменің бәрі бірдей‚ оның өзгермейтін өз заңы бар. Егер бүгін беттесе қалсам‚ ауру Әйтшуовті буындырып, әйтпесе бір ұрып өлтірсем... ақыры сотталғасын айызым қанып сотталайын. Өзі инеліктей‚ қушық иық Әйтшуов бір ұрғаннан қала қоймас. Жанды жерден дәлдесем... Бірақ мұндайлардың жаны сірі болады». Ол бес саусағын бүгіп‚ топ-толық жұдырығына қарады. Жұдырығы жуан емес‚ оташыларға жуан жұдырық жараспайды. Оның қолы адамның ішек-қарнын‚ жалпы он екі мүшесін бипаздап ұстауға бейім болуы керек. «Оташының пышағы болмаса қолы нәзік қой» деп ызаланып тұрып миығы тартты. «Кездессе ғой. Буындырып бір минөт тұрсам жетеді. Тергеуші ара түсем дегенше бір минөт жыпылықтап өте шығады. Сонда мен парақор емес‚ қанішер боп сотталар едім. Сонда мен нағыз ер Есенбай атанар едім».

	Бұл иығына он екі батпан зіл артып кіргенімен, тергеуші бұрынғыдай емес‚ көңілді қарсы алды. Темекісін шүйіре шегіп‚ айналмалы орындықта екі тізесін дір-дір еткізіп‚ арлы-берлі ырғалып, бір жұмақ дүниеге малынып отыр.

	– Айтшы‚ азамат Қойбағарұлы‚ бұған дейін тірі жанға иненің жасуындай болса да қиянатың болды ма? – деді ол ә дегеннен.

	– Болды‚ – деді бұлтармай.

	– Айта отыр. Бұл протоколға түспейді‚ – деп қорабы ашулы темекіні алдына қарай ысырды.

	– Қиянаттың үлкен-кішісі болмайды. Қиянаттың аты – қиянат. Қысқы каникулда нағашымның үйіне бардым. Нағашым мерген еді. Бала күнімде патрон оқтап отырғанына қызыға қарайтынмын. Ол маған: «Әр патронға бес бытырадан сала бер»‚ – деп нұсқау беретін. Мен қаздың баласындай шүпірлеп сап түзеген патронға бес бытырадан санап саламын. Ол риза болады да: «Енді ортан белінен келтіріп оқдәрі сал»‚ – дейді. Мен қап-қара ұнтақ оқдәріні патронның ортан беліне дейін толтырамын. Сосын өзі ескі газеттерді дар-дар жыртып‚ дүммен нығыздап‚ тығындай бастайды. Қарашы‚ бір құсты өлтіру үшін адамзат қалай әбігерге түсіп‚ қаншама әрекет жасайды? Осының бәрі қиянат емес пе. Оған менің де қатысым бар.

	– Қызық екен. Басқа‚ крупный қылмыс істеген жоқсың ба?

	– Істедім. Сол жолы мен де қолыма мылтық ұстап‚ беліме оқшантай байлап‚ аңға шықтым. Нағашым қалың қамысқа қарап «Ай!» десе болды‚ үркек‚ аңқау қырғауыл пыр-р етіп ұша жөнеледі. Нағашым көздемейді. Мылтықты көтеріп‚ шүріппені басып қалса болды‚ қырғауыл қанатын қаға алмай топ етіп жерге түседі. Иті барып салақтатып тістеп алып келеді. Мен қолымды қандап бауыздаймын. Осы қылмыс емес пе.

	– Сен де қызық екенсің. Оның тәтті етін екеуің қосылып жедіңдер ғой.

	– Иә‚ еті тәтті. Тәттінің бәріне адамзат жауыздық арқылы жетеді.

	– Бәрі осы ма?

	– Жоқ. Нағашымнан «Көздемей қалай тигізе бересіз?» деп сұрадым.

	– Міне‚ қара‚ мылтықтың ұшы мен стволдың бойындағы түртиіп тұрған мына бөртпешекті бірдей ғып ал‚ сонда сенен ештеңе құтылмайды‚ – деді. Сол сәт аспанда бір дәу құс еркін самғап‚ қалықтай жөнелді. Қырғауылдай үркек емес‚ қанатын еркін сермеп‚ аспанды бір өзі иемденіп келеді. Тәулікті тәулікке ұрып‚ лабораторияда микроскопқа шұқшиып отыратын көз өлшемімкүшті студент емеспін бе. Дәл төбемде қалықтаған дәу құсты нысанаға алып‚ мылтықтың ұшы мен түртиген бөртпешегін тең ұстап‚ басып салдым. Нән құс қанатын қаға алмай жерге түсті. Ит жүйткіп барып тістеп алып келді. Нағашымның өңі бозарып кетті.

	– Ойбай‚ мынау бүркіт ғой. Нағыз тастүлек. Оу‚ бүркіт атқан бала‚ – деп риза боп арқамнан қақты.

	Сөйтіп, нағашым арақ ішіп отырған жерде «Қолына мылтық ұстаған күні тастүлек атып түсірген жиенім бар»‚ – деп мақтанып жүрді. Қап-қара бүркіттің имек тұмсығы мен дүниеден опа таба алмай кеткен ашық қалған көздерін ешқашан ұмыта алмаймын.

	– Нағашы‚ бұны қалай атып түсірдім? – дедім өзіме-өзім таңғалып.

	– Бұл тастүлек бүркіт. Кең аспанға еркін қалықтайын деп шыққанда сен басып салдың. Сенен түбі бірдеңе шығады.

	– Көзі жаман екен. Маған қарап жатқан сияқты.

	– Аң атаулының бәрі сондай. Жаны шығарда адамға жаман көзімен қарайды. Әсіресе ақбөкен. Көзінен жас парлап жылап жатады.

	– Сосын не болды?

	– Сол нағашы ағам да өмірден жас кетті. Әуелі өз оғы өзіне тиіп‚ әскердегі баласы өлді. Сосын уайымнан әйелі‚ соңынан өзі... Көңілін сұрай барғанымда күбірлеп: «Маған ақбөкеннің киелісі жолықты. Үш рет атып құлата алмадым‚ сосын машинамен қуалап жүріп таптап өлтірдім‚ – деді еріндері дірілдеп. – Бүркіт атып түсіргеніңді білесің бе? – деді кемсеңдеп қойып. Басымды изедім. Өңінен өкініш пе‚ әйтеуір, бір күйікті көңілдің табы сезіледі.

	– Ертегі сияқты екен.

	– Біз ертегі тыңдап өскенбіз. Менің қылмысым – осы.

	– Алғаның 500 теңге. Соны Америка долларына бес рет көбейтіп берсең, құтылып та кетер ме едің. Сендер‚ қазақтар‚ қызықсыңдар. Ертегі айтып кетесіңдер. Қылмысты әдейі жасадым деп есептейсің бе?

	– Мен қылмыс жасадым деп әлі күнге ойламаппын. Ертегі тыңдап өскенбіз деп айттым ғой.

	Тергеуші бағжаң етіп бір қарады да‚ үстеліне жабысқан бармақтай түймені басып қалды. Қызыл жаға кіріп‚ қолына кісен салды. Кісенге білегін ұсынып тұрып:

	– Әйтшуовпен қашан беттесемін? – деді.

	– Асықпа. Ол сантехник болғанмен, полковниктермен бірге жүреді. Үлгересің.

	Саусақтарын бүгіп-жазып‚ білегіне кісен салдырып тұрып нейрохирург өзі емдеген ауруды ойлады. «Оның операциясын біреуге ауыстырды ма екен? Миы көгеріп кететін кез болды ғой».

	Ауруды тағы да көре алмады. Көрген сәтте қылдырықтай боп жұқарған жүйкесі үзіліп кетіп‚ өзіне тура ұмтылардай сезінді. «Қой‚ дәрігер мен ауру ондай әрекетке бармас болар. Қайткенде де ол – ауру‚ мен емдеуші боп қаламын».

	Темір басқыштарды біртіндеп басқан оны «Оңға‚ солға‚ қабырғаға қарап тік тұр!» деген құлағы үйренген бұйрық райлы сөздер үйреншікті үйіне айнала бастаған камера есігіне әкелді. Ол осы сәт ауру Әйтшуовті емес‚ шырылдаған торғайды көргісі кеп кетті. Оның үнін естісе, күй естігендей көкірегіндегі далбаса зуыл пыр-р етіп ұшып кетіп‚ көңілі жайланып сала береді.

	«Ал‚ мынау бейбақ құс неге сонша шырылдайды? Әлде балапандарына біреу тиісті ме екен‚ әлде жыланнан көрген зәбірі бар ма екен?» Камераға кірген бетте өрмелеп үшінші қабаттағы нарға шықты. Ұяның жартысы дөңгеленіп қалыпты. Тұмсық ұшымен саз балшық тасыған қайран еңбектің көрінісіне қарашы. Торғай тұмсығымен шоқып әкеп балапандарының аузына жем салады. Адамдар ше? Мына мен ше? Торғай құрлы болмағаным ба? Әйелімнің қасынан табылмай, дүниенің тар қуысында не бітіріп жатырмын? Мен не жаздым екен осыларға? Әлде дүние-кезектің маған келгені ме? Адамның торғайлары неге торға түсіп‚ алаяқтар неге бостандықта жүреді?» Ол цемент еденге секіріп түсті. Тарс еткен тосын дыбысты естіп қалған кезекші төртбұрышты «жемхана» тесікті ашып‚ «Әй‚ не болды?» – деді тұмсығын тақап тұрып.

	«Ештеңе болған жоқ».

	Тобығы ауырып қалды. Цемент еденнің сызы да жалаң табанын қарып өтіп‚ маңдайдан бір-ақ шықты. Бармақ ұшымен басып көріп еді‚ тобығы аман‚ тек сүйегі қол тигізбей сыздайды. «Осылай тентектік жасай берсем, басқа камераға ауыстырып жіберер ме екен. Екі ортада торғайымнан көз жазып қалар ма екенмін». Ол шалқалап жатып ап санасында көлкіген су-қиялдан жүйкесі жұқарып‚ көзі ілініп кетті. Әкесі қара өңді кісі еді. Қап-қара бүркіттей боп түйіліп‚ бас жағына кеп тұрды да: «Есенбай‚ бүркітті неге өлтірдің?» – деді. Бұның жауап бергісі келеді‚ өзін ақтап‚ нағашысын жазғырғысы келеді‚ бірақ аузын ашып‚ сөйлей алмайды. Әкесі қабағы түйілген күйі көзден ғайып болды.

	Оянып кетіп‚ аң-таң қап‚ жүрелеп отырды да‚ жағын таянған күйі тағы да терең құдықтай түпсіз ойға шомды.

	***

	Бір айға жуық уақыттан бері бүгін ғана тергеушіден бөгде адамның жүзін көріп‚ даусын естіді. Меңіреу дүниені жарып шыққан өзге үн жанына ерекше әсер етіп‚ жүрек тұсын бүлк еткізді. Бұл өзін түрмеге отырғызған сырқат Әйтшуовтың даусы еді. Аурухана жейдесін шешіп, костюм кигесін бетбейнесі өзгеріпті‚ бұрынғыдан сәл сұстылау‚ өзіне сенімділеу көрінеді. Бұрын байқамапты‚ тар маңдайлы жұп-жұқа өңіне біткен жіпсік көздерін әлсін-әлсін жыпылықтата береді. Оны көргенде дәрігер бірден «Басына операция жасады ма екен?» деген жүрегін жарып шыққан асық ойды алға сап жіберді. Сұрайын деп еді‚ тергеуші: «Менің рұқсатымсыз тілдеспейсіңдер»‚ – деді.

	– Мына азаматты танисың ба? – деді ол Әйтшуовке қарап.

	– Танимын.

	– Бұл кім?

	– Бұл – сырқат Әйтшуов.

	Атын есіне түсіре алмады. Дәрігерлер үшін аурудың есімін есте сақтау маңызды емес.

	– Сен танисың ба?

	– Иә.

	– Кім?

	– Бұл дәрігер-нейрохирург Қойбағарұлы Есенбай.

	– Болды. Сіз боссыз‚ – деді Әйтшуовке.

	Ол шығып кетті. Тұтқынның қолынан кісенді алмады. Екі білегі азаттық тілегендей бір бұлқынып қалды.

	– Тергеу үстінде кісен алынбай ма? – деді тергеушіге.

	– Сен бүгін еш нәрсеге қол қоймайсың. Сондықтан... Ақша сенің үстеліңнің үстінде жатса, басқаша болар еді. Өкінішке қарай‚ сенің қалтаңнан табылып отыр. Бұл – пара. Бұның статьясы бөлек.

	– Сондықтан кісенді шешпей тұрсыз ба? Тергеуші тұтқынның сөзін жауапсыз қалдырды.

	– Мен сіз арқылы бір нәрсені білгім келеді. Ауру Әйтшуовке операция жасалды ма екен?

	– Жоқ‚ ол операциядан бас тартты. Дәрі таба алмай жүріп операция не теңі. Сен де боссың.

	Жасауыл алдына сап айдап камераға қайта әкелді. Тұтқынның тіршілік иесінен жалғыз сырласы – торғайы ұшып кетіпті. Ұясының бармақ басындай ойдымы ғана бітпей қалыпты. Енді екі-үш рет ұшып барып саз балшық әкелсе, дөңгелек ұяға айналып‚ жып-жылы мекенжай болмақшы.

	«Осында қыстап шыққысы келді ме екен суықторғайдың. Не де болса бір беймәлім сырың бар құс болдың сен. Әлде тұрымтайдан қорлық көрген сорлы ма едің?» Тағы да ұстар тұлдыры жоқ су-қиялмен арпалысқа түсіп‚ бірін-бірі ала алмай отырғанда темір есік сатыр-сұтыр екі бұралып‚ даңғыр етіп ашылды.

	– Қойбағарұлы‚ сыртқа шық!

	Шыға берісте жіңішкелеу білегіне сұп-суық кісенді құлыптай салды. Сосын тергеушінің соңынан ілесіп далаға шықты. Ол бір ай отыз күнде алғаш рет күннің толық жүзін‚ төңкерілген ашық аспанды‚ арлы-берлі асыққан адамдарды көрді. Күнімай кездесіп қалар ма екен деп алыстан әркімге бір шұқшиып еді‚ оның сұлбасы да көрінбеді. Іле түрмемашинаға кіргізіп‚ жарық дүниені тағы да тормен қоршап тастады. Тергеу кезінде көретінің – цемент қабырға мен төрт бұрышты тордан жылт-жылт етіп бір пұшпағы көзге шалынған көк аспан‚ осының бәрі тергеудің заңына баланса‚ бұл – адамның сағын сындырудың бір амалындай көрінеді Есенбайға. Әйтпесе әркім қолымен істегенді мойнымен көтерсе‚ тергеу де тезімен жүріп‚ үкім өзінен-өзі шықпай ма. Адамның жанын мұқалтып мойындату‚ 37-нің тәсілі дәстүрге айналып кеткен жоқ па осы? Бұлар мені үн-түнсіз қайда апарады?

	Түрме-машинаның шопыры ши-қ-қ еткізіп тежегішті басты. Тұтқын машинадан шыға бергенде қызыл жаға қатуланып: «Рұқсатсыз бір адым алға‚ не артқа бассаң‚ ескертусіз атамын!» – деп қатаң ескертті де‚ кісеннің бір басын бұның оң қолына‚ бір басын өзінің сол қолына салды. Ол түрме-машинадан жерге секіріп түскенде көз алды қарауытып‚ дүние шыркөбелек айналып кетті. «Мынау өзім істейтін облыстық аурухана ғой». Бір адым алға жүргенде екі тізесі дірілдеп‚ беті ұяттан алаулап‚ жердің тесігі болса кіріп кетердей саңылау іздеді. «Әне‚ қара‚ ақ желеңді таныс медбикелер кетіп барады. Анау... жүзтаныс дәрігер. Бұлар мені жұмыс орнымда соттамақ па?» Тергеуші бастап жұмыс орнына әкелді. Дәрігерлердің бәрі орнында екен. Екі жағы пышақ жанығандай жүдеу‚ үсті-басы жылтырап кеткен кіршеңдеу Есенбай кіріп келгенде түгел өре түрегеліп‚ бөлімше меңгерушісі Анастасия Федоровна: «Ой‚ Құдайай!» – деді жапалақ көзі шарасынан шыға алақанымен жүрек тұсын басып. Бұны өзінің жұмыс үстеліне отырғызды. Ол оқиға орнын айғақтау әрекетінің жасалып жатқанын білді.

	«Демек‚ бұл үстел менің қылмыс жасаған орным болды ғой». Үстел үстінде қатталып қойылған сырқат кітапшалары. Ең үстінде Әйтшуовтікі. Ешкімнің қолға ұстамағандығы баттасқан бір елі шаңынан көрініп тұр. Өзіне көзінің астымен қарап отырғандардың бәріне: «Жарандар-ау‚ мен қылмыскер емеспін» дегісі келеді‚ бірақ ауыз ашуға рұқсат жоқ. Басын изеп бәрімен сәлемдескісі келеді‚ бірақ менің сәлемім кімге керек‚ мен қоғамдағы керексіз адаммын деген ой басын үстелден көтертпеді. Тергеуші қарсы алдына шығып‚ сосын екі жағынан шырт-шырт еткізіп суретке түсірді. Бәрі – осы.

	«Менің қара беттігімді жұмыс орнымда дәлелдеп‚ жұртқа көрсету үшін әкелгендей болды ғой». Оң қолын кісендеп‚ есіктен алып шыға бергенде көзінен жасы парлап‚ еңкілдеп қоя берген Анастасия Федоровна Ливенцованы көрді. Басқалар үрпиісе қарап тұр. Әйелдің жылағаны бұның суып кеткен көкірегін жылытып‚ бірақ артынша намысын шоқ боп қарыды. Есіктен шыға бере оң қолын сілкіп қалды‚ кісен қызыл жағалының білегін тыз еткізсе керек‚ «Қозғалма!» деп ақырып жіберді. Оң қолында кісен болмаса атылып барып‚ ағылып өтіп жатқан төрт дөңгелектің бірінің астына түсуді де ойламай қалған жоқ. Сырқат Әйтшуовті буындыруға мүмкіндік бермеді‚ өз бетінше өлуге қолдағы кісен кедергі. Оң қолынан кісенді алған бетте сідік сасып‚ қолқаны атқан түрме-машинаның ішіне иығынан итеріп қалған қызыл жағаның күшімен еріксіз сүңгіп кетті.

	Әп-сәтте үйреншікті камерасына кірді. Бүгін бәрі де жылдам болды. Торғай-серігі ұясының қалған жерін бітіріп‚ мамыражай мүлгіп отыр. Енді‚ сірә‚ жұмыртқа басатын болар. «Екеуміздің де түрмеге осы жайғасқанымыз жайғасқан». Ол торғаймен үнсіз тілдесті. Түрме есігінен шым-шым сәуле түсірген жарық әлемге шыққанда бір ай бұрын ыстық құшағына көмілген жан жарымен жүздесе алмағанына өкінді.

	***

	Екі күн демалыста түрме есігі тықыр етпеді‚ күндегідей емес, тұтқынның іші пысты. Тергеушінің есігіне бір кіріпшығу уақытты қысқартуға едәуір сеп болар еді‚ енді соған да зар боп жатысы мынау. Тордың арғы бетіндегі торғайға қараса, міз бақпай мүлгиді‚ сірә‚ жұмыртқа басуға біржола кірісіп‚ жан жылуын болашақ балапандарына беріп отырса керек.

	Есік тықыр етті‚ сосын сатыр-сұтыр етіп кілттің епетейсіз екі бұралғаны естілді. Түс ауа тергеуге апармаушы еді. Қызыл жаға кезекшімен бірге әскери киімді бейтаныс та сыналап ашылған есіктен қырындай кірді.

	– Мен санчасть бастығымын. Сіз хирургсіз бе?

	– Мен нейрохирургпін.

	– Сізден бізге көмек керек. Жүріңіз!

	Қолын артына ұстап‚ медицина әскерлері капитанының соңына ілесті. Бұның артынан қызыл жаға ерді. «Тұтқыннан түрмеге көмек керек болса, күндіз-түні бүк түсіп жатырмыз ғой». Ол санитарлық бөлімге кіргесін «Сіз осында күтіңіз»‚ – деді капитан соңынан ерген қызыл жағалыға. Оның жанын толқытып‚ жүрегін өрекпіткен осында келгелі естімеген «сіз» деген сөз болды... «Сіз»-дің соңында өзіне деген бір құрмет жатқанын сезінді. Сөйтіп‚ білегінің білеудей күре тамыры үзіліп‚ қансырап жатқан сақал-шашы өсіңкі тұтқынның қасына әкелді. Адам неткен шыдамсыз‚ адам неткен итжанды. Камерада әйнек сынығымен өзінің күре тамырын өзі қиып жіберіпті. Ішіне жапонша харакири Харакири – қарынды айқастыра тіліп тастау) сап ішек-қарнын ақтарып тастамақшы болған екен‚ үлгере алмапты. Сосын күре тамырды күзепті. Енді тамырды тігіп‚ шұғыл қан құю керек. Ауғанстанда мұның көкесіндей жарақаттарды көрген. Жаралының жанында қызыл жаға тұр‚ білегінен қып-қызыл боп кісен ізі білінеді. Өзі ату жазасына бұйырылған бір күрделі фирманың бас есепшісі екен. Операция бөлмесіне әкелді де‚ наркоз берместен тамырды тігуге кірісті. Өйткені түрме түгілі, арнайы ауруханаларда наркоз дегенің ұшпай тұрған жоқ па?

	– Жаралыға спирт ұрттатып қойсақ қайтеді‚ – деп еді‚ капитан айтқанын екі етпей қырлы стақан толы спирт әкелдірді. Бірақ тұтқынның төбе шашы тікірейіп‚ бір ұрттаудан да бас тартты. Атуға бұйырылғандарға кигізетін ала шапанның астында тұла бойы дір-дір етіп‚ өмірдің аласына ұшыраған жан тезірек өлуге бел байлағанын сездіргендей бәріне үнсіз қарсылық білдіріп‚ қиналса да ажалмен жекпе-жек шығып жатыр. Ыңырсып‚ жанының күйзелгенін білдіргісі келмейді.

	1812 жылы орыс армиясының қолбасшысы Багратион «Бір аяғыңызды кесеміз‚ арақ па әлде коньяктан ұрттайсыз ба?» дегенде‚ атып тұрып‚ жаралы аяқпен шоқырақтап жүріп кетпей ме? «Бір аяқсыз‚ ақсақ Багратион дейсің бе?!» деп хирургті беттен алып‚ жатын орнын айналып жүріп алады ғой‚ сабаз. Мынау атуға бұйырылған адам үнсіз. Әлде қылмысын мойындап‚ жарық жалғаннан баз кешкен түрі ме екен. Әбден қансырағандікі ме‚ әлде қырық күн өлім камерасында адамзаттың аялы алақанынан баз кешіп‚ үмітін үзгендігі ме‚ тек танауы пысылдап‚ тіршіліктен болмашы хабар береді. Есенбай қолы пинцетке тигенде өзінің тұтқын екенін ұмытып‚ жаны рахаттанды. Операцияға кіріспес бұрын «Қан құю керек‚ ауру қансырап жатыр»‚ – деді. Бір кезде көзін ашып алған атуға бұйырылған адам сақалшашы өсіңкі‚ жағы қушиып‚ көзінің асты көгерген‚ тек ақ желеңі ғана дәрігер екенін айғақтап тұрған өзіндей тұтқынға шұқшия қарады. Ол тұтқынға‚ дәрігердің адамға қол ұшын беріп тұрғанын іштей сезіп жатты. Әйтеуір, үсті-басы кіршеңдеу дәрігер түрме қызметкерлерінен өзгеше көрінді. Есенбай болса атуға бұйырылған адамның азғантай да болса көрер жарығын ұзартам деп жанын салды. Бір сағаттай өткен соң аурудың беті бері қарады. Егер дәрі-дәрмек пен хирургиялық құрал-жабдық сай болса‚ мұндай жарақаттар алғашқы медициналық жәрдем көрсеткеннен кейін қауіпті емес. Қатты қансырамаса болды. Ең әуелі‚ адам мен адам бірін-бірі түсінсе‚ адамға адам жанын сап шын ниетімен қол ұшын берсе‚ ақыры оңды болмақ. Алғашқы медициналық жедел жәрдем көрсетудің басты қағидасы да адамның бойындағы ең басты адамгершілік – бір-біріне дер кезінде қол ұшын беру. Гиппократ антының қағидасы да – осы.

	Жаралы тұтқын бойы балбырап ұйқыға кетті. Көзін жұмарда бұған қарап басын изеді. Тұтқынның білмейтіні де‚ таппайтыны да жоқ. Әйтпесе жалғыз адамдық өлім камерасында жатып әйнекті қайдан тапты екен? Сол күні кезекші сыныптасына: «Өлерімнің алдында‚ ең болмаса‚ ақ төсекте жатып тынығайын. Әйтпесе тезірек өліп кетейін» деп өтініш білдіргесін бала күнгі достығыма қарыз боп қалмайын деп, алақандай әйнек әкеп берген еді. Ол сыныптасы әп-сәтте қызметінен шеттетіліп‚ тергеуге алынды. Біздің елдің бір болымсыз қасиеті – өлім алдындағы өтінішке ешкім құлақ түріп‚ бас ауыртпайды. Ажал құшар адамның атау кересі де берілмейді. Ал мына тұтқын болса санитарлық бөлімде операция жасайтын оташының жоқтығын да біледі. Әуелде медбикелер тамырдың үзілген жеріне спирт басып біраз әуреленді. Бір кезде тергеу изоляторы бойынша кезекшінің:

	«Жетінші камерада хирург отыр» дегенін естіді. Адам адамға осылай көмекке келді. Адамнан бәрі шығады. Жақсылық та‚ жамандық та. Оның қолынан бәрі келеді. Бірақ тар жерде жақсылық жасау екінің бірінің еншісіне тие бермейді. Ол ешқашан ұмытылмайды.

	– Беті бері қарады. Жарақатты арнайы операция үстелінде таңбаса болмайды‚ – деді Есенбай маңдайына шып-шып шыққан терді сүртіп.

	– Таң атқасын бәрі болады. Тұтқынды арнайы ауруханаға жеткіземіз. Сіз шешінбестен маған еріп жүріп‚ сырқат кітапшасын толтырыңыз‚ – деді капитан.

	Капитан – алда‚ бұл – артта. Кезекші қызыл жаға есік аузында қалды. Бұл капитанға еріп бара жатып өзін жер бетіндегі адам жанына араша түсер дәрігермін деп сезінді. Дәрігер қайда да болса дәрігер боп қалады. Тар жерде бір адамға қол ұшын берді. Есіне тағы да торлы терезе алдындағы торғай түсіп кетті. Осы сәт қандаласы зыр қаққан камераға қайтқысы келді. Адам үш күннен кейін тозаққа да үйренеді. Қолаңса исі мүңкіген тар бөлмеге көңіл үйренбегенімен, көз үйренді‚ торғайдың ұясына қарап дөңгелек күнді күтіп ап‚ шығарып салатын болды.

	«Медицина қызметінің капитаны А.Қ.Бекбаев» деген жазуы бар есікті ашып‚ соңынан кіре берді. Қолына сырқат кітапшасын ұстатты. Не істеп‚ не қойғанын тәптіштеп түгел толтырды. Сол сәт Ер Төстіктей еңсегей бойлы капитан ши-и-қ еткізіп ескі сейфті ашты да‚ сыртында «Спирт» деген жазуы бар бөтелкені қолға ұстай шықты. Есенбай осы бір жарты сағат уақыттан бері ғана түрмеде өзін бостандықтағыдай еркін сезінді. Әскери киімді‚ жағасында медицина эмблемасы – иірілген жылан бейнесі таңбаланған жігіт бөтелке тығынын тыңқ еткізіп ашып‚ екі қырлы стақанға теңдей ғып бөліп құйды.

	– Мен сізді білемін‚ – деді ол қырлы стақанды бұған қарай ысырып. – Ауғанстанда‚ баракта‚ екі қол‚ екі аяғы қырқылған томар адамды дұшмандар жәшікке салып, тікұшақпен аспаннан тастаған күнгі әбігер есіңізде ме? Сонда оған ең алғаш көмек көрсеткен – сізсіз. Мен де сол санчастьта қызмет еткен хирургпін. Әрине‚ онда сіз жетекші хирург болатынсыз. Кездескеніміз үшін алып қояйық.

	Сүй деді де‚ жұп-жуан саусақтарын бүгіп‚ қырлы стаканды сындырып жіберердей сығымдай ұстап‚ спиртті тауыса тартты. Есенбай да шөліркеп тұрғандай көмейіне қылқ еткізіп тастай салғанда, дүние шыр дөңгеленіп қоя берді. Маңдайы әп-сәтте моншақ терге малынды. Мынау өзі өмір ме‚ әлде ертегі ме деген елес өн бойын билеп алды. Капитан тағы да құйып‚ бөтелкенің тығынын бас бармағымен нығыздай жауып‚ сейфке салып‚ ши-и-қ еткен темір есіктің құлпын екі бұрағанда ол өзін тағы түрмеде отырмын деп сезінді.

	– Оның үстіне‚ институтта мен сізден бір жыл кейін оқыдым. Сіз қылмыскер емессіз. Сіздің жан дүниеңіз таза. Қоғам қылмысты қолдан жасап‚ жазықсыздарды жазалап жатыр ғой. Сіз үшін! – деді де‚ тағы да стаканын тауыса тартты. Бұл жолы да Есенбай удай спиртті ашырқанбай көмейіне тастай салды‚ сосын жеңін иіскеп‚ қайта-қайта тамсанды.

	– Түрмеде тіске басар болмайды‚ – капитан орнынан тұрып есікке беттеді. Бұл қасына жақындағанда төртбұрыш қағазды жан қалтасынан алып‚ көйлегінің төс қалтасына сүңгітті де‚ жеңінен тартып‚ ақ желеңін шешіп ап қалды. «Дәрігер едім‚ енді қайтадан тұтқын болдым» деп Есенбайдың миығы тартты.

	– 7-нөмірлі үйіңізге кіргесін оңаша оқырсыз. Сіз мені‚ мен сізді көрген жоқпын‚ – деп есікті ашты да‚ қалшиып тұрған кезекшіге тапсырды.

	Қолын артына ұстап‚ «Оңға‚ солға!» деп бұйырған қызыл жағалының алдында құлап қалардай қисалаңдай басып келе жатқан ол: «Бүгін ең бақытты күнім», – деді өз-өзінен күбірлеп. «Осы мен ешкімді емдемесем деп едім». Алпыс екі тамырын бір зуыл мұздатып өтті.

	7-нөмірлі камераға жеткенше‚ ұясында томсарып отырған торғайды көргенше асықты. Темір есіктен қырындап кірген бетте‚ бұрышқа таман‚ шам жарығының астына барып төс қалтасына ентіге қол салып‚ қағаздың төрт бүктеуін жазды. «Есен‚ сен жазықты емессің». Аты-жөні жоқ‚ төрт сөзден құралған бір сөйлем – Күнімайдың маржандай жазуы көзіне оттай басылды. Ол темір нардың үшінші қабатына атып шығып‚ торлы терезенің арғы бетіне қарады. Ұя да‚ қонжиған торғай да қараңғыда көзге шалынбайды. «Ұшып кеткен бе?» Ол жанды мақұлықтың басын бұрып‚ тұмсығын төмен салып қозғалғанын қараңғыда байқап қап қуанып кетті. «Құстардың өзі де Алла тағаланың әмірімен ұшады» депті ғой Мұхаммед Пайғамбар хадистерінде. Сені де‚ мені де осы жерге алып келіп отырған Алланың әмірі шығар. Пенде пешенеге жазылғанын көреді. Алла тағала маған серік болсын деп‚ сені де осында жіберген болар». Жерге атқып түсіп‚ сығырайған жарықтың астына барып қолдан-қолға өтіп‚ әбден кіршең тартқан алақандай қағазға тағы да шұқшиды. Оқыды. «Есен‚ сен жазықты емессің». Ол бүгін соттап жіберсе де разымын деп‚ құрқылтайдың ұясындай камераның ішінде жанын қоярға жер таппай балаша алып-ұшты.

	***

	Ұзамай сот болды. Бұл Есенбайдың осы жасқа жеткенше сот атаулыға екінші қатысуы еді. Бірінші рет студент күнінде‚ бір курстың он шақты жігіті вокзалда жаппай төбелеске араласып‚ соттан ауызша ескерту алған. Екінші рет айыпкер орындығында өзі отыр. Қазір теледидардан сот процесін көп көрсетеді‚ сонда байқағаны – Алматыдағы соттардың түгелге жуық әйел екендігі. Сонда бұл қалай? Әлде жұмыстарының жеңіл болғаны ма? Мәселен‚ медицина саласында терапевтердің көбі әйел де‚ оташылар – еркектер. Өйткені оташылық еркекке тән іс. Еркектің қолы сүйекті күштеп сындырып‚ қан уыстап тұрып ішек-қарынды бүгіп-тігуге арналған. Мейлі ғой‚ не де болса екеуі де адам тағдырымен айналысады. Ал біздегі бір түсініксіз тағдыр – Орталық сайлау комиссиясының төрайымы да – әйел. Басқа елдердің сайлауға қатысты округтерінде бәрі еркек. Ең бір тағдырлы жерде біздерге әйелдің жүрегімен қарау керек болған шығар. Өйткені демократиялы қоғамның сайлауынан өткен тартысты-тағдырлы орта бар ма? Сол сайлауда жүгі ауып‚ үлкен таққа өте алмай қалған күні тарс етіп жүрегі жарылып кеткендер де бар. Осылайша біздерде тағдырға әйелдер мен компьютер басшылық етеді.

	Ертең сот деген күні өзін көңілді ұстады. Өткен жолғы оқиға орнын айғақтап суретке түсіргендегідей жердің тесігі болса кіріп кеткісі кеп бүгежектеген жоқ‚ ар-ұятты алға сап ақиқатқа жүгінді‚ ел көрсін‚ білсін‚ аузымды ашып‚ қызыл тілімді жалдап сөйлей алатын жерге барамын ғой деп көңілін тоқ санады. Ақтаушыдан бас тартты. «Мен ақпын‚ аққа ақтаушыны ара түсіріп қайтеміз»‚ – деді сот өкіліне. Сонда да пенде ғой‚ түрме-машина сот алдына келіп тоқтағанда жүрегі өрекпіп аузына тығылды. Қолын артына ұстаған күйі сот залындағы тарам-тарам темір үйшікке сүңгіп кіріп кеткесін білегінен кісенді алды. Сот залында отырғандардың бәрімен бас изесіп сәлемдесіп шықты. Күнімай көптің ортасына таман жайғасыпты. Екеуінің көзі түйісе алмады. Ол көбіне басын төмен салып‚ еденге қарай иіле берді.

	Сот процесі уақтылы басталды. Үстіне соттың қызыл мауыты мантиясын киген сарықарын қазақ әйелі прокурор мен жасауылға уақтылы келіп‚ куәлер іздеген сәтте табылуын талап етті де‚ істі бірден бастап кетті.

	– Қазақстан Республикасы Қылмысты істер кодексі 11ші бабының 1-ші бөлігі бойынша айыпталушы Есенбай Қойбағарұлы.

	Бұл орнынан тұрды. Өмірбаянымен‚ қылмысты іс барысымен таныстырды. Сонан кейін сот төрайымы бір сәт бетіне терең көз тігіп қадалып қалды. Оның жанына «Айыпталушы Ауғанстанда интернационалдық әскери борышын атқарды» деген жолдар қатты әсер етті. Бұл да ұлының артынан Ауғанстанның қара қағазын алған жаны жаралы әйел еді. Сол сәт мүдіріп қалды да‚ сөзін әрі жалғады. Жұмыс орны берген мінездемені оқыды. Мінездеме бойынша мұндай жаны жайсаң жан жер бетінде жоқ әрі әріптестері алтын қолды оташының болашағынан үлкен үміт күтетінін тебірене айтыпты. Бөлімше дәрігерлері меңгеруші Ливенцовадан бастап түгел қатысып отыр. «Сәрсенбінің операциясын кейінге жылжытқан ба?» деп түйді ол әріптестерінің өң-жүзін тарамтарам тордан көріп тұрып.

	Сот төрайымы әуелі жәбірленуші Әйтшуов Ниетқұлды таныстырды. 1954 жылы туған. Алматы қаласы‚ Тәуелсіздік ауданындағы жеке пәтер иелерінің кооперативінде сантехник боп істейді. Тергеу соның арызы бойынша басталған. Төрайым не боп‚ не қойғанын бастан-аяқ баяндап шықты.

	Бұл бір бас ауыртатын немесе үрей шақыратын қиын да іс емес. Ұзын-ырғасы мынадай: жәбірленуші Әйтшуов дәрігерлер бөлмесіне кіреді де‚ ақша мен рецепті тастап кетеді‚ бұл төс қалтасына салған сәтте 9-бөлімнің қызметкерлері сау ете қалады. Ақшадағы саусақ ізі – Қойбағарұлынікі.

	Жәбірленуші қасақана берген дәрінің атауы жазылған рецепт пен әл-Фараби бейнеленген 500 теңге үстел үстінде заттай айғақ ретінде жатыр. Сол екеуі заттай айғақ болса‚ тірі жаннан жалғыз куә – Әйтшуовтың өзі.

	Әуелі Әйтшуовке сөз берді‚ ол болған істі түгел баяндап шықты. Сөз айтқан сайын алақанымен төбесін басып мүдіре берді. Жәбірленуші сөйлеп болғасын сот төрайымы сотталушыға қарап:

	– Айтқанын түгел мойындайсыз ба? – деді.

	– Мойындаймын‚ – деді бұл орнынан тұрып.

	– Сіз неге 500 теңгені қалтаңызға салдыңыз. Егер қалтаңызға салмай, үстеліңізде жатса, сіз пара алмаған боп есептелер едіңіз.

	– Рецепт пен ақша‚ бір мекеменің мөрі басылған қағаз бен бір ұлттың басына көтерген перзенті әл-Фарабидің бейнесі қатар жатпасын дедім. Мен ауру Әйтшуовтың басқа ойы бар деп ойламаппын. Мен сол күні жанымды салып операцияға дайындалсам‚ ол менің ар-ожданымды тексеріпті. Бір ескертетін нәрсе әрі бұл ең негізгісі – операцияда басты жамайтын пластмасса аурудың қаржысына алынады. Біздің бюджетте оған ақша бөлінбеген. Ал мен соны табуды өз мойныма алып едім. Қымбатын өзім алып‚ арзанын ауруға беріп едім. Ақыры кеткесін екеуін бірдей бермегеніме өкініп тұрмын. Оның да рецепті әлі күнге қалтамда жүр.

	– Сөз қоғамдық қорғаушы‚ нейрохирургия бөлімшесінің меңгерушісі Ливенцова Анастасия Федоровнаға беріледі.

	Анастасия Федоровнаны түрмеге түскелі екінші көруі. Өткен жолы жылап қалды. Ағыл-тегіл сөйлессем деп еді‚ қолы кісеннен босай алмады. Оның есесіне көздері от шашқан етженді әйел орнынан тұрған күйі әрең шыдап отырғандай сөзді ағыза жөнелді.

	– Бұрын теледидарды ашып қалсақ‚ Жамбыл баба мен ақын Олжасты көруші едік. Қазір ашып қалсаң‚ көшеде адам ұстаған милиция мен бір-бірін алдап айып таққан сот процесін көресің. Сондай процеске өзіміз де жиналып отырмыз. Бізге осы өмір сүру үшін милиция керек пе‚ дәрігер керек пе. Айтыңдаршы‚ ағайын! Біз қазір милиция арқылы дәрігердің арын тексеріп отырмыз.

	– Іс бойынша сөйлеңіз‚ – деп прокурор ескерту жасады.

	Сот төрайымы өзі шамалас кексе әйелдің сөзіне тосқауыл жасамады.

	– Қазір дәрі қат заман. Ауру көп‚ дәрі-дәрмек жетімсіз‚ бюджеттен бөлінген қаржы жетіспейді‚ басқа қаражат көзі таптырмайды. Қымбат дәріні іздеп таба алатындар ғана табады. Біз мемлекеттік бюджет есебі шектеулі болғандықтан да ақылы бөлімдерді ашып отырмыз. Ал жәбірленуші ауру Әйтшуовтың мениншома деп аталған қатерлі ми ісігіне дәріні өзі таппаса‚ Қойбағарұлы да‚ мен де‚ бас дәрігер де тауып беруге тиісті емеспіз. Біз екі құтысын‚ өзімізде барды бердік. Мұндай аурулардың бәріне өздерің табыңдар деп рецепт береміз. Басты жамайтын пластмасса тек аурудың қаржысына ғана алынады. Оны айтсам‚ мені сол күні ұстап әкетер ме еді. Ал Қойбағарұлы аурудың бас операциясына арналған пластмассаны да бар беделін салып өзі тауып беріп отыр. Бұл – дәрігер тарапынан жасалған үлкен адамгершілік. Егер пластмассаны да өзің тап деп рецепт берсе, не болар еді? Қадірлі сот төрайымы‚ осы жағын да ескеру керек.

	Мен бір күн бұрын ғана сырқат Әйтшуовтың рецептіне қол қойып‚ мөр басып бердім. Егер сол күні жоспарлы операция сәтімен болғанда, Қойбағарұлы бұлайша сот орындығында отырмас еді. Сіз де‚ сырқат Әйтшуов‚ төбеңізді ұстап бұлайша азап шегіп тұрмас едіңіз. Сізге сау басыңызға сақина тілеп‚ сонша не болды? Қоғамның жетіспеушілігін басыңызға операпия жасайтын дәрігер арқылы әшкерелемек болдыңыз ба? Қойбағарұлындай оташы аз‚ Әйтшуовтей ауру көп. Бұл қандай бопса сонда? Ауру Әйтшуовке не керек екендігі түсініксіз. Әлде тәуелсіз еліміздің шын патриоты болғысы келді ме? Қойбағарұлы сол күні операцияға жан-тәнімен дайындалды. Ол барлық уақытта өзгенің өмірі үшін өз жанын беруге даяр тұрады. Ол – Ауғанстанда алдыңғы сапта жүріп жаралыларды емдеген оташы. Мемлекеттің кедейлігіне‚ дәрінің жоқтығына оташы Қойбағарұлы кінәлі ме? – деп сөзінің соңында даусы жіңішкеріп‚ кемсеңдеп отыра кетті.

	– Оташы мемлекетті байыта алмайды. Оташы қоғамдағы ең кедей адам‚ – деп біреу орнында отырып айқай салды.

	Бөлімше меңгерушісі қолын көтерді. Сот төрайымы жас моншақтары ыршып шыққан көзінің айналасын сүрткен әйелге қарап бас изеді.

	– Мен қырық жыл тәжірибесі бар дәрігермін‚ осы күндері қандай ауру болса да‚ мейлі оның аузына су тамызып жатса да‚ сол өлі мен тірінің арасындағы жандардан сескенетін болдым. Олардың жүрек тұсына заманның ағымы салған бір қара дақ пайда болған. Олар дәрігердің ақ желеңіне сол қара дақты жағып‚ бір болмаған нәрсеге қол жеткізгісі келетін секілді. Өйткені оларды артынан айдап сап отырған заманның қара желіндей қолдаушылар бар. Біз неге ақ пен қараның айырымына көз жеткізбейміз‚ неге адамның обалына қала береміз. Мен қарауымда‚ ақ төсегімде жатқан аурудың өзін емдеуші дәрігерді қылмыскер ғып шығарғанына опынамын. Бұл бір қазіргі тыйымсыз үрдіс болды. Ұзамай бәріміз де отырмасақ екен осы орындықта. Өйткені дәрігер – біздің қоғамдағы қорғансыз құс‚ – деп тағы да көзін сүртіп‚ залдан шыға жөнелді.

	Құсты айтқанда Есенбай түрме терезесінің жақтауында отырған торғайды ойлады. «Қасыңа барамын ба, әлде соттан кейін басқа жерге апарар ма екен мені? Адам өлгесін оның жаны құстарға кетеді дейді. Саған да‚ торғайым‚ бір жақсы адамның жаны ауысқан болар‚ сірә. Өйткені екеуіміз бірбірімізге жақынбыз. Неге екеуміз қатар қондық екен. Неге мен сенімен қоштаспай кеттім».

	– Соңғы сөз айыпкер Қойбағарұлы Есенбайға беріледі‚ – деді сот төрайымы.

	Көп сөйлегісі келді‚ есіп айтқысы келді. Бірақ дәл ортада отырған Күнімайдың тік қадалған көзін көргенде айтамын дегенінің бәрі көмейінен сытылып кетті. Бөлімше меңгерушісі Анастасия Федоровна қайтып кірмеді‚ ол қайтақайта жүрек дәрісін ішіп дәлізде тұр еді. Өзімен жолдас‚ әріптес оташылар тілеуін тілеп‚ ет-бауыры елжіреп отырғаны көздерінен байқалады. Әсіресе Күнімай не айтса да өз аузынан естиін дегендей‚ көз қарашығы қозғалмай қадалып қалыпты. Осылардың бәрі де бір ай бұрын мешітте неке суын ішкенде куә болып‚ құшақтарын гүлге толтырып еді‚ енді айыпкер ретінде аяушылығын білдіріп‚ сотқа қатысып отыр.

	– Мен осыдан бір ай бұрын мешітте некемді қидырып едім‚ енді сот орындығында отырмын‚ – деп бастады ол. – Мен неге отырғанымды әлі күнге анық білмеймін. Мен Қойбағарұлымын‚ сен Әйтшуовсың‚ – деп қарсы алдындағы көзі жыпылықтап‚ қайта-қайта сидам алақанын төбесіне қойып отырған жәбірленушіге қарады. – Мен екеуімізге куә болып‚ анау заттай айғақ үстелінде басына сәлде ораған Әбунасыр әл-Фараби бабамның суреті жатқанына арланамын. Сіз менің дәрігер ретіндегі ар-ожданымды тексергіңіз келген екен. Мен қайда жүрсем де дәрігер боп қаламын. Бірақ оташы болғаныма дәл қазір өкініп тұрмын. Фармацевт болуым керек еді‚ сонда дәрінің ортасында жүрер едім. Мені адам емес‚ Алла соттасын. Айыбымды мойныма қойып‚ аяусыз жазаласын.

	Сылқ түсіп‚ орнына отыра кетті. Сот төрайымы «Болдың ба?» деп сұрамады. Енді ішіп-жеген көздер ауру басы мойнына тығылған Әйтшуовке қарай бұрылып‚ нысанаға алған көз-оқтар аяусыз атқылай бастады. «Адам аласы ішінде» дегенді бір сәт жанымен сезінген кілең ақ желеңді шешіп‚ сот залына келгендер қыбырлаған құмырсқаның ішінде де у жатқанын сезгендей іштен тынып ызаланып отыр. Жылан – медицина қызметкерлерінің эмблемасы. Ал у дегенің бірде зиян да‚ бірде пайдалы. Жыланның да бәрі улы емес. Жер бетінде жыбырлаған құмырсқа уын шашып‚ Адамды шағады деп кім ойлаған. Адам залым‚ адам аңқау.

	Сот үкім мәжілісіне түкпіргі бөлмеге кіріп кетті. Ұзамай қайта шықты. Сот төрайымының қабағы қатулы‚ айналасына күмәнмен емес‚ әйел затында сирек кездесер әділ көзбен бір қарап өтті. Жәбірленушіге бас бұрмады. Анық дауыспен іс мәтінін басынан бастап оқып‚ арасында мүдіріп қап‚ қағаздан басын көтеріп жәбірленушіге қарап сөйлеп кетті. Осы сәт бөлімше меңгерушісі Ливенцова де беторамалын уыстап ұстап кіріп келді.

	– Адамның миына‚ сіздің миыңыздағы қауіпті ісікке операция жасайтын нейрохирург сіз секілді аурудан бес жүз теңге пара алмайды. Парасыз қоғам жоқ‚ оған біздің көзіміз әбден жеткен. Ал ақ желеңді абзал жандар‚ оның ішінде сіздің миыңызға операция жасайтын нейрохирург Қойбағарұлы әлдекімнің бопсасына бола босқа күйетін жан емес. Қоғамда нөлдері көп парақорлар бар. Қоғамға жаныңыз ашыса‚ соларды ауыздықтауға көмектесіңіз. Дәл осы эпизодты сенімсіз деп бағалаймын. Бұл – дәрігердің абыройын аяққа басу үшін қолдан ұйымдастырылған бопса. Демек‚ істің құрамында қылмыс жоқ деп есептеледі және айыталушы Есенбай Қойбағарұлы сот залынан босатылсын.

	«Япыр-ау‚ бәрін де біздің қоғамда атқарушы билік пен құқық қорғау орнының бірауыз сөзі шешкені ме?» Тор үйшіктің ішінде сот төрайымының сөзін тік тұрып кірпік қақпай тыңдаған Есенбай қатты таңырқады. Осы сөз ауыздан шығысымен қызыл жаға торлы үйшікті ашты да, сыртқа шығарды. Енді ол қылмыскер емес‚ енді ол – өзіміздей еркін адам‚ дәрігер‚ нейрохирург.

	Ол ашық есіктен далаға атып шығып‚ шақырайып тұрған дөңгелек күнге жүзін шомылдыра қарады. «Сенің қадіріңді білмейді екенбіз-ау. Екі күннің бірінде күн ысып кетті деп пысынай бастаймыз‚ күн суып кетті деп жағамызды көтеріп‚ жан ашуын білдіреміз. Адамға не жаққан өзі? Бір түкпірге қамалмай‚ күн мен айдың астында жер басып жүргенге не жетсін...». Ол өз-өзінен күбірлеп тұрды-тұрды да‚ аулада қып-қызыл боп ұйыса өскен раушан гүліне қарай атылып барып‚ иіліп ұзақ иіскеп‚ бір сәт бір уыс көк шөпті жұлып ап‚ аузына сап ашырқанбастан шайнай бастады. Темір тор мен темір нар‚ қалайы тостақ пен қалайы қасықтан жерінген ол өсіп тұрған көк өскінді бір көруге зар болды‚ осыдан қолым жетсе, қызыл гүлді құмарым қанғанша иіскеп‚ көк өскінді шикілей шайнап‚ қызыл тіліммен топырақтың дәмін татар едім деп армандады. Адам сол арманына жетті. Соңынан ере шыққандар оның әрекетіне ештеңе дей алмастан ошарылып тұрып қалды. Ол қызыл гүлді тағы да құшырлана иіскеп‚ тағы да көк шөпті бырт-бырт шайнады.

	Сөз алда жүреді. Дәрігер еместер Есенбайды жынданып кетті ме деп‚ сан-саққа жүгіртіп‚ күбір-сыбыр көбейе бастады. Дәрігерлер болса оның жан дүниесіндегі өзгеше өзгерісті өздерінше сезіп-біліп‚ сол сәттің тез өтіп кетуін тілеп тұр еді. Ол ілкі сәтте тоғыз баллмен жағаға ұрған толқындай өз әрекетіне есеп бере алмайтын дағдарысты көңіл күйді бастан кешіп тұр еді. Ол түрмені дұшпаныма да тілемеймін‚ түрменің тірі жанға керегі жоқ‚ біз болашаққа түрмесіз-ақ барамыз деп кесіп-пішкен биік қиялдың қанатына жармасты. «Түрме атаулыны бүгін бұзып тастаймын десе де адамзаттың қолынан бәрі келеді‚ осыны ертеңге қалдырмай-ақ қопарып тастаса ғой‚ мені екі көзі төрт болып күткен інілерім мен олардың тілеулестері». Жылт еткен қиялы енді торлы терезенің ар жағында ұя басып қалған торғайды ойлады. «Түрме бұзыла қалса, біздің үйдің терезесінің маңдайшасына кеп қонақтайсың» деді әлі де өзіне-өзі келе алмай күбірлеп тұрып‚ түрмені қалқа ғып алған тар жердегі серігін есіне ап. Сол сәт көкірегінен бір қара торғай пыр етіп ұшқандай жан дүниесі тосын дір етіп‚ өзіне бақырая қараған бір топ адамға қарай құшағын аша жүгірді.





