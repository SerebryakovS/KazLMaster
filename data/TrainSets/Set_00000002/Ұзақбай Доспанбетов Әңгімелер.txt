	Ұзақбай Доспанбетов

	Әңгімелер





ЕСТIМЕГЕН ЕЛДЕ КӨП




	Тамбурға шығып, вагон есiгiнiң əйнегiнен сыртқа үңiлген Шəкiр көз сүрiнерi шамалы Арқаның даласын тапжылмай ұзақ қызықтады. Мұның басқа ермегi де жоқ. Осыдан үш сағаттай бұрын iрi станция, əрi аудан орталығы саналатын елдi мекенде поезд тоқтағанда мұның купесiне баса-көктеп кiрген совхоз директорлары Шəкiрдi қақпайлап қуып шыққандай едi. Қуып шыққанда ондай «мейiрбанды» ишарат жасаған ешқайсысы жоқ (өйтуге олардың құқы кəне, купедегi бiр орын заңды түрде осынiкi ғой), тек олар көршi купелерден өз əрiптестерiн қонаққа шақырды. Аудандық мəслихаттан қайтқан, əрi қалталары қашан да қалың директорлар поезға мiнерден бұрын портфельдерiн iшiмдiктiң қызыл-жасылды неше түрлiсiмен, пiскен тауық, сервелад, балық консервiлерi, тiске жұмсақ басқа да тағамдармен сықап-ақ алыпты. Көбiне қоңды, бiразы түйенiң жарты етiндей бар директорлар екi полкаға қарама-қарсы отырысып, жайғаса бастағанда небəрi отыз жасар Шəкiрдiң онсыз да қушықтай денесi, бұлардың қасында одан сайын көрнексiзденiп, жеп-жеңiл арзан дүниедей есiкке қарай ығыстырыла бердi. Келген қонақтар ендi бiр толқыса бұл тiптi қабырғаға жаншылып кетердей.

	Iшу-жеу басталды. Ұзақ жолда зерiккен Шəкiрдiң де аузына сiлекей толды. Ендi қайтсiн. Əлi көп жүремiз ғой, қарыздары кетпес мойнымда, не бопты деп, бұлармен араласып кетудi ойлаған. Бiрақ бекер дəме қылған екен, сiлекейiн iшке жұтып отыра бердi. Қонақасы иелерi – осы купеге орныққан директорлар жас жiгiтке iшiмдiк ұсынбады, дəм ал да демедi. Басқалардың да бұған көзi түскен жоқ. Шиенiң суындай шетелдiк коньяк жартылап құйылған қырлы стақан бəрiн екi жағалағанда да бұған соқпай өттi.

	Шəкiрдiң шығып кетпесiне амалы жоқ едi. Вагон-ресторанға барып, екi шыны сырамен тамағын шайды, шөлiн басты. Өзi орналасқан вагонның тамбурына қайтып келiп, əлдекiмнен жəбiр көргендей терезеге ұзақ қадалды.

	Бара-бара соншама қуаң, бұдырсыз, бiркелкi көрiнген Арқа жерiнiң бедерi мұның кiрпiк қақпай қадалған көздерiне көбiрек шалына бердi. Қараса дүние көшiндей бiлiнбей өтiп жатқан сары дала тақтайдай жазық емес, адамның алақаны сияқты ойлы-қырлы болып келедi екен. Кеуiп қалған өзен сұлбасына ұқсас иректер де шималай берiптi.

	Бұл көрiнiс поезбен бiрге жарысып, қалыспай келе жатқандай. Ұзақ жүрiсте осылай алма-кезек көзiне түсiп, мықтап назарын аударған тағы бiр нəрсе бар. Ол ауық-ауық қазақ зираттарындағы қызыл кiрпiштен қаланған, сəулет-бiтiмi əр алуан, бiрiнен екiншiсiнiң еңсесi жоғары күмбездер шоғыры едi. Көбiне киiз үй сияқты, бiрақ одан биiгiрек кетiп көкке шаншылған, төбесiне жарты ай қондырылған сиықтары көбiрек қайталанады. Қалайы түстес ақ қаңылтырдан жасалған айдың екi-үш жаңасындағы қалпы темiр жол жақтан əр түрлi қырынан көрiнедi. Кейбiр зираттарда олар əлденеденорман iшiнде өскенсаңырауқұлақтарды еске салады.

	Шəкiр терезе алдында мұңға батқандай ұзақ тұрды. Аяғы талса да қозғалар емес. Мұның купесi жақтан кеуделерiне жел бiткен директорлардың қарқ-қарқ күлкiсi естiледi. Республикалық мəдениет саласындағы мекемелердiң бiрiндегi қатардағы қызметкер, iссапарға көп шығып үлгермегендiктен ел iшiнiң жағдайын жақсы бiлiңкiремейтiн Шəкiр алғашқыда олардың жолаушы көршiнi елемеген паңдығына қарны ашса, ендi мүлдем жирене бастады. Бiр шаруашылықтың тұтқасын ұстаған, ақыл-өнеге, нұсқау-бұйрық ауыздарынан саңқылдап шығатын адамдардың ел көзiнен тая бере iстейтiнi осы екен-ау деген түйсiк мұны жарға тiрегендей.

	Бұл сар даладағы күздiң бiр ашық күнi едi. Күнде көрiп жатқам жоқ қой деп, Шəкiр вагон терезесiнен көз жетер кеңiстiктегiнiң бəрiн байқап өткiсi, керек жерде жадында тұтқысы келдi. Тек бiр көргенi қайталана бергесiн бұл ермегi ұзаққа созылмады. Ендi осы байқағандарынан мұны бiр түйiндi ой елең еткiздi. Ол да жаңағы ауық-ауық көздiң жауын алып қала беретiн зираттарға, ондағы күмбездерге байланысты едi.

	Ара-тұра жол жиегiнен қашығырақта елдi мекендер де ұшырасады. Олар көбiне совхоз, не бөлiмше орталықтары. Тек бұлардағы бiр өзгешелiк – араларында бой көтерiп, алыстан көз тартатын, сəулелi бөлек бiр шаңырақ жоқ, бəрi жермен-жексен, белуарынан батып бара жатқан, жатаған үйлерден тұрады екен.

	Не төбесiн шифермен жауып, сырты мұқият əктелген стандартты да емес, төбесiн жалпайтып, əркiм өз қора-қопсысының ыңғайына қарай тұрғыза салған тоқал үйлер. Олардың iшiнде де не жиһаз, дүниелiк барынан Шəкiр бұл жолы хабардар болып қайтқан. Өзi тексерген аудан орталығына таяу екi-үш совхозда болып, есiгiнен еңкейiп тоқал үйлердiң бiразынан дəм татып та шыққан. Оқта-текте ғана бiреудiң төрiнде қымбаттық кiлем iлулi тұрады. Басқа дүниесi əбден тепкiсi шыққан қырық жылғы алаша, пұшпақтары ит тiстегендей жырым-жырым ескi киiз, көн тулақ, тағы осыларға ұқсас ұсқыны кетiп, тiршiлiк көркiн құрауға қабiлетсiз нəрселер болып келедi. Тек көрпе, жастықтардың iшiнде ғана, онда да қонаққа арналған бiразының атлас, шайы жiбекпен тысталғандары бар.

	Мəдениет саласындағы басқару мекемесiнiң қызметкерi Шəкiр тұрмыстағы бұл жүдеулiктiң түп-тамырына ден қойғысы келген. Мүмкiн қаражат жағы бұдан арғыға көсiлуге мүмкiндiк бермейтiн шығар. Жоқ, тоқал тамның iргесiнде есiгi мұқият бекiтiлген қораның iшiнде үйездеп тұрған «Жигулидi» талайынан көрдi. Стол басындағы əңгiмелерi де сол темiр көлiк төңiрегiнде. Ақшасы бола тұра машина ала алмау, «Жигулидi» сатып, «Волга» алғандардың мейманасының асуы, кiмде қанша машинаның пұлы бар, ол пұлы сандық түбiнде ме, жинақ кассасында ма, аяқты мал түрiнде жайылымда жүр ме, осы мəселелерден арқандаулы аттай ұзасашы, кəне. Тыңдағыңкеле ме, жоқ па, оған қарамайды, осындай əңгiмелермен құлағыңды сарсытып қоятынын қайтерсiң...

	Мiне, осы адамдардың тұрағы əне. Қара жердiң бетiне бiткен сүйелдей, мықтаса одан екi-ақ елi көтерiңкi, əлдеқашан тасталған, бүгiнгi ұрпақ маңына жуымайтын, тек жын-шайтандар ғана айналасында күнге қақталып өрiп жүрген, атам заманғы қаңыраған мекен-жайға ұқсайды.

	Шəкiр мұндағылардың түсiне де кiрмейтiндей əсем шаһар – астанаға кетiп барады. Ал анау жатаған үйлердегiлер сол қалпында осында қала бермек. Осыны ойлағанда Шəкiрдiң оларға жаны ашып, iшi де ұлып қоя бердi.

	Ендi бiр кезекте əр түрлi ғимаратқа толы тағы бiр зират көрiндi. Бұл жаңағы елдi мекеннен тұрпаты мүлде басқа, тап бiр Самарқанның сонау Ақсақ Темiр заманынан қалған, көк тастан қаланған қаласы дерсiң. «Апырау, мұны орнатқан оның астында жатқан өлiктер емес, тiрiлер ғой. Олар ең алдымен өз тiршiлiгiн неге ойламайды?», – деп салды Шəкiр iштей.

	Купеден iшкен-жегендерi мiселерiнен асып, ауыздарынан буы бұрқыраған екi-үш директор да тамбурға шығып, темекi тартты. Жалғыз тұрған Шəкiрдi бұл жолы да көзге iлетiн емес. Өзара əңгiмелерi жұмыс күшi жайында. Iштерiнде өңi ақшыл, қасы-көзi, шебер қол əдемiлеп қырыққан шашы қап-қара, басқаларға қарағанда жасырақ, əрi иманжүздiлеу бiреуi сөйлеп тұр:

	– Əлгi механизаторым əлi райынан қайтпапты, ертеңiне келiп тұр, қолына арызын алып. «Əй, қарағым,– дедiм оған,– сен бала емессiң, шаға емессiң, алды-артыңды болжайтын адамсың. Осыдан кетсең бiржола кет! Бiрақ қайтып келушi болма! Ұқтың ба?! Бiздiң совхоз жұрттың ойы былай толқыса шығып, былай толқыса кiре қоятын ешкiмнiң жекеменшiк үйi емес. Мұны сен мықтап жадыңда тұт! Əрбiр жанұялы, бала-шағалы адамдай жауапкершiлiкпен қара! Ал егер шештiм, түйдiм деп, бiржолата өкiнбестей болып бекiнсең, сенi ешкiм де зорламайды. Арызыңа қол қоям да берем. Бiрақ қайталап ескертемiн, сен қайтып келушi болма! Саған ендiгi жерде мұнда орын жоқ», – дедiм. Сөйтiп, ақыры ол қалатын болды. Сосын мен де əлгi жұмысты тездеткiздiм.

	Шалғайдағы шаруашылықтар қашан да мұқтаж, тоқсан түрлi техниканың тiлiн түсiнетiн механизаторды көшiп кеткелi тұрған жерiнен өзiнiң мысы басып тоқтатқанын мақтанкөрушiлiк жоқ, тек болған жағдайды болған күйiнде айтып, əрiптесiн өз совхозының жай-күйiнен хабардар етпек директорға Шəкiр түсiнгендiкпен қарады.

	Бұл үшеудiң əңгiмесi бiразға созылып, аздан соң соңғы сөздi айтқан иманжүздiлеу, жас директор басқалардан сəл шеттеп, бөлiнiңкiрегенде Шəкiр оны өзiне қаратты:

	– Айтыңызшы, анау зиратты көрдiңiз бе? Мен бiр нəрсеге қатты таңырқап тұрмын. Осы жол бойы көрiп келе жатқаным екi-ақ нəрсе ғана. Ауық-ауық кездесетiн осындай зираттар мен ауыл орталықтары. Мынау зиратқа қараңызшы. Анау күмбездер қандай шеберлiкпен жасалған. Өрнегi қандай тамаша. Құдды əлгi ертегiде айтылатын су астындағы патшалықтың қаласы сияқты. Ал тiрi адамдар мекендеген ауылдар неге осылай емес? Түрiнен адам шошитын тоқал тамдардан1 басқа ештемесi жоқ, жермен-жексен болып жатқан бiрдеме. Бұл жұрт өз тiршiлiгiн ойламайтын болған ба?

	Иман жүздi директор қалалық жiгiтке ендi ғана бажайлап қарап, əзiлге сая жауап бердi:

	– Анау уақытша да, мынау зираттағысы мəңгiлiк мекен болғасын сөйтетiн шығар.

	Бұл сөз Шəкiрге түрпiдей тидi. Сəлден соң ғана директор жөнiне көштi. Оның пайымдауынша ерте замандарда адамдар əкелерiне ас берiп даңқын шығарса, қазiр осылай бiрiнен бiрi асырып, күмбез орнатып, абырой тапқысы келедi. «Пəлен сөйттi, төлен бүйттi» деген сияқты дақпырттан олжа жию үшiн жан беруге əзiр жүргендерi де бар. Үй iшi тұрмысы нашар бола тұрып, машина алуға құмарлық қалай деген Шəкiр сұрағына ол да осы атаққұмарлықтың бiр қыры деп жауап бердi.

	Шəкiрдiң сөзге ашықтау, иманжүздi директордан тағы бiр ұққаны – темiр жол бойы дегенмен бұл маңда қызыл кiрпiш, цемент, ағаш сияқты құрылыс материалдары жəне оларды бабына келтiрiп, ұқсата алатын адамдар жоқтың қасы, ал күмбез орнатуға шын кiрiскен адам тиiстi мөлшерден кем дегенде бес есе артық шығынға батады екен. Бiрақ оған қарамай пұлын шашқанда керемет. Əрi өздерiнiң де ала өкпесi шығып жүргенi. Сонау жер түбiнен керек нəрселердi жеткiзу ақшалы адамға да орасан мехнат қой.

	Сосын мұны айтушы өз басында да бiр кiнəрат қалмасын ойлағандай осында директорлыққа жақында ғана ауысқанын, шаруашылығы бiрнеше жылдан шығында, құрылысқа бөлiнген қаржының өте аз, əрi баяу игерiлуде екенiн, мал өсiру, егiншiлiкке байланысты кадрларды тұрақтандыру iсiнiң басқаға көп мұрсат, мүмкiндiк бермейтiнiн ескертiп өттi. Жаңа шет-жағасын мұның аузынан өзi де естiп қалған Шəкiр ол жағын көп қазбаламады. Тек жоқтан бар жасайтын қазекеңнiң кей кездегi өлермендiгiн өзiнше салмақтап тұрды. Аузы-мұрнынан жалын шашып, шаң бұрқыратып, кiрпiш заводтары жұмыс iстеп жатқан қала болса бiр сəрi, ондай орталықтардан құстың қанаты талатын қашықтықтағы жұрт үшiн анау күмбездердi орнатуға кеткен əрбiр кесектiң өзi аттың жалы, түйенiң қомындағы нəрсе ғой. Жоқ, керек етсе, делебесi қозса адам таппасты табады. Тек оны оң мақсатқа бұра ала ма? Жиырмасыншы ғасыр сүйегiң жер астына түскеннен кейiнгi, күмəндi о дүниелiк өмiрдi емес, ең алдымен жер бетiндегi тiршiлiк қызығының шашбауын көтеретiн-ақ кезең емес пе? Тiптi пайғамбар қолынан туған құранның да соған меңзейтiн сүрелерi бар ғой. Бұл қазақ соны неге ұқпайды?

	Шəкiр осы бiлген-түйгенiмен Алматыға келдi. Ертеңiне өзi есеп беруге тиiс бастығына кiрдi. Iссапарда көрген-түйгенiнiң бiразын ауызша, бiразын жазбаша баяндап, сөз арасында жол бойы байқағанын да қыстыруды ұмытқам жоқ.

	Қалайда бұл мəдениет мəселелерiмен шұғылданатын республикалық басқару мекемесi ғой. Мүмкiн шамадан тыс дарақылыққа шектеу қойып, ең алдымен жұрттың қиын-қыстаудан болса да қолға түсiре алатын құрылыс материалдарын, қысқа тiрлiктегi жылы ұя – баспана салуға бұратындай, соған ынтасын оятатындай бiр шараның оңтайы келмес пе екен деген сыңайы.

	Шəкiрдiң бастығы қазақшылығы басым, егде адам едi.

	– Неғыласың ол жағына тиiсiп? Əрқайсысы бiр ауылдың ұранына айналған, сыйлы, аруақты деген адамдарына орнатқан күмбездерi шығар, – деп, Шəкiр сөзiне пейiл бермедi. Шəкiрдiң де одан арыға батылдық жасауға ықыласы жетпедi. Мүмкiн бара-бара мұны өзi де ұмытар ма едi. Бiрақ бұл жайды миына шегедей қадаған тағы бiр тосын құбылыс қарсы алдынан шықты.

	Келесi жазда Шəкiр демалыс алып, жанұясымен туған елiне кеттi. Мұнда өлiп-өшiп, аңсап күтiп отырған ешкiмi жоқ, тек əкесiн көрген, шешесiн көрген, бiраз жақын-жақыбайлары ғана бар. Солардың үйiнде аз күн қыдырыстап қайтпақ.

	Туған жерге деген сағыныш бұл жолғы демалысты осылай жоспарлатқан. Өткен жылғы Арқа жаққа барған iссапарының əсерi əлдеқашан өшкен.

	Мұның туған жерi Талдықорған облысының таулы аймақтарындағы бiр көрiктi тұс. Бала кезiнен жадында тұтқан ақ бас шыңдар, иiр-иiр қойнаулардан соққан салқын самал алғашқы күнi-ақ қайта түлеткендей. Əйелiн, балаларын жатқан үйiнде қалдырып, жалғыз өзi тау жақты кезiп кеттi. Бiр жайдан əке-шешесiнiң де моласын көре қайтпақ. Неге екенi белгiсiз бала-шағасын олай қарай ерткiсi келмедi.

	Жаз жауынды болып, бұл аймақта көк дегенiң қаулап, мол шыққан екен. Жолсызбен тартқан оның Саржотаның төбесiне қарай жүрiсi тым өнiмсiз едi. Оған өкiнген жоқ, қайта көптен көрмеген туған жердi мейлiнше қызықтамақ.

	Төбе басына жеткенше қара сорпасы шықты. Сонда да дамылдамады, ата-бабалары жатқан зиратқа қарай жылжи бердi. Төбенiң арғы еңiсiнде соғыс алдында ғана орнаған Текелi атты шағын өндiрiстiк қала бар едi. Оның шет-пұшпағы осы арадан да көрiнедi екен. Жылдан-жылға қанат жайған қаланың бүгiнгi аумағын ойша мөлшерлеген болды.

	Зиратқа келдi. Бұл жақтағы халықтың бiр ерекшелiгi өндiрiстi қала iрге тиiстiрiп тұрса да Самарқанның ғимараттарындай күмбез орнатуға құштарлығы аса белең алмаған. Оны iлуде шалуда бiреу iстейдi. Кейбiр қолы жеткендер темiрмен қоршай салады. Ал кей жағдайда өлген адамға қоятын белгiсi – көп болып күрекпен үйген топырақ қана. Сосын да мұндағы зират көбiне көзге шалына бермейдi.

	Шəкiр қатар қойылған өз əке-шешесiнiң моласын əрең тапты. Алпысыншы жылдардың басында қайтыс болған оларға саманнан төрт құлақты қорған тұрғызылған. Қазiр оның үш қабырғасы құлапты да, шыдамдылық еткен бiр қабырғасын күн мен жел ортан белiне дейiн мүжiптi.

	Өзiн дүниеге əкелген адамдарға тауап етiп бiраз тұрғасын ескi зиратты жағалай шолды. Бала кезiнде атасы мен əжесiнiң де моласын көргенi бар едi, қазiр олардың қай тұста екенiн ұмытыпты. Қайтсе де туған жерi ғой, мұнда кеп, тыным тапқандардың iшiнде өзi танитындардан кiмдер бар екен деп, қағылған ағаш қадалардағы, темiр қоршаулардағы, əр жерде бiр бой көрсетiп тұрған, қызыл кiрпiштен қаланған күмбездердегi жазуларды оқи бастады. Көбiсi, өзiнiң əкесi тұстас егде адамдар екен. Шəкiрдiң бiр қиналғаны соғыс бiткеннен кейiнгi жүдеу тiрлiк жағдайында қайтыс болған, есiмi ел аузында, бiраз айтулы адамдардың қазiр қайсысы қайда жатқаны белгiсiз екен. Топырағының торқасы шығып, тегiстелiп кетiптi. Өткен жылы Арқа жақта көрген əсем күмбездердi есiне алып, əттең сондай ғимараттар осы шын мəнiнде есiмi ел аузында қалған азаматтардың басына қойылсашы деп армандады.

	Бiрауық адамның тiршiлiкте еткен еңбегi, ол үшiн кейiнгi ұрпақтың жасар iлтипаты, азын-аулақ ырым, көрсетер құрметi қашан да өз нысанасын тауып жата ма, жоқ, даңғаза – шумен өз мiндетiн орындауға асықтырған аңдаусыздық адастырып əкете ме? Сүйегi қойылған жердегi белгi ғана емес, сонау өнер, ғылым тарихы төңiрегiнде де айтылатын қошемет, қолпаштау сөздер пышақ қырындай ғана əдiлет iзiмен тура тартылып жата ма? Жоқ, «Тисе терекке, тимесе бұтаққа» дегеннiң де керi келетiнi бола ма? Осы тұста Алматыда өзi таныс орталардағы жүрек қыжылдататын кейбiр жағдайларды ойына алды. Иə, əлi де дұрыстап еске түсiретiн бағзы есiмдер, жағдаяттар көп-ақ қой. Мынау өлгендер мекен-жайының əсерiнен бе, мұның өзi Шəкiрдiң басында ұзақ сарыуайымға айналатын сияқты.

	Ара-тұра қыршын кеткендердiң де моласын ұшыратты.

	Соңғы кезде тұрғызылған, басқаларға қарағанда биiгiрек те, мұқияттырақ жасалған бiр күмбез назарын ерекше аударды.

	Қайтсе де халқына қадiрлi, зиялы бiреудiкi-ау, кiм екен деп, жазуына үңiлгенде бiр тосын жəйт көзiне оттай басылды. Алғашқыда жазуында қате бар деп ойлаған. Ендi қалай? (Əбдiрахман Зəуiрұлы. Төретай руынан. 1887–1955 жыл). Ширек ғасыр бұрын өлген адамның күмбезi кеше ғана қаланғаны кiрпiш, сылақтарынан көрiнiп тұр. Ал уақыт өткiзiп барып, белгi орнату қай жақтың қазағы болса да салтта жоқ нəрсе.

	Жазуға одан əрi үңiле түскенде тағы бiр тосын сұмдық жүрегiн осқылап өттi. «Əкем-ау, мынау сол Əбдiрахман ба? Баяғы өздерiнiң көршiсi, көзi тұздай ершi шал ма?».

	Жоқ, ол емес, өзi бiлетiн Əбдiрахман шалды қайта есiне алғанда мына жазуда бiр қателiк барына күмəнi де қалмап едi. Бiрақ олай дейiн десе тағы бiр бөренедей сұрақ кесе көлденең келдi. Ел боп, жұрт боп, зəуiммен бiр жазатын жазудан қате жiберiп не көрiнiптi?

	«Апырау, мен бiрдеменiң шалығы шалғаннан саумын ба?». Көзiн жыпылықтатып, уқалап, қайта оқыды. Тап солай. Шалдың өзiнiң, əкесiнiң есiмдерi ғана емес, шыққан руы, өлген жылына дейiн мен солмын деп ұрандап тұр. Ештемесiн ұмытпаған айқын, сергек ойлы Шəкiрге мұның өзi бiр жайдан шынында үлкен жұмбақ едi.

	Ендi есiнде қалған адам жүздерiн, олар хақында бiлетiндерiн басында қайта сапырыстырып, алыста қалған күндер мен оқиғаларды тiзбектете бастап едi, жүрегi одан сайын өрекпiдi.

	Сəлден соң ғана бұл қиналыс, қамаудан құтылып шығу үшiн бiр саңлау тапқандай. Əкем-ау, бұл шынында сол жұрт тiрiдей өлiкке санап, маңына жуымай қойған, көзi тұздай, қаныпезер ершi шал болса оған көл-көсiр құрмет көрсетiп, бұл жақтың дағдысында көп дейтiндей емес, мұншалықты төбесi көк тiреген, даңғарадай күмбез орнатарлық ешкiм жоқ едi ғой. Соңын шулыған етiп, алыстағы бiреумен қашып кеткен жалғыз қызы ғана болған. Оның қайда екенiн қазiр көп ешкiм бiле де бермейтiн шығар. Қыздың аты қыз, Дарабоздай2 саңлақ қасиетi жоқ қарапайым ғана қыздан мұндай өнер, құрмет шығар деуге тағы да ауыз бармайды.

	Жоқ, мынада бiр кiлтипан бар деп шештi. Оның түбiне жетпей дамылдай алмасын сезiп, ауылға қарай асықты. Бала кезiнде сан қызықтаған, кейiн сан рет сағындырып, iш-құста еткен туған жердiң тау-тасы бұдан жүз жасырғысы келгендей.

	Жанұясымен тоқтаған жақын ағайынының үйiне келдi. Шəкiрдi күткендiктен түскi шайдың дастарқаны əлi жайылмапты. Жеңгесi сөзуар мол денелi, сары қарын əйел. Шəкiрдiң қуаңқы жүзiндегi ой табын бiрден аңғарып, саңғыр еттi.

	– Көбелек қуып кеттiң бе, қайда жүрсiң iз-тозсыз жоғалып? Əлде бала кезiнде ғашық болған қыздарыңның (келiнiне көзiн қысып қойып) мен сияқты томардай қатын болғанын көрiп, қиялдап, соның мехнатын шегiп қайттың ба?– дедi.

	Шəкiр жеңге əзiлiне қарсы ештеңе айтпады. Тек сыйлы адамына көрсеткен жылы шырайындай мырс еткен болды. Шай үстiнде зиратқа барып, көргенiн баяндай келiп:

	– Сол күмбез баяғыда бiз бiлетiн Əбдiрахман шалдың басына қойылған ба?– деп сұрады.

	– Тап сол қақпастың басына!..– Жеңгесi күле жауап бермекшi болып, шайына шашалып қала жаздады.

	– Апырау, оған соншама бауыры езiлiп жүрген кiм? Əрi ол кiсi өлгелi қай заман? Ал мынау – жаңадан орнатылған күмбез ғой?

	Жеңгесiнiң өңi қызарыңқырап, iштен лықылдап көтерiлген күлкiсiн əрең басып, қалпына келдi. Сосын ғана мəн-жайды түсiндiре бастады.

	– Əй, қарағым-ау, бұл күндегi байлық, тоқшылық адамды қалай секiртпей жүр дейсiң. Есiңде бар ма, жоқ па, бiлмеймiн, ол кезде баласыңдар ғой, осы Əбдiрахман шалдың баяғы заманда сырт бiреумен қашып кеткен қызы бар емес пе едi. Аты – Оразгүл, мүмкiн бiлерсiң де.

	– Оразгүлдi бiлемiн ғой. Əп-əдемi келiншек болатын.

	– Бiлсең сол əдемi келiншегiң қазiр аяғын алып жүре алмайтын, сал ауруы бар кемпiр. Тұлыптай болып семiрiп кеткен екен өзi. Осы жаққа келгенде оны түстеп таныған да бiр адам жоқ. Сол Оразгүл, барған жерi бұл арадан алыста ғой, басқасымен бiрге басына қан шапшитын да ауруға шалдығыпты. Ер жеткен балалары көп екен, олар қанша емдеткенмен болмайды. Ақыры дəрiгерлер, сен туған, өскен жерiңе бар дептi ғой. Ауруыңның бiр емi болса сол болар дептi. Сосын амалы қанша, шалы қайтыс болған екен, бiр баласымен мына қалаға көшiп келдi.– Жеңгесi мана Шəкiр барып қайтқан зираттың арғы ойысындағы қаланы атады. – Келуiн келдi, бiрақ ауруының сап басылған ештемесi жоқ. Өзi былай, адамды мазасыз ететiн ауру ғой деймiн, шамасы. Əйтеуiр бiр кездегi əкесiн ойлап жылай бередi екен. «Өлiмiңнiң өзi анадай, менен басқа ешкiмiң жоқ, басыңа бiр белгi де қоя алмадым ғой»,– дейдi екен. Шамасы бұлардың келген жағында өлген кiсiнiң басына бiрiмен-бiрi бəсекелесiп, күмбез орнататын дағды болса керек. Əйтеуiр не керек, шешесiнiң осы сөзiн ести берген баласы, бiрдеме ғып, оның көңiлiн көтерейiн дедi ме, өзi құрылысшы, тiптi гiлəуный iнженер дей ме, ақшаны төгiп жiберiп, атасының басына бiр-ақ күнде қоқырайтты да қойды ғой сол күмбездi. Бұл ауылда ол туралы неше қаңқу сөз туды десеңшi. Мұның ерсiлiгiн өзi де сездi ме, жоқ əлде жанына жақты ма, содан берi, олардың көшiп келгенiне үш-ақ жыл болды ғой, Оразгүл бiраз тынышталыпты дейдi.

	Шəкiр жеңгесiнiң сөзiн одан əрi тыңдамай өзiмен өзi болып кеттi. Басына бала күннен есте қалған жайлар бiрiнен соң бiрi келе бердi.

	* * *

	Соғыстан кейiнгi жылдар. Шəкiр ол кезде тоғыз жасар бала. Əкесi Жақыпбек пен шешесi Айтбала жұмыстан кеш қайтатын да, бұл есiк алдында iңiр қараңғылығында жалғыз өзi оларды күтiп отыратын. Кейде мұндайда оны қорқыныш билейтiн. Анау-мынау қауiп туса кiмнiң үйiне қашып тығылуға болатынын ойша мөлшерлейтiнi бар.

	Ондайда басқанiкiне болар, тек жолдың ар жағындағы ершi Əбдiрахман шалдың үйiне ғана артынан азу тiсi сояудай қабылан қуса да беттей қоймасын топшылайтын. Ол пана болып жарытпас. Оның үйiнде Шəкiр бiр ұстап көруге соншама құмартатын шаппа шоттың неше түрлiсi бар. Оған көзi де, көңiлi де суық Əбдiрахман жан баласын жуытпайтын. Бiр рет Шəкiр ол үйге шешесiне ерiп барып, шаппа шоттың бiрiне қолын тигiзе бергенде, Əбдiрахман Айтбаладан ұялмастан «тəйт» деп, қатты жекiрiп қалған.

	Шəкiрдiң селк етiп, шошынғаны соншалық, бiрнеше күн кеудесiне үрей ұялап, арыла алмап едi. Шалдың мұнысы Айтбаланың жаман көңлiне келген, əй-шəй десер қатары емес, баласын жетектеп, келген шаруасын айтпастан тез шығып кеткен.

	Əбдiрахман насыбай атады, апиын iшедi. Қақырық түкiртетiн көкжөтел ауруы жəне бар. Сонау жаз шыққанша жағылатын темiр пештен шығатын ыс, насыбай, апиын, үйдiң көгерген бұрыш-бұрыштары бəрi қосылып, адамды дем алдырмайтын ауыр иiс басып тұрады. Шəкiр шаппа шоттарды қызықтағаны болмаса бұл үйде отырғысы келмейтiн, бара қалса кетейiкшi деп шешесiн мазалай берушi едi.

	Əбдiрахман үйiнде балалардың көзiн тартатын тағы бiр оқшау нəрсе, оның бақшасында өсiп тұрған көкнəр гүлдерi. Кiшiгiрiм тостағандай ақ, сары, қызғылт, басқа түстi гүлдер алыстан көздiң жауын алатын. Оны үзуге Шəкiрдiң қолы жеткен емес. Көзi тұздай, сақалы сапсиған Əбдiрахман шал осы көкнəр гүлi дегенде аса қатерлi. Оның бiр түбi үшiн ол кiм-кiмнiң де басын шаппа шотпен қақ айырудан тайынбайтындай.

	Əке-шешенi жалғыз күткен бейуақ кештерде сəби көңiлi мұздап, дүние құлазығандай көрiнгенде Шəкiрдiң жанын селт еткiзер жақсылық, қуаныш атаулы сол Əбдiрахман шалдың бақшасындағы көкнəр гүлiндей нелер бiр сұмдық қатердiң ар жағында қалғанға ұқсайтын.

	Иə, Шəкiрдiң ағасы да бар. Бiрақ мұның өзiнен көп үлкен, он тоғыз жасар Марқабай Айтбаладан туғанмен əкесi бөлек. Марқабай Шəкiрдiң əкесi Жақыпбектiң ерте қайтқан жақын ағасынан қалған тұяқ едi. Жеңге алған Жақыпбек үшiн ол өз ұлынан бiр былай емес.

	Бiрақ Марқабай колхоздың онда-мұнда деуiмен үнемi сырт жұмыста жүретiндiктен Шəкiр оны айында, жылында бiр-ақ рет көредi. Бұл үйде кiшкентайдан өзiнен басқа ешкiм жоқ.

	Шiлденiң қайнаған күндерiнде əркiм өз тiрлiгiн iстейдi. Əбдiрахман шал насыбай атып, талмастан ер шабады. Күзде малы семiрген, жабағысы пiскен шопандардың жайлаудан етекке түсiп, ауыл үстiнен өтетiнiн бiледi.

	Малшылар колхоз малын баққанмен өздерiнiң де он шақты, жиырма шақты тұяқтары болмай қоймайды. Жас төлдер өсiп жетiлгесiн бiр малы екеу болған олар сəл нығайып, анау-мынау салтанат қамын да ескередi. Соғыс тоқтап, жұрттың мауқы басылып қалған шақ қой, ендiгi тiрлiкке бiраз көрiк берудi де ойластырады. Малшылар арасында, əсiресе бозбалалары, олардың келiншектерi, тiптi қартаңдаулары да көш үстiнде əдемi жасалған ер, күмiстелген айыл-тұрман сияқты бұйымдарға қатты көңiл бөлушi едi. Ондайда атағы бiраз елге тараған Əбдiрахман сияқты ершiлерге соқпай өтпейдi. Мұның бiтулi дүниесi болмай қалса қиылып өтiнiш етедi. Жарамды қой, бiтiмi мол жабағы, қозыларын да аямайды.

	Əбдiрахман бiр ердi бiр бас малдан кемге бермейтiн. Тек таудан ағаш тасығандар екi ер шығатын қайың шауып əкелсе басқа ақы алмай соның бiреуiнен өзiне ер жасап беретiн. Малға шамасы жоқ кейбiреулер сөйтетiн.

	Күзгi, көктемгi көшi-қон кезiнде Əбдiрахманның ырысы əбден-ақ мол. Ертелi-кеш үйiне келiп түсетiн атты адамдар көбейедi. Ара-кiдiк белсендiлер де бар. Қой, жарамды тоқты өңгерiп əкеледi де, қызыл, сары, қараға боялған əдемi ерлердi аударып, төңкерiп, қызыға қарап əкетiп бара жатады.

	Əбдiрахманның осы жазда туған iнiсi көшiп келген.

	Ағасының үйiмен қатар үйдi сатып алды. Əбдiрахман осындай еңбеккерлiгiне қарамай ғұмырының аз қалғанын жыланып жиi айтатын. «Ауырсам басымды сүйейтiн адам да жоқ, өле кетсем көмусiз қаламын-ау» деп боздай бергесiн iнiсi шыдамап едi. Олар жаздың соңын ала дəл жиын-терiннiң үстiне келген. Қазiр ол iнiсi арбамен астық тасиды, əйелi қызылша жонуда.

	Iнiсiнiң үйiне Əбдiрахман бiр қойын сойып бердi.

	Шəкiрдiң əке-шешесi ерулiкке шақырды. Iнiсi қаншардай қатқан арық қара əйелiмен, Əбдiрахман кемпiрiмен – бəрi келдi. Риза боп шықты үйден. Бiр-бiрiне бұлардан өткен бауырмал адам жоқ сияқты едi. Кенет тап сол күзде бұл ауылдағы жұрт ашық күнгi найзағайдай бiр сұмдық оқиғаның куəсi болды.

	Əбдiрахман шалдың ұзатылған қызы бар-тын. Күйеуi соғыстың бiтуiне бiр жыл қалғанда ғана майданға кетiп, жас бейбақ сол бетте-ақ ауыр жараланып қайтқан. Қыздың барған жерi ат аяғы əрең жететiн Жаркент жақта. Əбдiрахманның күйеу баласын бұл жақта көп ешкiм көрмеген де едi. Мiне, сол бала ауыр жарақатының азабын аулында көрiп, биыл ерте көктемде қар кетпей-ақ қайтыс болғанын мұндағы жұрт тегiс естiген.

	Күйеуiнiң əкесiнен қалған үй-жайы бар екен. Опырайып жалғыз қалған жас Оразгүл, оны бiрден тастап кете алмай, осы күзде əкесi қолына алдырғанша сонда тұрып қалған.

	Ерте ұзатылған Оразгүл биыл он тоғызға ғана толады. Анау-мынаудай тез сыны кете қойған ештеңесi жоқ, елiктiң лағындай əсем, ойнап тұрған бала. Күйеуге тиген дейтiндей де емес. Осы ауылдағы ең кəрi кемпiрлердiң бiрi – Ақлима Шəкiрдiң шешесi Айтбаланың қолынан шəй iшiп отырып, үйiнiң алдында оны-мұныны iстеп жүрген Оразгүлдi көрiп, күрсiнiп салды:

	– Қу соғыс-ай, бесiктен белдерiң шығып болмай, көздерiңдi төрт қылып мұндақ етiп, бастарыңа қара жапты ғой. Əйтпесе бүйтетiн заман ба едi?

	Оразгүлге Айтбала да қызығатын. Бiр күнi күлiмсiреп отырып, күйеуi Жақыпбекке ақыл салды:

	– Əй, осы Əбдiрахман шалдың қызын күйеуге тиiп шықты деп ешкiм айтпайды. Осыны Марқабайға айттырсақ қайтедi?

	Жақыпбектiң өзiнен туған бала Шəкiр тоғызда ғана. Мына ой оған бiр түрлi қызық көрiнген. Марқабайға туған шеше Айтбала сөзiн бұл да күлiмсiреп құптады.

	Бұл колхоздың малы Қора, Шажаның суы барып құятын Қаратал өзенiнiң төменгi ағысының бойын қыстайды. Мұнда күн суық болғанмен қар жұқа, қыс айларында мал жайылымына ыңғайлы. Марқабай сонда қора салушылармен бiрге. Анда-санда көлiк қатынағанда ғана келедi. Осындай бiр келiсiнде Айтбала сыр тартып айтып көрiп едi, жуастығы басым Марқабай «керегi жоқ» деп, терiс бұрылып кетiп, сөйлеспей қойды. Айтбала Оразгүлдiң өзiмен де үйде ешкiм жоқта шақырып алып, сыр тартып көрдi. Қыз сəл бұйығыланып, басын төмен салып алып, ештеме айтпады. Бiр ыңғайын аңыстаған болып, Айтбала көп ұстамады. Ендi əке мен шешенiң өздерiн шақыртып, солармен сөйлеспек. Сөз соларда қалған.

	Бiр күнi ершi шал кемпiрiмен екеуi шарт да шұрт шатақтасты-ай келiп. Əбдiрахманның мiнезi жойқын. Кемпiрi Үмiтейдi дəу жұдырығымен ұрып жығады. Үмiтей есi кiргесiн бода-бода болып жылап, «қартайғанша ұрғаныңды қоймадың, кетемiн» деп арпалысады. Əбдiрахман үлкен тонын жамылып, «жiбермеймiн» деп, табалдырықта отырып алады. Айтбала осы халдерiнiң үстiне барған. Ол бiраз татуластырды. «Кешкiсiн бiздiң үйге келiп ашуларыңды басыңдар», – деп қонаққа шақырды. Екеуi де ештеме болмағандай аспай-саспай келiп тамақ iштi. Шəкiр ершi шалдың тұздай көздерiн төмен салып, келiп отырғанына таңдана қарағандай, əке-шешесiне алақтай «бұларды неге шақырдыңдар» деп сұрағысы келгендей. Олар қайтуға ыңғайланғанда Айтбала:

	– Ал ендi тату болыңыздар, ұрыспаңыздар бiр-бiрiңiзге. Қайта бала-шағаға тоқтау салатын үлкен адам емессiздер ме, шатақтаспаңыздар, – деп шығарып салды.

	Осыдан бiрер жұма өткесiн оларды ендi əдейiлеп шақырды. Марқабай да үйде. Сөздi Айтбала айтты. Жауап берген Үмiтей. Ол шалының жақтырмаған қабағын байқаған.

	– Қайдам, қарақтарым, пəлен деп, төлен деп, тап қазiр қызымызға ен салар жайымыз жоқ. Қыз жат жұрттық қой. Сонда да болса қолымызға жаңа келдi. Анау-мынау шаруамыз бар соған болыссын. Əзiр басқа ойымыз жоқ. Осы ел-жұрт тап қазiр қызға кенде емес. Бiзге əуре болмаңыздар.

	Анық жауабын жаттап келгендей бұлай тақ еткiзедi деп ойламаған Жақыпбек пен Айтбала дағдарып қалды. Өз құлақтарына сенбегендей тағы да байқастап көрiп едi, екi кəрi мiз бағатын емес екен.

	Жақыпбек пен Айтбаланың сырт ешкiмге дабыра қылмаған бiр құдалыққа аттанысы осылай аяқталып едi. Ал Əбдiрахман кемпiрi екеуi өздерiн бiр əлекке əзiрлеп жүргенiн аңғармапты.

	Əбдiрахманның iнiсi Əлiбек бiртоға, жұмысқа ерте кетiп, кеш келгеннен басқа, қақ-соқпен iсi жоқ, өзi денесi еңгезердей жуас адам болатын. Анда-санда бiреуге қадала қараса ағасына ұқсас тұздай көк көздерiн əлдебiр мұң шалғандай қозғалмай қараушы едi.

	Жаңа қоныстағы адамның шаруасы да көп. Жаз, күз бойы колхоз жұмысында ебiл-себiлi шығып, қолы қалт еткенде екi үйдiң отын-суын, шөбiн тасумен жүретiн. «Қың» деген сөзiн ауыл-аймақ естiмейтiн. Əлiбектiң бойындағы осы олқылықты толтыру үшiн жаралғандай-ақ оның арық қара əйелi Қатшаның жүрiсi мен сөзi көп екен. Мұнда көшiп келген бiрер айдың iшiнде-ақ, көшенiң бас-аяғына əлденеше рет шығып, жұрттың бəрiмен таныс-бiлiс болып алған.

	Оразгүл осы Қатшамен бiрге егiн басында қызылша жонуда. Ерке өскен қағылез Оразгүл жеңгесiнiң қасында əлдеқайда басалқалы көрiнушi едi. Қатшаның əңгiмесiн тыңдаймын деп, онымен жүрсе аузын ашпайды.

	Алғашқы қар түстi. Сонда да қызылша жиналып бiткен жоқ. Ендi анау-мынау жұмыстағы ер адамдарға шейiн қызылша жонуға шықты. Осы аз күндiк қарбалас үстiнде Қатша бiр iстiң басын қайырып та үлгерген екен.

	Бiр жауған қар ерiп, жер қарайып күн жылынғанмен бригадирлер тынышсыздануын қоймаған. Үйдi-үйге кiрiп, кəрi-құртандарға дейiн жұмысқа қууменболды. Көбi «қазiр жаздағыдай емес, əнеукүнгi қардан кейiнгi топырақ суық, қызылша жона алмаймыз» деп зар илесе де, «ойбай аз күнге өлмейсiңдер» деп дiгiрлеген бригадирлерге лажы болмай кəрi сүйектерiн сүйретiп барып жүрдi.

	Айла тапқан Əбдiрахманның кемпiрi Үмiтей. Оның сəл суық тисе тұла бойы қақсайтын ескiлiктi ауруы болушы едi. Содан сақтанып, бригадирлерге өзiн-өзi желкелетпес үшiн тап осы күндерде көршi колхоздағы бiр туысқанының үйiне жатып қайтуға кеттi. Сөйтiп «құланның қасуына мергеннiң басуы» дəл келген. Үмiтей жоқта Қатша өз елiнiң бiр жiгiтiмен Оразгүлдi уəделестiрiп, қашырып жiбередi. Барлық пəле осыдан басталады. Ол жiгiттiң Қатшамен алыс туыс екенiн Əбдiрахман бiлетiн.

	Кемпiрi екеуiнiң iштей сөз байласулары бойынша бұлар Оразгүлдi сыртқа қарай қия бастырмақ емес едi. Кiм де болса қолдарына келiп, бұлардың отымен кiрiп, күлiмен шығатын, сөйтiп шыбын жанға тыныштық əперетiн бiреуге қоспақ. Сол бiр соғыстан кейiнгi еркек қара сиреген жылдары ондай дайын жұмыс күшiн бұларға бiреу жетелеп əкеп бере қоя ма, жоқ па, ол жағын ақыл тезiне салмады. Уыздай жастың обадай омалып, өңiнiң сынып, ажарының тайып, жұлқысаң үзiлмес, тiстесең шешiлмес жалғызбастылыққа бiржола байланар қауiп барын қырқылжың немелер ескерiп жатпады. Тiптi ондайлық ақыл-сана бұларға дарымағандай да едi. Мiне, ендi о бастағы көп опырсам деген ойдың, тəттi қиялдың күлi аспанға ұшты. Оразгүл ата-анасы бар, ағайыны мол бiреудiң жетегiнде кетiп отыр.

	Ол кезде қазақтың сыңаржақ ғұрпы өз күшiнде. Атасыз-енесiз əлдекiмдер болмаса, алған əйелiнiң, оның ата-анасының үйiне «күшiк күйеу» боп кiрудi ел естiмеген қорлық санайтын. Мiне, Оразгүл сондай малды-басты, «намысты» ойлай бiлетiн, iрге бауы мықты бiреудiң уысына түстi. Əбдiрахман мұны алғаш сəтте-ақ айна-қатесiз түйсiнiп үлгердi.

	Бұл Қатшаның iсi екенiн қоса сезiп, сол күнi-ақ iнiсiнiң үйiн қырып кете жаздады. Əлiбек «Оразгүлдiң басын айналдырған мен емеспiн, араластырмасын менi» деп ант-су iшкен Қатшаның бұрынғы қылығынан хабарсыз екен. Қартайса да қарулы ағасының тарамыс қолдарынан өз басын, əйелiн арашалап, бiр-екi рет үйден күштеп шығарып, есiктi iштен жауып алды.

	Əбдiрахман – əрi қайратты, əрi бiрбеткей, бiр бүлiнсе қайтып жөнiне келмейтiн айтулы тоңмойынның өзi. «Биыл ғана менiң кəрi басымды сыйлап көшiп келiп отырған жалғыз iнiмнiң үй iшi ғой» – дейтiн ой адамға тəн басқа да көп қасиет сияқты мұның басынан алыс айналып ұшқандай.

	Көп кешiкпей Үмiтей декелдi. Көршi-қолаңның жүрегiсездiме, байқастап отырып, «жаманат» хабарды оған абайлап, там-тұмдап жеткiздi. Үмiтей аузын жыбырлатып, көкiп отырған əйелдердi тұмсықтан салып жiберердей оқты көзiмен атып, кенет босаға жақта қасы-қабағы салбырап, жұрттың аузындағы «жаманат» хабарды үнсiз растап отырған Əбдiрахманға ұмтылды:

	– Қақпас, сенiң көзiңдi шел басты ма? Неңдi бақтың, қақпас? Мен сенiң сақалыңды жұламын, жалғыз қызға ие бола алмаған, қақпас! – деп, əншейiнде одан таяқ жейтiн кемпiр бұл жолы шалынан əлдеқайда мықты болып шықты. Жұрт араша түсiп үлгермедi, шалын жығып салып, үстiне мiндi. Ендi сақалға қол салмақшы болғанда ғана айырып алысты. Əбдiрахман кемпiрi тап бергенде əбден күш-қуаттан айрылған адамдай қиралаң етiп, түк қарсылық бiлдiрмеген. Түбi шiрiген кəрi теректей сұлап түстi. Шарт-шұрт, қырыс мiнезi бар Əбдiрахманның сырына қанық жұрт олардың мына халдерiне қайран қалысты.

	Үмiтей «қақпас, сенi тұншықтырып өлтiремiн, ажалыңнан бұрын көрге тығамын» деп жұрттың қолында тулады. Сол күнi көршi-қолаңның қатындары тегiс Үмiтеймен арпалысты. Басына қара жамылғандай Əбдiрахман шал кемпiрi тап қазiр өзiн үйтiп жесе де тұяқ серпе алмастай жерге қарап, безере бақты.

	Осы iстiң ақырына таман бұл үйге Айтбала да барған. Екi бетi қап-қара боп түйiлген Үмiтей оған қарай алған жоқ. Екi иығынан дем алып тұрып, бiр əдiкте айтқан сөзi:

	– Əлжуаз қақпас, құдай сенi алайын десе бүйтiп ала алмай тұрғанын бiлгенiмде мына Айтбалаларға əнеукүнi оң сөзiмiздi айтатын едiк қой.

	Мұны күтпеген Айтбала өңiн өрт шалғандай өзiне жалт қарасқан көршiлердiң көздерiнен қалай жүз жасырарын бiле алмай, сасқанынан:

	– Ой, жеңеше-ау, өткен iске өкiнiп не қыласыз? Болары болды, сабыр қылсаңызшы, басылаңыз ендi. Тең теңiмен, тезек қабымен деген. Оразгүл малға, жалға кеткен жоқ, өз қалауымен теңiн тауып кетiп отыр емес пе? Оған күйiнетiн не бар соншама? Қайта ақ бата айтудың орнына, не мынау? Тiптi жараспайды сiзге! – дей бердi. Айтбаланың «ақ бата» дегенi Үмiтейдiң бет-жүзiн одан сайын қара күреңiтiп жiбердi. Мына сөзiн айтуын айтқанмен Айтбала көлденең жұртқа дабыра қылмайық деген бiр сырды оспадарсыз кемпiрдiң төбеден қойып қалғандай жария етуiнен қатты қипалақтаған.

	Сол күнi Үмiтей лаңының ақыры ұзақ күңкiлге айналып, түннiң бiр уағына дейiн басылмағанын көршiлердiң құлағы естiп отырды.

	Ертеңiне Үмiтей қаһарына қайта мiнiп, Əбдiрахманның мүлдем басына шықты. Арашалайтын ешкiмнiң жоқтығын бiлiп, тақыр басына, бетiне тырнақ iзiн салып, сақалдан жұлқылап та алды. Атып тұрып, қайратына мiнсе атан түйе секiлдi Əбдiрахманның мынау шүйкедей кемпiрдi шыбын ғұрлы көрмей жаншып кетерi анық. Сөйте тұра оның осыншама жүнi жығылып, көнбiс болуы жұрттың жағасын ұстатты. Ершi шал тiптi бiрдеменiң шалығы шалғанға да ұқсайды.

	Тағы үш күн өткен. Үмiтей күңкiлiне көршiлердiң құлағы үйренiп те қалды. Ағалы-iнiлi Əбдiрахман мен Əлiбек үйлерi бiр-бiрiне сыртын берiп, өзара қатынаспай қойды. Сырт көзге осылай доң араздықпен ғана даудың аяғы бiтетiнге ұқсап едi. Əбдiрахман қайтып iнiсiнiң үйiнiң əлек-шəлегiн шығарған жоқ, тiптi олай қарай аттап та баспады. Тек күндiз баласы кемпiрiнiң күңкiлiне шыдамағасын ба, үйiнiң арт жағында iрге тасқа арқасын сүйеп жол жаққа қарап отырады да қояды. Тек əрi-берi өткен адамдар тұздай көздерiнiң нала, мұңмен шыланып, өзгерiп кеткенiн аңғаратын. Мұны Шəкiр де байқап, Əбдiрахман үйiнiң тұсынан өтуге қорқатын болды.

	Əлiбек арық қара əйелiн үйде жүмпездеп алып:

	– Көлбеңдеп, ана шалдың көзiне көрiне берме, құртады сенi! – деп, қатты ескертiп қойды.

	Кешке ел жұмыстан қайтқан шақ, қазiр суық түсiп, əйелдердiң, басқалардың қызылша жонуға қолы шыдамағасын күн барда-ақ оралатын. Əлiбек те ертерек келiп ауыл сыртындағы бiр шөмеле шөбiн осы екi кештiң ортасында əкеп алмаққа арбасына шарбақ байлап, жан-дəрмен қимыл үстiнде едi.

	Ағалы-iнiлi екi үйдiң арасы отыз-қырық қадамдай ашық жер. Арба Əбдiрахман үйiне қараған қабырға сыртында. Əлiбек ол жаққа арқасын берiп, еңкейе бiр шегенi тықылдатып қағып жатқан.

	Кенет Əбдiрахман үйiнен бiр буда қыл арқанды алып шықты да алдын ала əзiрлеп қойған тұзақ жағын аяғының дыбысын бiлдiрмей келiп, iнiсiнiң мойнына салып жiбердi.

	Кəрi қабылан бар қайратын осындай жауыздыққа жиып жүргенi ендi анық едi. Мойнына арқан түскенде бойынан əл кеткен Əлiбек шалқасынан құлады. Əбдiрахман оны он қадамдай жерге сүйретiп барды. Одан əрi қарай əкетпекшi едi Əлiбектiң бiр иығы ағаш түбiрiне тiрелiп, қозғалта алмай қалды.

	Айтбала оларды тап осы хал үстiнде көрiп, өз үйiнiң табалдырығынан берi секiре аттан салды. Жұмыстан қайтқан Жақыпбек те өз үйiнiң тұсына кеп қапты. Ол əйелiнiң даусынан бала жазым болған екен деп ойлаған.

	– Əй, не болды? – деп ол да берi қарай жүгiргенде жүрегi алқымына тiрелдi. Алғаш сəтте есi шыққан оның көзiне арқан шұбатқан Əбдiрахман ғана түскен. Көзi тұздай қырыс мiнездi шал балаларға сұмдық рахымсыз. Өзiнiң кiшкентай Шəкiрiне бұл қайтсе де кəкiр келтiрдi деп, қас қаққандай сəтте жаман ойлар басынан зу-зу еттi. Кенет арыстандай боп сұлап жатқан Əлiбектi көрiп, миының тағы бiр бұрандасы қозғалып кеткенге ұқсады.

	Шəкiр де үйден атып шығып, осылай қарай жүгiрген. Жақыпбек оның амандығын жаман көзiмен ата барлап алды да Əлiбекке ұмтылды. Мойнындағы қыл арқанды көрiп:

	– Өй, қақпас! – деп Əбдiрахманға ақыра ұмтылды. Айтбала оның қолына жармасып, арқанды ендi жұлқылаттырмауға күш салып жатқан. Жақыпбек арқанды күшпен өзiне тартты да Əлiбектiң мойнын тұзақтан босатып алып, басын сүйедi. Кiрпiгi əрең қозғалады.

	Əбдiрахман ендi Айтбаламен арқанға таласып, онысын шала-жансар iнiсiнiң мойнына қайта салмаққа өңмендей бердi. Қарулы Жақыпбек атып тұрып, шалды ұрып жықпақшы едi, Əлiбектi тастап кете алмады.

	Əп-сəтте у-шуласып, көршiлер де жиналып қалды. Əлiбектiң əйелi Қатша да зар еңiреп күйеуiн бассалды. Əлдеқайдан бригадир Сəмет пайда бола кеткен.

	– Сəмет-ей, Əлiбектiң басына келшi, мен ана қақпасты бiржолата сұлатайын, – деген Жақыпбекке ол қолын бiр-ақ сiлтеп, «сабыр ет, неғыласың, болар iс болды» деген белгi бердi. Салы суға кеткен адамша, ол да тiзесiн бүгiп Əлiбектiң жүзiне үңiлдi.

	Əбдiрахман көп адам топырлап қалғасын арқанын жиып, үйiне кеттi.

	– Керегiң сол едi, керегiң сол едi! – деп барады.

	– Бармысың, жоқпысың, ойбай! – деп аттандаған Қатшаның үнiн жұрт əп-сəтте өшiрдi. Күдiк пен үмiт жүздерiнде алма-кезек ауысып, жиналғандар үнсiз қимылдады. Бастығы Сəмет пен Жақыпбек.

	Кемпiрлердiң бiрi Əлiбектi осы жерде ұшықтап, балаларды аздап тəуiптiгi бар Ақлимаға жүгiрттi. Ақлима жүзге келсе де бойы тiп-тiк, жұрттан еңсесi биiк, қолы шипалы, көзi қарақты жан едi. Астында қамыты жаңа сыпырылған қос аты бар бiр жас бозбаланы жолдан бұрып алып, оны жекеменшiк мал қамалатын қораға жөнелттi. Ол Əлiбек үйiнiң бiр қойын алып кеп, оны сол алагеуiм кеште бауыздап, етiн терiсiне дейiн Қатша көршi-қолаңға табанда үлестiрiп бердi. Ырым бойынша садақаға сойылған малдың етiн иелерi татпауға тиiс. Қанын итке жегiзбей жерге көмдi.

	Қараңғы түсе Ақлимаға тағы ұшақтатып, Əлiбектi үйiне енгiздi. «Бармысың, алтыным, ойбай» – деп Қатша тыныштықты бұза сұңқылдап қоя берсе, бəрi жапа-тармағай ұмтылып, тiстерiн сықырлатып, жабыла нығарлай үнiн өшiредi.

	Əлiбектi ешқайсысы тарамай күзетiстi. Үйлерi алаң-ашық қалса да азаматтың жаны үшiн бəрi садақа дегендей əрқайсымыздың қол ұшымыз алда-жалда бiр керек болып қала ма деп, кiрпiк қақпай қарауылға тұрған.

	Мұндайда туған бауырдың да ауылы алыс қалып, жан алқымға тiрелген қиын шақта қасынан табылған көршi-қолаң едi.

	Əбдiрахман үш-төрт күннен берi өзiн көк тулақша үйiрген кемпiрiне ата жауынан кек алып қайтқандай айдынын асыра келдi. Үмiтей мұның не iстегенiн терезеден көрiп қап едi. Ендi үйден шыға алмай отыр. Шалына үн қатпақ түгiл көзiне тура қарауға дəтi жоқ. Қанға малынған шеңгелiн ашу үстiнде ендi өзiме салып жiбере ме деп денесi қушиып, терезе алдында бүк түсiп отырып қап едi.

	– Атаңа нəлет, барсын баратын жағына, барсын баратын жағына. Қаншырдай қатқан қатыныңа ие бола алмайсың. Сенi аяудың қажетi жоқ. Баратын жағың сол болса, қидым сенi, қидым сенi! Əке-шешемнен де əулие емессiң. Олар да сол жақта.

	Əбдiрахман есiк пен төрдiң арасында ерсiлi-қарсылы дамыл таппай алабұртып, сөйлеп жүр. Сырғауылдай бойына лайық жүндес бет-өңiрi, көз бен жақ сүйектерiнiң қыры ерекше айқындалып кеткен. Қозғалысы – ширақ. Қарсыласын тез сұлатып салып, күреске тоймай қалған кəрi балуандай аласұрып, тиiсетiн қара таппағанға ұқсайды. Көптен жатып, тот басқан ескi балта сiлтесең əлi де қатты тиедi. Əбдiрахманда да сондай тозбаған ескi қайрат тұлабойында буырқана оянып, қызыл ала түске боялғандай қолдары не қимылға да əзiр, қалт кетiп, тая сағатын емес.

	Үмiтей басын шағып, шалына қайтiп жағудың, тым болмаса осындай қанқұйлы кеште өз басын қауiпсiз етудiң амалын таппай азулы аң мен тас қабырғаның ортасында қалғанын сезiп, астындағы қара жер ойылып кетер ме екен деген əлсiз үмiтпен ғана бiр уыс бола түстi. Тысқа шығып, жан баласына көрiнер бет жоқ. Үйде мына арыстанның ойнағында отыр. Барлық тiрлiк-тынысы бiр тал қылға iлiнiп тұрғаны өзiне айқын.

	Апырау, үндемесем осы күйiмде тұншықтырар. Бiр ауыз сөз айтуым қайтсе де керек шығар. Бiрақ, не деу керек? Əлiбектiң үйiне барып, жұртпен бiрге басын сүйесейiн бе? Жоқ, «Əбдiрахман, отыр, тыныштал, мен шəй қояйын дейiн бе?» Адуын шалдың мына сойқан мiнезi үстiнде қанды шеңгелiн өзiме бұрып алмауым үшiн бұған қай қырынан келуiм керек? Ажалдан бас сауғалауды ойлаймын деп, əлсiн-əлсiн өзiнiң жұртқа бет көрсете алмайтынын да ұмыта бередi.

	Үмiтей бар мен жоқтың арасында осылай екi-үш сағаттай отырды. Əбдiрахман есiк пен төрге талмай жортуылдап, ақырында сол жақ босағаға барып, бiр жамбасымен дүрс еттi. Сансырап жығылған. Қайтып қозғалған жоқ. Ұйқтаған адамша тынысын ауыр алады. Үйреншiктi қорылы естiлер ме екен деп Үмiтей жаны шыға күттi. Қорылы естiлмедi, əрi ояу адамға ұқсамайды. Түннiң бiр уағы боп қалған.

	Арыстай азамат бар мен жоқтың арасында жатқан көршi үйден дауыс шықпады. Демек Əлiбектiң кеудесiнен əлi жан кетпеген ғой. Кеудедегi жан дегеннiң қадiрiн Үмiтей шалының табанында тапталу қаупiн өткерген осы кеште ұқты. Ағайынды екеудi көпе-көрнеу бiр-бiрiне қол салдырған өз əрекет-тiрлiгiн ақылмен болса да бiр шолып сарапқа салуды ойламады. Тек күнəсiн iштей сезiп, осы қатерден өз басын аман алып шығудың ғана төңiрегiнде ес таппай амал-шара ойластырды.

	Əлiбек үйiнен жұрт ел жатар уақытта ғана тарады. Бəрiне басшы Ақлима: «қарақтарым, сендер қайтыңдар, өзiм осында бола тұрамын»– деген. Сөзi салмақты, ажары салқын кəрi кемпiр Əлiбек басындағы жастыққа шынтағын сүйеп, түнiмен өз бiлген дұғасын əлденеше рет қайталап шықты.

	Таң ата ғана аурудың кiрпiгi қимылдады. Ертеңгiсiн жұрт жұмысқа кетерде Əлiбектiң халiн бiлiп шықпаққа бiрiнен соң бiрi осы үйге келе бердi. Бiрақ Ақлима бiрiн де «аурудың мазасын алмасын» деп, Əлiбек жатқан бөлмеге жолаттырмаған. Күн шыға осы ауылдағы жалғыз молда келiп ауруды үшкiрдi. Ол қазiр түн баласы арбаға жегiлетiн, басқармалар мiнетiн жұмыс аттарын бағатын. Кеше кешкiсiн оған жүгiрткенде ол аттарды айдап, ауыл сыртынан ұзап кеткен екен.

	Осылай əрi-сəрi халде жатқан Əлiбек үшiншi күнде ғана басын көтердi. Аяғын басып жүре алатын да шаққа жеттi. Бiрақ тым сүлдесоқ, басын ауырсынғандай жастыққа қайта қисая бередi. Жұрт өзiмен жарқылдап сөйлесейiн десе бұл бiр сөздi де көтере алмайды. Ендiгi тiрлiкке жат бауыр тартып, бəрiнен терiс айналған. Ешкiмге тiл қатпайды. Бiр кесе сұйық тамақтың өзiн жарты сағаттап, сораптап отырып, əрең iшедi.

	Саржотаның арғы ойысында жаңадан түтiн түтеткен Текелi қаласы бар. Аз уақыттың iшiнде алыстан ақ жұмыртқадай болып көрiнетiн əсем екi-үш қабат үйлерi пайда болып едi. Сонда керемет дəрiгерлер бар деген емiс-емiс хабарлар осы ауылға да жететiн. Жұрттың қараңғылығына дауа бар ма, ауру-сырқау көп бола тұра осы таяқ тастам жерге бұл ауылдан ешкiм аяқ аттап басқан емес. Қатша, көршi-қолаң Əлiбектi сол дəрiгерге барып көрiн деп қажай бастады. Əлiбек бұл сөзге мəн беретiн емес. Кейде жұрт не айтып отыр дегендей болып, ағасына ұқсаған тұздай көк көздерiн көтерiп, ес-түс жоқ адамдай ұзақ самарқау қарайтын.

	Қатша бұдан не келiсiм, не қарсылық белгiсiн көре алмай ақырында өздерiнiң биесiн арбаға жегiп, күйеуiн сүйемелдеп отырғызды да сол қалаға қарай тартты. Бұлар сол күнi-ақ оралып, Əлiбек қайтадан бас көтерместен жатып алды. Дəрiгердiң не дегенiн Қатша бiлмейдi, көршi-қолаң қайта-қайта келiп, Əлiбектiң аузына қарап дiлгiр болды.

	Осыдан тағы он күн өткен соң ғана Əлiбек тiлге келдi. Үйде Ақлима кемпiр, Айтбала, тағы екi-үш əйел шай iшiп отырған. Бəрi жан-жақтан анталап:

	– Қарағым-ау, ауруын жасырған өледi деген. Ең ғұрмаса дəрiгер не дедi, соны айтсаңшы. Егер ол дəрiгердiң қолынан ешнəрсе келмесе, онда емшi iздесеңдершi. Бүйтiп оңған шүберектей болып жантая бергенiң жақсылық емес қой, – дестi. Əлiбек сонда ғана мұрнынан леп шығарып, бiр ыңылдап алды да жөнге келiп, тiл қатты:

	– Менiкi жасыратын жара ма? Жұртым, мен бiткен адаммын, – деп, маңдайын сүйеп, төмен тұқырып аз отырды да, тағы сөйледi.– Дəрiгердiң өзi маған қайран қалды. Мұндай сұмдықты көрмеп едiм деп, жағасын ұстап шошыды ғой. Өңешiңнiң бiр жағы жыртылған дедi. Аттан жығылдың ба, ағаштан құладың ба деп, жанымды қоймай сұрай берген соң, иə аттан жығылдым дей салдым. Сосын бiз əперəсия жасаймыз, бiрақ бұл хауiптi əперəсия, өле кетсең бiз жауапты емеспiз, соған тiлхат бересiң дедi. Əрi əперəсия кезiнде ең жақын туған-туыстарың қатысып отырады дедi.

	Əлiбек басын төмен салбыратып, əлденеден қатты шалдыққан адамша ауыр тыныс алып, бiраз отырды да сөзiн ақырына жеткiздi.

	– Иə, ең жақын туған-туысқандарың дедi. Сондағы туған-туысқан мынау Əбдiрахман ба? Жоқ, ағайын, менi əуре қылмаңдар, мен бəрiбiр мал болмаймын.

	Əлiбек осылай үйiнде тырп етпей жатып, тағы бiр ай өткесiн қар əбден бекiген кезде қайтыс болды.

	Əлiбек ауласы ағыл-тегiл улыған-шулыған боп жатқанда Əбдiрахман шал өз үйiнiң сыртында арқасын қабырғаға жапсырып, қасында ешкiм жоқ, қара басы «жалғыз қалдым-ау, жалғыз қалдым-ау» деп кемсеңдеп, күн ұзаққа жылап отырды. Кеудесiнен жаны шыққан Əлiбектiң екi туып, бiр қалған дейтiн бұл жалғыз бауырына ешкiм қайрылып көңiл айтқан жоқ.

	Өлiк шыққан үйдi балалар алыстан торуылдап, көздерiн қадаумен болып едi. Мұндай жерге өздерiн жолатқысы келмеген үлкендердiң қаһарынан именiп, көлденең көшенiң ар жақ бетiнде, көршiлер ауласында, қора-қопсыға, ағаштарға сүйенген күйi əрқайсысы өз орнында тапжылмаған.

	Шəкiр Əбдiрахман үйiне таяу тұста едi, ершi шалдың елден оқшау отырысын, тұздай көздерi тап бүгiн ағып түскендей оларын қолымен басып, жүнi жығыла еңкiлдеп жылауын қызық көрiп, анау дүрмектен гөрi осыған көбiрек алаңдаған.

	У- шу жылаулар ортасынан бригадир Сəмет берi бөлiнiп шықты. Бұл ауылдағы ең беделдi адам едi. Ол Əбдiрахманның халiн алыстан байқап, оған қыли қарап келедi. Шəкiр бұл мына шалды жұбатпақшы шығар деп ойлаған. Олай болмады. Əбдiрахманға таяқ тастам жер қалғанда екi мықынын тiреп, оған қалшия қарап тұрып қалған. Шəкiр де, оның қасындағы балалар да мұның жүзiнен бiр кекесiн көрдi.

	Сəмет мұртын тiстелеп, Əбдiрахманнан көзiн айырмай бiраз тұрды да:

	– Əй, Əбеке! – деп саңқ ете қалды. – Ендi сенi кiм көмедi?

	Сəметтiң мына сөзi Шəкiрге анық жұмбақ едi. Ол жұрттың өлген Əлiбектi бейiтке апарып көму үшiн жиналғанын, өз əкесiнiң бiраз кiсiмен бiрге ақым қазып келгенiн мана ұққан. Кеудесiнен жан шыққан адамның қандай болатынын бiлмейтiн Шəкiрге ендi мынау ершi шал да өлген сияқты көрiндi. Сəметтiң жаңағыдай сауал қоюы, жұрттың бəрi Əлiбектi жерлеуге жиналып, ал Əбдiрахманды көмуге ешкiмнiң қолы тимейтiнiне қабырғасы қайысқаны деп ұқты. Мүмкiн Əлiбек те осы ершi шалға ұқсап, анау аңыраған жұрттың ортасында екi көзiн басып еңкiлдеп отырған шығар.

	Ақыры Əлiбектiң бəйтеректей ұзын денесiн киiзге орап арбаға салғанда жұрт зорлықпен үнiн өшiрiп, жер астына тастауға əкетiп бара жатқанға ұқсады.

	* * *

	Сонымен өмiр өте бердi. Бiр қызығы Шəкiр осы жасында-ақ Əбдiрахман шал, оның ел аман, жұрт тынышта жесiр қалған келiнi Қатша жөнiнде өзiнiң əке-шешесi, басқа да ересектер не айтады деп, соған көп алаңдайтынды шығарды. Ертелi-кеш от басында ершi шалды айыптаған, ел арасынан тып-типыл жоғалған Əлiбектi аяушылықпен еске алған сөздердiң талай көкесiн естiдi. Тек Қатшаны ғана жұрт не даттамайды, не мақтамайды. Сөздерiнiң бас-аяғында оның есiмiн қыстырғанмен қай мағынада екенiн Шəкiр бiртүрлi ажырата алмайтын. Ендi Қатша жөнiндегi жұрт пейiлiн олардың бет құбылысына қарап қана тану қалып едi. Шəкiрдiң оған да аңсары ауды. Мiне, бiрде Шəкiрдiң əкесi жұмыстан қайтып, көлденең көшеден үйiне бұрыла бергенде марқұм Əлiбек ауласында Қатшаның көйлегi бұлғаң етiп, ғайып болды. Далаға əлдебiр шаруамен шыққан бетiнде Жақыпбектi көрiп, керi қарай жалт берген. Жақыпбек жүрiсiн тоқтатып, аз-кем ойланып қалды. Əкесiмен бiрге назарын солай аударған Шəкiрдiң көзiне жолдың төмен жақ ойысындағы Əлiбек үйi көрнеу көзге аласарып кеткендей тым қушиып көрiнедi. Əншейiндегi жеңiлтек əйел Қатша да соңғы кезде жұрт көзiне көп түсе бермейдi. Қайта елден, жұрттан жүз жасырып, бойын аулақ алып қашқысы келедi. Күйеу баласы өлiсiмен осында көшiп келген Қатшаның шешесi де айнала көршi-қолаңмен табыса қоймады. От басына үңiлiп, қатып-семiп қалғандай көршiлердiң бiрiнiң де табалдырығын аттаған жоқ. Шəкiрдiң кейiн есейе келе ойлағаны бар. Əкесi осылай қараған кезде Қатшаның ең алғаш көшiп келгендегi мiнезiн еске алатын шығар. Ол кездегi Қатша мүлдем бөлек едi ғой. Кiм-кiмге де қазiргiдей емес, басқа қырынан танылған. Көшенiң бас-аяғына бiр-ақ күнде шығып, бiрер жұмада-ақ жұрттың бəрiмен танысып алған. Ал қазiргiсi мынау. Күйеуi соғыста емес, қасында өлсе де бəрiбiр ер қазасын көтерген қаралы əйел ғой. Бет-жүзiн неге жасыра бередi? Басқа жесiрлер өйтпек түгiл, маңынан жүрiп кетсең-ақ шартта-шұрт бүлiнiп, жер-көктi күңiрентiп дауыс салуға əзiр тұрады.

	Ал Қатшаның мiнез-құлқы оларға тiптен қарама-қарсы. Ел көзiнше бiр ұрлығы ашылғандай өз-өзiнен жүз жасырудың қамын жасап жүредi. Əлдебiр жастардың сауабын алам деп, оның аржағынан мұншама сұмдық туындарын болжамай ойсыз от басқан өз қылығының нəтижесiнен өзгерген сын-сипаты ма? Жоқ, бұл күнде қасында жоқ күйеуiн «ақыр шығасы адамсың, күйiгiңдi мұнда көтерткенше ел қатарлы кешегi соғыстан неге қайтпай қалмадың» деп, iштей жазғырғаны ма?

	Ел қорғап шəһит болғандарды жұрт құрметпен еске алады. Олардың жетiм-жесiрi не деп қиғылық салса да бəрi орынды, мынауың олай емес, былай дейтiн ешкiм жоқ. Мұны Қатша түсiнбейдi дейсiң бе? Қанша санасыз болса да, өз қасiретi мен мұның мұңын мұңдасарлық ел-жұртының арасында бiр ор қазылып қалғанын көрiп жүр ғой.

	«Ағаңның жанына көшiп келемiн деп, ит өлiмiмен өлген сенi кiм құрметтеп еске алар дейсiң. Бiздiң босағамыз ойрандалды дегенге кiмнiң қабырғасы қайысар? Қазақтан күлге аунап өлдi деп, ең ақыры оның өлiмiн де қорсынар пендесi өзiң болдың ғой». Шəкiрдiң түсiнiгiнше əкесi Жақыпбек қана емес, басқа ересектер де Қатшаның iшкi дүниесiнiң жай-күйiн өз көкiректерiнде осылай сайратады. Оны зерделi Шəкiр үлкендердiң кейбiр сөздерiнен де ұстап қалатын. Əйтпесе, Қатша ауыл-аймақ алдында абыройы төгiлгендей көлеңкесiн көрсетпей, жымын жасырып, өз үйiнде ғана моладай жапырайған күйге түсер ме едi.

	Ары-берi өткен-кеткен, көршi-қолаң Əбдiрахман шалдың үйiне жаман көзiн ата қарағанмен ол жақтан да жан баласы көрiнбейтiн. Қайта Қатша оқта-текте жұрт көзiне көлбең етсе ершi шал кемпiрi екеуi жердiң жарығына бiржола түсiп кеткендей.

	Əлiбек өлiмiнен соң үш жыл өткенде Шəкiрдiң шешесi Айтбала бiраз жыл өткiзiп барып қайта құрсақ көтердi. Ақыры толғақ сəтi келiп, көршi-қолаңның əйелдерi жиналғанда лып етiп, есiктен ершi шалдың кемпiрi Үмiтей де көрiндi. Шəкiрдiң көптен берi алғаш түстеп танығаны осы едi. Бұл кезде аздап естияр Шəкiр оның қатты өзгерiп кеткенiн байқады.

	Шар етiп, бала туғанда əйелдердiң бəрi сергек қимылдады. Бiрақ солардың iшiндегi ең елгезегi Үмiтей сияқты. Сəл бетi iсiп домыққан ол Айтбала төңiрегiнде не көмекке де дайын шапшаңдықпен лыпып тұр. Аласа бойлы, толық, қалың киiм кисе мүлдем домаланып қалатын бұл қартаң əйелдiң түр-түсi қазiргi қозғалысына лайық қажыр-қайрат молдығын танытпайды. Көзiнiң айналасы көлкiлдеп, тамағы қырылдап, төсек тартып жатқан жерiнен оқыс шаруа қамы атып тұрғызған жанға көбiрек ұқсайды. Сонда да қозғалысы ширақ. Лажсыздың күнiмен елпеңдеп тұрғанын көлденең көзден жасыру үшiн ауық-ауық орынсыз ыржиып, зорлана күлген күлкiсi айналасы iскен қысыңқы көздерiн жаман үңiрейтедi. Ал айнаға қарап, өзiнiң түр-түсiн əрқилы бет құбылысы үстiнде бақылау ол заманда Үмiтей ғана емес, жалпы шаруа адамына бiтпеген, естiлмеген дағды ғой.

	Бiр кезде дiнi қатты, көзi тұздай апиыншы Əбдiрахман шалды еркiне бағындырып, тiптi оны қандықол қылмыскер етуге де құдiретi жеткен Үмiтейдiң осындай күйгелек бейшара қалпының төркiнiн танудың қиындығы жоқ. Iнiсiнiң мойнына арқан тастап ажалына себеп болған ершi Əбдiрахман бұл кезде қатты ауру. Жан баласы оның халiн сұрап, үйiне бас сұққан емес. Шаппа шоттардың неше түрлiсi iлiнген, ыс басқан тар бөлмеде көкiрегi күрiлдеп, сарылдап, қақырып-түкiрiп, төсек тартып жатқанына көп болған. Ешкiмдi көрмей, кемпiрi Үмiтейден басқа адам жүздерiн ұмыта бастағандай да едi.

	Төрiнен көрiжуыққалған Əбдiрахманшалдың ондайқылмысқа неге барғанын анық бiлiп болған жұрт бұлардан əлдеқашан терiс айналған. Көздерiне көрiнбейтiн, үйiнен шықпайтын Əбдiрахманды небiр, улы сөздермен ғайбаттаса, Үмiтейдi одан əрмен қағып-соғатын. Еркек атаулы көсенiң сақалындай селдiреп, жесiрлердiң даусы құлақ тұндырған мына заманда қызының теңiн тапқанына шүкiршiлiк етудiң орнына əңгүдiк шалының қолын қанға малғанын кiм кешiре алсын. Ол кездегi жұрт қазақшылыққа салынып, Əбдiрахманның iсiн заң орнына жеткiзген де жоқ.

	Əбдiрахманның қаза болған iнiсiнiң əйелi де бұл күнде көшiп кеткен. Оның арғы түбi Арқа жақтан едi. Күйеуiнiң жалғыз ағасы мынау Əбдiрахман шал болса оған қарайлап қайтсiн? Баяғыда осы көршi шалдың қызы Оразгүлдi өзiнiң көмегiмен алып қашқан ағайыны сол атамекен – Арқа жаққа қайта көшуге ыңғай бiлдiргесiн, Қатша ешбiр ай-шайға қарамай солармен бiрге кете барған. Қазiр ершi шалдың үйi үй емес, төңiрегi тап-тақыр, елсiз жазықтағы жалғыз молаға ұқсайды.

	Мiне, Үмiтейдiң сол моладан шығып, тiрлiк иелерiн iздегендегiсi осы. Айтбала толғатып, жұрттың жас нəресте күткендегi абыр-сабыры, Үмiтейдiң осы абыр-сабыр ортасындағы емiн-еркiндiгi мұның басына күн орнағандай шамадан тыс зор бақыт едi. Айтбала толғағына арнайы шақырған да ешкiм жоқ. Жаңа өз үйiнiң ауласында тұрып, осылай қарай самбырлай жөнелiскен кемпiрлердiң сөздерiн естiп қалғасын келiп отыр. Басқалар мұның келуiн жаман ырымдай көрiп, жақтырмаса да «кет» деп қалай айтсын. Өз үйi, өз босағасында əдейiлеп кiсi шақырып жасаған той-томалағына сұраусыз баса-көктеп кiрiп келiп отырған жоқ. Көршi əйелдiң толғағы үстiнде бұл да қол ұшын бермек боп, қайтсе де жақсы ниетпен жеттi ғой. Сол ғана бұлардың қатал кəрiне тұсау сияқты.

	Үмiтейдiң зорлана күлiп, өтiрiк ыржиюы мынау жұрт iшiнде емiн-еркiн болуын өз басының қипалақтамай, ауырсынбай көтеретiн қуанышындай көрсетпек пиғылынан да едi. Ешкiмнiң мұны бөле жармауы, қырыс қабақпен атпауы үйдегi шалының қақырық-түкiрiгiнен кейiн көз алдында айқара ашылған жұмақ төрiндей мұның қасаң жанына жылы ағын бердi. Тек оқта-текте ауылдас əйелдердiң мынадай iзгi, жақсылық ниетiне қатты тосаңсып қалған ол өз қимылы өзiне дөрекi көрiнiп, салдыр-гүлдiр еткiзiп ойда жоқта бiрдеменi қиратып алудан қатты сақтанады. Үмiтейдiң осы түр-түсi Шəкiрдiң бiржола есiнде қалыпты.

	Тағы бiрер жылда Əбдiрахман ершiнiң өзi де өлдi. Шəкiр осыдан бiраз жыл бұрын бұл шалдың өз iнiсiнiң қайғылы қазасы үстiнде у- шу жұрттан аулақ жалғыз кемсеңдеп отырған түрiн көрiп, бригадир Сəметтiң «сен қақпасты ендi кiм көмедi?» деген сөздерiн еске алды. Сонда жас баланың ершi шалға қарап, «өлген деген осылай болады екен-ау» деп ойлағаны да басына сап еттi. Шəкiрдiң көкiрегiне бiрте-бiрте дендеп енген шындық – ершi шал сонда расымен-ақ өлген екен, тек кеш көмiлiптi.

	Тек «сенi кiм көмедi» деп Сəметтiң таңырқауы бос болып шықты. Апиыншы шалдың өлiмiне ауыл-аймақтың аяғын сүйреткен кəрi-құртаңдары тегiс жиналды. Баяғыда қашып кеткен қызы сонау жер түбiнен қойылуына келе алмаса да, жетiсiне үлгерiп, күйеуi екеуi ырым етiп, шалдың моласына бiр-бiр уыс топырақ тастады. Қай жағдайда да қазақтың өлсек көмусiз қалармыз деп жылайтыны нағыз пақыршылық екен. Кеудеден жаны шыққан пенде жер бетiнде қала бермек емес, ерте ме, кеш пе бəрiбiр жүзiн топырақ бүркейдi. Қарға-құзғын жесе де солай. Қарға-құзғынның да өмiрi қанша ұзақ болғанмен мəңгiлiк емес қой. Тым құрмаса олардың тамағынан өтпес сүйек-саяғыңды жел үрлеп, шаң-тозаң басып, жер астына қарай тереңдете бередi.

	Иə, адам көмусiз қалмайды.

	Қайта не хикметтiң бəрi барлық пен байлыққа тiрелген күнде мейлi сен өмiр-бақи өз басыңды күйтте, ата-бабадан қалған, əрi болашаққа да жетер тозбас қасиет атаулыға тас лақтыр, не оны аяққа бас, тiрлiгiңде жүзiп жүрiп адам қанын iш, бəрiбiр уақыты келгенде жүзiңдi топырақ жасырады. Тiптi онымен қоймай осы жалғанның ендiгi хас əулиесiндей болып, басыңа зəулiм күмбез орнамасын де. «Естiмеген елде көп» деген сөз бiзге тегiн мирас етiлмеген ғой.

	1980 жыл.





ТАРИХ САБАҒЫНДА




	(Бiрiншi новелла)



	Мұғалiмнiң жүзi сұрланып кеттi. Əлденеден тiксiнген адамша қабағы тез жиырылды да, дiмкəстiгi бар ауыр денесi құрыса, əрi демiккендей болды. Оның оқыс жағдайға қалай тап бола кеткенiн ешқайсымыз байқамай қалғанбыз. Тарих пəнiнiң оқытушысы Кəрiпжан ағайды не де болса əлдебiр елес ұрымтал жерден соққандай.

	Бiз ол кiсiнiң жанарынан жасқанатынбыз. Кластағы небiр ересек, немесе өткiр дегендердiң өздерi де оның бетiне тура қарауға батылы бармай, тiптi қадалған көздерiне түспеуге тырысатын. Қазiр сол көздер iштегi бiр сұрапыл толқу күшiмен лайланып, өзгерiп кеткен сияқты. Тек қана сұрғылт жүзiндегi суық тас секiлдi жансыздық оның өз бейнесiнiң елесiн ғана сақтап тұр.

	Бұл сəт ұзаққа созылған жоқ. Қырау шалғандай жүндес қабағын кенет тiк көтерiп, маған қарады.

	– Өркенов!

	Орнымнан тұрған мен жəне күллi класс болып ұстаз жүзiне қадала қатып қалғанбыз.

	– Сен айт! – дедi ол менен көзiн аудармай. – Бiз кiмдермен соғыстық?

	Өтiп жатқан тақырыбымыз Ұлы Отан соғысы болатын. Кешегi майдангер-ұстаз осы сəт соғыс туралы бiрдеме айтар ма екен деп үмiттенген едiк. Бiздiң сол ынтамызға қарсы шырай бiлдiргiсi келгендей өңi бұзылған күйi ол тым-тырыс отыр.

	Кəрiпжан ағайды ұғу соншама қиын едi. Жаздай жадырап отырып, əп-сəтте өзгере қалатын қызық мiнездi адам екендiгiн де бiлемiз. Бiреулер оны соғыстан алып қайтқан мiнезi десетiн.

	– Немiстермен дейсiң бе?

	Менiң жауабым оған оқыс əсер еттi бiлем, сұқ саусағын маған оқтай қадап, «отыр» деген ишара бiлдiрдi де, тұнжырап жүзi күрт төмен түсiп кеттi.

	Кəрiпжан ағай қайтып ешқайсымыздан ештеңе сұраған жоқ. Оның мұндайда даусы да ғажап едi. Егер ойда жоқта бiрiмiздiң фамилиямызды атаса, сөз жоқ, ол өзiне бiр үлкен iстiң кезегi келгенiн жан-дүниесi, алпыс екi тамырымен сезетiндей. Оның бiздi соған қимайтыны көрiнiп тұр.

	Жүзiндегi кiрбең қатерлi дауыл алдындағы сабырлы тыныштыққа ұқсайды. Ауық-ауық көкiрегiнiң сырылдағаны естiледi.

	Бiздiң мектептiң терезесiнен аспанның ашық айнасы көрiнiп тұратын. Қалың ағаш арасына жайғасқан үйлердiң шатырлары күнге шағылысып, айналасында бiр топ көгершiндер ұшып жүр. Ал анау ауыл шетiнде оқшау тұрған Бекбосын атайдың үйi. Ол кешегi қан майданда бес баласынан бiрдей айрылған ақсақал. Кемпiрi осынша ауыр құсаны көтере алмай осыдан бiрнеше жыл бұрын өлдi десетiн. Үйiнiң алдында басын найзағай өртеп кеткен зəулiм терек бар. Қазiр ол маған бұрынғысынан əлдеқайда сымбатты, сұлу көрiндi.

	Менiң бiр сəт көңiлiм ауа толқып, көзiм сол терекке түстi. Кəрiпжан ағаймен назарым қайта ұшырасқанда, оның жүзi əлi алабұртып тұр екен. Оның жан-жүрек жарасына бiрдеме ауыр тиген сияқты. Бiрақ сыр бермей, өз шəкiрттерiне iш сарайындағы арпалысты сездiргiсi келмейтiнi байқалып тұр.

	Бiрде ол өзiнше бiр тебiренiп отырғанға ұқсайды. «Сендер анау жаны жарым теректi көрдiңдер ме? Сендер оның күн сүйген көңiлiн, жаз күнi аялаған жанарын аңғарасыңдар ма? Мен оның бəрiн өз көзiммен, өз жаныммен түйсiнемiн. Мен тереңнен толғаймын. Өмiр менi темiрден соғып, темiрмен шынықтырып, соны жаныммен сезiнуге үйреткен».

	Жүрек тынысымен қоса қабат тырсылдап минуттар өтiп жатты. Көзiм ұстаз жүзiнен тайқып кетедi де, далада сап тұнған ауаға, Бекбосын атайдың ауласындағы кəрi терекке, қалың ағаш, жарқыраған үй шатырларына қараймын. Солай алаң көңiл болып отырып, Кəрiпжан ағайдың қолын сермеп қойып, сөйлей бастағанын əлден уақытта əрең сездiм.

	Сөздерi алғашқыда құлаққа жағымсыз, əрсiз шықты. Оның үстiне ауық-ауық сырылдаған көкiрегi жел майыстырған ағаштың уiлiне ұқсап, даусын бұза бердi.

	Бiздiң жақта ауа райы құбылмалы келедi. Терезе əйнегiн жел сипап өттi де, далада шуақты күннiң абыр-сабыры басталды. Батыстан шоғырланған қара бұлт та көрiнген болатын. Осы мезгiл Кəрiпжан ағайдың да даусы қатты шықты.

	– Бiз Бетховендi тудырған немiс халқы екендiгiн бiлемiз.

	Далада жел күшейiп, ақ көгершiндер үй шағырларына жапырласа қонып жатыр. Бауырын төмен түсiрген бұлт бiрте-бiрте тұтасып келе жатты. Бекбосын қарттың ауласындағы зəулiм терек теңселе шайқалып, жапырағын желге бермейiн дегендей аласұрып тұр. Бұлт тез жақындады.

	Класс iшi күңгiрт тартып, бой мұздай бастаған. Терезе əйнегiн алғашқы тамшылар қаға бастады. Осы уақытта жер ана өзiнiң ұлы рухын танытып, қара бұлттың бауырын жарқ еткiзiп тiлiп түстi.

	Ендi жер мен аспан ашық беттесiп, бiр-бiрiне қарсы майдан ашқандай.

	Ауыл үстi сұрғылт перденiң ар жағында қалған. Төбесiнен от шағала ойнап, қалың ағаш қатты жапырылады. Бекбосын қарттың ауласындағы терек те жалаң көкiрек қариядай қатты шайқақтап тұр. Күркiреген аспан астында көк сөгiлiп, бұлт омырылып, найзағай шақпақ отынша ұшқын шашып, алмас сəуле ұстаз жүзiн дiр еткiзiп жалап түстi.

	– Бiз тарих бетiн ашқан сайын адамзат жеңiсiнiң iзiн көремiз. Əлбетте ол жеңiстер өз бетiмен емес, керемет қан төгiстер арқылы келгенi белгiлi...

	Жауын дүниенi селге айландырып барады.

	– Ол күн ұмытылмақ емес, ұмытылмайды ол!

	Мен селт оянып, Кəрiпжан ағайға қарағанымда оның бетi сұрланып, жанарының ұшқындап кеткенiн көрдiм. Манадан сабақ тыңдамай қақас қалып отырғанымды байқап қалған адамша көздерi маған шатынай қарады.

	«Ұмытылмаймын, ұмытылмақ емеспiн», – деп оның сөздерiн жаңғырықтыра күркiреген күн алыстан естiлдi. Көкжиектен аспан қиығы көрiнiп, жер мен көктiң жаңағы қақтығысы ұмыт болған. Ауыл аспанында көгершiндер сайрандап жүр.

	1963 жыл.





ТАРИХ САБАҒЫНДА




	(Екiншi новелла)



	«Лениншiл жас» газетiнiң 1978 жылғы 2-қыркүйектегi санында менiң «Тарих сабағында» атты новеллам жарияланды.

	Бiрер күн өткесiн Жазушылар Одағына кiре берiсте өзiм қатты сыйлайтын үлкенжазушылардың бiрiмен жолыға кеттiм. Ол қалың мұрты бар, əлдекiмге тiсiн басқандай ерiндерiн қатты жымқырып жүретiн адам. Ондайда қабағы да қатулы. Үнемi ойдан арылмайтын жандардың бет құбылысында жылдар қалыптастырған өзгеше бiр өрнек бола бередi. Əрi көз алдындағыны көрiп тұрып та оның кiм, не екенiн бастағы сол ойдан бiрте-бiрте арылып барып қана ажырататын дағды жанарын, қарасын суық еткен. Əрине, алғашқы жүздескенде солай. Бұл кiсiнi жақсы танитындар оның сол кейпiнiң тасасынан көктемнiң шуағындай ақ жарқын мiнездiң де ақтарыла кететiнiн бiледi.

	Ол қазiр маған бiр түрлi қатал қарады. Амандығымды да салқын алған адамша менi бастан-аяқ бiр шолып шықты.

	Сəл үндемей тұрып:

	– Новеллаңды көрдiм. Бiрақ оқығам жоқ! – дедi жұлып алғандай.

	– Неге?

	– Сол, оқығам жоқ!

	Дағдарып қалған мен не дерiмдi бiлмей үнсiз тұра бердiм. Ендi ол «қайтар екен?» дегендей менi көзiнiң астымен барлай қарай бастапты. Өзiнен кейiнгiлерге алдымен зекiген болып, артынан тез жадырай салатын сол баяғы қызық мiнездерiнiң бiрi шығар дегем.

	– Сонда да бiр себебi бар шығар. Дүниедегi шөп-шаламның бəрiн оқып тауысу мүмкiн емес. Ал сiздiң бұлай «оқымадым» деп кесiп айтуыңызға қарағанда, əсiресе...

	– Аты нашар екен, сосын оқымадым.

	– Ағасы-ау, шығарманың мəнi мен сөлi атында емес, затында жатпаушы ма едi?

	– Жоқ, мынаның аты тым жаман, сосын оқымадым.

	Бұл сөзiнiң де айқын түп-төркiнi қарасын шалдырмады. Қайта одан əрi құрдымға жоғалғандай. Сонда да алып-ұшпай сабыр сақтап тұра бердiм. Мұндай тоң-торыс қалпының мағынасынан бiр iлгек табуға жазушы көбiне өзi көмектесетiн. Қазiр де солай болды. Сəлден соң суық өңiнiң тоңы жiбiгендей бiр белгi айқындала бастады.

	– «Тарих сабағында» деген атауы басқа бiр нəрсенi есiме түсiрдi. Мынау да сондай бiрдеме жайында шығар деп, iштей көңiлiм қалып оқымадым.

	– Новелланың атына қарап, көңiлiңiз қаларлықтай ол не нəрсе едi сондай-ақ?

	«Неғыласың» дегендей қабағын төмен салды. Байқаймын, ол ендi сондағы есiне түскен нəрсенi ойлап тұр. Жердегi қылқыбырға дейiн қадағалап қарағанында бiрауық сол жұмбақ жəйттiң тереңiн бойлап, қызығына түстi бiлем, жүзi жадыраңқы тарта бастапты.

	– Айтып берсеңiзшi, мүмкiн оның мен жазған новеллаға қатысы да бар шығар.

	Айтып беруге ендi өзi де қарсы емес екен. Екеумiз Жазушылар Одағына кiрмей, оның ауласында сыртта тұрып қалғанбыз. Ол сұқ саусағымен əлдененi нұсқағандай ишара жасады да əңгiмеге көштi...

	Ендi жүзiнде шат-шадыман күлкi бар. Бет терiсiнiң əр жерiнде көзге əрең шалынатын кiшкене жiңiшке сызықтар жүйткiп жүр. Əр адамға тəн шабыт алдындағы көңiлдiлiк екенi айқын.

	– Осы алпысыншы жылдардың басында, анық қай жылы екенiн ұмытып қаппын, бiр жазушы екеумiз Талдықорған облысының Қоғалы ауданына бардық. Əйтеуiр ол кезде Шоқанның ескерткiшi қойылғанына көп болмаған.

	Ондағы «Шоқан» атындағы колхозда сол асыл ердiң ескерткiшi орнатылған төбеден алыстаңқырап бiр көгалды сайда қыдырыстап жүрдiк. Сонда шамасы екi жүздей-ау деймiн, нығылса да одан көп емес, қой бағып жүрген бiреудi көрдiк. Мен қасымдағы жазушыға айттым: «Əй, мынау колхоздың қойы емес, колхоздың қойы десек бұл кемiнде бес жүзден асып жығылуға тиiс. Оған қоса бағылатын шопанның өз қойлары қаншаға жетiп жүр, бiлесiң ғой. Ал мынаның алдынан мен ондай нəн отарды көрiп тұрғам жоқ. Мынау сонда неғылған мал екен, бiлейiкшi» дедiм. «Бiлсек бiлейiк», – дедi ол. Жақындап бардық. Қой бағушы бiз қатарлы аласа бойлы, төртбақтау адам екен. Жел мен күн жеген жалпақ бетi қыртыстанып түр. Киiм киiсiнде де көзге ұрып тұрған ештеме жоқ, табаны қисайған керзi етiк, брезент күртке мен шалбар. Басында трактор майы жұққандай қарайған таңбалар бар, о бастағы түсiнiң қандай екенiн айырғысыз, күнқағарының шетi мұжылған ескi кепкi. Даланың желi суырып əкеткендей көздерi де нұрсыз қарайды. Сəлемiмiзге ернiн ғана жыбырлатты. Бiздi көктен түскен адамдай көрiп, таңырқаған пiшiнiн танып тұрмыз.

	– Мына баққаныңыз колхоздың малы дейiк десек, бiр отардың жартысындай да болмайды. Сонда бұл кiмнiң малы? – дедiк, бiз төтесiнен түсiп.

	– Иə бұл колхоздың малы емес, осындағы мұғалiмдердiкi.– Тамағын кенеп даусы əрең шығарды.

	– Сонда сiз...

	– Арнайы бақташы жоқ, кезектесiп бағамыз. Бүгiн менiң кезегiм едi.– Даусы ендi ғана икемге келдi.

	– Сонда сiз... мұғалiмсiз бе?

	– Иə.

	Бiз бiрден ештеме демедiк. Мұндайда сыр алдырмаудың көп мəнi барын екеумiз де бiлемiз.

	– Қай пəннен бересiз?

	– Тарихтан.

	– Тарихтан ба?

	– Иə.

	– Ə, солай деңiз. Тарихтан деңiз.

	Не сұрасақ та қой баққан мұғалiм iркiлмей жауап берiп тұр. Бет жүзiнде қаймыққан, қажыған белгi атымен жоқ. Бiз де еркiнси бастадық. Сұрағымызды да аннан-мыннан орағытып, өзiмiзше сыр тартып жатырмыз.

	– Тарих деген қызық пəн ғой. Бұл пəни дүниеде не болып, не кеткенiнiң бəрiн бiлесiң. Мектебiңiзде қанша бала оқиды?

	– Баршылық қой.

	– Сонда да əр класта қанша баладан? Былай орта есеппен алғанда дегенiмiз ғой.

	– Бiраз бар ғой.

	Осылай өзi пəлендей маңызы жоқ дейтiн сұрақтарға келгенде үстiрт қана жауап беретiнi тағы бар екен. Мұндай iшi берiк, мызғымас пендеден сұрақпен ғана айла асырып, сыр тарту өте қиынға түсетiнiн мойындай бастадық. Əлден уақытта басыма қалай түскенiн бiлмеймiн:

	– Анау төбенiң басындағы қарайған не өзi? – дедiм Шоқанның зиратын иегiммен нұсқап.

	– Мола ғой.

	– Кiмдiкi сонда?

	– Жай бiреудiкi ғой! – дедi мұғалiм тағы да ол жаққа жуығысы келмегендей.

	– Өзiн əдемi тастан ойып, келiстiрiп жасаған-ау деймiн. Кiм де болса тегiн адам емес, сiрə.

	Мұғалiм үндемедi. Нұрсыз көздерiнiң айналасында шаруа адамының бейнетқорлығы белгiсiндей ұсақ əжiмдер сызықталып тұр. Басқаның бəрiне адал көңiлмен жауап қайырған ол тап осы тұста ғана бiздiң сөзiмiзге мəн беретiн емес. Қайта, өздерiң кiмсiңдер, қайдан жүрген жансыңдар деп, соған көшкелi тұрған пейiлiн аңғардық. Бiрақ бiз оған жiбермей ескерткiшке таңқалумен болдық. Қасымдағы жолдасым екеумiз əр қырынан келiп, əрқайсымыз өзiмiзше тамсанып жатырмыз. Тiптi аспаннан түскендей-ақпыз. Осының алдында ғана əлдебiр тоңмойын Шоқан ескерткiшiнiң тасына қызығып, оны кесiп əкетпек болып жатқанда бiр сынығы ұшып барып, көзiне тиiп, жанарын ағызып түскесiн қоя қойғанына дейiн де естiгемiз. Бiрақ оны қалай ауызға аларсың. Бiз ештеме бiлмейтiн адамға ұқсадық қой.

	Мұғалiм аузын ашатын болмағансын:

	– Өзiңiз осы ауылда тұрып, ол кiмнiң бейiтi екенiн қалайша бiлмейсiз?– деп, ендi бастырмалай сұрап едiк.

	Сонда ғана оның ағынан жарылардай өңi қозғалысқа келдi. Түсiне қарап iшiн тану оп-оңай, ешқандай жатып атар мысқылшыл мiнезi жоқ, өзiне құдай берген бар аққөңiлдiгiмен шын ойын, шын бiлгенiн айтып салды сонда:

	– Ол осы жаққа қаңғып келiп өлген бiр арғын төресiнiң бейiтi.

	Терең суға шым батып бара жатқандай болдық. Қой баққан мұғалiмнен терiс бұрылып жүре бергенде екеумiз екi жаққа лағып кетiппiз. Бiраз ұзап барып қайта түйiстiк. Ауылға кiрдiк. Көшеде он екi, он үш жасар бала ұшырасты. Оны тоқтаттық.

	– Əй, кiмнiң баласысың?

	– Төлепбектiң.

	– Атың кiм?

	– Жұқабай.

	– Қай класта оқисың?

	– Алтыншы.

	– Математикадан кiм бередi? (Бiз сұрағымыздың мəнiсiн аңғартпау үшiн осылай алыстан бастадық).

	– Кiсенбаев.

	– Əдебиеттен кiм бередi?

	– Ырысбаев.

	– Тарихтан кiм бередi?

	Осы жерде жаңағы бiз жолыққан мұғалiмнiң аты-жөнiн сап еткiздi.

	– Ол сендерге сабақты қалай бередi?

	– Кəдiмгiдей.

	– Жоқ, кəдiмгiдей болғанда қалай, не үйретедi сендерге?

	– Не үйретушi едi? Бəрi кiтапта жазулы ғой.

	– Жоқ, сонда да сен анықтап айтсаңшы, былай.

	Бiз ендi жаңағы мұғалiмiне ұқсатып, бұл баланы да тұс-тұстан шабуылдап, сыр ашпауына қоймадық. Ол бiздiң анық ненi сұрап тұрғанымызды ұқпағандай мүдiре бердi.

	– Сен мынаны айт. Мысалы, мұғалiм класқа кiредi. Сосын əрі қарай не iстейдi?

	– Не iстейдi? Класқа кiрген соң бiзге оқулықтың осындай бетiн аш дейдi. Бiз ашамыз. Осыдан сондай бетке дейiн оқыңдар дейдi. Бiз оқимыз. Сосын сабақ бiткенше не ұққанымызды сұрайды дедi. Мiне, сенiң «Тарих сабағында» деген новеллаң да осыған ұқсас бiрдеме шығар деп оқымадым, – деп жазушы əңгiмесiн аяқтады.

	– Ағасы-ау, осыны неге жазбайсыз?

	– Жазайын десем, мұғалiмдерге тиiп кете ме деймiн.

	Мұғалiмнен бəрiмiз оқыдық қой.

	– Атамыз қазақ ретi келгенде мұғалiм түгiл құдайын да қарғаушы едi ғой.

	– Жоқ, жазбаймын, – деп қолын бiр-ақ сiлтедi.

	– Ендеше, осыны маған жазуға рұқсат етесiз бе?

	– Жаза ғой.

	Келесi аптада осы очерктi тап осы жерiне дейiн жеткiзiп, өзiне алып келдiм. Ол бұған дейiн менiң газеттегi новелламды да оқыпты. Ал мына қолжазбаны шұқшия қарап, əрбiр əрпiне дейiн саралап шықты да сəл ойланып отырды. Кəнiгi жазушы мұның түйiнделмей тұрғанын айтты. Мен жетiлдiре түсуге уəде бердiм.

	Жазушы əлi де ойланып қалды. Сөйтсем ендi ол осы тақырыптағы екi нəрсенi салыстырып отыр екен.

	– Сенiң мына екi дүниең бiр-бiрiмен тiптен байланыспайды. Ортақ ештемесi жоқ. Өмiрге символика арқылы да келген дұрыс. Оның да өзiнiң өлшеусiз артықшылықтары бар. Мəселен, ана бiрiншi газеттегi новеллаңды мен пəлендей дəрiптеп тұрғам жоқ, бiрақ ол өзiнiң табиғаты жағынан соған жатады. Ал мына қолжазбаңдағы сияқты өмiрге төтесiнен де барып тұрған дұрыс. Егер қаз-қалпындағыны ара-тұра болса да қағазға түсiрiп, əрине, оны iскерлiкпен түсiре алсаң əдебиетке еш зияны тимейдi. Қайта өңiне қан жүгiргендей жараса кетерi хақ. Өмiрге философия да қажет. Бiрақ осылай оның күнделiктi қант пен шайы, ет пен майы сияқты түп тiрегiне қатысты мұқтаждарын да қозғап тұрған жөн. Көрген көз бен естiген құлақта жазық жоқ деген.

	– Сiздiң осы сөзiңiз бұған түйiн болса қайтедi?

	1978 жыл.





АЛЫСТАҒЫ АУЫЛДА




	Төр жақта, киiз үстiнде үш бала ойыншықтарын жайып салып, оюлы өрнегi бар тiк бұрышты кiрпiштерден үй қалауда. Сейiл оларға емес, төсек басына бар салмағымен асылып, сықырлата түстi де, аядай бөлменiң орта тұсында, қазан-ошаққа таяулау аласа столда нан ашытып отырған зор денелi, мойнының тамырлары күдiрейген, бадана көз, жалпақ беттi əйелге қарады. Ол бiлегiне жабысқан қамырды сыдырып, үлкен тегештегi илеуге қайта сұғады...

	Етжендi болғанмен сүйектерi шығыңқы, иықты, еркек тұрпаттас əйел. Маңдайын, мұрнын, шықшытына дейiнгi бүкiл бет терiсiн шешек дағына ұқсас қып-қызыл безеу басып, шықшыттан төмен, мойнына қарай ғана сирей түседi. Бiрақ мойнынан да адам үңiлiп тартымды көрiк таба алмайсың.

	Сейiл осы бiр жаратылысы оғаш кеспелтек əйелдiң өз қосағы екенiн мойындағысы келмей, ондай ойдан жиiркене қашады. Бiрақ тағдыр табандатып тап алдына қарсы қаратып отырғызып қойған соң амалсыз көзi түсе бередi. Оның бойынан, бет əлпетiнен өзiне жақпайтын белгiлердi iздейдi.

	Өзiнiң бiр кездегi Қанымкүлiн де қатар еске алады. Мөп-мөлдiр айшықты көздерi, қыз кезiндегi реңiнен көп алыстай қоймаған мейiрiмдi ақшыл өңi, сəл толықша кеудесi, немесе ең соңғы кездесуiндегi көзiне жас iрiккен аянышты мұңымен əлсiн-əлсiн бiр көрiнiп кетiп, өмiрдiң солып, немесе аулақтап бара жатқан ақ талшықты гүлiне ұқсайды. Мұндайда Сейiлдiң кеудесiн тағылық қысып, өкiнiш пен ашу-ыза бəрi лықсып бiр-ақ келетiн.

	Төргi бұрышта ойнап отырған үш бала төсек басына асылып, iштей күйзелген адамның өздерiне жақын екенiн, əкедей-ақ iш тартатынын жақсы бiледi. Оған еттерi де əбден үйренiскен. Сондықтан үйде бөгде адам бар деп бiлмейтiн. Өздерiмен өздерi болған алаңсыз күйде. Бiрақ, зəрлi шеше олардың жұрттың мазасын алуына, тартысып, жұлқысуына қатты тиым салған. Əлде бiр қауiптiң барын ыммен ескерткендей, қабағын түйiп, жермен-жексен етiп отыратын, сондай қабақ сыңайын ұққан балалар да көп мазасыздыққа бара бермейтiн.

	Бұл үйде ол үш баладан ересектеу тағы екi бала бар. Олар көршi үйлердiң балаларымен ойнап кеткенге ұқсайды.

	Бұрыштағы балалар жаққа аз-кем назар аударуы Сейiлдiң iшкi сезiмiне ешқандай өзгерiс əкелген жоқ. Ол тек осы жолы қарақан басының ғана қамына бойлап, мықтап ден қойған сияқты. Сондағы бар бiтiрмегi – қарсы алдындағы аласа столда үлкен тегешке нан илеп отырған еңгезердей əйелге қарап, ең бiр ащы, улы сөздердi айтқысы келедi. Жанына шанышқыдай тиiп, өзiнiң осы бiр бақытсыздығы үшiн кек алсам дейдi. Тек, бұл əйелге лайық шанышқы сөздердi таба алмай əлдебiр дəрменсiздiк қолын байлап, зығырданын қайнатады.

	Төсек басын бар кеудесiмен жанши одан сайын сықырлатып, əйелдiң бетiне тағы тура қарады:

	– Сен өзiңдi менiң əйелiм санамақшысың ғой, ə? Қасыңа матап-байлап, айрандай ұйыған жанұямыз мынау демексiң ғой жұртқа! Күндiз-түнi құдайдан жата-жастана сұрайтының менiң саған мейiрiмiмнiң түсуi ғой, шамасы. Ондай атты күнге иегiң қышымасын сенiң...

	Сейiлдiң қатқыл шыққан үнiнен Бəтима оған жалпақ бетiн төңкере қарады. Көз жанары мен бет терiсiнiң арасында ешқандай шекара iзi бiлiнбейдi. Өлi мен тiрiнiң өңiнде бола беретiн ақсұр, сарғыш рең бiтестiрiп, тек өзiне өзi батыл болып қараған адам ғана екi көз орнынан дөңгелек қос ойықты ажыратар едi. Кеудесiндегi сана-түйсiкпен ешқандай байланысы жоқтай қарасында жансыздық, қимылсыздық басым.

	Сейiл сөзiн жалғастыра бердi:

	– Менiң байғұс ағайым басына күн туып жүрген шақта саған илiге салған, бiлдiң бе? Қиыншылық адамды қандай жарға соқтырмайды дейсiң. Бiрақ сен, көр қуысты бейбақ, менiң ықыласымнан үмiттенбе. Ондай жақсылықтан бiржола күдерiңдi үз, ұқтың ба? Сен бəрiбiр маған Қанымкүлiмдей бола алмайсың.

	Бəтиманың көкiрегi қор еткендей болып барып, аузынан дыбыс шықты:

	– Тетежан-ау, балаларға əке болмайсың ба? Ағасының балаларын жетiм етпесiн дедiм ғой.

	– Сен өйтiп, арбама менi. Менiң ағайымның балалары онсыз да жетiм болмайтын едi. Жетiмдiк көрсетпейтiн едiм оларға. Бiрақ менiң өз өмiрiмдi отқа күйдiргенiңдi ешқашан кешiрмеймiн. Кешiрмеймiн, бiлдiң бе? Кешiрмеймiн. Менiң отқа түскен басым бiр басқа. Ал мен өзiмнен де Қанымкүлiмдi қатты аяймын. Бiлесiң бе, ағайымның өлгенi туралы хабар келгенде Қанымкүл де қатты қайғырды. Балаларды қайтемiз, бiздiң баламыз жоқ қой. Бiр баламыз бар, оның өзi де қайнағамдiкi, ана балаларын да қолымызға алмасақ болмайды ғой, деп көздерi жасаурай бердi.

	Тiптi, əке орнына əке, шеше орнына шеше болған жалғыз ағайым көз жұмған қаралы күнде де Қанымкүлiме сол сөздерi үшiн қатты риза едiм. Бiрақ менiң ағайымның өлiмi оның өз басы үшiн қандай қасiрет əкелетiндiгiн ол бiрден түйсiнген жоқ. Iстiң ақыры осымен тынатындығына Қанымкүл, тiптi менiң өзiм де ешқашан ақылымды жеткiзе алмас едiм. Мұның өзi ауыр қазамен қоса қабат келген, жас өмiрiмiздiң тұнығын лайлап, ұйқы-тұйқы еткен тағы бiр кесапатты пəлеге айналды. Осыны түсiнетiндей сенiң кеудеңнен бiр саңылау табыла ма, жоқ па?

	Есiңде ме, ағайым өлген күнi бiз Қанымкүл екеуiмiз бiрден осында жеттiк. Улаған-шулаған жылау ортасында жүрiп, өлiктiң артын күттiк. Ендi жетiсiне дейiн өз үйiмiзде болып қайтпаққа жүрейiн деп тұрған шағымызда ақсақалдар менi қалқалап, жеке алып қалды. Қанымкүл қайтып кеттi.

	Жалғыз ағайымнан айрылып, қаза күйiгiнен арыла алмай тұрған, талай елмен көрiсiп, азан-қазан жылау iшiнен бордай егiлiп шыққан менi ақсақалдар өз ырқына оңай көндiрiп алды. Мен өзiмдi айтпай, Қанымкүлге обал ғой деп тартыншақтап көрiп едiм, Қанымкүлдi өзiмiз көндiремiз, оған қиналма, тек сен келiсiмiндi берсең жетедi. Қанымкүл немене, жаны жоқ дейсiң бе, бiз айтсақ түсiнедi. Əлде Қанымкүлдiң бiр басы үшiн ағаңның шиеттей бала-шағасын жетiм етiп қоймақсың ба, десiп, бермесiмдi тартып əкеткендей сөзiмдi алды.

	Амалым қанша? Аға дегенде менде не жан қалатын едi. Ол маған тек аға емес едi ғой. Əлi есiмде сонау отызыншы жылдардағы қиыншылық кезде əкемiзден, шешемiзден қабат айрылдық. Ыстық ұя, кең сарайдай көрiнген үйiмiз тап бiр бағзы заманнан қалған кəрi моладай бiздiң үрейiмiздi ұшырды. Қос жетiмек өз үйiнен шошитын халге жеттiк. Ылғи ағайын, жақын дегендердiкiнде түнеп жүрдiк.

	Əке-шешемiздiң қастерлеп жиған дүниесi тiстегеннiң аузында, ұстағанның қолында кеттi. Оған қабырғасы қайысып жатқан бiз жоқ едiк. Бiрақ ағайым сол кезде-ақ маған əжептəуiр ересек көрiнетiн. Ол көп абыржымай, естиярлықпен маған қамқорлық жасады. Кiмнiң босағасына барып сығалап отырсақ та, олардың «əй, байғұстар-ай, мə, мынаны жеңдер» деп ұсынғанының ең бiр дəмдiсiн, жұмсағын маған берiп алдандырып, өзiнiң де қарны аш екенiне қарамастан үнемi тоқмейiлсiп отыратын. Кейде көшенi көп кезгендiктен жалаңаш аяқтарым тiлiнiп кетiп, жүруге жарамай қалсам, ол менi арқасына салып алатын. Əлденеден беймазаланып жылай бастасам, əдемi-əдемi ертегiлер айтып жұбататын. Иə, тiптi əбден ес бiлiп, қатайғанша оның арқасынан түспедiм десем де артық емес.

	Кiм бiлсiн, егер сол ғазиз бауырым, жалғыз ағайым болмаса, менiң тағдырым əлде не күйге ұшырар едi? Оның алдында қаншалықты борышты екенiмдi ойласам, жүрегiмдi у қорғасын жайлағандай егiлiп түсе жаздаймын. Иə сөйткен аға едi ғой.

	Ақсақалдардың үйретуiмен ағайымның жетiсiн өткiзетiн күнi мен əлдененi сылтауратып, үйде қалдым да, осында Қанымкүлдiң өзiн ғана жiбердiм. Сол жолы ақжем ауызды ақсақалдар мен бəлекей кемпiрлер оны да қатты қысымға алыпты. Қанымкүл үйге есi ауғандай, аяғы əрең сүйретiлiп жеттi. Аузынан сөз шықпайды, көзiнен жас бұршақтап, өзiнен-өзi талықси бередi. Тек бiраз уақыттан соң ғана тiлге келiп, маған қарап:

	– Сейiлжан-ай, ағаңның жетiсiне неге бармады десем, осындай себеппен бармаған екенсiң ғой. Рұхсатымды бердiм, бар, жолың болсын. Мен үшiн ағаңның балаларын жетiм етпей-ақ қой. Қысқа өмiрiмде аз бақытты өзiңмен бiрге көрiп едiм, қайтейiн, тағдыр жазуысолай шығар, – дедi. Сонда мен оны қалай аяп кеттiм десеңшi. Бiрақ ақжем ауызды ақсақалдар мен бəлекей кемпiрлердiң сөздерi менi əлдебiр мойын бұрғызбас құрыққа салып қойғандай едi. Мен онда өзiмнiң осыншама өкiнiшке қалатынымды, мандайымның тасқа тиетiнiн жете ойламаппын. Сорлы басым сенiмен тұрмыс құрып кетермiн, басқасы ұмытылар, жөнге келер деп ойладым бiлем. Бiрақ тiптi олай емес екен.

	Осының бəрi сенiң шоқ-шоқ деуiңмен iстелдi ғой. Егер сенен бiз ауыз адал сөз шықса бұлай iс насырға шаппас едi. Сен көзiң қанталап, жемтiк аңдыған жыртқыш құстай маған қадалдың. Сөйтiп дегенiңе жеттiң. Бiрақ сен қу шөңгедей менiң денеме қадаласың. Оған мен шыдай алмаймын.

	Бiлесiң бе, Қанымкүлден кетер сəтте өзiме-өзiм болып түтiн түтеткен отауға қаншама қарайладым десеңшi. Бiздiң үйдегi Еркебай бар ғой, ол да сендердiң балаларың емес пе? Бiзде бала жоқ болғасын асырап алмап па едiк. Қазiр ол Қанымгүлдi туған шешем деп бiледi. Мен оны да алып кетейiн дегенмiн. Бiрақ ол бар даусымен шырқырап, Қанымкүлден айырылғысы келмедi. Оның сол сиқын көрдiм де Қанымкүлге «жарайды, Еркебай сенiң-ақ балаң болсын, iшетiн тамағын, киетiн киiмiн берiп тұрармын» дедiм.

	Бiрақ өзiм де үйден шығуын шыққанмен Қанымкүлiмдi, өз үй-өлең төсегiмдi қимай, арқандаулы аттай айналсоқтап, орта жолдан бес рет қайта оралып бардым. Ең соңғысында шыдамы таусылған Қанымкүл: «Сейiлжан-ай, менi қайта-қайта өлтiре бермей, бар, барсаңшы, ендi келме!», – дедi. Мiне, сол бойыммен кете бардым.

	Ал қазiргi өмiрiм өмiр ме? Жоқ, өмiр емес.

	Бəтима тегештегi нанды ендi тым баяу аударыстырып отыр. Алдының бəрi тегiс ұн. Сейiлге қараған көздерi арылмас қалың сордан, уайымнан шелдене түскен. Дыбыс шығарсам дүние бүлiнiп кетер дегендей ерiндерi қыбырсыз тұр.

	Барлық сормаңдайлығы бетiне кiлкiп шыққан Бəтиманың кескiн-кейпiне одан əрi қарағысы келмеген, əрi iштегi күйiгi қозғалған сайын өртене түскен Сейiлдi əлдене қудалап сыртқа шығарды. Орталықтан жырақта, Iле өзенi сонау Балқаш көлiне барып құятын сағаға тақау орналасқан ауыл бұл. Айнала құмайт жазық. Селеу-селеу болып өскен ши шоқтары ғана алыстан бұлғаңдап күн сəулесiне инедей жылтырайды. Ауыл үйлерi сағым мұнарына көмiлiп, аласарып кеткен сияқты.

	Сейiлдi осы үй алдынан басталып, ауылдан тысқары ен далаға қарай шығатын жалғыз аяқ жол жетелегендей. Ол бұл жолмен бiр кезде сонау жарқырап жатқан құм шағылдардың ар жағына жасырынып қалған басқа ауылдағы үйiнен Қанымкүлмен қоштасып шыққанда соңғы рет жүрiп келген едi. Ендi сол жолға тағы түстi. Келгендегi iзiмен керi қайтып бара жатқанға ұқсайды.

	Қанша жерге барып тоқтар екен? Жоқ, əлде, барлық шырмауды серпiп тастап, бiржола кеткенi ме? Оны өзi де бiлмейдi.

	1969 жыл.





МӨЛДIР ТАМШЫЛАР




	Жаз айының тамаша бiр күндерi едi. Демалыс кезiнде Алматыдан ауылға кеп жатқаныма бiрнеше күн болған. Жолым түсiп көршi колхозға да бара қалдым. Күн ыстық, тал түстiң кезi. Көшенi көлденең кесiп өтетiн əлдекiмдер болмаса, көп ешкiм көрiнбейдi. Жан баласы түгел саяда жатқан. Айнала тыныштық.

	Менi күннiң ыстығы қажады бiлем, жол шетiнен аулақтап, жер бауыр бұта аралас өскен қалың ағаш арасымен жүре бастадым. Мұнда дем аларлық сая көп екен.

	Тамағымды ағытып, салқындай бастағанымда бiр үйдiң ауласына тiрелгенiмдi бiлмей қалдым. Саялы маңға тиiстiре салынған үйдiң өзге үйлерден оқшау ештеңесi жоқ.

	Үйдiң тап қасында арық суымен ойнап отырған бiр балдақты қызды көрдiм. Шешесi есiк алдында кiр жуып жатыр. Қыздың жас шамасы 14–15-терде ғана. Алғашқыда маған назары ауа қойған жоқ. Сiз оның балдағына қарап, қанатынан айрылған қарлығаштай жаутаң көздi дерсiз, жоқ тiптi де олай емес.

	Қайнап жатқан бұлақ көзiндей бар болмысын өзi айтып, бойындағы ынта-ықыласқа өзiңнiң де ерiксiз мейiрiмiң түсетiн əдемi қыз екен. Ашылмаған жауқазындай көркiнде жұқа əсемдiктiң үлпiлдек реңкi бар.

	Артындағы айқасып жатқан қос балдақ та оған көз түрткi болмай, тағдырдың бұл қиянаты оның бал-бұл жанған жүзiнде мұңның iзiн қалдыра алмаған. Ол арық суын аспанға атады да, көктен сорғалаған мөлдiр тамшыларды тiлiмен қағып алып отыр.

	Бiр байқағаным, бұл қыздың iс-əрекетi, қимылы жасына лайық емес. Өзiнен жас шамасы əлдеқайда төмен, тұлымшығы желбiреп күнi бойы қуыршақпен болатын кiшкентай қыздардай қозғалысы тым шапшаң, ұсақ.

	Ол маған көзiн жаудырата қарады да, су аққан иегiн жеңiмен бiр сүйкеп қойды. Қасы-қабағы түгел шықтанып тұр. Мен оның қылығына қызыққан көзбен сəл жымидым.

	Шешесi күн қақты жүзiн маған бiр-ақ рет көрсеттi де өз жұмысымен бола бердi. Желке шашының түбiт сияқты бояуы оңып, кiр шайқаған суы шылп-шылп етiп көбiгi аса төгiлiп жатыр.

	Көк əуеде сағым ойнап, жарқыраған үй шатырларында, даланың барлық көлеңкесiн бауырына басып алған қалың ағаш желбiршек ұштарында төгiлгелi тұрған бiр əдемi əуез бардай. Тек қана үнсiз өтiнiшпен ұйтқы тiлеп тұр ма дейсiз.

	Мен осы тұста бiраз жүрiп қалған едiм. Кенет таңғы ұйқыдан оятқандай ғажап бiрдеме əсер еттi. Торғай шырылы сияқты шырқап салған əрi қысқа, ақықтай жiңiшке дауыс көктен үзiлiп түскендей көрiндi маған.

	Жалт қарасам, жаңағы қыз екен. Жүзi жанып кеткен. Бiрақ ол дейтiндей емес едiм. Əлдебiр əн перiштесi төбемнен құйылып жоқ болғандай, дүние көркiн бiр ашып тастайтын əдемi дауысқа кенет елiккенiм соншалық, жан-жағыма жалтақтап, иесiн аласұра iздей бастаппын.

	Бiр таңқалғаным, балдақты қыз бен оның шешесiне бұл дауыс əсер етпеген. Неге екенi белгiсiз, шешесi көзiмен ата қарағанда қыз өзiнiң əлдебiр жаман ырым жасап қойғанын шындап мойындағандай өлгенше қызарып, төмен тұқырып кеттi. Апырау, ол не iстеп қойды? Жаңағы дауыс қайда? Бiрақ оны ұмыта берiп, балдақты қыздың қысылған түрiн көрiп, оған соншама бiр нəзiк аянышпен елжiрей қарадым. Шешесiнен жасқанғаны емес, шаңқан тартқан күн сəулесiнен қарай алмайтындай. Басы-көзiндегi кебе бастаған су тамшылары ұсақ шыны түйiрлерiндей күнге шағылысып, əлдебiр ынта-ықыласқа толы балалық назары байқалады. Үзiлiп түсердей еркелiк наз iлiгiп тұрған кiрпiктерi əлсiн-əлсiн көмiп қалып, жанары жасырынбақ ойнайтын сияқты. Көлеңке қуысынан шыққанымда, амандығыма əйел ернiн ғана жыбырлатып, ишара бiлдiрдi. Менiң бағанадан осы маңда жүрiп алғанымды кəдiк көргендей едi. Мен шешесiнен сөз тартқым келiп:

	– Мына қарындас əн салатын көрiнедi. Даусы қандай жақсы өзiнiң? – дедiм.

	«Əй, қарағым-ай, оның несiн айтасың» – дегендей, шешесi салғырт тұрды. Қолының сабынын сыпырып, қасы-қабағы ауырлай бердi. Одан кейiн маған таныс көзбен қарады да, манадан берi неге үйге кiрмей тұрғанымды сұрады. Бұл əйел менi сырттай танитын болып шықты.

	– Сен мына «Қызыл күншығыстағы» шал Бейiсбектiң үнемi сыртта жүретiн баласы емессiң бе? – дедi. (Шал Бейiсбек дейтiнi бiздiң ауылда екi Бейiсбек бар).

	– Тап өзiмiн, – деппiн. Ақыры мен үйге беттегенде, қыз да орнынан атып тұрып, қос балдағымен тақ-тақ етiп жүре бастады. Ұшқанда қанаты ұзын келетiн қарлығашқа ұқсап кеттi ол.

	Əлденеден апыл-ғұпыл қуанышқа бөленiп жүзi шұғылаланды. Мен есiктен енгенде табалдырықты тарс еткiзiп, ол да аттап түстi.

	Үй iшi қазақша жиналған. Топырлайтын ешкiм жоқтықтан бəрi де өзiнiң ескi орнында мiз бақпай тұрған сияқты. Төрге төселген киiз, ағаш керует, арзандық тұскиiздер бұл үйде ескi көзқарастың барын көрсетiп тұр. Еденге су себiлген, салқындау. Мен алғаш отырыста-ақ қызға бұрылдым:

	– Атың кiм, қарындас? – Төсектiң басына иегiмен асылған күйi: «Əйкен», – дедi сыбырлап қана. Ұзын көйлегiн салбыратып, илiге шешесi де кiрдi. Жүзiнде жабырқау немқұрайдылық бар. Алғашқыда ұстамдылықпен сыр бермей-ақ отырып едi, артынша-ақ қызының жайын жылап отырып айтты.

	– Бiреу бақ тiлейдi, бiреу байлық тiлейдi. Тiлеудiң де тiлеуi бар. Пенде шiркiнде астамшылық та бар ғой, қарағым. Басың жас көрiнедi. Ұқпағаның да, көрмегенiң де бар шығар, зиялы адамның баласы деп айтып отырмын. Өзiм үшiн құдайдан сұрайтын да ешнəрсем қалған жоқ. Бар тiлектi осы үшiн ғана үйiп-төгiп отырушы едiм, қайтейiн.

	Бiрауық дiр-дiр еттi де, көзiнен жас ыршып түстi. Таусыла сөйлейiн десе, тамағына тас тығылып отырғандай, күйiнiш оты жанып-жанып барып қайтады:

	– Мұның əкесi соғыстан болған жарасы қайта ашылып, былтыр қайтыс болған. Көз нұрым, бақытты бол деп кетiп едi, мұндай боларын қайдан бiлсiн. Менiң қызым əншi болады, ержеткенде даусын радиодан тыңдайсыңдар деп, сорлы жазған елге жар салушы едi. Тойда болсын, жиында болсын, ал менiң қызым өлең айтады, ал менiң қызым... деп, тiзесiне отырғызып алып, асқақтата берушi едi. Өзiм сонысын онша жақтырмасам да, көз ашып көрген қызығы сол болған соң, қайтып бетiнен қағайын. Асыра мақтау, қошемет десе ел қандай? «Ойбай, Əуелбектiң қызы мұндай болып туыпты». «Ойбай, Əуелбектiң қызының таңдайы жез екен». «Шешесi мұны көтергенде неге жерiк болған екен?» Əй қарағым-ай, бұл елдi қойсаңшы. Ол ол ма, бiздiң арғы аталарымызға шейiн сан-саққа жүгiртумен болды.

	«Адам тiлi тас жарады, тас жармаса бас жарады» – деп қазақ тегiн айтпаған ғой. Сөйтiп елдiң тiл-көзi қойсын ба? Осында бiр Байсалбай деген бар. Өзi бiзге құдандал адам. Сайтандай соның баласына той жасай қалғаны.

	Сонда ал Əуелбектiң қызы əн салады дегенге, қасынан тастамай алып жүретiн əлгi сорлы əкесi қандай, тотыдай сайратыпты. Сонда тiл-көзiң тасқа болғыр əлгi Байсалбайдың əйелi отырып:

	«Əуелбектiң бiр қызынан қырдағы қазақтың қырық қызы садаға кетсiн»,– дептi. Сол күнi-ақ үйге келе қызым аяғым дей бастады. Əкесi байғұс мұның қасында шыр көбелек айналды да қалды. Қанша аңғал болғанмен о дүниелiк адам ғой, сезiктенiп қалса керек. Өзiм болсам көп есiм шыға сасқалақтағам жоқ. Алғашқыда күнi бойы секектеп шаршағансың ғой дедiк. Бiрақ ертеңiне де ауырсына тұрды. Сөйтiп бiр-екi күн жүрдi де, қайта сақ-сақ күлiп кеттi. Одан кейiн оған назар аударған ешкiм болған жоқ.

	Осы сəтте мен сəл елеңдей Əйкеннiң қып-қызыл боп ұялған жүзiне қарадым. Жаңа сыртта осы үйдiң маңында жүрiп естiген қысқа, ақықтай таза жiңiшке дауыстың əсерi менен əлi кете қоймап едi. Бiр сəт шеше əңгiмесiнiң жетегiнде барып, қалың топтың жүзiн жандыра қырық қыздың көркiн бiр өзi берген Əйкеннiң күндей тұлғасын тап қасымнан көрiп, оны перiштедей мəпелейтiн қиялыма ерiк бергiм келдi.

	– Содан көп кешiкпей-ақ бiздiң үйге ақырет орнады. Ескi жараның орны ушығып əлгi сорлы əкесiнiң өзi құлады. Бiрден күрт төмендеп кеттi де, ертеңiне-ақ о дүниелiк екенi көзiнде ойнады. Жаны шықпаған адамға қалай дауыс шығарайын, iшiмнен үгiтiлiп отыра бердiм. Жыланкөз, сұп-сұр, бөрiге ұқсап кеттi. Халiн сұрап келген жұрт жағасын ұстап шықты. Түн болса ағайын-туғандар жиылып күзетiп отырды. Содан бiр күнi қатты даусымның қалай шығып кеткенiн бiлмеймiн, талып түссем керек. Заржақ қатынның даусын бiлетiн шығарсың, қарағым. Арғы-бергiнi айтып, аза шақырып отырып, ес жиғанымды бiлемiн. Ал содан өлiк шыққан үй қандай, көрiскен ел ат-көпiр болып, кiмнiң келiп, кiмнiң қойғанын бiлмеймiн. Сол Əуелбектi жөнелткен уақыттың iшiнде Əйкендi бiр ойласамшы. Өкiрген елден шошып екi-үш күн сызды жерге жатып қалса керек. Үй iшi ел аяғынан арылғаннан кейiн қызымның қатты жүдеп қалғанын көрдiм. Шашы маңдайына түсiп, жасқа толы көздерi жыламсырап қарайды. Сезiктi басым аяғынан секем алып қалдым. Көтеруге қиынсынып тұр екен.

	Төсек салып жатқызсам, қатты қиналғандықтан ба, басының қызуы көтерiлiп барады. Бiрақ сонда да оны жақсы күте алғам жоқ. Əлi келiп болмаған шет жақтағы жұрт-жұрағат тұс-тұстан ат қойып бiр басылмады. Содан аза бойы қаза болды ма, қызым күннен-күнге нашарлап барады. Үйден өлiк шыққанға шошығаны ғой дейiн десем, аяғым деп ыңырси бередi. Ақыры болмаған соң, көршi-қолаңды жиып алдым да, келген елдi жылатпадым.

	Мен болсам бас жарған тiл-көзге, көңiлi көл-көсiр боп өткен əке тағдырына, тəнi ақаулы тоты қызға, ақырында жаны қаяулы шеше əңгiмесiне де сыншылдықпен қарағым келген сияқты. Қайғыдан қарайған шешенiң етсiз жүзiне қарап отырып, өзiмнiң сонда не ойлағанымды қазiр есiме түсiре алмаймын.

	Далбасалықпен қызыма бiр себеп бола ма деп өзiнiң тəуiптен тəуiп қоймағанын жаны күйзелiп отырып айтты. Осы отырған көршi-қолаңдардан да емшiлердiң сан бесаспабы шығыпты. Жемтiк iлген құстай, тұмсығы иiлiп, тамыры күдiрейген арық, етсiз қолдардың талайы тiзесiнен сипағанмен ешқайсысының шарапаты тимейдi. Қайта аяғын құрт жей бастағандай, түн баласы шырқырап шығатын болады. Есi шыққан шеше өзi қосыла бебеу қағып, ермеген сөзi, iстетпеген емi қалмайды. Ақыры ауылдық фельдшерге апарысады. Қазақы жердiң топырағын жақсы бiлетiн ол бас шайқап сөйлесе керек.

	– Ақыры құдайдан сұрағаным адамнан келiп сол пелшiрдiң қолы жеңiлдiк еттi, қарағым. Сонда да сап басып жүрiп кеткен ештемесi жоқ. Əйтеуiр алғашқыда ұйқысы тынышталып, бара-бара балдаққа сүйенiп, үйге кiрiп шығатын болды. Ал əлгi пелшiр Алматыға апарып үлкен лөктiрге əперəтсия жасату керек дейдi. Əкем-ау, оған кiм апарады? Өзiм болсам тiлiн де, жолын да бiлмеймiн оның. Үйде баққаннан басқа менде не бар? Сонымен отырмын, қарағым.

	Iшiндегi күйiк бiрден-бiрге өршiп бара жатқандай, қыз шешесi көзiндегi жасын сығып алды. «Жалғыздығым ғой, қарағым» деп тамағына тас тығылғандай дiр-дiр етiп, үнi шықпай қалды. Дауыс салып жiбере ме деп, тұла бойым мұздап кетiп едi, бiрақ қабағын сəл көтердi де, жүзi ашыла түстi. Əйкенге бұрыла қарап, өңiнiң күлдей оңыңқы екенiн ендi ғана байқадым.

	Əйкендi Алматыға мен апарсам қайтедi деген бiр ой сап ете қап едi менде... Бұл сыңайыма шешесi көп қарсы болған жоқ. Алғашында қолың кесiп бiреуге қимаған адамша бiраз сипақтады да, «болсын» деген шарасыз кесiмге келдi.

	Қандай iске тəуекелдiк еткенiмдi толғап шешпедiм де. Жаздық демалысым аяқталудан бiр жұма бұрын Əйкендi қасыма алып, осы үйден жүрiп кетпекшi болып келiстiм. Қыз шешесi бүгiн де қонып кетуiмдi қиыла сұрады. Көңілi жарым адам ренжiп қалар деп оған да ықылас бiлдiрдiм.

	Сол күнi көбiнесе, бүкiл кеш бойы менiң əңгiмем Əйкенмен болды. Бiркелкi боп қиылған кiрпiктерiнiң астындағы жанары бiр қалыптан аумай, жанып тұра беретiн түн жауынындағы жарық шам сияқты.

	Мен аздап əн салдырып көргiм келген едi. Тiл-көз десе шаншу тигендей болатын шешесi оның таңдайына да қатты тыйым салса керек. Бiрақ бұл жолы менiң алдымда оған кеңшiлiк еткенiне Əйкеннiң өзi де қатты қуанды.

	Алғашқыда ол бəсең дауыспен айтты. Екi-үш əннiң басын шалғанда-ақ мен оның қақпағы ашылмай тұрғанын сездiм.

	Төселмеген жас тосаң дауыс əн өнерiнiң тайғақ өрiсiнде қалт кете бередi де, ашық шырқап көтерiле алмайды. Тек əлдекiм өзiн көктен шақырып тұрғандай жердегi қыбырлаған тiршiлiкке көнгiсi жоқ, қанатына оқ тиiп, тыпырлаған балапан құс сияқты. Бiр əндi бастап, демiккендей көздерi айшықтанып қайта жалғастырды.

	«Жоқ, жоқ, сiз менi сөкпеңiз, мен жаралы киiк, қанатын оқ қиған балапанмын» дегендей, əннiң əрбiр қалтарысында көздерi жарқ-жұрқ етедi.

	Түнде төсек салып жатқызып, шам сөндiргеннен кейiн, əлден уақытта шешесiнiң:

	– Əйкен, сен неге көзiңдi ашып жатырсың, ұйықтамайсың ба? – деген дауысын естiдiм.

	Əйкен екеумiздiң таныстығымыз осылай басталды. Ақыры уəделескен күн жетiп, Алматыға өзiммен бiрге ала шыққанымда, жол бойы ол маған қатты бауыр басып қалған. Бұрын ешқайда шығып көрмеген жас қыздың көз алдында дүние сағым құшағын ұқсатып-ақ аша бердi. Даланың ақ селеу басқан бұйрат-бұйрат төбелерi жол үстiнде тау-тау боп үйiлiп жатады да, тез жалтарып кетiп, алыста қала бередi.

	Бiрде астық даласы басталады.

	Əйкен поезд вагонының iшiндегi тар купеде маған жабыса отырып, түрлi сұрақтар бередi. Ол бұрын жер бетiнде мұндай кеңшiлiк барын, адамды биiкке, əнге шақыратын тылсым жаратылыстың сағымша ойнаған сиқыр күшi барын ойламаса керек. Дүниедегi тiрлiктiң, бақыт пен қуаныштың сарқылмас көзi, күйiнiштiң шипасы, сұңқар өлiмiнiң кезбе рухына орын осынау кеңшiлiкте, осынау ұлы дарқандықта екенiн ол бала көзбен ұғып отырған сияқты.

	Əйкен тiптi бұрын танымайтын адамның белгiсiз бiр жаққа алып бара жатқандығына қауiптенбейтiн сияқты. Қайта өзiндегi бар жақсыны, аласыз көңілi мен айтылмаған əндей ықыласын маған, осы сапарға арнағандай.

	Алматыдағы орталық госпитальдiң биiк қабырғасы бiздi суық қарсы алды. Мiз бақпай биiктеп алысқа қарасында iшiңе ұрлана кiретiн қорқыныш бардай.

	Баспалдақ айналасында өмiрi күнмен жайқалып көрмеген, түсi солғын гүлдер өскен. Екi-үш қабат биiктегi ашық терезелерден аурулардың ыңыранған үнi келетiн сияқты. Əйкен жүрексiнбедi ме екен деп, жүзiне қарасам, қос балдағымен тас сатыларды тақ-тұқ басып, əлi жүзiндегi өше қоймаған жол қуанышының өлеусiреген нұрымен өзiме талпына қарайды.

	Бiз алғашқы күнi-ақ осы госпиталь үйiнде орналасқан экспериментальдық хирургия институтының ортопедия бөлiмiндегi үлкен дəрiгердiң алдынан шықтық. Алтындай сары мұртты толық адам бiздiң келiсiмiзге онша таңданған жоқ. Сырт пiшiнi қазақтан гөрi орысқа жақын, сары жолақ қасы көзiн жауып, мұртынан кем төгiлiп тұрған жоқ.

	Ол Əйкеннiң аянышты тағдырын күнде көрiп жүрген үйреншiктi нəрсесiндей жеңiл сырғыта салғысы келген адам сияқты. Менiң үстi-үстiне мəнерлеп айтқан түсiнiктерiмдi ұқпайтындай, тiптi Əйкеннiң аяғын сипағансып, сырт айнала бередi. Қатал мiнездi адам ба деп, өкiнiшке ұқсас бiрдеме тамағыма кеп қалды. Ақыры ол Əйкендi басқа бөлмеге шақырды. Мен тұруына көмектестiм де, ол тақ-тұқ басып жүре бастады. Бетiмнен қаққандай ақ халатты дəрiгер есiктi тарс жауып алып, мен ауызғы бөлмеде жалғыз қалдым. Үлкен мансаппен денесi ауырлағандай ол көп зарықтыратын емес екен. Артынша-ақ қайта шықты.

	– Қыз осында қалатын болады! Аяғын паралич соққан! – дедi. Түрлi емдiк шаралардан кейiн, күрделi хирургиялық операция жасалатындығын өз кабинетiнде айналып жүрiп айтты. Қалың мұрты тiсiн жауып сөйлейдi екен. Мен өзiмнiң студент екенiмдi, осында оқитынымды айтып, күнде келiп тұрудың жөнi қалай болатындығын бiлгiм келген едi, бiрақ оның түсiнiксiз райы бетiмнен қаққандай əсер еткендiктен тоқтап қалғамын.

	Əйкен сол күнi-ақ ақ арулы палаталардың бiрiне орналастырылды. Əлденеден үлкен дəрiгердiң бет бейнесi алғашқы күндерi менiң көкейiмде суық күйiнде қалды. Мен госпитальдан ұзап шыққанымда ғасырлар қашауынан шыққандай биiк тас қабырға өмiрге, тiршiлiкке iсi түспей, адамға гүлдей нəзiк көңiл бере бiлген тылсым жаратылыстың бұл да бiр бойсынбаған суық бейнесiндей қарайды. Əйкендi осында қалдырғанымда, оның маған ұшқынды көзi жалтырап, «сiз дəрменсiз екенсiз, сiз дəрменсiз екенсiз» дегенiн ұққандай, естiгендей боламын.

	Күнi бойы сондай сарсаң мазасыздықтан арылмай, өзiмнiң ескi пəтерiме кешiнде бiр-ақ оралдым. (Əйкендi қонақүйге түнетiп шығарғанмын). Алдымен асықпай отырып, Əйкеннiң апасына хат жаздым. Мекен-жайын толық көрсетiп, бiр-екi рет атын ескерткенiммен қоймай, үлкен дəрiгердiң мақтауын асырдым. Бас-аяғын тап-тұйнақтай етiп, өз жанымнан да жылылық қостым.

	Ертеңгiсiн қалт оянғанымда таңғы жарық бөлменi сықап тұр екен. Кешегiнiң бəрi есiме бiрден оралды. Киiне сала солай қарай жүгiрдiм. Жолдағы дүкендерден қағазға ораулы шоколад конфеттердiң екi-үш түрлiсiн сатып алуды да ұмытпадым.

	Мен Əйкен жатқан бөлмеге бiрден бас сұғып кiре алғам жоқ. Сарғыш шашы маңдайына түсiп тұрған ақ халатты орыс қызы бiрден қойып кете жаздаған «тəртiпсiздiгiме» езуiнде күлкi ойнап, кекiл астынан бiраз ежiрейе қарап тұрды да: «Сiзге не болған?»– дедi. Мен оның мысқылды қарасынан ажуа көргендей болып, өзiме ештеменiң болмағанын айттым. Бiрақ iшiмнен қысылғанымды анық аңғарттым бiлем, қыз да менiмен қоса ұялғандай болып, бөлме есiгiнен жоқ болды. Аздан кейiн қайта шығып, маған ақ халат бердi.

	Əйкен менi көргенде шалқасынан жатқан күйi жастықтан басын жұлып алып көздерi шағаладай ойнап жалт-жұлт еттi. Ол төргi терезеден оң жаққа жатқызылған екен. Бөлмеде небары төрт-ақ төсек бар. Оның бiреуi бос та, қалған екеуiнде ақ жайманы иегiне дейiн тартып, маңдайында қара меңi бар, тана көздi жас сұлу əйел мен қабырғаға қарай аунап түсiп, бурыл шашты бiр кəртамыс кемпiр жатыр. Кемпiрдiң ақ пiстедей құлағының астынан суалған жағы көрiнiп тұр. Əйкен ол екеуiмен əлi тiл қатыспаған сияқты. Менiң жай бұрылған назарыма iлесiп, қазiр де оларға iлкi бiр секемдiлiкпен қарап қойғанын байқадым.

	Сонда да ол жаңа ортаның тынысын тыңдауға құныға кiрiскен екен. Əлi айналасына қарап та болмаған сияқты. Палата бөлмесi төбесi биiк, ақ арулап тастаған аядай ғана. Люстра шамының аспалы шарлары қозғалмай тұр. Мүмкiн, Əйкен түнiмен ұйқтамай соның жанғанына қарап шыққан болар.

	Мен барып қасына отырдым. Ол менi бiр-ақ түнде сағынып қалған сияқты.

	Үстiне ақ жолақ халат киген, ашық омырауынан ақ көкiрекшесi көрiнiп тұр. Одан жоғарырақ қылдырықтай мойны, иегi, сəби күлкiсi бар жiңiшке езуi, ойылған қос шұқыр бəрi де жас балаға бiтер нəзiк, гүл көрiктi танытады.

	Өзiмен көп сөйлесе алғам жоқ. Көзi танадай сұлу əйел мен бурыл шашты кемпiр қабағын шытар деп ойладым. Сонда да болса Əйкенге бiр жақсы сөздер айтқым келiп, өзiмнiң босауыз келгенiме қатты өкiндiм. Тек қайта-қайта халiн сұрай беремiн. Менiң алдымда ғана кешегi үлкен дəрiгердiң келiп кеткенiн, өзiне көп кiдiрмегенiн айтты да, «өзi бiр асықпайтын адам ғой деймiн» дедi.

	Оның үлкен дəрiгердi «асықпайтын адам ғой» деп жазғыруы, менiң алдымда сол үлкен дəрiгердi ақтап алмақ пейiлi сияқты.

	Көзiнде дала құсындай асық бiр сезiм оянғанға ұқсайды. Бiрақ өзiнiң тордағы тотыдай тағдырын көрмеске лажы болмай, ауылдан шыққаннан бергi жол бойы көрiп келген кеңшiлiкке деген жалын құштарлық алғашқы күнi-ақ жүзiн шалып қап, сол жүзiндегi əдемi биязылық жүрегiңдi кесiп түскендей болады.

	– Аға, ертең де келесiз бе?

	– Күнде келiп тұрамын саған, – деймiн де, өзiм ықыласпен орындайтын бiр тiлектiң болғанына қатты қуанамын. Содан кейiн ол басын жастыққа жабыстырып ұзақ жатады да, ертегi айтшы деп аузыңа қарайтын зерек балаға ұқсайды. Бiздiң жолымызға бар бақытты төсеп қалған анасын аузына алатын емес.

	Мен келген сайын осы көрiнiстер аз ғана өзгерiспен қайталана бердi. Əйкендегi маған деген ықылас күннен күнге құбылып, жаңара түседi. Мен оған үнемi əртүрлi сыйлықтар ала барамын. Тiптi Алматының дүкендерiнде шоколадты конфеттердiң мен сатып алмаған түрi қалған жоқ. Аурухана қабырғасында Əйкендi оқуға қоспайтындықтан, түрлi суреттi кiтапша, тiптi атақты əншiлердiң де портреттерiнен бiрнешеуiн апарғаным бар.

	Əсiресе, оған соңғы сыйлықтарым қатты ұнайтын. Ол қандай да үлкен əншiнiң бет-бедерiн алдына ұстап, көпке дейiн көз айырмайды да, кiрпiгi сөнiп-жанған ыстық жалынның тiлiне ұқсайды. Нəркес жанары өзiме жарқ ете қалғанда, көкiрегiме ұшқын үзiлiп түскендей болады.

	– Мына əншiнiң түрiне қараңызшы. Өзi соншама сұлу түскен. Көзi күлiп тұр. Жаңа ғана əн салып шыққанында түсiрiп алған ғой деймiн,– дегендi өзi де көзiмен күлiп айтады.

	Кiм бiлсiн, мен де Əйкен сияқты тəттi арманға көп берiлетiн шығармын. Əйтеуiр оған келiп-кетiп жүрген осы күндерiмнiң iшiнде мiнезiме көп өзгерiс кiрдi. Əрдайым бос уақыттарымда ол үшiн жақсы сөздер жаттаумен боламын да, кеш болса бос алаңқайларда, адам аяғы аз аллеяларда жүрiп алатынды шығардым. Əр нəрсенi аңғарғыш та болған сияқтымын. Астананың шулы өмiрi, гүжiлдеген машина, адамдардың ақ жарқын жүздерi – əйтеуiр осы абыр-сабыр дүние толқынындай ығыстырып, менi бiр бақыттан қақпайлай бергендей болады да, əрi өзiм де үнемi аулаққа шыққанды ұнатамын. Қаланың шетiнде жағасынан балдыр исi аңқыған əдемi көл бар. Көбiнесе соның жағасына келiп күндi батырамын. Мен мұнда өзiмнiң болашағымды, Əйкендi ойлаймын.

	Осы госпитальда өзiмше ұғыспай жүрген тағы бiр адам бар. Ол – үлкен дəрiгер. Өзiн алғашқы күндегiден кейiн бiр-ақ рет көрдiм. Онда да жанымнан қиыс өтiп кеттi де, ұзын коридорға ауыр салмағын түсiрiп бара жатты. Бiлектерi жуан, басында үлкен ойлардың торабы тоғысқан адамның кескiнi бар. Ол көзiнен сiрiңкенiң талындай ұшқын ойылып түскен Əйкеннiң ақ шағала тағдырын уысына қысып бара жатқандай, коридордың ұзына бойындағы қараңғылықта дыбысы үзiлiп өшкенше артынан сiлейiп тұрдым.

	Бiрде госпитальдың iшiне жан жiбермей, уақытша қатаң тəртiп орнады да, шыны есiктiң аржағынан ақ халатты швейцар əйелдер сұрағыңа бəлсiнген көзбен қарап, өздерiне бiткен «мансаптың ауырлығын» өзара əңгiме етумен болды. Үш күндей бос лағып жүрдiм де, төртiншi күн дегенде ғана госпитальдың қабырғасы сөгiлгендей есiк сықыр етiп, жол ашылды.

	Əйкенге кiре алмаған осы үш күн маған аса ауыр тидi.

	Бiрде ол «сен есейген жансың, бiрақ ауыз тұшытарлық ештемең жоқ. Сенi жас сұлусыз, жаныңның көркi ашылмаған күйде көргiм келмейдi, сүйегiң сорайған, студенттiк өмiр бойыңа шақ емес», – деп кiнə таққандай.

	Бiрде аяғының жарасы қинап кеткендегi жасты көзiн көремiн. Ендi ол у қорғасын iшкен жас тоты, жатқан ортасы, ақ жаймасы, бурыл шашты жəне тана көздi екi аруақ жан – бəрi де көзiме елестейдi. Əсiресе сол екi ауру маған əркез жаман əсер қалдырушы едi. Тана көздi əйел ақ жаймасын иегiне дейiн тартып сiрескен күйi, ерте заманғы бiр қираған сұлу мүсiннiң қалдығына ұқсайтын. Ал кемпiр болса бiресе ары аунап, бiресе берi аунап жататын. Көкiрегiнде кейде ұзақ сарылға басатын демiккен үн бар. Iшiнен күбiрлеп жатқандай, ернi жыбырлай бередi. Бұл да бiр қарапайым тiршiлiктiң адамы емес, көктегi құдайдың əмiрiмен тақыр жазыққа қуылып, апанға байланумен келген көр мехнатты ғазалы жан сияқты. Бiр кезде шешесi айтқан əңгiмесi есiме түсiп, Əйкеннiң де сондай көр мехнаттан үлесi бардай, кейде басымда ақты-қаралы ойлар арпалысады. Мiне, осындай шақтарда қатты ұнататын балдырлы көлге барып күн өткiзетiнмiн.

	Ақыры госпитальдың есiгi ашылып үйреншiктi ағаш баспалдақпен жоғары көтерiле бастағанымда, сол ойлардың бəрiн бұрын басымда болмағандай сыпырып тастағым келдi.

	Əйкен жататын палатаға екi-үш бұрылыстан кейiн жеттiм. Қайдан шыққанын бiлмеймiн, сары кекiлдi орыс қызы пайда бола кеттi де, менi бiрден танып қасыма жақын келдi. Ойнақы мiнезiн тежей ұстап, тұла бойынан орнықты қарапайымдылық көрсеткенiне iштей риза болдым. Менiң қабақ қана қаққан көзтаныс сəлемiмдi байқамағандай құлағыма шың еткен дауыспен:

	– Сiз келiп жүрген қызға операция жасалды, – дедi. Мен əлдеқалай алаңғасарлық еттiм бiлем, ашық дауыспен, бiркелкi етiп сөзiн қайталады.

	– Сəттi аяқталды. Тiптi Сыдық Иманберлиновичтiң өзi де қатты сүйсiндi. Операцияны сол кiсi жасаған, – дедi. Сыдық Иманберлинович деп тұрғаны үлкен дəрiгер. Менiң алғаш қатты таңырқағаным сол кiсiнiң қалай сүйсiнгенi болды. Мұртынан мырс етiп, атып жiберген мысқылы сияқты елестеттiм.

	Палатаның ауызғы жарық бөлмесiне ендiм де, арғы есiктi аштым. Бурыл шашты кемпiр төсегiнде түрегелiп отыр екен. Жүзi айғыз-айғыз, жанарында от бар. Əлдеқалай ауру адамның көзiне көрiнiп, қонып отыратын баяғының шашы дудыраған желаяқ кемпiрiне ұқсайды.

	Тана көздi жас əйел де иегiн қозғап қойып жатыр.

	Төрдегi Əйкеннiң денесi төсекке төмен түсiп кеткен, ал аяғын қаптап қойған сияқты. Көз шарасы мен көкке көтерген иегiнде жансыздық бар. Қасына екi аттап бардым да, қазықтай тұрып қалдым. Оның жақ сүйегi, суалған жүзi менi бетке қаққандай əсер еттi. Көздерi үлкейiп кеткен. Күштi жарықпен жарқ етiп сөнетiн электр шамының ақырғы қуатындай. Жанары менi көргенде бiрден-бiрге төңкерiле түстi де, самал ескен түнгi көл бетiнде ай сəулесi ойнап кеткендей əсер еттi. Бiрте-бiрте демiн iшке тарта бастады да, өз-өзiнен жетiмсiрегендей, бiр кезде тiзесiне отырғызып əн салдыратын əкесiнiң жоқтығын сезгендегi жүдеу ой жүзiне ойнап шыққанға ұқсайды. Сол ақжүрек аяулы əкенiң керегi ендi бiлiнгендей. Соны түйсiнгенiмде жүрегiмде қадақтай бiр сезiм пайда болды. Менi, əсiресе, қатты қобалжытқан етiнiң сылынып түскенi едi. Өңiндегi бұрынғы ойылған шұқыр мен əнқұмар сүйкiмдiлiк бу боп ұшып кеткендей, көз сүйегiнiң пышақтай қыры ғана қалған. Самайына қарай мөп-мөлдiр екi тамшы бiрiн-бiрi қуалап өтiп, жастыққа сiңiп жоқ болды.

	Бурыл шашты кемпiр гүжiлдеген зор дауыспен:

	– Мына бала кiмiң болады, қарағым? – дедi. Артыма бұрылып қарағанымда, ол алды түгел жасқа жуылып отыр екен. Бiрақ жылап отырған адамға ұқсамайды, бойынан қайраттылық байқалады. Көкiрегi қор-қор еттi де, ықылық атып басылды.

	– Құдайдың көк соққысы ғой бұ да. Желкеңнен түйiп жер құштырып қан тамырыңды қоса солқылдататын. Мына бала түнiмен жылап шықты. Аузына шайтан салған сөздi айтып, қылғырсиды, жазған. Аға, аға, дейдi. Əн салайын ба дейдi. Əп-əдемi-ақ бала екен өзi. Тырнағын жазбай келiп жабысқан қара түйiн дерт қой, зар илетiп шыққан. – Осыны айтты да, қолын алдына салып, денесiмен жартастағы бүркiтше сiлкiндi. Көзiнiң алдына iрiң жиналып, ертеңгiлiк шық жылтыраған ақ тақырдай түсi бозарып кеттi. Мен Əйкенге қарағым келгенiмен, оған да жалтақтай беремiн. Əйкен бесiктегi баладай қозғалар емес. Ұшқынды жанарында аяулы жұмсақтық та, өзiнен биiктегiнiң бəрiн жұлып түсетiндей күштi қаһар да бар.

	Мен «Əйкен» деп жүзiне жақындай түскенiмде, жанары қоюлай тағы да екi-үш тамшыны ытқытып жiбердi. Бiрақ одан реңi бұзыла қойған жоқ, ернi де жыбырламады. Əлден уақытта ғана:

	– Аға, – деп болымсыз дыбыс шығарды. Мен де:

	– Əйкен! – деп, оны демей түскендей болдым.– Əйкен, ендi бəрi бiттi. Сен тез жазылатын болдың. Ертең-ақ өз аяғыңмен жүрiп, керемет сұлу қыз болып шыға келесiң. Сонда бар даусыңмен сахнада тұрып əн салатын боласың.

	Кемпiрдiң көкiрегi қор ете қалды да, менiң сөзiмдi бөлiп əкеттi. Əйкеннiң жүзiнен бiр тамшы қан жүгiрiп өтiп, дəл мұрнының үстiнде тоқтап қалған. Кемпiр бiрден басыла алмады. Көкiрегi тасырлап барып, тамағынан лоқсық қайтқанда ғана еңсесiн жазып алды.

	– Азулы құдай жер жаратқан соң қалай қасармасын. Он екi баланың анасы болған заржақ сұңғыла мен едiм, бесеуiн жау алды, жетеуiн жер алды. Ең кенжесi ұршықтай иiрiлген қыз болатын. Төсек салып жатқыза қалсам, тап алдыңдағы баладан аумай көзi жылтырап жатушы едi. Азулы құдайдың iшiн жылан жалады ма, ақырында ең соңғысының қазасынан кейiн ол да аяқ серiппей кеттi.

	Оның сөздерi аса суық едi. Iшiн жылан жалаған, жер жаратқан азулы құдай да, адаммен ойнайтын да мұның өзi сияқты көрiндi маған. Ендi ол терiс бұрылып, күрк-күрк етiп, төсегiне бүк түсiп жата бастады.

	Əйкен екеумiздiң үлесiмiзге тиген ендiгi минуттарды бiр-бiрiмiзге үнсiз қараумен өткiздiк. Əйкен бойындағы барлық жас ынта-жiгер құлаққа ұрған танадай үнсiздiкпен ғана ояна бастағандай. Қимылсыз өңiнде қарғыбаулылық бар. Менiң ұзақ отырғанымды қалайды да, тұра кетсем қолымнан ұстай алып, шырқырап жiберетiн сияқты.

	Бiрақ мұндай қимылсыз шақтар есте қаларлықтай көпке созылған жоқ. Жүзiне қызыл қан түйiршiктерiнiң реңi жайылып. Əйкен екi-үш күннен кейiн-ақ оңала бастады. Оның пышақ қырындай көз сүйегi, қара қастары iштен жымдасқандай өңiнде жарастық туып келе жатты. Бурыл шашты кемпiр болса қайтып еңсесiн көтерген жоқ. Анда-санда бұрқ-сарқ етiп көкiрегi ғана күркiреп басылатын.

	Əйкенге операция жасалғаннан кейiнгi осы үш-төрт күннiң iшiнде мен көбiнесе өз сабағыммен болып, бағдарсыз ойларға берiлгем жоқ. Əйкеннiң сөз айтарлық шамасы бар болғанымен, үзбей келiп-кетiп жүрген маған қақпағы ашыла қоймады. Қайта қарасы күннен-күнге тереңдей өзiм күнде көретiн кешкiлiк көл бетiндегi бауырын төмен түсiрген бейуақ, тылсым жаратылыс көлеңкесiндей баяу леппен орап, түндiк ашқысы келгендей əсер етедi.

	Бiрде одан он бес жасар қызға ұқсамайтын басқа бiр назарды көремiн. Менiң қара басымда оның көзiне бұрын iлiкпеген бiрдеме бардай. Күннен-күнге отша жана бастаған жанары қаршығадай қарайды.

	Ендi бiрде оның қарасында жеңiлейгендiк, ара-тұра əуесқойлық болады. Сонау бiр ауылда үй алдындағы арық суымен ойнап, арт жағында қос балдақ айқасып жатқан Əйкендi алғашқы көргенiмдегi оның ұялшақ жүзiн, ғайыптан шыққандай алмас даусын, шешесiнiң атып жiберген қатулы қабағын есiме түсiремiн...

	Əйкен осылайша бiр ай жатты да, дəл шығатын қарсаңында ауылдан шешесi жеттi.

	«Жол тауып жүре алмаймын» деген шешенiң мұнда келгенiне мен таңданғам жоқ. Сұрай-сұрай Меке барған деген ғой. Көз нұрындай жалғыз қуанышын қолға берiп қарап отыра алмасы хақ. Қызының балдақсыз өз аяғымен тiк басып жүре алғанын көрiп, алғашқыда талып қала жаздады. Аузынан сөзi түсiп қалғандай, көкiрегi дiр-дiр етiп, көзiнен жасын бұршақтата бердi.

	– Қарағым-ай, сенi бiзге құдай жiбердi ме? Сен болмасаң бұл қияңға кiм бастап əкелер едi? Тiлегенiң жолыңда, не сый дəметсең де өзiң бiл, қарағым. Аулыңа барғаныңда бiздiң үйге де кел, келiп тұр.

	Алматыны екi-үш күн аралатып, ауылға аттандырып жiбергенiмше ғазиз шешенiң маған айтпаған алғысы, шығармаған мəртебесi қалған жоқ.

	Нəркес жанары күлiм қағып, Əйкенде де айтылмаған сұлу сезiм, бiр түйсiк кете барды.

	Оның шешесiне ешқандай сый дəметпейтiндiгiмдi, мұнда үлкен дəрiгердiң барын, өзiмнiң Əйкенге қылған жақсылығым қарлығаштың қанатымен су сепкендей екенiн қанша ұқтырғым келгенмен санасына жеткiзе алмадым...

	Содан берi екi жыл өткен. Мен университет қабырғасындағы соңғы айларымды өткiзiп, мемлекеттiк емтихан қыспағы қарсаңында жүргенмiн. Əйкен болса жақында ғана осы Алматыда опера жəне балет театры жанындағы вокальды жəне хор училищесiне келiп түскен. Бiрде ол маған филармонияда жас орындаушылардың концертi болатынын, оған өзiнiң де қатынасатынын айтып, «Сiз де келiңiз», – дедi.

	Аяғы жазылғаннан кейiн онда тез есейгендiк байқалған. Бiрде ауылға тағы бара қалғанымда, көршi колхоздағы Əйкеннiң де үйiне соққаным бар. Сонда ол бұрынғыдан ұяң, бiрақ от тiлеп тұрған көздерi соншама сұлу көрiнген. Маған ыстық ықыласпен ұзақ тесiле қарайды да, бұрынғыдай алаңсыз бала көңiлмен жанаса алмайды.

	Шешесiнiң қозғаласында, сырт болмысында еш өзгерiс жоқ. Тек қана əйелдiк бар қимыл ұсақтығымен менiң алдымда аянбай, қалтқысыз қызмет еткiсi келдi.

	– Əйкен-ау, ағаңның жанына отырсаңшы, – деп, ауық-ауық қызына шаншылады.

	Əйкен тартыншақтай жүзi бал-бұл жанып, бойын ауыр сыр толқыны жеңген адамша, жүрегiн қалтыратқан бiр сезiмiн жасыра алмайды. Аяғын ептеп басып, қаншама қарапайым болам десе де, бойындағы шарасынан асқан сұлулық оған көл-көсiр сурет бейнесiн берiп, жарқ-жұрқ еткiзетiндей.

	Ол менiң қасыма келмейдi. Сонау бiр кездегi госпитальда жатқандағысындай нəзiк үнсiздiкпен ғана табысқысы келе ме? Екеуiмiздiң жас шамамызда көп айырмашылық болғанмен, өзiмiзбен ғана бiрге туып жасасқан жақындық, бауырмалдық бар, соны қастерлей ме Əйкен? Əйтеуiр менiң ұғуыма қиын тиген бiр сыр бар едi онда.

	Ол Алматыдан кеткеннен кейiн, госпитальдың биiк тас қабырғасына əлдебiр тамаша құстың жылы ұясындай екi-үш рет көз сүзiп өттiм де, қайтып маңына жуыған емеспiн. Ондағы сары кекiлдi орыс қызын да, ол да бiр күн көзi тимеген солғын гүлдей ойымнан қақпайлап, ұмытқым келетiн. Байқасам, Əйкеннен маған бiр-ақ ескерткiш қалыпты. Ол қала шетiндегi балдырлы көл едi.

	Жағасына сыңсып өскен ағаш үстiне төгiлiп, сол көлдiң көкпеңбек аясынан да аспан, жасыл желек көрiнетiн. Маған Əйкен берген əлдебiр ғажайып сезiмталдық осында оянып, сол аспан суреттi тұңғиық жүрегiме от берiп, адамға тəн ең бiр сұлу сезiмге баулитын едi.

	Батқан күн дүниенi соңғы жалынымен шарпып, ұлы рухты тыныштық көл үстiне қоса төңкерiлгенде, оның қызғылт шырайы сол бiр сұлу сезiм, асыл сырды алтынша жарқыратады. Жасыл желектi жапанда саңқ ететiн құс үнiнде де əсемдiк бар. Бiрте-бiрте қараңғылық торғындай оралып көл бетiне шөге бередi де, батыс жиекте оттан суырған темiрдей күннiң сары жалқын сəулесi ғана қалады. Ауада балдыр исi күшейiп, көл рухы көтерiле бастайды. Жапырағына түн оралған ағаштар бiрте-бiрте мақпал қараңғылыққа араласады. Осы кезде осынау түн дүниесi айтылмаған əндей шарасыз ұлылықпен бас көтерiп, аспандағы жұлдызға кол созғандай, өмiрдегi ең бiр аяулыны жоқсынған қарттық наламен белi қайысады да, «Əйкен» деп үн қатқандай болады...

	Мен филармонияның үлкен залына сахна ашылардан аз-ақ бұрын келiп, алдыңғы орындардың бiрiне жылыстап өттiм. Алғашқыда ырғақты музыка басталды да, таң көтергендей бiрте-бiрте еңбек күйiне айналды. Көрушiлердiң ақ сары маңдайлары бiр-бiрiне тиiстiрiлiп қойылған табан тастай қаланып, сонау зал түкпiрiне дейiн самсап бiткен.

	Ара-тұра соғылған алақан бұршақша төгiп өтедi. Өзiм болсам Əйкен қашан шығар екен, ол қысылмас па екен деп ұстараның жүзiнде отырғандай қыпылдаудамын. Жарқырап жүздерi ашыла бастаған жұрт менiң сол ойымнан қақас, ешнəрсенi елең қылар емес. Сахнаға бiрде аққу қыздар шығады. Ақ көйлектер сусылдаған қанаттай тiзбектелiп, адам жүрегiн əсемдiкке, баладай сезiмталдыққа шақырады. Көзге ұстатпайтын нəзiк қимылмен жердегi тiршiлiктi гүлдей жайнатып, дел-сал көкiрекке нұр құяды. Көл бетiнде сайраңдап, бiрде оның қайраңына соқтыққандай iркес-тiркес болады да, оқтай түзу қатарын түзеп, қайта зулап өте шығады.

	Сахнада əн де шырқалды, үлде мен бүлдеге оранған бишiлер де лек-легiмен өтiп жатты. Бəрiнде де ашық сұлулық, айқын дене қимылы басым. Люстра шамынан жарқылдап көрiнетiн ақ балтырлар ойнап, қыздар көкiрегiне ауада қалықтағандай қалт дiрiл бiтiредi де, аспан биiгiне ұласқан созалаң, нəзiк тербелiстi қимылмен жалғасады. Араларынан суырылып шыққан жас арудын дөңгеленген жүзi, қайырылған қолдары сұңқар өрлiгiн танытып, аш көкiрегiне ауырлық түседi де, сол ауырлықтан бүкiл залды кернеген тыныштық белi сықырлап бара жатқанға ұқсайды. Осынау көрiнiске күш түсiрiп, басқарып отырған қайратты музыка да бiрте-бiрте құрдымға айналып, кенет сұңқар төстi аруды белiнен қапсыра құшақтай лақтырып тастайды да, дəуiрлеп ала жөнеледi. Кең залға қуаныш секундтық жылдамдықпен жалын сеуiп өтiп, көрушi жұрттың қалың шоқ жүздерi қайта жарқырап ашылады. Ендi сахнада шырқ айналған қыздар тобының иiрiмi кеттi. Ақ желпуiштер тұтас матадай оралып, жүздерiн жауып кеттi де, толысқан көкiректер тiзбегi мен ұшқыр жылдамдықпен айналған ақ балтырлар ғана қалды. Бəрi де люстра шамының жарығына шағылысып суырылып өтiп жатқан асыл суретке ұқсайды.

	Құс қанатты қыздардың жас тұлғалары көзге оттай басылып, сол толысқан көкiрек, ақ балтырлар жарқылынан əркiмде өзiнше бiр түйсiк қалып жатқан сияқты.

	Бiр кезде кəрi құлақ домбыра күйi үн көтерiп, қазақтың ғасырлық тарихынан сөз бастап, құлаққа таныс үнмен күмбiрледi. Жаз жайлауы, салқын самал, сахара даласынан сəлем əкелгендей. Бiрақ соның бəрiнiң үстiнде ақты-қызылды елес өргенге ұқсап, көз алдымда бiр көрiнiс аумай тұр. Əлi де сол аққу қыздардың толысқан көкiректерi, ақ балтырлары ойнап, үлбiрек сезiмдерге жол беретiн сияқты.

	Мендегi шытырман елестi серпiлткен концерт жүргiзушi əйелдiң саңқ еткен даусы болды. Əйкеннiң аты аталған едi. Алғашқыда ол қысылмас па екен деп ұстараның жүзiнде отырған басым тап қазiр өзiмдi соншама бақытты сезiндiм. Баладай жеңiлтектiгiм ұстап, арт жағыма жалтақ-жалтақ қараймын да, өз бақытымды паш еткендей боламын.

	Қанатын алтынға малғандай нұрға балқып шықты Əйкен. Айдын көлдiң бетiнен кəусер iлген аққудай су жұқпас сұлу көрiндi.

	Ол əнiн өмiрге, оның жастық нұрына арнады. Дүрлiккен көпшiлiк дария тасығандай гу еттi де, шың басында ойнағандай ару қыздың алмас даусы шың етiп, серпiле тартты. Əйкен шығанға талмай шырқады. Найзағайға жанын жалатқандай өткiр кескiн бар. Люстра шамдарының күштi жарқылын оның даусы одан сайын шақырайтып, құлаққа құрыш құйып жатқандай.

	Тап осы сəтте мен өз жүрегiмнiң орасан қатты соққанын сездiм.

	Алғашқы əн аяқталған кезде сатырлаған қол, айқайлаған дауыстар арт жағымнан толқындай жауып кетiп, басымды жұлып алып қайта қарағанымда сахнадан күнше жарқыраған Əйкендi көрдiм. Бойына бiткен ұяңдығы осы арада ғана келiп, бетiне қан теуiп кеткен сияқты. Концерт жүргiзушi əйел шығып, жаңа əннiң атын айтты. Гуiл аралас сатырлаған қол тағы да көтерiлiп барып, тасты жарып шыққандай созыңқы жiңiшке дауыстан демiгiп басылды.

	Маған Əйкеннiң бiр кездегi тiл-көзден жасқанып, əнге қиян-кестiк еткiсi келген өз шешесi де көпшiлiкпен бiрге осынау дауыс астында көзiне жас алып тұрғандай көрiндi. Мүмкiн, қасы-қабағы екi жылдай көз алдымнан кетпеген үлкен дəрiгер де жұбайымен осында отырған болар. Жүзiнде көмулi тұрған жiңiшке нышанымен мұртының астынан оған күбiр етiп, мана қызды мен емдеп жазып едiм деп емес, менiң қарауымда болған едi деп қана айтты ма екен? Кiм бiлсiн, көкiрегi құйын бурыл шашты он екi баланың анасы да қу мекен құла дүзде жатқан жерiнен бас көтерiп, нажағай жарқылдап өткен көк аспаннан мынау дауыстың iзiн көрген болар. Бұл мен үшiн көз iлеспей өткен жаңашыл сəттер едi. Бiрде сонау қала шетiнде балдырлы көл жағасында отырғандай сезiнiп, жапырағына түн оралған ағаштар күнмен жайқалып, аспан суреттi тұңғиық жарқырап ашылғанын көремiн.

	Бұлтқа кiрген болат сүңгiдей жоқ болып, Əйкен даусы қайта шырқап көтерiлiп, соңғы шабытпен өзiне бақыт шақырды: «Мiне, менiң көкiрегiм ашық, көңiлiм сау, қайдасың махаббат, қайдасың махаббат?». Ашық аспан астындағы ғажайып тiлек, үн кесегi едi бұл.

	Сатырлаған қол орнымнан көтерiп əкеткендей, ақыры гүл құшақтаған Əйкен сахнадан жоқ болғанда, мен өзiмнiң бұл орында отыра алмайтындығымды ұқтым. Көрермен жұрт қошеметi толқындай қақпайлағанына қарамай қатар аралығынан жылыстай жөнелдiм де, залдан шыға бiрден фойеге бет қойдым. Аққу қыздар шешiнiп таранатын бөлмеге қойып кетудiң қалай екендiгi туралы өзiме есеп берiп үлгергем жоқ. Есiгiн ашып, табалдырығынан аттап түскенiмде топтан бөлiнiп жүгiре басқан Əйкендi көрдiм. Өзiн құттықтай жамырасқан жас əртістердің арасынан сытылып шыққан бетi болса керек. Көкiрегiн қуанышпен ашқан құс балапаны сияқты бiраз жүгiрiп келiп, менi көргенде қалт тоқтай қалды да, қолын қабырғаға апарды. Мен қасына адымдай жетiп, тұңғыш рет Əйкен алдында əдепсiздiкке бардым. Жүрегiм тамағыма тығылғандай, тұла бойым түгел тарс-тарс етiп, əлдебiр үлкен сезiмнiң сағаты соққанын айтқан едi.

	– Əйкен, мен сенi сүйемiн, – дедiм.

	Сонда оның түрi қалай өзгердi десейшi. Сонау əнмен шақырған бақыты қара бұлт боп үйiрiлiп келгендей, өңi боп-боз тартып қуарып, суықтан қалтыраған адамша жұқа ерiндерi дiрiлдеп кеттi. «Жоқ, мен сiзден мұны күткен жоқ едiм» дегенi сияқты. Əлi демiгi басылмаған кеудесiн қатты-қатты қағып, қабырғаға сүйенiп шалқалай бердi. Көз алдымда əлi де əн салып тұрғандай гүл көкiрегi ақ талшығын ашқан. Бiр кезде өзiм үшiн дүниенiң көзiн аршыған, ойлауға, сезiмге үйреткен Əйкеннiң шағаладай нəркес жанары қазiр де ыстық отпен жарқ етiп сөнiп, көзiнiң астынан мөп-мөлдiр екi тамшы дөңгеледi.

	1962 жыл.





ҚЫЗ ƏКЕСI




	Қыс құшақтан арылып, көгiлдiр көктем келдi. Тау етегiндегi колхоз малы көк үзе бастаған үлкен аңғарды əлi де болса оқтын-оқтын суық кернеп кететiн. Сонау колхоз башыларынан бастап, ауылдың малға дегенде көзi ашық, сөзi пысық қарияларына шейiн ақ қар басқан кəрлi шыңдардың түсiн суытып тұрғанын ұнатпай, жайлаудың əлi тоңы жiбiмей тұр деген тоқтамға келетiн. Сонымен қойлы ауыл жаз қызығын етекте тосып отыра берген. Колхоз бастығы Артық мал аяғы ұзамай тұрғанда қауырт жұмыстың бiр ығын тауып, шопандардың түтiн түтеткен қостарына бас сұғып қайтпақшы болды. Биылғы мал төлдетудiң де қорытындысы оны қызықтырған. Əлгi жас зоотехниктiң берген ақпарына қарағанда шопандардың тап осы жылы бақ жұлдызы жанып тұр. Жалғыз ол емес. Көңiлiне тиянақ тiршiлiгiндегi қызығы жалғыз қызының халi не күйде екенiн де бiлмек. Халимашы қолына таяқ алғалы сол қойлы ауылға бүйрегiнiң бұрып тұратынын да сезiп жүр. Бiр жайдан үйдегi əйелiнiң де қыңқылы шығар. Бала дегенде ана шiркiн iшкен асын жерге қоймай ма? Əйелiнiң айтқан бiр қап сəлемiн қоса артып, Арекең бүгiн таң бозын ала аттанып кеттi.

	Жүрерiнде əйелi:

	– Мен де бiр ат тауып, қоса жүрсем қайтедi? – деген едi.

	– Тəйт, əрi! Барсаң кейiн ел жайлауға шығып, аяқ-қолы жазылған соң бара жатарсың да. Не дегенiң бұл? Арекең бəйбiшесiмен əлден жайлауға тартты деп, дүйiм ел өсек қылсын дегенiң бе, – деп тойтарып тастаған.

	Шарипа жеңгей ерте келген кəрiлiк күйбеңi жылдан-жылға еңсере бергенмен, алды-артына көзi жiтi адам. Қызы осыдан екi жыл бұрын қойға барам деп, алғаш өнер шығарғанда, өзiне шаншудай тигенмен, күйеуiнiң қуана құптағанына көп қарсы болған жоқ.

	– Жазған-ай, қайтсiн? Заманы қалай десе солай дейдi ғой. Елге басшы болған соң, көзге сүйел болсын ба? – деген iшiнен. Бiрақ сонда да мазасы кетiп едi. Қызының болашағын да ойлап мезi болған. Қыс қыстауы, жаз жайлауы сүлдерiн сорып, бой түзеткен ол жоқ. Малшылықтың көшi-қоны-ақ түте-түтесiн шығарған. Жақында малшылар Балқаш құмындағы қыстаудан қайтып, ауыл жанынан мал айдап өткенде қызын көрiп зəресi ұшқан. Өзi мақтаныш ететiн уыз өңiн шаң жұтып қойғандай, қас-қабақтан ештеңе көрiнбейдi, қос түймедей екi көзiнен ғана таныды. Толық, алма бетiнiң нобайы ғана бар. Ақ күрiштей тiстерi сызылып, «апа» деп, ат үстiнен наз айтқанда қыстай сағынған таныс даусы қираған шыныша сыңғыр етiп, денесiн шымыр еткiзген.

	– Шұнақ құдай-ай, қызым не болып кеткен? – деп, буыны үзiле берген. Арекең де о жолы қызын көргенде бiр орында шегенделiп қалған.

	Қыз баланың бақыты өңiнде ғой дейтiннiң бiр ұшығы мұнда да бар едi. Қазiр ол таудан соққан жел өтiн бетке алып, сар желiп келедi. Сары дөңдi қиялай салған тақыр сүрлеулер таң жарығында ағарып көрiнедi.

	Көде басы қылтиып жансыз қыбырлайды. Жалтарма мiнездi астындағы шақпақ торы аяғын жаңылып басады. Туған далаға көктеп кiрген жас көктемнiң салқын лебiн Арекең жан-тəнiмен қабылдап келедi. Жаңа туған сəбидiң жас исiн сезген мейiрбан əкеге ұқсайды. Сонау тау сiлемдерiнiң терең шатқалдарынан басталып, батысқа, сонау көкжиекке шейiн көсiлiп, əлi көгерiп болмаған үлкен өңiр рауандап атқан таңға жонын берiп, бүлк етер емес.

	Артық күн шықпай таң қылаңында жер ұтуға тырысты. Шақпақ торы қиялаған сүрлеудiң азабынан құтылып, жайпаң жолға түсе, майталман жорғасына басты. Сазарған таңның салқын сұсы жойылып, ендi шығыс аспанында қызыл күрең бояу тарай бастаған.

	ТорсықшекегебөрiктiбасакигенАртықжүзiқырауқабақтанып, бурыл мұртын астыңғы ернiмен жымқырып алған. Ер мүсiнге лайық дөңес мұрынның үстiнен шақпақ жанарлары суық ескен лептен жасаурап келедi. Етек те болғанмен таза қоныс қой. Халимашының шаң-тозаңнан арылған ақ жүзiн көрiп, тезiрек қуанбақ ойы бар. Көш азабын Арекең өзi көрмеп пе? Сонау Балқаш құмынан бастап жайлауға дейiн қандай тосқауылдар барын өз бетiнiң ажымынан жақсы бiледi. Балқаштан берi шыға ебiнiң желiндей аңызағы жаман сары өзек басталады. Топырағы дымқыл сары кiрiш, қой тұяғы орнына оймақтай таңба тастап отырады. Кейде жолды зəрлi аңызақ алыстан айдап əкелген сары құм басып қалады. Онсыз да қуарған өлi даланың шiрiген ескi шөп-шаламын таптап тастайды да, маңырап-боздап қой баласы көш бойы iлiп-шалар ештеңе таппайды. Жер танабын жалынша жалаған бұл аңызақ, кейде нағыз ебi желiнiң өзiне айналғанда, инедей өткiр құм тозаңы күнi бойы бүркiп тұрады. Мұндайда адам екеш адамға да қиын. Көздi құм сабалап, ес таптырмайды. Бiрiнiң баурын бiрi қалқа көрiп, тұмсық тығысқан қойлардың су аққан танауын құм бiтеп, көз сорасына шейiн құммен баттасатын. Бұл жағдайда бiр-екi күндiк қалқа тауып, аял жасауға да болар едi. Бiрақ малшылар күйек түспей тұрғанда мал төлдететiн пунктке жетiп алуға асығады. Онсыз да шетiнен бiрдi-екiлеп қоздап, шала туған шараналарды енесiнен айырып, көш арбасына тиеп əуре болысады. Аласапыран көш үстiнде топтан бөлiнiп, толғақ қысып қалатын саулықтар ғана азап емес, жаңсақ басқан адымынан жығылып, қой шұбырған жол үстiнде үйелеп қалатын тоқты-торым жəне бар. Көш арбасын маңыраған дауыс кернейдi. Үстi-басы сағызша баттасып, шаранасын жаңа ашқан қозылардан енелерi жерiп кетпес үшiн, қонған жерде ертелi-кеш табыстыру керек.

	Осыны ұзақ ойлаған Арекең көзi-басын құм басқан көп малшылармен бiрге ат үстiнде болдырып, сансырай шалдыққан қызының тұлғасын қаншама елестетем дегенмен, жайдары күндегi жарқын нұры жеңе бередi. Тамағына күн сəулесi ұялап, жас қуаты балғын тартқан. Жалт-жұлт еткен жанарларынан күлкi ұшып, жасырын қулықпен, «көке» деп құлағына сыбырлағысы келедi. Халимаш көбiнесе анасынан именетiн. Əсiресе, оның қабағы дiр етiп, бет қайтарғыштығына iстер шарасы жоқ. Сондықтан ол ойын айтуды əрдайым əкесiнен бастайтын.

	Ендi шығыс аспанында алтын шатыр ашылып, кең дүниенi сəулесiмен құшақтапалған. Бiрақ қызуыжете қойған жоқ. Ат тұяғы жер ұтып, тау бөктерi алақанға түскен сайын, кəрлi шыңдардың ызғары жақындап, таң лебi қатая түскен. Қыстан шыққан сидам бұтақ табиғаттан мейірiм тiлеп, бас ұрып жалбарынуда. Дала үстi жылу кiрмей түсi бозарып тұр.

	Шақпақ торы ұзақ жолға түскенiн жаңа мойындап, өз бойынан тың серпiн тапты. Арекеңнiң де денi көтерiлiп, ертеңгiлiк шуақпен сауыққан кескiн пайда болды. Көп жылдық басшылықтың қарекетi оның тұла бойында тамырланып алған едi. Қазiр де ойы əр саққа жүгiрiп келедi. Кейде осы атқа мiнiсiн өзiне мiн де көредi. Бiрақ малдың басы-қасында жүрген зоотехник жас едi. Елгезек неме, мыңғырған малдың даусы жалғыз өзiнiң шекесiне тиiп, ес таппай жүр ме, не де болса бiр көрiнiп қайтуды дұрыс көрдi.

	Жаңа оқу бiтiрiп келген бала мiнездi жас зоотехниктiң кейбiр қылықтары оқыс көрiнетiн. Өзiнше басқан əр адамына тақақ, жағдаймен санасуға орашолақ, киiз кiтапқа табынғыш мiнездерiн еске алып, Арекең мұртының астынан ақырын мырс еттi.

	Арекең өзi болжаған тау бөктерiне деген шақта-ақ жеткен едi. Мына сайдан өтiп дөңеске шықсаң-ақ қойлы ауыл көрiнуге тиiс. Ол шақпақ торыны бар пəрменiмен соқтыра жөнелдi. Бiрақ мыңғырған малды ойлап келе жатқан Арекең құлан-таза даланың үстiнен шықты. Қой тұяғы таптап кеткен дөңес үстiнен жаңа көшкен елдiң жұртын таныды. Қиға айналып үлгермеген қой қорасының орны, қазылған жерошақ, қадалған дiңгектер жақында ғана көшкен елдiң күйiн айтып тұр.

	Қарға-құзғындардың анадай жатқан бiр өлiк үстiнде бiр-бiрiнен қызғана қарқылдасып, шүйлiге ұшқан тобы көрiндi. «Тегi, бұлар жайлауға бiрден үрке көтерiлiп кеткен бе? – деп, Арекең өзiне-өзi ызың еттi. Тағы бiраз жер шалып көрмек боп, желiп бердi. Келесi белдi иектей бере, сауыры бiр өңiрдей алшиып тұрған керала өгiзге тұз артып жатқан қойшы жiгiттi көрдi. Екi бас қаптың бiрiн тiзесiмен, екiншiсiн иығымен демеп, жан тəсiлiм етердей мықшыңдап жатыр екен. Арекең аттан аунап түсе қалды да, демесiп жiбердi.

	– Түу, атаңа нəлет-ай, бұ дүниеде тұздан ауыр нəрсе бар ма екен, жоқ па екен, – деп қойшы жiгiт күйiнiп кетiп, маңдайынан терiн сыпыра бердi. Сəлем беруге де асықпады.

	Кенет қарсы алдында тұрған бастықты танып, көзi алақандай болды.

	– Салаумəликом, Əреке! – дегенi айдалада жаңғырып шықты. – Сiз екенсiз ғой.

	– Е, мен болмасам төбемнен аттап өтейiн деп пе едiң? Мына ел қайда?

	– Басеке, жайлауға шығып кеткен. Екi күн болды.

	– Е, əлден жайлауға шығып, қозының терiсiн басына жамылмақ болды ма бұлар?

	– Əлгi өзiңiздiң күйеу балаңыз...– Осыны айтып қалды да, қылмыс iстеп қойған кiсiше күрең жүзiн ұят iзi жауып өтiп, көзi қыли қарай бердi. Ендi даусы бəсең шықты. – Əлгi өзiңiз қойған зоотехник бала ендi күн жылынбақшы деп, жоғарыдан нұсқау алған көрiнедi...

	Сөзiн ары тыңдауға Артықтың мұршасы келген жоқ, атына ырғып мiндi де шоқыта жөнелдi.

	«Аузынан сөзi түскен неме, не оттап тұр, күйеу баласы несi, қайдағы күйеу?» деп қойды да, атын тебiне берiп, «жайлауға тарттым» – деп ойлады. Ат қызуы қоса ала жөнелген едi оны. Алаңғасарлығы үшiн жас зоотехникпен қайткен күнде де түс шайысып қайтпақшы болды.

	«Əлгi қу шешенiң келмегенi мұндай жақсы болар ма? Қызының орнын сипап қалғандай болып, көңiлi босаң байғұс еңiреп жiберер ме едi, əлде қайтер едi?» – деп, үйдегi Шəрипасын да ойлап үлгердi. Бұл колхоздың жайлауы осы шаңырағы биiк тұрған «Сарноқай» тауының үстi. Ту сырты күмбезше қаланып бiткен құлама тiк, көш жолы бұралаң ирек салып шығады. Тау үстi тосын қараған адамға тым жақын.

	«Төбесiнен қыз бұлғаған орамал.

	Қылаң еттi-ау етектегi жiгiтке», – деген əн жолдары халық арасында бекерге сақталмаса керек. «Сарноқай» тауының келбетi көз алдыңа келгенде, осы əн иесiн тапқандай, қайта жаңғырып шыға келедi. Шынында онша алыс емес, мүйiзi кесiлген өгiздiң шекесiндей болып тұрған сонау Иықтасқа iлiксең-ақ, аржағында жайлау басталады.

	Күн түске тырмысқанда Арекең де Иықтастың үстiне шықты. Жайлау үстi көгiлдiрленiп, қоймалжың ауасы тынық үйiрiлiп жатқанға ұқсайды. Тоңғақ суықпен құнысқан шағын төбешiктер шықты көзiн мөлдiретiп, көктемгi жылымыққа жадырай, бел көтере бастаған. Арекеңе киiз үйлер бiрден көрiне қоймады. Тағы бiраз жер шалдыруға тура келдi. Жайлау шөбi ат тұяғымен сусылдап, шым құйқасы былқ-былқ етедi. Көктем мұнда ерте келiп, жасарын жасап кеткен сияқты. Салқын самалы ырғалып еседi. Арекең шың қабағын жағалай салды. Бұжыр бетi жарықшақтана бастаған бiр зембiл тастың тұсына келгенде тап қасынан ат кiсiнедi. Оған қоса Арекеңнiң де астындағы шақпақ торы бар денесiмен селкiлдей, шұрқырап қоя бердi. Тасты айнала берiп қарап едi, кəдiмгi өзi тiсiн басып келген зоотехник Мəмбеттiң ерттеулi құла жорғасын таныды. Атын тақымдай, қабақтан түсе бермекшi болды да, шыңға құлай жайылған бiр отар қойды көрдi. Сөйткенше болған жоқ, дəл иегiнiң астынан жас дауыстар естiлдi.

	– Мəмбет! – Кəдiмгi өз Халимашының даусы.

	– Ау? – дейдi əлгi зоотехник. Оған деген ашуы тарқап кетсе керек, олардың даусын естiгенде iшiнен жас балаша лепiрдi:

	«Мынау Халимашымның отары ғой» деп, зембiл тастың сыртына қайта бұрылып, аттан түстi. Өздерiнiң қайда жүргенiн дəлдеп көрiп алмақшы болып тасқа өрмелей шыңға қарай мойын созып едi, бiрi таяқ, екiншiсi қамшы сүйреткен күйi бiр-бiрiне беттеп келедi екен. Ашық дауыстары шың тастарына соғылып, жаңғырып естiледi.

	– Қалай, Халимаш, жайлау шөбi шүйгiн бе?

	– Шүйгiн, шүйгiн, – дейдi Халимаш, аяғындағы саптама етiгiмен адымдай басып.

	– Шiркiн, жайлау, өнбойыңа нəр жүгiрсе өзiнiң ғана емес, өзгенiң де рақаты ғой.

	– Осы сенiң өлеңдетiп сөйлейтiнiң-ай! Рақаты рақат-ақ.

	Халимаш бетiн күнге тоса қарады. Арекең бүйтiп қызының жiгiтке ашық жүз көрсетiп сөйлесуге барғанын бұрын көрген жоқ едi.

	– Өлең деген жақсы нəрсе ғой, Халимаш. Əркiмнiң де көкiрегiнде өмiр бойы қайталап өтетiн бiр өлеңi болады. Бiреулер оны дауыстап айтуға құмар, бiреулер iшiнен ғана өзiнiң бойындағы бiр алтын қасиетiндей көрiп, ардақтап, жұртқа есiттiрмей айтады.

	– Өлең бары рас əркiмде. Бiрақ дауыстап айтуға құмар сенi ғана көрiп тұрмын осы.

	– Қайтесiң, кiнəламашы, осы үшiн. Адамда өлең болумен қатар, өзiндiк көңiл де болады емес пе? Жер бетiндегi барлық жанға қуаныш деген бiр мезгiлде келе ме? Ау, Халимаш, қозыларың тiптi марқайып кеткен бе, мен əуелде тоңғақ суыққа ұрына ма деп жүрсем.

	– Тоңғақ суық тұрмақ, ызғарыңа да бой беретiн емес. Енелерiн басқа теуiп келедi.

	– Апырай, ə?!

	– Бiрақ сен осың үшiн таяқ жейсiң.

	– Ау, кiмнен, Халимаш!

	– Менiң көкемнен, – деп ер балаша бұртаң еттi де, ақ тiстерiмен ашыла бере сақ-сақ күлiп жiбердi.– Өз қатысуынсыз iстеген iске əкем қырын қабақ едi, соны айтам. Бiздiң жайлауға көшкенiмiздi естiп, қазiр шала бүлiнiп жатқан шығар. Малды суыққа ұрындырдың деп саған кəрiн төге ме деп қорқам.

	– Ей, Халимаш-ай, қорқынышың қиын екен. Бұл жөнiнде басекеңнiң алдында жауапқа қысыла қоймаспын. Ол өзi түсiнетiн адам. Өткен жаз қуартып, етекте ескi шөп қалмапты. Қой баласы iлiп-шалар ештеме жоқ. Биыл күйек ерте түскен жыл ғой. Қозыларымыз да марқайып, тұяғы қатайды. Жөпшеңдi суыққа шалдыға қоймас. Жəне ауа райын зерттейтiн арнаулы орындарда республикамыздың шығыс аудандарында ыстық ерте түспек деген топшылаулар бар. Ертең колхозға жүргелi отырмын, осы дəлелiмнiң бəрiн жайып саламын да.

	Арекеңнiң одан əрi қарап тұруға дəтi шыдамады. Тастан төмен түстi де, айналасындағы аспанмен астасқан жайлаудың көк өрiм белдерiне күдiк көзiмен қарап алды. Қастарына қалай баруды ойластырып та үлгiрмедi.

	– Халимаш, тойымыз қашан? – деген Мəмбеттiң жарғақ даусы саңқ ете қалды. Арекең, неге екенi белгiсiз, үйдегi Шəрипадан алған əдетiндей-ақ қабағының кiржiң еткенiн сездi. «Қайдағы той? – деп күбiрлей бердi де, «Қайдан бiлейiн?» – деп сыңғырлай күлген қызының шарасыз даусын естiгенде, тiптi масқарасы шыққандай болды. Тегi, Арекең өз Халимашының бойжетiп қыз болғанын əлi мойындамайтын болса керек.

	– Күзге болсын! – дейдi Мəмбет даусымен əлдеқандай салтанат құрап. – Биылғы күз бiз үшiн əрi мерейлi, əрi бақытты күз болғалы тұрған сияқты. Ойда жоқта басталған бiздiң сүйiспеншiлiгiмiзге көп болмаса да елге тарап кетiптi. Менi сыртымнан жұрт атымды атамай, немесе жаңа зоотехник те демей, бастықтың күйеу баласы дейдi екен. Атағымды дабырайтып, бұл ауылға нағыз ұрын келген күйеу мен болдым ғой. Бiрақ кiм түсiнiп, кiм бағалай алар дейсiң. Мүмкiн, басқаға жорушылар да табылар, сен бастықтың қызы болғасын дер. Сенiң қара көз, қиғаш қасың, ыстық қаны тасып төгiлгелi тұрған балғын сұлу өңiң алдындағы менiң дəрменсiздiгiм кiмге дəрi. Осы күзде өз бақытымызбен жарқ етiп көрiнейiк, Халимаш.

	Осыдан кейiн олар үндемегендей болды. Артық өзiнiң ненi бастан кешiрiп тұрғанын сезбейтiн сияқты. Халимашым қайтiп тұр деген ой шымшылап кеп, оның көз алдын ғажайып сурет басты. Мiне, ол өз қызын көрiп тұр. Оның Мəмбетке қалай қадалғанын, жүзiнен алау оты шығып, асық сезiмi көкiрегiн буып, тасып-төгiлгелi тұрған кейпiн Артық зембiл тастың сыртында тұрып толық елестете алды. Халимаштың уыз өңiндегi сəбилiк нышанының бiрi де қалмаған, тек ыстық қан түйiрiндей жаңа бiр бұрын болмаған сыр толқыны жеңiп шыққан. Ол алдындағы жiгiтке қыз көзiмен қарайды. Қыр гүлiндей ырғалып, толғанын айтады. Мұндайда бiр қалт етiп көкесiн де еске алмайды Халимаш. Өзiндегi бақыт қуанышы мен сұлу дүниесiн жанына сыйғыза алмай тұр. Сол асыл қуаныш пен сол сезiм оты оның жанын жiгiт алдында ақықтай жарқыратып тұрған сияқты.

	Арекеңе ендi күтетiн ештеме қалған жоқ. Ендi кешiккен əр минуты өзiне күнə артпақ. Атына мiне салды да, сол келген iзiмен етекке қайта түсiп кеттi.

	Ол күнi бастықтың жайлауға келiп кеткенiн көрген де, естiген де ешкiм болған жоқ. Тек кешiне етектен тұз артып қайтқан қойшы жiгiттен бастықтың осында бет алып шыққанына жайлаудағы ел тегiс құлақтанған-ды.

	Бүгiнгi күндi Арекең өз басының қызығына айналып соққан бiр ыстық сəтiндей көрдi. Ол жайлаудан əрi елжiреп, əрi қысылып қайтты. Күнделiктi шаруашылық iстердi де ойына алмады. Өз қызының өскенiн көрiп бүйтiп арса-арса боламын деу оның мақсатында жоқ едi. Тiптi Халимаш кеше ғана ешкiнiң лағындай төсiнде ойнап, əкелiк сезiмiне жан берген нəрестесi емес пе едi. Оның қой бағып, кiсiлiк қылғанынан да ешқандай өскендiктi көрген жоқ болатын. Жаз жайлауы, қыс қыстауында жүргенде ең алдымен оның бала мiнезiн жоқтамаушы ма едi. «Көке» деп мойнына асылғанда Артық қандай қайғы-күйiнiштi болсын ұмытып, бойындағы бар асылды соған ғана берсем дейтiн. Кей-кейде əлдеқалай «оның алдында əкелiк парызың көп қой, қайсысын өтедiң?» деп өзiне-өзi сұрау қойғанында, қызының əлi жас екендiгiн, əкелiк парыз өтеуге əлi уақыт барын айтып, бəрiн соған саятын. Бiрақ солай дегенмен де əкелiк парыздың не екендiгiн өзi де жете бiле бермейтiн.

	Оны оқысын, өссiн дедi, еңбекке барсын дедi. Бiрақ сол əкелiк парыз болып па? Əлде əкелiк парыз сол оқысын, өссiн деумен ғана шектелмек пе екен?

	Ал Халимаш өзiнiң балалық парызын өтедi ме екен? Иə, өтеген. Тiптi оның «көке» деген бiр сөзiнiң өзi неге тұратын едi? Сол «көке» деген бiр сөзбен-ақ ол көктегi жұлдызды əпермеп пе едi. Шəрипамен қосақтасқан көп өмiрiне көрiк берген де соның өзi.

	Ендi соның бəрi жоқ болған, қайтып оралмайтын, өткен өмiрдiң бiр нəркес нұры сияқты. Сөнбейтiн, өшпейтiн нұр өзi үшiн алыстап қалған. Бiрақ ол өзiнiң кешегi Халимашы екендiгiне сенбейтiн сияқты. Жанына ең қатты батқаны осы едi.

	Табиғат заңы өз қаталдығына басып, қызын қайтып алақанында аялатпайтынын түйсiндiрдi. Оған жалғас қайта-қайта бiр өкiнiш тыз еткiзiп, өзiнiң бар екендiгiн бiлдiрiп кетiп отырады.

	Ендiгi əңгiме сонда ғана қалған. Жалт еткен елеске қол созған алаңғасар əрекет бар сияқты. Ол өзiнiң құс қанатты екендiгiн бiлдiрiп абайсызда ұшыпты... Арекең ешқайда бұрылған жоқ. Үй алдында ат тұяғын дүсiрлетiп келiп қалған күйеуiнiң күреңiткен жүзiн көргенде, Шəрипаның жаман есi шықты. Сауырынан тер тамшылап, аты да зорығып қалыпты.

	– Құдай-ау, не бəлеге жолықты, қызымның денi-қарны сау болса екен!– деп, Арекеңнiң мiнезiне қанық Шəрипа ат тiзгiнiне жармаса iшiнен зар қақты. Iсi оңға баспай, əлдекiмнен түңiлiп қайтқанда осылай келушi едi. Бiрақ Шəрипаның ойлағанындай болмай шықты. Арекеңнiң сөзi өзiнiң өктем ырғағынан жаңылмаған екен:

	– Қызың көп сəлем айтты. Биыл күзге күйеуге шығамын, қарап отырмай жасау-жабдығымды əзiрлей берсiн дейдi. Тағы бiр сəлемi: күйеуiм өзiм теңдес жас жiгiт. Ат атандырып, сүйек сындыратын мен емес, оны бiлсiн дейдi.

	1962 жыл.





ПРОФЕССОРДЫҢ ƏҢГIМЕСI




	Қала мейманханасында бiздер əр жақтан кештете келiп түйiсiппiз. Үшеумiз люстра шамының жарығында таныстық. Менен басқа екеудiң бiрi – Алматыдағы белгiлi ғалым, профессор, жалпақ сары жүздi, зор денелi адам. Екiншiсi, сыптай киiнген таза өңдi жас жiгiт. Шамасы студент болуы керек. Бiзбен көп отырған жоқ. Əлденеге қапалы жүзбен төсегiне шалқасынан түсiп жатып қалды. Сiрiңкедей ашаң жүзiнде люстра шамының тура түскен сəулесi ойнап, қыр мұрнының ар жағында көлеңке қарауытады.

	Менi таңырқатқан – профессордың сабырлылығы. Ол қарсы алдындағы жас жiгiттiң жай-күйiн аңғармаған адамша алдына қағаздарын жайып салып, əр жерiнен шұқылап оқи бастады. Менiмен сөйлескен жоқ.

	Өзiм ауылдық мұғалiммiн. Алматыдан, бiлiм жетiлдiру институтынан қайтып келе жатқан бетiм. Алғашқы танысқан сəтте осындай атағы бар ғылым адамымен жолыққаныма iштей қуанып едiм. Бiрақ бұл қуанышым ұзаққа барған жоқ. Ендi көңiл құлазытқан осы екi мiнез ортасында бiр дəнекер табуға құмарттым. Не де болса, студент жiгiттен жағдай сұрасып, сыр тартып көргiм келдi.

	Ол көзiн сығырайтып ашты да, менiң түр-түсiмдi бағдарлап жатты. Көздерi терең, ақылды. Маған жауап беру керек екендiгiн ескерген жоқ. Қайта одан сайын сырын iшiне бүгiп тұйықтала бердi. Сөзiмiз жараспағандай тағы да томаға-тұйық қалдық.

	Қала түнiнiң алыстан естiлген мазасыз шуы ендi дəл құлақ түбiне келiп, неше түрлi сыбызғы үнiне салатын сияқты.

	Студент жiгiт сары ауру меңдеген адамдай қинала сөйледi:

	– Адамға сенуге болмайды ғой, қараңызшы, дүниеде алдамшы, қиянат қандай көп, тiптi аяқ алып жүргiсiз, – дедi ол.

	Бұл сөздi не мақсатпен айтқанын түсiнгенiмiз жоқ. Күн тимей, жел қақпай өскен жұқа өңi люстра шамының сəулесiне малынып, соншама сұлу көрiндi.

	– Мысалы, сiзде жазық жоқ қой. Сiз тек адамға тəн бақыт құшқыңыз келедi. Соның шылауында жүрiп-жүрiп, тап жеме-жемге келгенде тақыр мұзға отырып қалсаңыз, ол қалай болғаны? Жалпы, дүниеде əдiлет жоқ, бiз тек оны бар деп əсiрелеймiз. Ал шындығында əдiлет пен əдiлетсiздiктiң бiр-бiрiнен ажырамастай айқасып жатқанын көре бермеймiз.

	Профессор өзiнiң салқын қалпын бұзған жоқ. Жүзi бөрткен күйi терең зейiнмен отыр. Студент жiгiт одан кейiнгi сөздерiнде осы қалада өзiнiң перiштедей мəпелейтiн сүйген қызы болғандығын, араларынан сағыныш арқалаған хат үзiлмей тұрғанын, ендi оның күйеуге тигенiн, бұған дегенде құлағының тарс бекiтiлiп қалғанын соншама қаралы етiп айтты.

	Мен студент жiгiттiң бала кезiн елестеттiм. Мүмкiн ол зерек, оқытушыларға ұнамды, үлгiлi бала болған шығар. Оның сергек ойы сол кезде-ақ сонау болашақтың төрiн мың-сан рет шарлап шықты ма екен.

	Менiң бақылағаным – профессор. Оның бет терiсi жылтырап əйнектей суық тарта бастады. Қалай да бiр тегеурiндi күштi жеңе алмай отырғанға ұқсайды.

	– Бiз қашанда қиялдауды сүйетiн халықпыз ғой, – дедi ол газеттен көзiн айырғысы келмей. Сөздерi соншама байыпты шықты, бiрақсыртболмысыменүйлеспейтiн нəзiк тебiренiскетолы едi.– Бiз таң атырып, күн батырып қана қоймай, өз қолымыздан шыққандай арғы-бергiнi түгел айтамыз. Қара жерден қол үзген адам өзiн ойшылдардың санатына қосылдым деп ойлайтын болса керек.

	Профессор аз тыныс алды да, сөзiн жалғастырды. Даусында, адамға турақарамайтынкөздерiнде кiмнiң де болса ұққысы келетiн бiр тартымдылық бар. Ол сөзiн кiмге, неге айтып отырғанын бiздiң дұрыс ұғынып отырғанымызға күмəн келтiрмейтiн болса керек. Шалқасынан жатқан студент жiгiттiң сарылған жүзiнде еш өзгерiс жоқ.

	– Бiздiң қашанда жаңа сөздер айтқымыз келедi. Жаңа болжаулар, дүниенiң жаратылысы туралы өз ойларымызды, өз топшылауларымызды жеткiзуге асықпыз. Кейде соншама батылдыққа барып, шектен шығамыз. Қайталап айтайын, ол жастықтың жалыны болуы да мүмкiн. Бiрақ əңгiме онда емес. Сол батылдықтың кейде адастыратыны соншалық, адам өзiне өзi ие болудан қалады. Тас болып үгiтiлiп кетуге дайын тұрады. Сiз дүниедегiнiң бəрi алданыш, əдiлетсiздiк, өмiрге сенуге болмайды дейсiз. Сiз осы сөздi айту үшiн неше рет толғандыңыз? Жарқ еткен бiр көрiнiстен шешкен мəселеңiз емес пе екен? Жердегi тiршiлiктi, сол тiршiлiк қызығы елiткен адамдарды кемсiтушiлiк бар мұнда!

	Ал осындай түңiлушiлiктi адам қайдан алар едi? Бұған кiнəлi кiм? Кездейсоқ, күтпеген жағдай ма екен? Жоқ, бəрiне кiнəлi сол адамның жерден алғаш қол үзгендегi балаң ойшылдығы болса керек.

	Профессордың қабағы жазылып, шабыт шақырған адамның реңi байқалды. Мандайында, бет əлпетiнде айқыш-ұйқыш жазулар толы, бiрақ оны көру үшiн тереңiрек үңiлу керек сияқты. Ол газеттен көзiн əлi айырған жоқ. Қала шуы ендi көп iшектi оркестр үнiне ұқсайды. Студент жiгiттiң жарық шағылысқан сары тапты ақшыл өңiнде қайғылы адамның өз тəкəппарлығы бар. Бiрақ оны профессор əңгiмесiнiң əсерi деп айту да қиын едi.

	– Мен сiздерге өз басымның бiр оқиғасын айтайын. Қырқыншы жылдардың аяқ кезi, ел арасында соғыс дүмпуi əбден басылып жайшылық тұрмыс орнап жатқан кез.

	Мен онда университетте кафедра меңгерушiсi болып iстеймiн.

	Докторлық диссертациям аяқталып, соны қорғау қарсаңындағы қарбаласта жүргем. Жолдастарым менiң еңбегiмдi асыра мақтап, бұл бүгiнгi физика ғылымына қосылған зор үлес деп тапты. Мəскеуден, Ленинградтан, тiптi басқа қалалардан да еңбегiммен танысқан əрiптес достардан телеграммалар келiп жатты. Əйтеуiр қуанышымда шек жоқ. Маған күн көзi де бөлек сияқты. Жүрiс-тұрысымда, мiнезiмде шектен тыс мейiрiмдiлiк пайда болды. ғылыми журналдарда, газеттерде етек-етек мақалалар басылып, менiң еңбегiмде үлкен ғылыми проблемаға жол ашылғаны айқын болды.

	Бiрақ мен жолдан таймайтын едiм. Қаншама сезiмге бөленгiш, əсерленгiш жан болғаныммен өзiме-өзiм қатал болатынмын. Жиi-жиi қонақасыда болу, стақандар сыңғыры мен суша ысырап етiлген қошемет лебiздер, даңқ сəулетi – соның ешбiрi де басымды айналдыра алған жоқ. Мен қайта берiк бола түстiм. Бұл шығар межемнiң осымен шектелмейтiндiгiнiң айғағы едi.

	Менiң сол бiр қарбалас қуанышты уақытым бiздiң университетте жыл сайын болып тұратын қабылдау емтиханы қарсаңына тап келгенi. Сонда оқуға түсуге нелер бiр қазақтың жасөспiрiм балалары келедi ғой. Көбiнесе ауылдық жерден келедi. Бұрын ешқайда аттап шығып көрмеген олар сыпайы, ұяң, адаммен ашық тiлге келiп сөйлесе алмайды, тек тереңiрек үңiлген адам ғана күн табы ұялаған көздерiнен зерек ынта байқар едi. Қабылдау емтиханы үстiнде барынша əдiл қадағалап, ой-санасына, қабiлетiне жан-жақты шолу жасағың келедi. Iшiндегi ең бiр саңлақтары сараланып бетiне шықса өз еңбегiңнiң гүл-гүл жанғаны дей бер.

	Мұнда университетте iстейтiн ғалымдардан, оқытушылардан екiншi қабiлет талап етiледi, ол – педагогикалық қырағылық, адам танығыштық. Болашақ мамандарын, табиғатқа сыр шерткiзер шеберлерiн өзiң таңдап ал дейтiн ұлы сенiм тудырылып отырған шақта iзгi парасатты, адамшылық, орасан əдiлетшiл сезiмдi басшылыққа алмай болмайды. Ол адамшылық, əдiлет жолы дегенiмiз – өткiрдiң жүзiндей көзге көрiнбейтiн жол. Оң жағың өрт, сол жағың теңiз сияқты бiр шетiне тая бассаң қиянат, екiншi шетiне тая бассаң опасыздық, ал дəл басып жүру үшiн өз бойыңнан сұрапыл күш-қуат табуың керек. Өзiмнiң сол үшiн қаншама өлермендiк еткенiм əлi есiмде. Ары-берi кiрiп шығып сапырылысқан талапкерлер арасында менiң тұлғама елдiң көзi көбiрек түсетiн сияқты. Мүмкiн олар өздерiнiң мерейi үстем жансебiл қамқоршысын таныған болар деймiн. Кiм бiлсiн, өз бойы бұлтқа жеткенде адам жердегi жыпырлаған балапанның да көтерiлiп ұшқанын қызғанбай, қайта алып қанатының астына алып бауырына тартқанды бақыт көрер.

	Мен өзiм əрi емтихан алуға қатысып, əрi сол емтиханды қабылдаушы жолдастардың үстiнен қарайтын болғандықтан маған тiлек-талап та, шағым да көп болатын. Сол қарбалас күндердiң iшiнде адам оңай шатасатын қауырт жұмыстың шиырында кетпей, өзiмдi барынша қырағы ұстадым. Алдыңа жас бала, талапкер келедi. Көзiнде өздерiнiң ой-санасын, қабiлетiн көтере көрсетсем бе деген ынта-жiгер, сонымен қабат жалынышты тiлек байқалады. Дүниеде адамның бетiн қайтарғаннан қиын не бар дейсiң. Бiздiң университет оқытушылары сол қабылдау емтиханы үстiнде ойы, психологиясы адамнан көрi, математикалық дəлдiкпен басқарылатын машинаның жұмысын атқаруға мəжбүр. Егер дөрекi тiлмен айтсақ «сенiң конкурстан өтуге шамаң бар ма, жоқ па?» деп бiр ғана талап қоямыз да, құлаш-құлаш тiзiмде əр тағдырдың белгiсiндей етiп нұқат қалдыра беремiз. Бiрақ сол белгiлердiң қаншалықты дəлдiкпен қойылып жатқанын өз басың шешiп, үнемi аңғара алмайтындықтан ырықсыз, тосын бiр бөгде күшке бағынғың, сүйенгiң келедi. Бiрақ ол күштi қайдан табасың, амалсыз сыртқы жағдайға да көз сүзуге тура келедi. Қабылдау емтиханының барысында бiз жасқаншақ жауқазын көздердiң ар жағындағы зерденi танып саралауда көп жағдайда өз iскерлiгiмiзге iштей сүйсiнiп те жүрдiк.

	Емтихан қабылдау əдiстерiнiң сан қырлы сапасы мен машақатын бойыңа сiңiрiп, ыстық-суығын сезiнбей одан жақсы нəтиже аңғару мүмкiн емес. Өзiңнен жап-жақсы баға алып кеткен талапкер келесi емтиханнан құлап қалса, ол қандай абыройсыздық. Бiрақ ол кiм үшiн? Сен үшiн бе, жоқ өзiңнен кейiнгi мұғалiм үшiн бе? Қайсымыз жаза бастық. Əйтеуiр бiреумiздiң қылыш қырындай iзден ауытқып кеткенiмiз айқын.

	Мiне, осындай аласапыран, əрi кеме капитанындай қырағылықты талап ететiн аса маңызды жұмысты бiз, университет оқытушылары болып, жұп жазбастан жүргiзе бердiк. Мiне оның да ең соңғы, қиын жауапты кезеңi келдi. Емтихан аяқталып ендi бар талапкерді конкурс елегiнен өткiзу керек. Бiр өзгешелiгi бұл бiздiң оңаша жұмысымыз.

	Тап соның қарсаңында маған ойда жоқта бiр ескi досым телефон соқты. Əңгiменiң бəрi сол достан басталды. Дос болғанда қандай, көп жылдар бiрге оқып, етене бауыр болып кеткенбiз. Əттең-ай, екеумiздiң бiрiмiз болып тұрсақ, екiншiмiздi қолтығынан көтермес пе едiк деп те қиялдайтынбыз. Мiне, сол қиял шындыққа айналып, қалай желкемiзден төнiп қалғанын аңғармай да қалыппыз.

	– Əй, Сəлiм, – дейдi əлгi таныс дауыс. Өзiң шаршап жүргенде көптен көрiспеген доспен шүйiркелесу деген қандай, бойыңдағы жүгiң жеңiлейiп, қалбаңдап бiр көтерiлiп қалмайсың ба!

	Дос сөзiнiң мазмұны мынау болып шықты. Бiздегi бiр талапкер туған ағасының баласы екен. Ағасының сəлемi бар, ал баланың өзi емтиханнан кiлең үштiк баға алып, конкурстан өтетiн түрi жоқ, досымның жаны соған қиналып тұрса керек.

	Ол да ұмытпаған екен. Бала кездегi қиялды бiр ескертiп өттi. Мен оны одан əрi сөйлеткем жоқ, болсын-болсын деп өзiм жiк-жапар болдым.

	Сөйтiп менiң бiр iске қолым барғаны. Ол баланың фамилиясын қағазға жазып алдым да, конкурстан өткен көп фамилиялардың қайсысының орнына қыстыруды қарастырдым. Иə, қай фамилияны алып тастау керек, қайсысы бiздiң университет үшiн арзандау? Университет үшiн арзандауын iздеуiмде иненiң жасуындай болса да дұрыстық болғанымен, осы пəрменiмде қандай қылмыс жатқанын қасапшының пышағындай қалтыраған қолым ойлатпады. Əйтеуiр бiр «Өмiрбеков» деген фамилияның көзiме қалай сұрықсыз көрiнгенiн қайдам. Өмiрбеков! Көз алдымнан қаншама студенттер өттi. Олар оқу бiтiрiп, жылдар өткен соң, бəрiнiң де бет əлпетiн, сырт қасиетiн ұмыта берушi ем. Студенттердiң қандайы болмады дейсiң. Олардың жүзiнен мен өз суретiмдi көруге дағдыланғамын. Мысалы бүгiнгi лекциям қалай өттi, сол əр күндiк еңбегiмнiң жемiсiн де жəне өз басым, болмысым, ойым қандай сатыға көтерiле алды – бəрiн де соларға қарап бағалайтынмын. Бiрақ солардың ешқайсысының əсерi тап осы жасөспiрiмдей болған жоқ.

	Сонымен əлгi досымның өтiнiшiн тiлегенiндей-ақ орындадым. Конкурс қорытындысы шығарылып жарияланғаннан кейiн теңiздегi дауыл басылғандай тыныштық орнады. Оқуға қабылданғандарды бiр-екi айлық жұмысқа жiберетiн болып шарт жасастық та, ендi университет маңында ешкiм қалмауға тиiс едi. Осындай қауырт жұмыстан кейiн жанға жайлы жақсы бiр демалыстың келетiнi бар ғой. Оған кiм шығуға құмартпайды. Бiрақ мына соңғы құжаттарды реттеп тапсыру бəрiмiзге қол байлау болып жүрген.

	Кафедра есiгiнен кiрiп-шығып жүргенiмде əмiсе бiр өздiгiнен тапжылмай тұрған балаға көзiм түсе бердi. Əлдекiмдi тынысы тарыла сағаттап күткен түрi бар. Алғашқыда аңғармаппын, былай көз қырымды салып байқасам, оның бар ынтасы менде сияқты. Конкурстан өтпеген соң өтiнiшпен кеп тұрған талапкер ғой деп ұйғардым да өте бердiм.

	«Ағай», деген дауыс менi ерiксiз кiлт тоқтатты. Əлдене иығыма қона кеткендей бiр ауырлықты сездiм. Даусы нəзiк қалтыраңқы, бiрақ алыстағы теңiз сарынындай құлақтан өтетiн бiр қасиет бар.

	«Ағай» дедi ол тағы да, маған қарай бiр аттап. Мен оның көзiндегi ғажап жайды анық көрдiм. Жоқ, бұл соншама сұрапыл қарас едi. Жас баладан өңменiңнен өтетiн мұндай қаһарды ешқашан күтуге болмас.

	– Менiң бес сабақтан жиырма екi балым болған. Ал Жапаров қалай өтiп кеттi, оныкi небары жиырма-ақ бал ғой?

	– Əй қарағым, – дедiм мен даусымды қатаң етiп.– Жапаров менiң əкем-шешем емес. Елдiң алған бағасын дұрыс есептерлiктей шамамыз бар.

	Жапаров əкем-шешем болмағанмен досымның ағасының баласы деп қалай айтайын. Оның күнəлi жерiмдi тап басып келiп тұрғаны маған оқыс, əрi қатты тидi. Жанымдағы жарық сызатын қақыратып алмай тұрғанда сусып кете бергендi жөн көрдiм.

	Сол күнi ұзақ уақыт кафедрадан шықпадым. Есiк алдындағы тұрған баладан жасқандым ба, жоқ əлде жұмысбастылық па, ол жағы есiмде жоқ. Тек əлден уақытта аласапыран қағаздардан бас көтерiп қайтатын уақыт болғанын ескергенiм бар. Сол кезде санама ең алғаш келген нəрсе манағы баланың шарасынан шыққан көздерi едi. Күнi бойы əлдене желкемнен басып ауырлатып тастапты. Жұмысым – бейберекет. Қағаздарымды жинастырып есiктi сықыр еткiзiп шыға берсем, манағы бала əлi тұр екен.

	Коридордан күндiзгi жарық əлi кетiп болмаған. Мен баланың кескiн-кейпiн анық көрдiм. Манағы көздегi ғажайып қаһар оты сөнiп, ендi жыламсырай бастапты. Өңi – боп-боз. Күздiң қара суығында тiзесiнен су кешiп, үсiп-жаураған балаға ұқсайды. Өзiне назар аударту үшiн тағы бiр қырынан көрiнгiсi келген жас баланың бұл да бiр айла-əрекетi сияқты. Бiрақ басына сөз жоқ қиын iс түскенiн ұқтырмай кетер емес.

	– Ағай, – дедi ол тағы да, – менiң фамилиям – Өмiрбеков. Сiз қайталап қараңызшы, ана...

	Мен жалт қарадым. Ол көзiн бiр жарқ еткiздi де сөзiн жалғастыра бердi.

	– Ағай, сiз қараңызшы...

	Аяқ астынан жынша ойнақтап кеудемде дауыл тұрғандай сөзiнiң артын тыңдауға дəт қылмадым. Бiр қисыны кеп тұр деп бiлдiм бе, əйтеуiр өзiме өзiм ерiк бергенiм соншалық, бетiме қан тепкендей əлдене тамағыма кептелiп қалды. Көзiм де одан сайын шатынап кеттi-ау деймiн. Жаман тiлдеп тастағым келгенмен, аузыма түскен сөздi ғана айтуға шамам келiп шарасыз тыйылдым.

	– Қарағым, өзiң желiмдей жабысқан бала екенсiң. Көктен түскен бiреу болсаң да жөнiңдi неге таппайсың, – дедiм.

	Мен осы шақта өзiмдi-өзiм түсiнбей кеттiм. Балаға ашуландым ба, өзiме ашуландым ба, əлде жұмысқа ма, кiмге ашуланғанымды айыру қиын. Тек бiр түсiнгенiм – ойым, сөзiм, iсiм – үшеуi үш бөлек.

	Шыға берiстегi швейцар шалмен əңгiмелесiп аздап ашуымды басқым келдi.

	Мен онымен сөйлесiп тұрғанымда, жаңағы баланың құр сүлдерi өтiп бара жатты жанымыздан. Ол табалдырықтан аттап, есiк жабылғанда мен селк етiп оянып, əлдебiр нəзiк қымбаттымнан айрылғандай əлденеден жүрегiм қысылғаны. Көз алдымнан қорқынышты елес жүгiрiп өтiп, басыма үйдей бақытсыздық келе қалғандай жандəрмен қауырт қимылға көштiм. Далаға жүгiрiп шыққанымда ауа салқындау тартып, күннiң қою күрең шапағы ағаштардың тасасына жасырынып, түн қараңғылығы тез түсiп келедi екен.

	Мен университет ауласындағы тас төселген үлкен алаңға көз жiбердiм. Өкшесi тырс-тырс тиiп жаңағы бала ұзап барады. Қараңғылыққа енген сайын денесi зорайып, елеске айналып бара жатқандай. Дүлей сезiм əлдеқайда жұлқа тартты. Тап осы сəтте мен өзiме бiткен күллi атақ-абыройдың күл боп ұшқанын көрдiм.

	Аллея ағаштарының ар жағынан биiк үйлер қызыл көзденiп маған жексұрын қарайды. Өзiме алтын ошақ болған қала ендi тап осы сəттен бастап суық тас қабырғалы қамалға айналып бара жатқандай.

	Жоқ, қалайда бiр шара қолдану керек едi. Не iстесем екен? Баланы қуып жетiп мойнынан құшақтап жалбарынсам ба деймiн. Бiрақ бiр сəттiк ойдың дұрыс-бұрыстығына көзiмнiң жете қоймауы тұсау болды. «Жоқ, бұл бала жөнiмен бара берсiн, нем шайқалып кетер дейсiң, өкiнiш орны ушыққан жарадай бiр күнi жазылар, уақыт жұтар мұны». Осы оймен орнымда қатып, тыйылып қалып едiм. Бiрақ бұл бос далбаса боп шықты. Уақыт жұтудың орнына қайта өзiмдi сiлкiлей түсiп, ойымды шым-шытырақ еттi.

	Бiр күн өттi, екi күн өттi, бiр жұма өттi. Осыншама қысқа уақыттың iшiнде адам айтқысыз, ауыр азапты бастан кешiргенiмдi сiздерге қалай баяндасам екен. Кеудем алай-түлей, көзiм қарауытатынға ұқсайды.

	Қайда барсам да сол баланың найзағайлы көз қарасы, аш сүлдерi, тағдырына бойсынып, салбыраған басы кейде орнымнан ұшып тұрғызып, ес таппай жүрiп кетемiн. Менде ешқандай жұмыс қабiлетi қалған жоқ. Қызмет орным, ғылыми зертханам бəрi де қаңырап бос қалған. Тiптi, қарапайым адамға тəн өмiр қалмаған сияқты. Есейген шақта да адамның осындай күйгелектiкке душар болуы мүмкiн-ау деп ойламап едiм. Өзiмдi қоршаған адамдардан, жолдас-жоралардан да қол үзе бастағандаймын. Олар маған таңырқай қарасып, өзара сөз қылатын сияқты.

	«Əкем-ау, бұл не, бұл не қапа менi алып жегiсi келетiн», – деп кейде өзiм таң қаламын. Бiрақ түбiне жетiп басымды арашалаудың жолын таба алмаймын. Тiптi, психикалық ауруға ұшырамасам жарар едi. Айналадағы дүние көзiме дұрыс көрiнбей, бəрi де қисық айнадағы сурет сықылды, парша-парша əйнек сынықтарындай күнге шағылысып сақ-сақ күлгенге ұқсайды...

	Осы тұста профессордың жүзi адам аярлықтай болып қатты өзгердi. Тосын көздердiң алдында басын кемiтуi мүмкiн, адамның өз iшiнде ғана сақталып, өкiнiшi жылдар бойы жанына азық болатын жасырын жайтты əңгiмелеп отырғанына өзiн кiнəлi санағандай нала сезiм бар. Үлкен адамның əңгiмесiн қалт еткiзбей бағып отырмын. Студент жiгiт қыбыр етпей жатыр. Тек анда-санда қаққан кiрпiктерi «тiрiмiн, ояумын» дегендей. Сырттан ызыңдаған қала шуының шиырына iлесiп, өзiнше бiр ойға берiлiп жатқанға ұқсайды.

	– Жоқ, сiздер ойларсыздар. Мен осындай бейшара халге қалай түстiм. Мүмкiн мұны сiздерге түсiндiрiп те болмас. Себебi, адамның осынша күрт кетуi сирек нəрсе ғой. Мысалы, бiр көп балалы ананы алайық. Егер ол балаларының бəрiн жақсы өсiрiп, тек бiреуiнiң ғана бақытына ақау түсiрiп алса, қандай азапқа душар болар едi. Сау өскен, жақсы өскен балаларын көрмей, тек жаны жарым жалғызының ғана тағдыры көзiне көк шеңгелдей қадалатыны даусыз. Мен де сондай бiр ессiз жүдеткен сезiмдi бастан кешiрдiм.

	Мiне, кең даланың бiр түпкiрiне өз басымнан қатты түңiлген бiр жан кетiп бара жатты. Мүмкiн өзiмдi биiк сезiнгендiктен болар, ешқандай ұяттан, жаманаттан жүзiмдi жасыра алмайтын халде едiм. Қанша айтқанмен санам айқын, денiм сау, бұл дел-салдықтан қалай да бiр ебiн тауып сытылып шығуға əлiм келетiн сияқты. Бiрақ жаныңа түскен жараны түк болмағандай қайта жаза салу қиын, тек алғашқы беттегi зəрiн қайтару керек. Ол өз басымның жұмыс қабiлетiнен айырылмауым үшiн, титықтаған дегбiрсiз көңiлiмнiң өрекпи тұншығуынан арылуым үшiн қажет. Сондықтан осы жағдайыма себi тиер деген бiр iске бел будым.

	Жоқ, мен ол баладан барып кешiрiм сұрағым келген жоқ, iшiмдегi құсаны басу керек едi.

	Күз күндерi тақау қалған, қабылдау комиссиясының портфелiн ақтартып сол баланың аты-жөнiн, мекен-жайын толық мұқияттап жазып алдым да, ешкiммен тiл қатысып кеңеспестен бимəлiм сапарға поезбен жүрiп кеттiм. Жыл сайын барып тұратын курорт, демалыс үйлерi болмаса ауылдық жерлерге сирек шығушы едiм, тiптi өзiме-өзiм есеп берiп қарасам, соңғы бес-алты жылдың iшiнде ел ортасына аттап баспаппын.

	Бiрде ойпат, бiрде қырат болып тез алмасып отыратын туған дала сағынышы көзiме оттай басылып, ойыма нəр, көңiлiме жайдарлылық, қуат бердi. Тек қана алып ұшқан поезд дүрсiлi ғана өзiмдi не жетектеп бара жатқанын есiме түсiрiп əлсiн-əлсiн ескертiп қояды.

	Вагон терезесiнен көрiнген далада күз белгiсi ойдым-ойдым боп көрiнедi. Əсiресе ерте пiсетiн ақселеулi беткейлер алтын шашты арудай желкiлдеп күнге шағылысады... Алыстағы таулардың бөктерiн көлегейлеп сағым толқиды. Жаз көркiмен ойнап құбылады. Əлi сарғыш таңба түспей бəйшешегi көз тартқан көгал тұстар өзiнiң балауса шағына өкiнiшсiз қарайтын сияқты. Олар «күзiм тақау, бояуым оңбақ» демейдi, сонау алтын шашты жапанмен де қол ұстасып, өзiнiң мəңгi жас екенiн, уылжыған жастық көрiкке, сезiмге толы екенiн айтады, əлденеге мезiретi жасағандай бас изеген бiр үзiлiстен кейiн қайта толқып көтерiлiп, қандай да болмасын iшiндегi бiр қапасын ұялшақ көздер жасыра алмай қарашықтары шықтана күлiмсiреген жас балаға, немесе ер жетiп, ұясынан əлдеқашан ұшқан ұлының маңғаз көркiн көрiп, қызара қызықтап, ештеме дəметпейтiн ананың қызғаныш па, қуаныш па екенi айырғысыз жақұтша құбылған көз жанарына ұқсайды.

	Туған дала, қандай айтпақ ойың бар деймiн. Дəл сенiң қуыс қолтығыңда тумағанмен, мен туғанда тап осындай күмiс белдер шаттана қарап тұрмаушы ма едi, мен қазақ ұлымын, ендеше күллi қазақ жерiн туған далам десем сөкеттiк пе, ал сен менi өз ұлым десең «жатбауыр тарттың» дегiзем бе деймiн.

	Поезд тынымсыз жүрiп келедi. Түн келдi, таң атты. Темiр дөңгелектер қаншама қарыштай басқанмен жалпақ дүние өзiнiң шегiн көрсетер емес.

	Бiр жарым сөткеден кейiн ғана тау барайына орналасқан шағындау станцияға келiп түстiм. Айналада көп адамдар көрiнбейдi. Күн кешкiрiп, төңiрек қып-қызыл албырт нұрға бөленiп тұр. Мен бiреулерден өзiме керек колхозға қалай бару ыңғайлы екенiн сұрастырдым. Жастау арбакеш бала сол колхозға ала кетуге келiсе кеттi.

	Жолдасым денесi қунақ жас бала. Жұқа өңi күн мен желден қатты қарайған. Көптен қырылмаған мұрты тебiндеп, иегiне де бiрнеше қылтанақтар өскен. Жол бойы сұрап келемiн. Өзi сол колхозда iстейтiн боп шықты, ат-арбасы колхоздiкi. Əкесi соғыста өлгендiктен онжылдықтан кейiн əрi оқуға жағдайы келмей колхоз жұмысына араласыпты. Сөзi ашық, өмiрiне дəн ризалығы байқалады.

	– Шүу, ə! – деп аттарды əлсiн-əлсiн дүркiретiп айдап келедi. Жағалай келiп, «Өмiрбеков Қонысбай» деген бала осында тұра ма деп сұрадым.

	– Осында. Жақында оқуға барып, конкурс қатты екен, өте алмай қайтты. Бiр ауылдан жалғыз өзi кетiп едi... Бiрақ өкiнетiнi жоқ. Былтыр кешке оқи жүрiп тракторшы мамандығын алған. Қазiр зябь жыртып жүр.

	Аттарға тағы бiр ысқырып қойып, қамшы үйiрдi. Бiз ауылға жеткенше күн ұясына кiрiп, дем арасында көз байлана бастады. Кенет бала аз-кем сасқалақтағандай маған жалт қарады да:

	– Анау жүрген сол, – дедi оттары жарқырай бастаған ауылдың оң жақ сыртындағы биiк қошқыл төбенi нұсқап. – Түнгi кезегiм бар деп мана солай бара жатқан.

	Мен жаңа байқадым. Ауылдан сыртқары түн қараңғылығында қызыл шоқтай болып трактор жүзiп барады екен. Үнi де құлаққа ап-айқын жетiп тұр. Ел ортасынан аулақ жүргенi маған ұнап қалғандай едi.

	Мен қоштасып арбадан түскенiмде бала аттарын одан сайын ысқыртып айдай жөнелдi. Ол ұзап кетiсiмен менде сүлдесоқ суық үрей пайда болды. Мен Қонысбаймен қалай жолықпақпын, не демекпiн, тiптi оны тап осы сəтке дейiн шешпей келуiм өзiме ауыр тидi. Тiптi келген сапарымның түп мағынасын жоғалтып алғандаймын. Мен бiресе үңiрейген қараңғылыққа, бiресе ауыл оттарына қарап, алыстағы трактор үнiне құлақ түрiп, өзiмдi осында нендей жан толқынының айдап келгенiн көкiрегiмде қайта тiрiлтiп, талдау жасағым келдi. Кенет сонау университет коридорындағы жас талапкер баланың қаһарлы қарасы көз алдымда айна-қатесiз тұра қалды да, ырқына көндiрiп алған таныс бiр сезiм сол трактор отына қарай асықтырды.

	Ауылдың сыртымен өтетiн тар соқпақты қараңғыда көре алмай келемiн. Бiрде теңкиген ши түбiне сүрiнiп, бiрде жатқан кесектi басып кетемiн. Жақындаған сайын трактор үнi зорайып, қорқыныш, үрей аралас тайсақтаған бiр сезiм пайда болды. Бiрде алдымда аңғарды кеулеп үлкен өзен жатқандай дүрiлдеген үн шалынады. Ендiгi жерде өз еркiмнен тыс ессiз бiр күштiң бiржола жетектеп алғанын аңғарып келемiн.

	Жоқ, бұл минуттардың мен үшiн зор мəнi бар едi. Мен өмiрiмдi қайта бастап, бұрын жете бағаламаған өрiстi дүниенiң қиын-қыстау шақта ғана сезiлетiн ыстық, алғыр тынысы бетiме соққандай əсер еттi. Күнəлi жанның бүкiл пендешiлiк өмiрiнде байқамай, тек өлiм жазасы алдында ғана аспандағы күнге көзi түсiп, оның соншама ыстық нұрлы екенiн көрген пақыр сезiмiне ұқсас едi бұл.

	Сүрлеу соқпақтар бiржола адастырып кеттi де, ендi жолсызбен келемiн. Ауадағы ащы исi мұрын жарып, бұл өңiрде шоқат-шоқат жусанды төбелердiң қойнауын қуалап басқа да ермен, құлқайыр, қау өсетiнiн аңғартады. Маған ендi трактордың өз нобайы да анық көрiне бастады. Екi көзiнен от шашып, мүлгiген түн қараңғылығын жеңем деп тағдырдың қара түнегiне айбат шеккен абзал жүректi шойқара дəуге ұқсайды. Жарқ-жұрқ етiп жалын шашып, түнекқұмар шайтан шымылдығын тiлiп түседi. Оқат-шоқат жердiң қыртысын тiлгенде қаһарына от түсiп өртенгендей көзi одан сайын бағжиып түн көрпесiн алысқа лақтырады. Бiрақ қараңғылық қарысып баққандай.

	Екi көзi лапылдап трактор маған қиыстау болса да қарсы келе жатқан. Көкiрекке от құйып, асқаралы ұлылыққа бастайтын қаһар бар. Түнек қаншама шексiз болғанмен оны дүр сiлкiнте, етегiн аяусыз уыстай жұлқып бұл дүниеде тұрлаусыз етердей. Сонау аңша тiршiлiк еткен алғашқы адамның қараңғы санасын айқын еткен адал еңбекке дегендегi от-жiгерiн, айбатын көз алдыңа əкеледi.

	Мiне, осы көрiнiске қарап мен өзiмнiң бүгiнгi ғылымға сарсылуымның сонау ата-бабамыздың арғы тегiнен бастап дару болған қарапайым адал қол еңбегiнiң жалғасы, кiршiк көтермес мөлдiр арнасы екенiн ұқтым. Оған жүзiңдi жалтыратып жат пиғылмен бару – өзiңдi өмiрден аластау, халыққа бөтен болу деген сөз. Мысалы, көпшiлiк шомылып жатқан таза суға күс басқан денеңiзбен қойып кетсеңiз, жұрттың бəрi сiзден тыжырынып, ол арадан тез қараңызды өшiруге мəжбүр боласыз. Өмiр өзегi – еңбек айдыны да сол көл суы тəрiздес. Сол көл суының тəн тазалығын көрсетуге мəжбүр ететiнi сияқты, еңбек те адамның ақ-қарасын бiрден ашады. Өмiрде қаншама ұлы ғазиз жандар өткен, солардың қайсысы болмасын əдiлетсiздiктен жаны қиналған шақта адал еңбекке табынған. Еңбек кескiндi əдiл көрсететiн айна десе де болғандай.

	Мiне, сонау жапан далаға ұжданым айдап апарғанда түнек пен жарық арбасқандай сол бiр суреттен жылт етiп осы бiр түйсiк оянған едi менде. Трактормен арамыз жақын қалды. Тағы да бiр дүниенi басына көшiре бiр орында ырғалып қап гүж еткенде, от жанары менi де шалып қап, өзiме тура жүрдi. Алдым теп-тегiс жарық боп кеткенмен, ешнəрсенi көрмей тiк басып қарсы жүрiп келемiн. Адам тəнiне жылылық беретiн от күшi осындай-ау деген мұнар iшiндегi сəуледей ой жүгiрiп өтедi. Бiрақ тап қазiргi сəтке қандай оралғы болмасын, бəрiн басымнан аластау керек едi. Жүрегiмнiң қатты соққанын, балтырымның дiрiлдегенiн байқаймын. Табаным астындағы жердiң солқылдағанын сездiм. Сол кезде менi де көрген болуы керек, трактор тоқтай қалды да, екi-үш қаһарлы үн қатып барып, күрт бəсеңдедi.

	Мен ши қалпағымды бұлғап шақырған ишара бiлдiрдiм. Əлдекiмнiң нобайы от сəуленi кесiп, өзiме қарсы жүргендей болды. Бой шамасын болжатпайды, тек ұзынынан сұлай түскен көлеңкесi ғана көрiнедi. Тап иегiме тақалғанда ғана жас баланың жұқалтаң нəзiк денесi ашылып айқын көрiндi. Ол тағы да аттап басуға қорыққандай тоқтай қалып, менi барлап тұр едi.

	– Аман ба, Қонысбай, – дедiм мен жақындай түсiп.

	– Сəлеметсiз бе...

	Мен оның бет əлпетiн анықтап көргiм келiп тағы бiр аттап, жарық ағынынан жасқанғандай оң жақ қырын ала тұрдым. Ол маған бұрыла қарағанда сонау университет коридорында есiмде қалған ғажайып жүздi көрдiм. Таңырқап тұрғаны байқалады.

	– Мен саған келдiм, Қонысбай. Танисың ба?

	– Танимын, – деп тағы бiрдеме айтқысы келгендей тоқтап қалды. Үнiнде кiшiлiк ибалықпен қабат күтпеген оқыс оқиғаға түсiне алмаушылық бар.

	– Трактор айдап жүрсiң бе? Мұның аса дұрыс болған. Егер арың таза болса еңбек ешкiмдi де жатырқамайды. Сен анада оқуға түсе алмай қайттың ғой, Қонысбай?.. Сен мынадай жағдайды осы бастан ұққаның абзал. Өмiрде əдiлет қанша басым дегенмен, оның ары-берi ауытқуы, сəтсiздiк деген бола бередi. Ондай ауытқуларды адам өз қайрат, жiгерiмен түзеп жiберуi қажет. Сен бiр рет оқуға түсе алмадым деп тауың шағылса оның дұрыс болмағаны. Қандай жағдайда да адам алдағы үлкен нысанадан, биiк мұраттан көз жазбауға тиiс.

	Ары қарай не айтқаным есiмде жоқ, бiрақ ұғымды етуге тырысып, жұбату, көкiректе талап отын өшiрмеу сияқты бiршама уағыз сөздер айттым. Бiрақ бұл сөздерiм кiмге жұбаныш, кiмге қажет. Жапан түзде еңбек отын жағып жүрген балаға ма, жоқ менiң өзiме ме, ол жағын ақтармадым.

	Ақырында Қонысбайға:

	– Сен ендiгi жылы оқуға кел, түсiп кетесiң, – дедiм.

	Кейiн сұрастырып бiлдiм, келесi жылы ол оқуға келуiн келiптi, бiрақ бiздiң университетке емес, ауыл шаруашылығы институтына емтихан тапсырып, сонда қабылданыпты.

	Мiне, менiң басымнан осындай бiр жайт өткен едi. Ойлап қараңызшы, егер сол бала сонау бiр бетi қайтқаннан кейiн өмiрде əдiлет жоқ, ақ жүрiп, адал iзденумен ешнəрсеге қолың жетпейдi дегенге бекiп, соған бойын алдырса, оның тағдыры қандай сорға соқтығар едi?!

	Сiз өмiрге сенуге болмайды дейсiз. Бұл сөзiңiзде ешқандай негiз жоқ. Ал мен сiздiң сөзiңiзге сенуге болмайды десем, оған негiз де, дəлел де көп.

	Жарайды, сiз бiр кезде сұлуға құлай берiлдiңiз, ғашық болдыңыз, дүние сiзге үлде мен бүлдеге оранған алқызыл гүлге ұқсап, сiз оны қалай дəрiптедiңiз екен? Ал ендi ғашығыңыз сырт бергенде дүниеге топырақ шашып, қаралап масқара еткiңiз келедi. Қайсысы дұрыс? Ал егер, жазатайым сол сұлу аяғыңызды қайта құшса, сiз дүниеге көзқарасыңызды тағы өзгертесiз бе?

	Шындығында дүние сондай құбылмалылыққа көне ме? Ол адамға жер, су, ауа, күн сəулесiн бередi. Мұның бəрi адал еңбек, саналы өмiр үшiн сарқылмас көздер. Дүниенiң осы дарқандығына пейiл берiп сүйгендiктен ғана халық өркендеп өстi. Тарих бетiне қараңызшы, күн көзiн қолмен көлегейлегiсi келген қаншама өрескел жауыздық iздерiн көресiз. Жер күйiп, орман өртенiп, су ылайланғанына кiмнiң жаны түршiкпес. Бiрақ солардың қайсысы дүние, өмiр пейiлiне нұқсан келтiрдi. Жоқ, халыққа, өмiрге жат пиғыл, əрекеттiң қандайы болмасын мəңгi үстем болып тұра алған жоқ, тұра алмақ та емес. Сол өмiрдегi, халықтағы оң, ақ пиғылды дұрыс танып, оның қайнар күшiне сенiп бейiмделген күнде ғана адам қолы бақытқа жетпек, шырағым! – деп профессор əңгiмесiн аяқтады. «Шырағым» деген соңғы сөзi оған əкелiк көрiк бергенмен, қаталдық белгiсiндей едi.

	Өзiне арналып соншама сөз айтылғанын ұқпағандай студент жiгiттiң жатысы менi қайран қалдырды. Маған ол қарсы сөзге жоқ, тауансыз көрiнiп едi. Ренiш, қайғы ма, өкiнiш пе, əлде ұялғандық па, не екенiн айырғысыз əйтеуiр сары ауру таңбасындай бiр белгi жүзiнен кеткен жоқ. Мен оның ойына жел бергiм келгендей профессорға:

	– Ағай, сонда да өмiрдiң шытырман сыры көп қой, кей кезде ұғуға қиын соғып, миға зiл түсетiнi де бар, – дедiм. Профессор жұлып алғандай:

	– Ал сол ұғуға қиын, миыма зiл түседi деп, өз ойыңның қара көлеңкесiмен дүниенi көлегейлеймiн деу неткен, қайдан келген есерлiк ол? Ойлаңызшы, тiптi бұл кешiрерлiк қылық па?!– деп салды. Iште жатқан ыза салқыны сезiлдi.

	Бұл кеште арамызда қайтып ол мəселе туралы сөз болған жоқ. Əңгiме шаршатқан болу керек, профессор жатысымен тез ұйқыға кеттi. Мен оның ендiгi тыныш жүзiне қарап отырып, жер жүзiнде қанша адам болса, солардың барлығының да жүрегiн байланыстырып, ешкiм үзiп-ырғап кете алмай келе жатқан қандай да болмасын көзге көрiнбейтiн бiр желi бар-ау деп түйдiм.

	1963 жыл.





ҚОЙ КҮЗЕТIНДЕ




	Бұл маңда кеше ғана жұқа қар жауып өткен. Бiр отар қойды алдында салып мынау екi үй көшiп келгенде, маңырап-боздап қозыларынан айрылған саулықтардың табанында тапталып, құрғақ қар құммен араласып кеткен. Тек кей тұстар ғана қар емес, ұн шашылғандай ақ ала болып жатыр едi. Бүгiн ол жым-жылас жоғалған. Ауада тоңазытқан леп байқалса да күздiң күнi ашық. Əр жерде бұталары қалқиып, желдi күнгi теңiз жалдарындай неше бүктетiлiп бiткен сұрғылт дала өз сұрқымен ғана қалған.

	Екi киiз үй тiгiлген жер құмдауыт, кей жерi сары керiшке ұқсаған шөбi жоқ тақыр тұс. Аға шопан Сүмбiле кеше бұл жерге жүктердi түсiрткенде түнде мал күзетiнiң оңай болуын ойлаған. Шөптесiн жерде қойлар түнiмен бет-бетiмен жайылып тыныштық бермейдi. Əйтпесе осы екi үй орнаған алақандай тақыр тұстан былай шыға берсең-ақ қой баласы сүйiп жейтiн күйреуiк, өлең шөп дегенiң тұнып тұрады.

	Бұл мал аяғы бара қоймаған алыс тың жайылым болғасын қарт шопан Сүмбiле қыстауға барар алдында осы шалғайға əдейi бұрылып, бiраз күнде мал қоңын көтерiп тастамақшы едi. Көмекшi шопан Ердəулеттiң əйелi жас босанып отырса да оларға да қолқа салып, өз ойын дəлелдеп баққан. Аманшылық болса мұның өзi көп қиындық емес, тек бiраз күн ел-жұрттан тым аулақта демесең, қыс қарсаңындағы оңтайлы шара, малдың өлiм-жiтiмсiз болуына жақсы деген. Ердəулет əйелiнiң қасы-қабағына қарап, өздерiн қияңға əкетпектей көрiнген əккi қойшының мына қылығын бұл қалай көредi деп, оны қоса бақылаған.

	Ердəулеттiң алып отырғаны ол да қойшының қызы. Осыдан бiрер жыл бұрын ғана зейнетке шыққан тақақ шалдың тəрбиесiн көрген Сақыш аузынан емшек ажыраса шырқырап қоя беретiн мазасыз қызыл шақа нəрестесiн ойласа да қарт қойшының сөзiне бүйрегi бұрды. Малдың қысқы қамы дегендi ол жақсы бiлетiн. Одан əрi Ердəулет артық сөзге келген жоқ. Екi шопан семьясының Iле өзенiнiң бойындағы қайдағы бiр адам аяғы баспас ен аулаққа көшiп келiп отырғаны сол.

	Кешкi уақыт. Бүгiн мал күзетiнде Сүмбiленiң өзi тұруға тиiс едi. Аузы ақжемденiп, көзiнiң нұры тайған кəрi төбет Жолдыаяқ «əне кiсi келдi» деп үй иесiне сездiргендей киiз үйдiң iргесiндегi жайлы жатысын бұзбастан екi-үш рет үрiп қойды. Бұл Сүмбiленiң сырмiнез жолдасы. Түн күзетiне өте сақ кəрi төбет дала арланымен талай жекпе-жек айқасқа түсiп, жауының таңын айырғаны, өзiнiң де дал-далы шығып, қалжырап өлiмшi болғаны бар. Сонда да бетi қайтқан емес. Дала тағысының шабуылын желiгiп аңсай ма, əйтеуiр Сүмбiле асықпай iшкен кешкi астан соң үлкен iшiкке оранып, ұзын таяқ ұстап, сыртқа шықса-ақ бұл да айбатына мiнiп, жусап жатқан қой отарын айнала безектей жүгiрiп, қарлыққан ескi үнiмен əупiлдеп үре бастайды. Содан таң атқанша жағы сенбейдi.

	Малшылар мұндай иттi үлкен олжа көредi. Мал берiп, сатып алатындары да бар. Түн баласы үрiп шығатын ит мал қораланбайтын күзгi, көктемгi көшi-қон кезiнде, əсiресе, жаз жайлауға барғанда үлкен көмек. Дала тағысы ит даусы шыққан жаққа көп бара қоймайды. Түнгi шабуылдың қаупi аз. Ондайда малшыларға күзет те жайлы.

	Жолдыаяқтың қазiргi жайбарақат үрiсi Сүмбiленiң құлағына əлдебiр қуаныш үнiндей сап еттi. Анау-мынау жаманшылық кезiндегi даусы мүлдем басқа. Төбет тұмсығын көтерiп, əупiлдеген жаққа бұл да қарап едi, көк аспанның пұшпағын неше қиюлап, қырқаланып жатқан құм төбелердiң арасынан əр кесектi бiр түртпектеп өтетiн қоңыз сияқтанып бұлталақ-бұлталақ еткен жеңiл газиктi көрдi. Алыс жайылымның түкпiрiнде жоғалған екi малшы семьясының киiз үйлерiн таяқ тастам жерден көргенмен ендi соған тура апаратын жолды таппай əлекке түсiп келе жатқандары байқалды. Қарт шопан миығынан күлдi. Қойлы ауыл қонақ келсе қуанады. Мұның өңiнде пайда бола кеткен шат көңiлдiлiк дағдылы қуаныштан емес. Мына келе жатқан совхоздың бас зоотехнигi екенiн Сүмбiле бiрден аңғарған. Өзiнiң күтпеген өнер көрсетiп, шалғайға шырқап қонысы совхоз басшыларына да дүрбелең тудырып, олардың ақыл-ойларын мынау келе жатқан машинадай бiр сəтке болса да құмға қайырлатып, қалтырақтатып тастағанын қызық көрiп, балаша мəз болғандағысы едi. Бас зоотехник ойлап iстеген iсi үшiн өзiн сөге қоймасын бiлiп, көңiлi мығым тұр.

	Тыныш, өлi бейуақ орнаған далада алыстан жеткен машина дүрiлiн естiп, Ердəулет те тысқа шыққан. Ол шалдың кешкi шапақ қонған жүзiн, сестi тұрысын көрiп, iшiнiң де ұлан-асыр екенiн бiрден аңғарды. Жас жiгiт аға əрiптесiнiң мiнезiн жақсы бiлетiн. Бас зоотехниктiң машинасын бұл да көрiп, «Əй, шалың бүгiн бiр есетiн болды-ау» деп ойлады да, бүгiн менiң орныма қой күзет деп айтар ма екен деп, əрi қуыстанды да. Ақыры солай болды.

	Бас зоотехник машинадан түсiп, дауыстай сəлем бергенде шалдың iшiн күлкi тiреп тұр екен, дағдыдан тыс қарқылдап кеп бермесi бар ма? Ердəулет ыңғайсызданып қалды. Шалдың мұншама iшегi ақтарылар деп ол да ойламаған. Бас зоотехник Сүмбiленiң мiнезiн түсiнген раймен қол алысып болысымен, үндеместен басын төмен салыңқырап, сəл жымия үйге қарай жылжи бердi. Шалдың сергек даусы оятты бiлем бас зоотехник басын жұлып алып, ендi өзара сөз қатысқан шопандарға қайта қарады.

	Сүмбiле даусын қаттырақ шығарып:

	– Ердəулет, үлкен қонақ үлкен үйге түсушi едi ғой. Мұндағы үлкен шаңырақтың иесi мен емес пе ем? Бүгiнгi күзетке сен тұрсаң қайтедi? – дедi. Ердəулет үлкен кiсiнiң ойын дер кезiнде дұрыс ұғып үйренген жiгiт, жымиып қана қойды. Бұл құп алғаны екенiн бiлетiн Сүмбiле оған дұрыстап көзiн де тоқтатпады. Бас зоотехниктiң иығына қолын салып, екеуi əрi жүрдi.

	Ердəулет Сүмбiле үйiнде бас зоотехникке асылған еттен апыл-ғұпыл екi-үш асағаны болмаса онда жайғасып отыра алған жоқ. Дағдылы қоныс, жайлау, күзеулерде келген кiсi екi шопанның қайсынiкiне түссе де ел жатқанша бiрге гулесiп, əңгiме сөзге мейiрлерiн қандыратын. Үй iшiнiң ояу отыруын сақтық көрiп, мал күзетiне жұрт ұйқыға ыңғайланғанда ғана тұрушы едi. Бүгiн олай емес. Күн бата-ақ қораланған қойдың басы-қасында болмаса, мынау жаңа қоныс күтпеген жаманшылыққа ұрындырып, тақыр мұзға отырғызып кетпесiне кiм кепiл.

	Етегi аяққа оралатын ұзын iшiк, маңдайын баса елтiрi бөрiк киген Ердəулеттiң денесi түн iшiнде мүлдем зорайып, алпамсадай боп көрiнедi. Өз үйiнiң есiгiнен əрең енiп, сығырайған шамнан аулақ, жаюлы төсек қасында бала емiзiп отырған əйелiне тiктеп ұзақ қарады. Жарық аздықтан, əрi шамға сəл қиыс отырғаннан əйелiнiң бет жүзiнде қара көлеңке мол. Емшек сорғылап, мазасыздана қыңқылдап қоятын баламен бiрге сол қара көлеңке де əлдебiр құс қанатындай желп-желп етедi.

	Осы отырысынан жұбайының шаршаған, ұйқысыраған түрiн таныды ма, оған iшiнен аяушылық бiлдiрдi. Қастарына жақындап, баласына əлдебiр əкелiк көзбен сес көрсеткендей, қабағын кiржитiп, жұдырығын түйiп: «ох, сенi ме»,– деп қойды. Сөйттi де жұбайының көңiл-күйiн ендi ғана дұрыстап ажыратпаққа жақындай үңiлiп, бiр сергiтiп қоймақ пейiлмен маңдайынан сипады. Жас əйел осы iлтипатты түсiнген сыңаймен екi иығын сəл қозғалтқанға ұқсады. Сол кезде бала шыр еттi. Аузынан емшек шығып кеткен екен. Шешесi оны қайта саябырлатқасын Ердəулет сыртқа шықты.

	Иiрiлген қойдың көбiсi түрегеп тұр. Шопан таяқпен соғып қайырады-ау, əйтпесе шөп иiсi мұрын жарған осынау далаға түн демей босып кетер едiк деген оймен бəрi оқшырая қарасқандай. Өздерiн ит-құстан қорғаған Ердəулеттi түйсiк жоқ көздерiмен барлап, қарасын қашан батырады деген үмiтпен ғана бастары қарауытып, елеңдескен түрлерi бар. Мал иiрiлген тұс бiр тал жоқ тақыр құмайт, сонда да өздерiнiң қиы, иiсi сiңбеген жерге жата қалатын дағды бұларда жоқ.

	Жас шопан отарды бiр айналып шықты да, өзiнiң етегiн иiскелеп, адамның жүрегiн ерiтер жалынышпен аймалағысы келген Жолдыаяққа назар аударды. Оған сəл илiге адамның аяқ жолы əрең шалынатын қараңғылықта жарқырап жанған көздерiн көрдi. Сүмбiле сияқты бұған да бауыр басқан ит едi. Ердəулет кəрi төбеттiң жансар жалтыраған көздерiнен əлдебiр ой, ниетiн танығандай секемдендi де. Бiрдеменi сезiнiп тұрғаннан саумысың деп, онан сайын үңiлдi. Жолдыаяқты еркелiк қысқан баладай қиыла қарағанға ұқсатты.

	Жə, не болар дейсiң, анау-мынау жағдайда, əу деген даусымыз шықса бас зоотехник шоферiмен, Сүмбiле кемпiрiмен, бес кiсi қиқу салсақ, əрi атан түйенi жiлiгiнен алатын өзiң барсың, неше қасқыр келсе де қойымыздан бiр талшық бере қояр ма екемiз.

	Жолдыаяқтың еркелiгi жалықтыра бастағасын зекiп тастайын деп бiр оқталды да райынан қайтты. Кəрi ит қой, мүмкiн қарны ашып тұрған шығар деп, Сүмбiленiң кемпiрiне барып, тамақ құйғызды. Жолдыаяқ оны шалп-шалп еткiзiп, ықылассыз iштi, тауысқан жоқ.

	Айсыз қараңғы түн. Кеше де осылай болған. Осымен екiншi түн қой күзетсе де Ердəулет ұйқысыраған жоқ. Күндiз Сүмбiле шал малды өрiске əкеткенде бұл ұзақ жатып тұрған. Қазiр қойдың арғы-бергi шетiне шығып, ширақ қимылдап жүр. Жаңа қонысқа қой баласы тосаңсығандай жамбасын тигiзе қоймады. Өрiп жүре бергiсi келедi. Барынша сақ болып, матап ұстамаса бұзылған сеңдей жыртылып айырылып, бет-бетiмен кетуге дайын.

	Алғашында Сүмбiленiң киiз үйiнен шалдың қарқ-қарқ күлген күлкiсi жиi естiлiп тұрды. Қартың мақтангөйлеу болатын. «Жаңа қоныс, жаңа жайылым iздеген бағытыңыз игiлiктi болсын», – деп едi зоотехник. Артынан бұл отар шығандап қайда кеттi, əуелде құм арасында бiрi қарт, бiрi жас екi шопан семьясы адасып кеттi ме деп, көңiлiне секем алып, iздеп шыққанын, адасып жүрiп, əрең тапқанын да жасырмай айтты.

	Сүмбiле одан сайын көсiле түстi. Ендi ол баяғы жылдары өстiп, көшiп-қонып жүрiп, бұл совхозға қарасты жайылымды кеңiтiп бергенiн жыр ғып айта бердi. Ердəулет талай естiген əңгiме. Бұл сыртта тұрып, суықтан құныса түстi де, қонағының аузын ашырмай отырған Сүмбiлеге сəл назаланды. Қой өз аяғымен жүрiп жеткен жерге машина, ат аяғы жетпейдi деп ойлай ма екен, соншама Американы ашқандай есiп сөйлемесе қайтедi деп қойды. Совхоздың өрiсiн ұзартып бердiм дегенi қай сасқаны? Бұл Iле өзенiнiң бойында жер өлшеушiлердiң есебiне кiрмей қалған тұс жоқ, бəрi де совхоздың жерi. Одан шығындап кетсе басқа совхоздың жайылымына ауыз салғаның. Бүйте берсең сен шал басшыларды ұрыс-керiске душар етерсiң. Даудың басы Дайрабайдың көк сиырындай атың сонда шығар. Абырой-атаққа сонда белшеңнен батарсың деп, Ердəулет аға əрiптесiн iшiнен бiраз түйреп алды. Сөйттi де өзiнiң де шектен шығып бара жатқанын сезiп, «игере бiлгенге жер кең ғой, жан тыныштығын ойлап, осы аядай жердiң шет-пұшпағына қарай аттап басқысы келмейтiн малшылар қаншама», – деп қойды. Олар малды өрiске шығарғанда да белгiлi бiр соқпақ iзден аумайды. Ал бiздiң шал малдың бүйiрiн қайтсем шығарам деп, жар құлағы жастыққа тимейдi. Өзiмен бiрге, өзгенi де сүйреп, совхоз малының күйi үшiн айлап, жылдап, ел-жұрттың бетiн көрмей кетуге бар. Бiр абыройсыздыққа ұшырап, ақ таяқтан айрылсам, күн көре алмай қалам ғой дейтiн емес, бұл кiсiнiң бала-шағасының өзi бас құраса бiр ауылдың шоғырына жетерлiк топ. Бiрақ тынымсыз шал жантайып жатып, келiнiнiң құйған шайын iшiп, кəрiлiктiң артын күтуден ат-тонын ала қашқалы қашан. Балалары болып-толып тұрса да, оларға салмағын салған емес, қайта қысқы соғым, жазғы құрт, iрiмшiк болсын, шалдың оларға берерi көп.

	Мылқау түн қоршаған далада Ердəулет сəл жалғызсыраған сезiммен өзiнiң аға əрiптесi туралы ойлап, ұзақ-сонар қиялға да көшкендей. Отар тыныштала бастаған. Əуп-əуп еткен Жолдыаяқ қана малшылардың құлағына жағымды əуенiн бастаған. Ол Ердəулеттiң басын тұмшалаған қиялға бөгет емес, қайта құлаққа ұрған танадай осы тыныштық мұның көз алдында одан сайын бұйығы халге келiп, ой-қиялды одан сайын құрдымға тартып əкеткендей.

	Сүмбiле шалдың үйiнде дастарқан əлi жиналмаған. Мол асылған еттен кейiнгi асықпай iшiлетiн шай көпке созылып, Сүмбiленiң əңгiмесi əншi көкiректен ағытылған əндей бас зоотехниктi осы түн жарымға дейiн ұйытып отырғанын Ердəулет сыртта жүрiп сездi. Жаңа ет үстiнде кiрген, ендi осы шайдан да екi-үш шыны iшiп бой жылытып шыққысы келгенмен қайта-қайта жылтыңдап бара берудi ыңғайсыз көрдi.

	Бiр сəт домбыра ыңылдап, бiр сəт Бiржанның «Жанботасы» аңырады. Сүмбiленiң əжептəуiр даусы бар болатын. Кейде өрiсте, қой соңында жүрiп, сол Бiржан салдың өзiндей-ақ ат үстiнде қамшысын мықынына таянып тұрып, дүйiм елдiң алдында дауыс салғандай шырқайтынын Ердəулет талай рет байқаған. Елсiз аулақтағы дағдысы сол болса мынадай қадiрмендi қонақ алдында бар нəрiн төгiп аңырамаса Сүмбiле бола ма?

	Олар түн ортасы ауа барып жатты. Ай тумаса да, жұлдыз жиi. Аздап ызғарлы жел соға бастады. Ауа қозғалысы əсер еткендей жұлдыздарда тербелiс байқалады. Суық дiрдектеткен балапандай бiр-бiрiне жақындасып, ұйлыға қалудың амалын таппай, қанаттарымен ғана қыбырлап, бiр орында шегенделген дəрменсiздiк аңғарылады. Арасы таяқ тастам ғана жер, жақын тiгiлген екi киiз үй ендi қараңғылықтан мүлдем шөгiп, жермен-жексен болып бара жатыр. Сүмбiле үйiне тақау бас зоотехниктiң газигi тұрған, жақын барып қарамасаң ол мүлдем көрiнбейдi.

	Ендi ғана тыныштала бастаған бiр отар қой да бастарына қара жамылғандай, қараңғылыққа үйренген Ердəулет көзiне құйқасы тiлгiленiп текке қопарылған жер қыртысындай қиқы-жиқы бiрдеме боп шалынады. Күйiс қайырған қойлардың бас шұлғысы жел қозғаған үлкен жапыраққа ұқсайды. Əупiлдеген Жолдыаяқ үнiн Ердəулет мүлдем естiмейтiн сияқты. Ол иттiң даусы тек Сүмбiленi ғана тыныш ұйқыға батырып, ескi кеудесiн киiз үйдiң iргесiнде «дамылда, дамылда» деп тербеп жатқаны анық.

	Осы шақта мынау түнге бiр ғана адам баласы үн қатып, оның меңiреу қалпына сəуле төккендей. Ердəулеттiң үйдегi кiшкене нəрестесi оянған едi. Кейде осы шақтан бастап таң атқанша шешесiне көз iлдiрмейтiн. Тағы да осы дағдысына басар ма екен деп, өзi де кiрпiк қақпай отырған Ердəулет жас жұбайының баламен болатын түнгi тынымсыз тiрлiгiн ойлап, мұны тағы да аяныш сезiмi биледi.

	Туғанына үш ай толмаған қызыл шақа жан иесi көз ашпай жатып көрген зорлық-зомбылығына шағым еткендей тынымсыз жылайды. Сүт сорғалап тұрған анасының ақ мамасын аузына ала қоймай шырқырайтынын қайтерсiң.

	Қазiр өйтiп қатты жыламай кiшкентай көкiрегiнен əлсiз күй ырғағын тауып, Ердəулеттiң бiрте-бiрте тұла бойын шымырлата бастады. Бұл ұзаққа созылды. Ағыл-тегiл ақтарылып кетпей сабыр сақтап, өз ойын байыптап мезгегiсi келгенi ме? Қалайда «уə, уə, уə» деген бiр қалыпты əуенiнде салиқалы ой, мағыналы сөз түйiнi бардай. Əлде бұл бар болғаны қой күзетiндегi əкенi көмекке шақырып, кiшкентай жүрегiмен бұлқына тiл қатқаны ма? Жоқ, өзiн үнемi ұға қоймайтын мынау көшi-қоны мол абыр-сабыр тiрлiк иелерiн айыптап, өзiнiң сəби көңiлiнiң тұрғысынан қатал үкiм айтқысы келе ме? Қалайда iштегi бiр аласұрған құйынның əлегiнен мазасыздана беретiн сияқты.

	«Науқастанып қалмаса игi едi» – деп Ердəулет өз-өзiнен тығырыққа қамалды. Ен аулақта қол ұшын берер дəрiгер қайдан табыла қойсын. Зырқыратып барып, алып келе қоятын машина да жоқ қой. Бас зоотехник мұнда күнде қонақ бола бередi дейсiң бе?

	Күздiң түнi ендi мүлдем қатал қаһарына мiнiп, Ердəулеттi жан-жақтан қысымға алып бара жатқандай. «Ай мазасыз, шал-ай, қызыл шақа балапанын iлдалап бауырына басып отырған бiздi сен қалай ғана көндiре қойдың», – деп, Ердəулет сəби даусынан күрт қатайып, аға əрiптесiн тағы да кiнəлауға кiрiстi.

	«Жаңа қоныс». Осы сөздi ащы мысқылмен тағықайталады. Сəл ойланған болып, басын кекжите қалғанда аспандағы жұлдыздарды көрiп, басына бiр ой түстi. Анау жұлдыздарда адам аяғы баспаған кеңiстiк бар емес пе? Шалың оны неғып байқамай жүр екен. Мырс етiп, Сүмбiленiң тым қораш түрiн елестеттi. Егер бұл осы заман оқымыстыларының бiрi, ал мен көмекшiсi бола қалсам, шаранасын жаңа ашқан баламмен бiрге солай қарай сүйреуден тайынбас. Баласын бауырына басып, көкке ұшқан ғарышкерді əлi естiгемiз жоқ. Ол мына бiздiң шалдан ғана шығатын өнер. Осылай ойын шарықтатып барып, өз баласының қазiргi халiне, уiлдеген үнiне сылқ етiп құлағандай қайта оралды. Əй, салт басым келмей, қатын-баланы да мұнда сүйреуiмдi қарашы.

	Адамның ең бiр əлсiз буыны баланың халiн ойлағанда кiм де болсын үгiтiлiп кетуге дайын тұрады. Сондай бiр шарасыздық үстiнде Ердəулет өзiн-өзi қинап, жан қысымына түсiп, осы тiрлiгiнде iстеп жүргенiнiң бəрi өрескелдiк, шектен шығу деп тапты. Ал Сүмбiленiкi болса, бұл шешесiнен қолындағы ақ таяқпен бiрге туған, даланың киiгiндей ойқастап ел-жұрттан қашаңдап жүру мұның тұла бойына бес елi боп жабысқан арылмас дағды, мұнымен бiрге өрекпiсең бала-шағаның обалына қаласың деген сияқты назалы ойларды бiрiнен соң бiрiн шұбыртты. Ендi түн қараңғылығы мынау екi иығына асылған дүние ауырлығындай болып, қапаланған ол өз үйiне бас сұғып шықпаққа бұрыла берiп едi, дүр етiп қой үрiктi.

	– Ай! – деп, Ердəулет қатты дауыспен, таяғын қойқаңдата берi ұмтылды. Мұндайға қойлы ауыл өте сақ. Сүмбiле шал кемпiрiмен атып шықты. Үшеулеп қиқу салғанда, үрген иттiң даусы қоса түндi басына көтердi. Азан-қазан дауыстан жата алмаса керек зоотехник шоферi екеуi де көйлек-дамбалшаң киiз үйдiң есiгiнен ағараңдап көрiнiп, бұлар да дауыс салып, қойларды қайырып иiруге кiрiстi.

	Сəл естерiн жиғасын ғана Сүмбiле мен Ердəулет:

	– Тыныштық па?

	– Тыныштық, тыныштық, – десiп бiр-бiрiне үн қатысты.

	– Бұл неден үрiктi, жаман бiрдеме байқалған жоқ па? – деп зоотехник iстiң байыбына бармақ болып сұрап жатыр. Оған Сүмбiле жауап бердi:

	– Неден үркушi едi. Қой баласы кейде түнде ұшқан жапалақтан да үркедi, кейде əлдебiр жаманшылықты сезiп те үркедi. Мынау жаңа қоныс болғасын тiптi солай. Қарайғанның бəрi қос болып көрiнедi.

	Отар иiрiлiп, қараң-құраң еткен адамдар бiр сəт саябырлаған шақта Ердəулет үйiнен жаңағы жылаған баланың даусы бəз қалпымен тағы естiлдi. Сəби үнi үзiлмеген екен.

	– Балаңның ұйқысы бұзылды-ау. Жаңағы бiздiң айғайымыздан оянған болар шамасы, – деп Сүмбiле қараңғыдан қалқиып төбесi ғана көрiнiп тұрған Ердəулет үйiне қадалды. Ердəулет үндеген жоқ. Ендi бəрi бiржола тынышталып, сəби үнiне ғана құлақ тiккендей қалшиып тұрып қалыпты. Сүмбiленiң кемпiрi Ердəулеттiкiне қарай кеттi. Бұл кiсiнiң баланың бағым-күтiмiне көп көмегi тиюшi едi. Алғашында сəби бiр мазасызданғанда таңдайына шыққан ақ таңдақ бiрдемелердi қолымен жарып бiр тыныштандырып берген. Одан кейiн арқасына шаш сияқты бiдемелер шығып оны да маймен сылап кетiрген болатын. Қазiр де сəбидiң бiр қиюы кетiп жатқан жағы бары анық. Оны бiр бiлсе осы кiсi бiледi.

	Күзгi түн суық едi. Көйлек-дамбалшаң шыққан зоотехник пен шофер дiрдектей бастапты. Сүмбiле ғана сəби даусы шыққан жаққа қадала қарап, осы түн қойнауына жас балғын өмiрдiң келгенiн алғаш ұққан адамша қасындағы жұртты қоса сiлейтiп əлi тұр. Жылы төсекке қарай үй иесiнен бұрын қозғалуды қисынсыз көрген екi қонақ қарт қойшыдан тың аталы сөз күткендей ендi соның аузын баққан күйде. Ақыры шал үндемегесiн зоотехник:

	– Мына баланың жылауы жаман, мына жерде суық тигiзiп алмас па екенсiздер? Анау-мынау болса дəрiгер шақыртып алуларыңыз да қиын ғой, – деп қалды.

	Сүмбiле ендi ғана қатып қалған күйiнен оянып, зоотехникке бұрылды.

	– Жоқ, о не дегенiңiз. Малшының баласы суыққа шыдамды келедi. Тiптi оның жылаған даусын естiп, мына менiң тоңазыған кəрi денем рахатқа бөленедi. Жылынғандай боламын. – Осыны айтты да қараңғы түнде бас зоотехникке жүзiн анық көрсетпей жақындай түстi.– Осы бiлесiз бе? Адам қай қиырға кетсе де алдынан осындай жас баланың, кейiнгi ұрпақтың даусы жетiп тұрса батылырақ болатын сияқты. Кеше осылай көшкенiмiзде Ердəулеттiң салт бас, сабау қамшылы келмей кiшкентай баласын, келiндi ала жүргенiне қуанып қалдым. Қазiр осы ызғарлы түнге ана бала жылу берiп тұрғандай көрiнедi. Иə рас, шалың не тантып тұр демеңiздер, мынау түнге ана бала жылу берiп тұр. Ол – анық.

	Шалдың бұл не сөзi екенiн ешқайсысы байыптап шешiп жатпады. Тiптi ұйқысырағанда айтқан шұбыртпасы шығар деген де пейiлдерi бар. Олар барып қайта ұйқыға кiрiскесiн жалғыз қалған Ердəулет жылаған нəрестенiң даусына құлақ салып, тағы бiраз тұрды. Үнi ендi талмаусырай үзiлiп-үзiлiп шығады. Сiрə, тыныштала бастаса керек. Сүмбiленiң кемпiрi де өз үйiне барған.

	Ердəулеттiң қиялы тағы да шарқ ұрды. «Апырау, жаңағы шал не айтып кеттi?»– деп, ендi соның төңiрегiнде неше түрдi болжам құрып, осы түн қойнауында бұл аңысын аңдап, аңғара алмай тұрған бiр қасиет бардай көздерiн бағжита қадалып, əлдененi көзiмен де, ойымен де аласұрып iздей бастады.

	Аспанда дiрдек қаққан жұлдыздар ендi мұны өзiмен сырлас болуға шақырғандай жиi жыпылықтап, көздерiн тарта бердi. Көкжиекте мұнарға көмiлген құмайт қырқалар Ердəулет көкiрегiнде бiр жүдеулiк тудырып, алыстан жанғаны болмаса тек аспан жұлдыздары ғана сөнбес сəуле, таусылмас тiрлiк белгiсiндей жансар жарқырап, мұның көңiлiн аулады.

	Шал жаңағы ұйқылы-ояу айтқан сөзiмен мұның назарын солай қарай бағыштап кеткен сияқты. Сүмбiле аңсайтын, арқа-басты кеңге салып көшетiн кең шалқар қоныс, жайылым, сонау қолға ұстап жүрер шырақтай ғана кiшкентай жұлдыздарда қалай болуы мүмкiн, жоқ ол мүмкiн емес-ау деп, бұл да өз басын шытырман ойлармен шырмай бастап едi. Қолға ұстаған ұзын таяқ осы ойдың түбiне жетер жалғыз сүйенiшiндей оған салмағын салыңқырай аспанға ұзақ көз тiктi.

	Жоқ, Ердəулет шопан аулына ауық-ауық топталып бiр-ақ келетiн газеттердi мұқият оқитын жiгiт. Ондағы халықаралық, спорт, ғылым жаңалықтары мұның көзiне ең алдымен iлiгетiн. Қазiргi аспан денелерi, олардың əр елде зерттелуi жайлы жалпы жұрт түсiнiгi мұның да басында бар. Сонда да тап қазiр мұны осынау түннiң мысы басып, сол жұлдыздардан адам қонысын iздеген тiрлiктiң баянсыздығын көргендей.

	Қыңқ еткен бала дыбысын естiп ол қайта сергiдi. Осыған iлесе Сүмбiленiң де жөткiрiнген даусы шыққанға ұқсады. Көз алдында жұлдыздар тербелiп кеткендей де болды. Ердəулет бəрiн санасынан ысырып, өзi үйi жаққа құлағын тiгiп едi, сəби үнi қайтып естiлмедi.

	Шопан қиялы кейде уақыт өткiзудiң жақсы құралы. Ердəулет, тiптi сұңғыла көкiрек Сүмбiленiң өзi де қолдағы ақ таяқпен жұлдыздарға қарай ешкiмге жол нұсқап жiбере алмайды. Сонда да оған барар жолды ендi ғана кəнiгi көзбен аңдағысы келген бiр түйткiл ойы бардай-ақ түйiлдi.

	Тағы да түн қараңғылығы кесе көлденең тұрды ма, Ердəулет бұл райынан қайтқанға ұқсады. Сiрə, Ердəулеттi сол аспан шырақтарына апаратын бiр алып қуат, жылылық көзi керектей.

	«Мынау далаға ана бала жылу берiп тұр» деген жаңағы шал сөзiн есiне алды. Иə солай деп едi. Шалдың жұмбақ ойының мəнiн ендi ғана ұстаған түрi бар.

	Жұлдыздар алыстан күнəсiз көзбен жымыңдаса да мейлiнше қатыбас, оң шырайы жоқ, қыры мен сырын жер адамына бiрден аңдатпайтын түсi суық жат жаратылыс қой. Мынадай iңгалаған сəби үнi жетпей жалғыз-жарым адамның аяқ басуымен тоңы жiбiп, мұзы сөгiле қоймас. Қара жер адамның өркенiн өсiргенi үшiн қымбат. Аспандағы жұлдыздар да адамның туғаны мен болғанын өз көзiмен көрмей, адам баласына жылы құшағын бiржола ашып, елжiреп, емiренбес. Мына шалдың жүйрiк көкiрегi соны аңғарып тұрған шығар.

	Қашан да шалғай барып, шалқая қонып, жұрт дүрмегiнен бұра тартып жүретiн аға əрiптесiнiң жүзiн ендi ғана жарық шалғандай қиял суретiне үңiле түстi. Адамның биiктi, ғарыш кеңiстiгiн аңсайтын iш түйсiгi Сүмбiленiң қалың қыртысты əжiмiнiң тасасында көмулi жатқандай. Ол осындай қоныс ауыстырар кезде белгi беретiн сияқты.

	1970 жыл.





АЯУЛЫ




	Нартай тапа-тал түсте бөлмеде жалғыз өзi қалғанда қолын қоярға жер таппай əлденеден елегiзе бердi. Сыздана сықырлап, қиюы көрiнген есiктiң ар жағынан сыңқылдай əзiлдескен екi əйелдiң даусы қоса естiлген. Бiрi – осы үйдегi жеңгесi, жаңа ғана өзiн жалғыз қалдырып кеткен əйел. Екiншiсi кiм?

	– Былай өзi өзгерiп пе? Тани алар ма екенбiз?

	– Е, неге танымайсың? Сол баяғы Нартай. Тек ақ қағаздай өңi жұқарып кетiптi. Күн тимей, жел қақпай жүрсе керек.

	– Рас па, дала адамымыз, үстiне баса-көктеп кiргенiмiздi жақтырмас, ендеше.

	– Кiм бiлсiн. Жə, қойшы əрi.

	Ашықтан-ашық мұның басын сарапқа салып келе жатқан екi əйелдiң бұған бейтанысы да көрiндi. Сұңғақты да балғын денесiндегi сымбатын iрiкпей төгiлдiрген сұлу бейне даланың хош иiсiн өзiмен бiрге əкеле жатқандай Нартайға бiрден жақсы əсер еттi.

	Ол есiктен еңкейе кiрген. Нартайдың көзiне сұлу келбет оттай басылды. Салмағынан айрылып, су бетiне қалқып шыққандай бiр сəттiк ерiксiздiкпен орнынан көтерiлмесi бар ма? Мұнысы кiрген кiсiге көрсеткен инабаты емес, сасқалақ мiнезiнiң əперген

	«ұшпағы» екенiн, немесе өткендегi бiр ағат iсiнiң көлденең көзге емес, өз көзiне ғана ашылған тұстағы ойсыз қимылы екенiн өзi де тез түсiндi. Қайта отыра қалудың мəнiсiн таппай, үнсiз дағдарып, оғаш қылығына жаман қысылды.

	Елесi жылдар бойы жадында сақталып, көңiлi құлазыған шақтарда көкейiн сезiм алауымен жылытып жүрген таныс жүз едi бұл. Соңғы уақытта жансар сəулесi емiс-емiс шалынатын таң алдындағы жалғыз жұлдыздай өшуге айналған.

	Тұла бойын тыз еткiзiп лап ете қалған бiр сезiмдi жұқа өңi жасыра алмай, жақтаулы көз əйнегiнiң ар жағынан берекесiз кiрпiк қағысы байқалады.

	– Жəния, аманбысың! – дегенi өзiне де сөлекет естiлдi. Келiншектiң соңын ала кiрген жеңгейiнiң алдында сөкет болады-ау деп қиналды. Жəнияның амандығын шала естiдi. Тек сөз соңында:

	– Соншама сағындырдыңыз ғой. Келгенiңiзге бəрiмiз қуаныштымыз, – дегенi айқын жеттi оған.

	Жəнияның мұндай сымбат мүсiнiн Нартай ешқашан елестете алмас едi. Көзден тасада қалып, тұла бойында жастық қуат қайнап, бұла өскен қыр асауындай серпiндi көрiндi. Жұқа ерiндерi бiрiгiп, əдемi ойылған сызат ұшында жарасымды күлкi нышаны тұр. Қыл қаламдай қиылған қасы қимылға икемдi көрiнгенiмен қанат серiпкен жоқ. Осы бiр табиғи қалпында өзiмен бiрге жаратылған асыл сымбат, нұр сəуле бардай.

	Ғайыптан шыққандай көз алдындағы таң-тамаша сурет Нартайдың есiн кетiрiп, əрi көкiрегiн қызғаныш отындай қарыды. Бiрақ Жəнияның байсалды қарасынан тез бойын жиды.

	Үй иесi – əзiлқой жеңгей, Нартай жүзiндегi оқыс құбылысты күлкi үйiрiлген көзiмен бағып тұрғанымен, бетiне баспады. Өз əзiлiнiң аш етiне ине сұққандай тиетiнiн сезгендiктен бе, қонақжай пейiлмен оларды жайғастырып отырғызды. Нартайдың оған деген ырзалығы шексiз едi.

	Көңiлдегi сол бiр көмескi сəуле, сөнген от қайта жанданып, лаулай бастады. Бiрақ Жəния мен екеуiнiң арасында асу бермес бiр бел қалғанын сезген Нартайдың жүрегi қалтырап, алтын жақтаулы көз əйнегiнiң ар жағында сабырсыз сəуле ойнады. Күзгi селеу түстес ашаң жүзi қуқыл тартқан. Жəния қазiргi қалпымен бiр көрiнер елестей қапияда тағы да тайып кете ме дегендей қыпылдап отыр.

	Жəния бұл кездесуге пəлендей мəн бере қоймаған сияқты. Бұл пəни дүниеде кiмдер кездесiп, кiмдер айрылмайды дейсiң.

	Үй иесi – жеңгейдiң мол ықыласындай кең дастарқан да жайылды. Сəлима қайын атаулыны тiлмен шағатын сөзуар болғанмен, тап осы арада өзiн салауатты ұстады. Нартай мен Жəния екеуiнiң оқыстан бетпе-бет келуiндегi өзi көрген шырай жүздестiгiн ара ағайын iшiнде суық сөз тудырар нəрсе деп, оны өз ойының өресiнше шештi.

	«Əкем-ау, қайтiп ашна боп жүр бұлар», – деп те қойды, Нартайдың жетi-сегiз жылдай оқудың соңында жүрiп ауыл адамдарына жат болып кеткенiн есiне алып. Əлдебiр əуестiкпен осы күдiкке тiрелген Сəлима бұл ойым жаңсақ па деп те iркiлдi. Шай құйып отырып, осы бiр жастық сырға қызыққандай сөз əлпетiн сыбыссыз бағып, орамалын көзiне таман түсiрiп қойды.

	Таза, ашық көңiлмен Жəния Нартайдың хал-жағдайын сұрады. Нартай ендi өз сөзiне өзi қылғынбай тiл орамын жуасытып, ырқына оңай көндiрiп те алды. Күрең шайды ұрттай отырып, сөз тiзгiнiн Жəния еркiне қарай ұстауға тырысты.

	– Тiрлiк жолы сан тарау ғой. Соның бiр саласында кетiппiз. Сол үшiн сарп еткен көп жылымда өкiнiш жоқ сияқты, Жəния.

	Бiрақ сонда да iстеген iсiңнiң көп көзiне көрiнбегенi қиын екен. Бұрынғы ауылдас, ағайын-тумалардың көзi сан жылдар сырт жастанып жүргенде жеткенiң не, тапқаның қайсы деп қарағандай болады. Соған қысылады да екенсiң.

	Керiлген төсiне дiрiл кiргендей Жəния майда күлдi. Ақ бəтестей өңiнен жеңiл ғана ойнақы сəуле жүгiрiп өтiп, əсем құбыла сөйледi.

	– Сiз шыққан биiк – қыран ғана қонақтар құз емес пе! Техника ғылымының кандидаты дей ме сiздi! Бұл ауылдастарың, бiздер үшiн, аспандағы күндей алыс биiк қой. Оған масаттанбай, қысылатыныңыз жаман екен.

	Нартай жүдеу райынан тез арылды. Ендi өз бойын нық ұстап, мақтаныш иесi ретiнде отырды. Жəния сөздерi айқын көрiнгенмен астарлы сияқты. Қақас жiбермей əр сөзiн дəл ұғуға тырысты.

	– Бiз бiрге өстiк. Бiр бұлақтан су татып дегендей, бiрге жетiлдiк. Арамыздан ешқайсымызды даралап, тасымызды өрге домалатқан ешкiм жоқ. Бiрақ адамды тағдыр билейдi деген рас екен ғой. Жолымыз басқа болып шықты, – дедi Жəния.

	Нартайдың көз алды бiр ауық тұманданып, сезiм дүниесi алысты кездi. Елес қызығына түскендей. Шынында да бiрге өскен едi олар. Жалаңаш балтыры күнге күйген құбақай өңдi қыз едi Жəния ол кезде. Нартай екеуi күнi бойы бiрге асыр салатын. Бiр қызығы Жəния тау, дала көрiнiстерiне дəл бiр қимасындай қарайтын. Ауыл сыртындағы жасыл шалғыны мол тау бөктерiне Нартайды үнемi бiрге ертiп шығатын. Өзiнiң қызық мiнезi де көп. Балтырын қытықтай сипалаған шөптесiн соқпақпен тез басып барады да, артына шұғыл бұрылып, əлденеден тұнжырап селқос келе жатқан Нартайды күтiп алады. Нартай бұл серуендi бос əуре дегендей кейде iштей қынжылатын-ды. Бiрақ кешiрiмпаздық жасап, əлденеге жүрегiнде Жəнияға деген ризалық пайда болады.

	Олар тау етегiне тырмысқанда күн ыстығынан денелерi балбырап, жас қуат бойға дарығандай едi. Қоңыр салқын самал еседi. Жапырыла құбылған көк майсадан жұпар иiс аңқиды.

	Олар қашан да шаршап қайтады. Бiрақ əрдайым көңiлдерi көтерiңкi. Ауылға жете бере айрық жол оларды iлiп алып, екi бөлiп əкетедi. Бiрде осылай екеуi ауылдан ұзап кетiп, күн артын аңдамапты. Батыс жақтан түйiлген бұлт қанатын кеңге салып, қара бауыры жер сызып келiп қалған екен. Олар жауын астында қалды. Күн күркiреп, аспан қақ айрылғандай дыбыс жетедi.

	Желбiреген тұлымшағын жаңбыр жуып, самайы айғыздалған Жəнияның түсi бозарып, тұла бойына қорқыныш кiрдi. Жаңбыр астында жапырақтай қалтырап, иегiнен су тамшылайды, Нартай суға малшынған жейдесiн шешiп бердi.

	– Жоқ, жоқ, Нартай, өзiң жаурайсың. Қайта ки, мен жаурамаймын.

	– Жоқ, сен басыңа жамылып ал. Əне көрдiң бе, жаурап барасың, тiптi тiсiң сақылдады ғой.

	Жəния Нартайдың жейдесiн жамылды. Ауылға қарай жүгiрiстi. Жел қарсы беттен соғып, Нартайдың жалаңаш көкiрегiн бұршақтай тамшылар ұра бастады. Жəния оның ығын қалқа көрiп келе жатыр. Су болған шалғын қызарған балтырларын ысқылап, дызылдатып барады.

	Бiрақ күн қаһары ұзаққа созылған жоқ. Нақ төбеден зiркiлдеп өттi де, қара бұлт тау шоқысына бауырын төсей батыс жақтан етегiн түрдi. Шайдай ашық аспан жиегi де көрiндi. Жаңбыр соңғы ұсақ селдiр тамшысын бүркiп, өткiншi екенiн көрсеттi. Опырылған жардай күркiреген күн ендi алыстан естiлiп жатты.

	Жəния жүзiнен қуаныш аралас нұр жүгiрiп өтiп, Нартайды шексiз бақытты еттi. Төгiлген шуақ астында құлпыра, жүз көрсете қыр мəуесi де күлiмдейдi.

	Олар ауыл сыртындағы айналасын құрақ басқан айрық жолға жеткенше киiмдерi дегдiп қалған. Бұл жолы олар бiрден айрылысып кеткен жоқ. Түсiнiксiз бiр сезiм алқымдарына тiрелгендей алаңдата бердi. Үнсiз қипақтасқан екеуi қимасына қолқа салғандай болып тұрды да, кенет əлденеден ұят қысып, бiр-бiрiне сырт берiп кеттi. Он адым ұзамай-ақ ұры көздер соқтығысып қалды да, одан əрi айрық жол алаңсыз-ақ бұларды екi жарып өз бағыт-бағдарымен əкете барды.

	Бұл кезде соның бəрi елес қана қалдырған түстей едi. Он жылдықтан кейiн тумысында сергек Нартай жоғары оқу орнына түстi. Қабiлеттi жасты ол да қанағаттандырмады. Аспирантурада оқып, астанадағы ғылым ордасының тас қабырғасы Нартайды көкке көтердi. Мiне, тап осындай жолмен бұл күнге шейiн толысу үстiндегi шəкiрт сезiмiнен арылмаған ол бiр дүниеден қақас қалып бара жатқанын сезген жоқ. Жасы отызды алқымдағанмен үйлену мəселесiн шешпеген-дi. Қала салтындағы қынама бел əйелдердiң сұлу мүсiнiн iштей қызықтаумен тынатын. Оның өзi де бiр сəттiк құмарлық. Ой қызметiнiң тауқыметi басып, одан арыға апармаған. Туған ауылдан жырақта мойынға жылдар асып, оқу мен iзденуге берiлген ол, ауыл салтындағы адам мен адам арасындағы қарапайым қатынас, сөз сипатын ұмытыпты. Мана Жəния кiрiп келгенде көрсеткен жеңiлтектiгi де содан едi. Осы уақыттың iшiнде Жəния, оның аяулы Жəниясы, тап осындай қалыппен жүзбе-жүз келiп, көз алдында қатаң тəртiппен отырар деп ойлап па едi.

	Күйеуге шыққанын жасырмай ашық сездiрiп отырған сияқты. Сол үшiн аздаған наразылығы бар. Ауылдан Жəнияны қатты сүйген шағында аттанса да, онымен қайтып хабарласқан жоқ. Тек кəрi əкесiне сирек жолдайтын қысқа амандық хабардан басқа хат жазуға да машықтанбаған. Бiрақ тап қазiр оны ойламады. Қабағына аз кiрбең жинай бiраз үнсiз отырып, сонау ауыл сыртындағы көк құраққа сүйiр тұмсығымен сұғына кiрiп жататын айыр соқпақты көзiне елестеттi.

	Кiм бiлсiн, Жəния одан кейiн де сол соқпақпен сан жүрген шығар. Бiр кезде өзi де түсiнiп болмаған сəби сезiм ендi махаббатқа айналғанда жас жанын от болып шарпыды ма екен? Ол Нартай сияқты бiлiм қуған жоқ, өзi сүйген туған даланың өңiрiнде қалды.

	Нартай мұны сабырмен ойлады. Шымбайына батқан жан толқынын бүркеп, сыр сақтай сөйледi:

	– Ұшпа көңiл бiткен адамбыз. Өзiмiздiң қай санатқа қосылатынымызды о баста бiлмесек керек. Мақсат қумас адам бар ма? Туған жерге көп жылдар көлеңкемiз түспептi. Өзiң де адаспапсың. Туған жер игiлiгiн бiрге жасасып, ел ортасында жүргенге не жетсiн. Бiрақ екеумiз бiрге туғанмен бөлек есейiппiз.

	Жəнияда да шешiлген түр бар. Байсалды салқын жүзiнде кешкi самал үйiрген көл бетiндей мазасыз кiрбең жүгiрiп өттi:

	– Дұрыс айтасыз. Туған жер – бесiк, ел-ана, жұтқанымыз ел мерейi. Адам үшiн одан артық не керек? Бiрге туып, бөлек есейгенiмiз де рас. Талайлардың алдынан бiр айрық жол шығар да. Мүмкiн, ол көбiне мақсатқа жеткiзер игi жол да бар. Бiрақ соның əуенiнде кейде бiр серпiнсiз бағынышпен жүре беремiз. Құрыққа түскендей, мойынға жылдар асып та кетемiз. Əлдебiр жақын адамның өзiңе бергiсi келген асыл сыйын қадiрлемей ұмытамыз. Бəрiмiзде кездесе беретiн көп ақаудың бiрi ғой бұл.

	Бұл сөздер Нартайға ашық, таза үнмен жеттi. Алдын ала өлшеп-пiшiлген, мұның жас өмiрiне деген кесiм үлгiсiндей. Нартай осы тұста өзiн-өзi алғашқы рет аяусыз кiнəлады...

	Уақыт кешке бейiм алған. Ауыл аймағы ыстық шарапатпен көңiлге талай ой жүгiртiп, өкiнiшке де, қуанышқа да жан бiтiрiп, өзiнiң кең тынысты шалғай қойнауына тартады. Нəзiк үнмен тербелген көк əуенi, ауа толқыны сыбыссыз жетiп, жүрек тереңiн қытықтайды.

	Ауыл сыртына шыққан Нартайдың көзiне адырланған көк жон төскейлер күнмен күлiп, жалтаң көңiлiн сиқырмен құбылта бердi. Етегiн еңiске салған жүзi таныс таудың ақ шоқысы шаңқан жарқырап, асқақ сезiмiмен қоса өрiлiп тұр. Жай аяңдаған Нартай соған өз өресiн созып бара жатқандай.

	Ол кiлт тоқтады. Тосын көзге аяқ астында қым-қиғаш сүрлеу iздер басқан көк құрақты құнарлы жер ғана жатыр едi. Ол өз сүрлеуiн, өзiнiң гүл атып, махаббатқа жалғаса алмаған бiр кездегi сəби достығынан айырған айыр соқпағын ажырата алмады. Бiрақ соны өзi тап басып тұрғандай əлденеден бойы тебiрендi.

	Нартайды көп алаңдатқан мына бөгде сүрлеу соқпақтар.

	Кiмдердi айырып, кiмдердi табыстырды екен бұлар?

	Ол айналасын шола қарады. Бiр кезде ұшан-теңiз көрiнетiн туған жер, ендi айналасы ат шаптырым ғана, алақандай аяға сыйып тұрған сияқты. Ана көзiндей кең мейiрiм, əрi ыстықтық бар. Сол мейiрiмнен, сол ыстықтан жеткiзгенi де, жеткiзбегенi де мол, ол да бiр өткен аяулы шағы екенiн ұға ма?

	1961 жыл.





АДАМНЫҢ КЕЙБIР КЕЗДЕРI




	Ағаштардың сарғайған жапырақтары арасынан күннiң сəулесi төгiлген күздiң ең бiр саябырлы, мейiрбандығы мол шағы едi.

	Анна Дмитриевна соңғы стақан шайын iшiп болып, стол үстiн жинамастан терезеден бақ iшiндегi шуақты қызықтағандай үнсiз отырып қалған. Ауызғы бөлменiң еденi тарс-тұрс етiп сырттан пəтершi жiгiт Хамит кiрдi. Ол əйелi, үш жасар баласымен Анна Дмитриевнаның дəлiзден шығатын бөлек есiгi бар жеке бөлмесiнде тұратын.

	Əлдене айтпақшы екенiн ұққан кемпiр мол денесiн қозғауға ерiнгендей, мойнын болар-болмас бұрып, қабағын кере қарады. Хамит қуанышты, əрi асығыс екен.

	– Анна Дамитриевна, бүгiн бiздiң үйге Совет Одағының халық əртісi келедi, – деп белгiлi əншiнiң құлаққа əбден сiңiстi болған аты-жөнiн қоса атады.

	Анна Дамитриевна əн өнерiн соншама сүйетiндiктен де, оның хабарына кəдiмгiдей елегiзiп қалды.

	Хамит үйленгенде достары оған сыйға тартқан магнитофоны болушы едi. Оған əр жақтан əндер жазып, ленталардың неше орамын толтырып тастаған. Сонда да Хамит қанағат тұтқан емес. «Мына əндердiң жазылу сапасы аса жақсы емес, шiркiн-ай, белгiлi əншiлердiң тура өз қасында тұрып, микрофон арқылы түсiрiп алғанға не жетсiн», – деп аузының суы құритын. Өзi телевидениеде аға техник болып iстейдi. Қалайда қызметiне орай өнер адамдарының көбiсiмен жүзтаныс қой. Бүгiн iшiндегi ең мықтыларының бiрiн ұстап, соның орындауында бiраз əндердi жазып алудың сəтi түскен секiлдi. Хамит сияқты елгезек, құлағының дəл түбiнен сыңсып əн естiлiп тұрмаса iшкен асы бойына дарымайтын жiгiт үшiн бүгiнгi қонақ өзiмен бiрге бiр қап ырзық əкеле жатқаны анық.

	Хамит кеткесiн Анна Дмитриевна үй iшiн тəртiпке келтiре түскен болып, əрi-берi қимылдады да, айна алдына барды. Маңдайынан жоғары, əрi құлағының түбiнде желбiреп тұрған ақ шашқа бүгiн аса бiр iлтипатпен қарамақ пейiлi бардай. Маңдай терiсiн жазып, иегiн ары-берi бұрып, бет-жүзiн, мойнын бiр сəтке болса да қыртыстанбаған əжiмсiз күйде көргiсi келiп, сырттан бiреу бақылай қалса осы жасына лайықсыз қимыл жасап тұрғанын да ескермедi.

	Сəлден соң иығын салбыратып, мұңайған пiшiнмен қыбырсыз тұрды. Уақыт мəнерiне қарсы адамның ақыл-ойы дəрменсiз екенiн сезген, бiрақ ол мұның бiр басының ғана мұңы емес, нелер ұрпақ шешуiн таппаған, тек əнмен, күймен айбат шегiп келген қатыбас тағдыр сызуы екенiн ойлаған бет-бедер бар.

	Бұл оймен Анна Дмитриевна көп болған жоқ. Ауырсынған шəлiсiн мойнынан сыпырып тастағандай тез жеңiлейiп үй шаруасына қайта бұрылды. Бөлмелерi онсыз да тап-тұйнақтай едi, жаңа ғана басынан қуған уайымды қайта жолатпауға себi тиетiн қолға iлiгер бiр iс таппай сəл бөгелдi. Ары-берi еш себепсiз-ақ бұрылып байқап едi, қол-аяғы бүгiлiп-жазылмайтын ағаш сияқтанып мүлдем оңтайсыз көрiндi.

	Апырау, жаңағы Хамит айтып кеткен хабар мұны соншама тұралатқаны несi? Белгiлi əртіс келсе не болушы едi? Анна Дмитриевна осыншама жыл Алматыда тұрса да телевизордан болмаса сол əншiнiң өзiн көрмептi де. Əлде өзiне-өзi мойындамағанмен белгiлi əртістiң осында келуi мұның өмiр бойы сарғая күткен бақытындай, бұл үшiн қайталанбас үлкен оқиға ма едi.

	Анна Дмитриевна өзiнiң осы өмiрiнде аз нəрсенi күттi ме? Күйеуi майданнан оралғасын көп жүрмедi. Бала кезiнде екi қабырғасын сындырып, кемтарлыққа ұшыраған жалғыз ұлы соғыс кезiндегi ауыр жұмыстан қосалқы ауруға ұшырап, ол да қыршын кеттi. Сол жылдарда мойымай осынау бастағы тiрлiктi өгiздей өрге сүйреп келген бiр өзi ғана. Қазiр қартайды. Қолдағы күрек пен кетпеннiң табы əлi кеткен жоқ. Ендi өткен күндерiне бүгiнгi тыныш қалпынан қарап өкiнiш айта ала ма? Əрине, онсыз өмiр болушы ма едi? Бiрақ санын соғып, бармағын тiстейтiн оқыс сəтсiздiктердi қанша зорланса да есiне түсiре алмайды.

	Алыс Сiбiрде Обь өзенiнiң жағалауындағы шағын селода қаршадайынан мұз кешiп өстi. Есейе келе өгiз айдап, жер жыртты. Мұны жастайынан сомдап соғып, қайратты еткен өлмелi əке-шешесiнiң қамы едi. Өз құрбыларынан тұлғасы бөлек екенiн iштей сезе ме, əйтеуiр, əлсiз жыныстанмын ғой, бұл iс маған қол емес дегендi қаншама тау көтерiп жатса да ойына алған емес. Колхоздың сол қиын кездердегi мойынтұрықты өгiзге емес, өз мойнына iлгендей шаруасына жанын салып, кейбiр жеме-жемге келген сəттерде жiгiттерден де қайратты шығатын. Сол тiрлiк кешегi зейнетке жеткен күнге дейiн жалғасты.

	Қол бостықтан, iш пысудан ба, өмiрдiң қара еңбектен басқа да жақтары барын осы соңғы шақтарында сезiндi. Анна Дмитриевнада қиялшылдық та пайда болған. Кейде күрсiне отырып «Заманым болса ғой», – деп сөйлейтiн. Онысы көбiне жаңағы Хамитпен əңгiмелессе айтатыны. Хамит магнитофонды жүргiзiп, одан бiрiнен бiрi өткен таза дауыстар төгiлгенде:

	«Мынау мынадай əншi, мынау мынадай əншi», – деп, əр дауыстың иесiне анықтама берiп жатқанда Анна Дмитриевна əн тебiренткен қалпымен шарасынан аса төгiле жаздап, үйреншiктi күрсiнiс сөздерiн айтатын.

	Жас шағында онда əдемi дауыс болғаны анық. Бiрақ оның осылайша сайрап шықпағанына кiм кiнəлi? Оқу оқымай, қала көрмей алыс деревняда ауыр еңбекке қыңқ демей өскенi ме? Əлде мұның жас өмiрiне салмағын артқан кембағал əке-шеше ме? Əлде сол дене, бұлшық еттерiмен жұмыс үшiн туған қыршын қыз Аняда əдемi дауыс барын ойлап, оған көңiл қоймаған айнала жұрт па? Жоқ, табиғаттың бергенiн жұлқып, көкке көтере алмаған, сондай серпiлiске мойны жар бермеген өзi ме?

	Осы ұзақ өмiрде «Мен сөйтпедiм-ау», – деп, артына қарайламаған болса, ондай əдет тау бұлағы көлге құйып тыншу тапқан қазiргi шағында ғана көкiрегiн шым-шым еткiзiп, əлсiн-əлсiн келiп-кетiп тұратын болған.

	«Заманым болса, тап осы əншiнiң орнын мен басар едiм», – дегендi Хамитке талай рет айтқан. Немесе: «Заманым болса, осы күнгi əн айтам деуге талабы барлардың жұлдызы өзiм едiм ғой», – деген де осының сөздерi. Хамит – қу жiгiт. Анна Дмитриевнаның көңiлiне тиiп кетпейiн деп, күлкiсiн тежеп ұстайтын. Ол сыңайды Анна Дмитриевна да байқамайды емес. «Сенбейсiңдер ғой, қарақтарым», – деп iштен тынады да, сонау балалық шағы өткен Обь өзенiнiң жағалауын көз алдына келтiретiн. Теңiзге ұқсап, кең жайылған тұманды су жағасындағы қалың ағаш, бұта, тiптi жер бауырлап өскен жатаған шөптерге дейiн мұның көз алдында тiрiлiп, «рас, рас» десiп, қол соғып, тербелiскенге ұқсайды. «Жас қыз Аняның дауысына құлағымыздың құрышы қанған». Осы бiр үн жердiң көкiрегiнен шығып тұрғандай Хамит сияқты елгезек жастарға сондай бiр куəгер тiлiн ұғарлық ақыл-сана бiтер ме едi деп те армандайды.

	Соғыс бiткен жылы сол өзен жағасында жүзi жүдеу, иығына артқан қапшығы бар майданнан қайтқан бiр жауынгер жолыға кеттi.

	– Қарындас, сiз менi танымассыз, – дедi ол өзiне шошына қараған Аняға. – Осыдан төрт жыл бұрын майданға кетiп бара жатып, тап осы маңнан сiздiң шырқаған даусыңызды естiгенмiн. Жүрiсiмiз шұғыл едi, сiзге бiр қайрылып, есiмiңiздi сұрай кетуге мұрша болмады. Бiрақ тiрi қайтсам сiздi iздеп табармын деп, өзiме ант бергенмiн. Сiздiң сондағы даусыңыз маған төрт жыл бойы қуат бердi. Небiр оттан, оқтан аман өтуiме көмектестi. Жер төсенiп, топырақ жастанып жатқанымда сiздiң дауысыңыз құлағыма құйылып, тұла бойым жылынып сала беретiн. Мiне, ендi бəрi артта, сiздi жолықтырғаныма өлердей бақыттымын.

	Анна Дмитриевна оған не айта алсын? Бұл кезде оның басы бос емес едi. Артық киiм-кешегiн иығына салған жауынгер сол бетiмен кете барды.

	Осының бəрiн Анна Дмитриевна кiмге сыр ғып айта алады? Сөзiне сенетiн кiм бар? Тек тұман арылмайтын алып өзен жағалауындағы қалың ағаш жайқалады.

	Бəрi – алыс арман. Тəттi қиял ғана тудырарлық арман. Бүгiнгi тiрлiкке перi мен перiште қалай өгейлiк етсе, ол да сондай көз көрiп, құлақ естiмейтiн жырақта қалған, жұрттың санасына қанша жырласаң да енбейтiн, бiрақ соншама таңғажайып өмiр аралы. Анна Дмитриевна оны кəрi жасының жұбанышы үшiн ғана жолдас етедi.

	Сыртқы қақпа ашылды. Анна Дмитриевна терезеге қарап едi, Хамит, артынан аласа бойлылау сұрғылт плащты бiреу өттi. Хамиттiң алақ-жұлақ еткен жүзiнен мана соншама сабырсыздана атаған қонағын ертiп келе жатқанын ұқты.

	Анна Дмитриевна бұл кезде көйлек ауыстырып киген. Жаңағылар Хамиттер тұратын бөлмеге кiргенде, бұл да соңдарынан барды.

	– Амансыз ба, шеше? – деп, өзiне ибалы амандасқан əртістiң түр-түсiне бажайлай қарады. Көңiлiне бiрден олқы соқты. Бойы да, өңi де көрнексiздеу, кiшкене адам екен. Өзi қазақ па, ұйғыр ма, жоқ қай ұлтқа жататынын ажырату да қиын. Үстiндегi сұрғылт плащы да ұнамады. Көнетоздау сияқты. Тек шеше бастағанда ғана аңғарды, түз аңының жонындай құлпырып тұратын асыл матадан екен.

	Хамит əйелi екеуi бəрiн дайындап қойған. Ортадағы столда қымбат шарап, түр-түрлi дəм бақшадағы шоқ-шоқ гүлдер тобындай сəнмен орналаса қалыпты. Сондай бiр нəзiк құрмет көркi бар.

	Бiрақ жапа-тармағай отырыса кетiп, қол салатын бұлар емес. Əртіс үйреншiктi адамдай аяғын еркiн тастап, бөлме түкпiрiнде тұрған магнитофонға қарай жүрдi. Хамит те ленталарды дереу iске қосты.

	Əртіс микрофонды қолға ұстады да, арт жаққа бұрылып, Хамиттiң келiншегi мен есiк қасында орындыққа отыра кеткен Анна Дмитриевнаны бiр барлап алды. Хамит те кемпiрдiң мұздай киiнiсiн осы кезде байқап, аз-кем қысылып қап едi. Мына түрiмен сөкет боларлық бiрдеме айтып қалмас па екен деп ойлаған. Кемпiрдiң ондайы болушы едi.

	Əртіс микрофонды аузына тақап, терезеге қадалып, қиялға кеткендей баяу бiр үн шығарды. Анна Дмитриевна «Ол даусын тексерiп тұр», – деп ойлаған. Жоқ олай емес, магнитофонның лента орамдары айналып жатыр. Хамит үнсiз қалшиып қалған.

	Даусы шынында жақсы болар деп ойлады Анна Дмитриевна бiрте-бiрте iшi-бауырына енiп бара жатқанын байқап. Тағы бiр ойына келгенi, бұл əртіс соғыста болған адамға ұқсайды. Айтқан əндерi орталық Ресей далалары туралы, сол бiр қаһарлы жылдарда белi қайысқан Отан-ананың жүрек лебiзiн осы бiр кiшкене адам жиып əкеп, өзiнiң қауашақтай жүрегiнен шығарып тұрған сияқты. Анна Дмитриевна қатты тебiренiс үстiнде əлденеден қиялы ауытқып кетiп, сонау Обь өзенiнiң жағасында өзiмен кездескен жүзi жүдеу жауынгердiң осы бiр əн ырғағымен құбылып тұрған бет-əлпетiн көрдi. Туған жердiң ыстық лебi шалқыды.

	Толарсақтан саз кешкен жауынгер сəтсiз махаббат жүгiн арқалап кете бармақ емес, қайта қан майдандағы жiгерiн шақырып, əншi қыздың жүрегiн қайтсе де өзiне бағындырмаққа Обь өзенiнiң құдiретiндей жойқын қуатпен жар салғанға ұқсайды. Мынау дауысқа неткен тас жүрек болса да жiбiмей қалмақ емес. Мəңгiлiк мұз ерiп, тоң жiбiп, көктемнiң ақ балауса гүлдерi шешек атып, жаз орнайтыны анық.

	Анна Дмитриевнаның тəттi қиялы əнмен бiрге үзiлдi. Шағын денелi əртісi ол ендi ғана байқады. Апырау, радиодан, телевизордан мұның даусын неге өстiп естiмеймiз деп бiр қойды.

	Техника дегенмен, адамның өз аузынан шыққанға жетпейдi екен ғой.

	Анна Дмитриевна əртіс өңiндегi əрбiр даққа дейiн есiнде сақтап қалғысы келiп, қанша үңiлсе де, ол əн айтқан сайын бар тұлғасы көз алдынан өшiп кете бередi. Дұрыс, қиял да қияңға сермейдi. Адамның көкiрегi ғана аңсайтын бақытты тiрлiк мынау асқардың арғы бетiнде ғана, ебiн тауып, үстiнен ұшып өтсең болғаны, ұшар басына соқтығып, құздан құламасаң болғаны. Тiрлiк еткен, бұқпантайлық жасамаған адамға бəрi жақын. Тек жастық жiгер, жалын қуат керек.

	Бiрнеше əн жазылып бiтiп, бəрi стол басына жиылғанда Анна Дмитриевна бұлармен бiрге көп отыра алмады. Мынау қадiрлi қонақтың алдында көз жасын көлдетiп алудан қорықты. Бұлармен бiрге таныстық үшiн бiр рюмка ғана жұтты да, рұқсат сұрап, өз бөлмесiне кеттi. Атақты əртіспен бiр стол басында отыру тап қазiр қандай ғанибет екенiн ұқса да, бұдан арғыға дəрменi жетпедi. Шынында, көңiлшектiк пе, жоқ, əлденеге зығырданы қайнай ма? Оны да ажырату қиын. Өз бөлмесiне кiре көз жасым ақтарылар деп ойлаған. Бiрақ iс басқаша шықты. Сұлқ тұрып, суық көрге кiргендей əлденеден бойы тоңазыды. Ана бөлмеден кетiп қалғанына ендi ғана өкiнiп, əлдене көкiрегiне қадақтай тидi. Қайта барудың ретi тағы жоқ. Ұзақ тұрды ол.

	Əртіс Хамиттің бөлмесiнде көп жайғасып отырмады. Аздан соң екеуi терезе алдынан өттi. Сонда ғана Анна Дмитриевна бiр қымбаттысынан айрылып, əлдене көкiрегiнен үзiлiп түскендей бар салмағымен төсегiне құлады. Бiрақ тез атқып тұрып, терезеге барды. Жаңағылар ұзап кеткен екен.

	Апырау, бұл өң бе, түс пе? Анна Дмитриевна осы ұзақ жылдарда алыс арман, көз жетiп, құлақ естiмес жырақ, жұмбақ қоршаудағы ерекше тiрлiк аралындай көрген өнер атты дүние өзiнiң қақ қасында жапырақ жайып, шешек атып тұрғанын аңдамапты. Бақшадағы мол шуақ қиялдағы суреттiң жарқылын молайтып, кəрi кiсiнiң санасына сəуле құйғандай. Сол шаңқан сұлулықтан қақаста өткен ауыр өмiрi мен қиын тағдыры жанын жегiдей жедi ме, ендi ғана көзiнiң жасын iрке алмай терезеге ұзақ қадалды.

	1971 жыл.





САҒЫМ




	Садық өзiнiң маған деген көңiлiмен, ашық мейiрбан жүзiмен елсiз далада буалдырланған сағымға ұқсайды. Мен оны елегiм келмейдi. Дала көрiнiсiн сол қалпында, ешқандай ауа қозғалысынан селт етпеген күйiнде көрсем деймiн. Ал сағым жоғалмайды. Қабағымды серпiп, көзiмдi ашып-жұмып қайта қарасам да, ол көз алдымнан кетпейдi. Далада туып-өскен мен мынау абыр-сабыр қала тiршiлiгiнiң ортасында да сағым қуған күндерiмдi ұмытпаймын. Мен оны қатты ұнатушы едiм.

	Тастары күмiс үйiндiлерiндей жарқырайтын, баурайы көк шалғын, жоғарылай келе қоңырқай түске айналатын тау өңiрi осы сағыммен белдеуленiп, əлдебiр үн ырғағымен теңселiп тұрғанға ұқсайды. Егертаудыңсол иiлiп жазылған тұсына жетеқалсаң табан астындағы жер селкiлдегендей қызық күйге ұшырауың мүмкiн-ау деп, сағым қуалаған басым, қиыршық тас пен белуардан келетiн шалғынды кешiп талай рет биiкке көтерiлiп қайтқаным бар. Құлама құздары мен қалың жыңғылына жетсең, тау одан сайын құбылып, тарбиған бұталары мен жоталарына дейiн оның мың сан көздерiне ұқсап, асты-үстiңнен тегiс анталап қарап тұрады.

	Iздеген сағымым үштi-күйлi жоғалса да, не кейiнде қалса да мен мұнда келгенiме өкiнбеймiн. Бұрын көзiм шалмаған ғажап өмiр аралының ен ортасына қонғандай ендi осыдан қалай қол үзбеуге болатынын ойланыңқырай сəл уақыт өткiземiн де, кенет мынау жабайы табиғат селт етпеген қалпымен, көкiрегiмде сұмдық қорқыныш тудырып, кейiн қайтамын. Табаным астындағы қиыршық тастардың шықыры одан сайын шошытып, ендi анталаған таудың мың сан көзi жан-жақтан қамап алған жыртқыш аңдардың отты жанарына ұқсап, жаным мұрнымның ұшына келедi. Бұл қорқыныштан таудан ұзап, оның сағым дiрiлдеткен белдеулерi қайта шалынғанда ғана арыламын.

	Иə, қазiргi есейген шағымда да мынау Садық сол сағымды еске түсiредi.

	Мен қаладағы аспирантпын. Жасым жиырманы қусырып, отызға таяп қалған. Дене бiтiмiм кесек, етжеңдiмiн. Қол-аяғым анау-мынау ер адаммен тайталасу үшiн жаратылғандай кеспелтек, iрi жанмын. Жасым əлдеқашан жеткенмен менде семья жоқ. Ғылым жолына түскен қыздардың көпшiлiгi ол жағынан кешеуiлдеп жүретiн əдетi. Академияның жатақханасында өзiмнен көп кiшi қыздармен бiрге тұрамын. Садық болса үйлi-баранды, қалада өзiнiң жеке пəтерi бар. Сонда əйелi, бала-шағасымен тұрады. Алайда, менiң төңiрегiмде көлбеңдеп жүргенiне де көп болды. Маған «сүйдiм-күйдiм» деген сөздердi судай сапырып ешқашан айтқан емес. Бəрiн емеурiнмен бiлдiредi. Егер салт басты, сабау қамшылы бiреу болса əлдеқашан-ақ құшағына кiрiп алатын жiгiтiм.

	Бiреудiң өзiмдей қызын алып отыр ғой, əрi екi-үш баласы бар. Солардың бəрiн ұлардай шулатып, мен мұны тартып əкетсем артында қалғандардың қиқуы мен зары құлағымнан кетпейтiндей көрiнiп, ондай ойдан басымды ала қашатынмын. Сонда да оның сөзiн шарт үзiп, кеудесiнен қатты қаққан емеспiн. Денем еңгезердей болғанымен көңiлшекпiн. Жұқа өңдi, жiбек мiнездi, маған деген мейiрбандығы керемет Садық та көңiлшек. Маған қарасында күннiң көзiнен үзiлiп түскен сəуледей ыстық ықылас бар. Бəрiн көрiп-бiлiп тұрамын да оның осы қалпына дақ салмайын деген оймен қатты сөйлемеймiн.

	Садық менен көп еш нəрсе дəметпейтiндей. Бар болғаны онымен бiрге анда-санда сəл серуендесем, киноға барсам, сəл құшақтассам, соны ғана қанағат тұтатындай. Менiмен ең ақырында көңiлi көтерiле ризалықпен қоштасады.

	Сөйтiп, кейде екi қолым алдыма сыймайтын бос уақытымды өткiзу үшiн ғана онымен жүрiп қалатыным бар. Бiрде оған осы жүрiсiнiң мəнiне көзiн ашқым келiп:

	– Садық, менiмен осыншама көп уақытыңды рəсуа ететiнiң қалай? Екеуiмiздi байланыстыратындай еш нəрсе жоқ қой. Ана бала-шағаң болса сенi күтiп, екi көздерi төрт болып отырған шығар. Сен болсаң менiмен бiрге ерiккеннiң ермегiн iстеп жүрсiң. Онан да осылай өз əйелiңмен қыдырсаң қайтедi?

	Ол мұндайда бiрден жауап бермейдi. Жауап берген күнде де мен қанағаттанарлық еш нəрсе айтпайды. Ақшыл өңi, қап-қара көздерiн уайым басқандай салғырт күйге түсiп, менi батылырақ бауырына тартады. Мен онысына көнбей, қалай да түпкi ойын ашып айтуын тiлеп, екi қолын күшпен жазып жiберемiн. Ол сонда да үндемейдi. Сəлден соң ғана жiгерсiз адамның қалпына түсiп:

	– Жаным, сенi қалап тұрса қайтейiн. Əрине, семьям бар, басым байлаулы екенi рас. Сен соны айтып, несiне көзiмдi шұқи бересiң? Бəрiбiр мен сенсiз тұра алмаймын. Осыны түсiнетiн уақытың болды ғой, – дейдi.

	Мұның ар жағында оның да, менiң де көкейiмде бiр сөз тұрады. Оны айтуға екеумiздiң де батылымыз жетпейдi. «Басы байлаулы болса оны босатып алар хал мұнда неге жоқ? Бүйтiп екi жарылғанша жолындағыны бұзып-жарып бiр жағына неге шықпайды?». Бар гəп осыған тiрелiп тұрған сияқты. Оны қайсымыз айтып салсақ та үлкен дүниенi бүлдiрiп, сау басқа сақина тiлеп алатындай көремiз. Мұны айтқызбайтын Садықтың əлде iшкi бiр жағдайы бар ма? Қашанда мұндай қамал бұзар сөздiң шиiн мен шығарсам дұрыс па деймiн? Қанша рет оқталғанмен көз алдымдағы аз күндiк болса да алданыш Садықтан айрылып қалатындай, немесе ондай атты күңкiлiм оған қамшымен басқа соққандай тиiп, əйелiнен ажырасуға шындап бет қояр деп қауiптенемiн. Бiреудiң семьясын бұзайын деген жаман атақтан жалтарғаным емес, қалайда əлдекiмдердiң обалына қалудың да, шынымды айтайын жақсылық емес екенiн жүрегiммен сезiнушi едiм. Адамның ең жоғарғы ақыл-ойы қызмет ететiн ғылым жолына түскен басымды, ондай пəле-жаладан аулақ ұстаймын деген нық шешiмiм əлдеқашан қалыптасқан. Оның шеңберiнен ауытқып шығар күш менде жоқ.

	Сонда да Садық осы қалпымен де, ыстық суығына араласпаған осы күйде де өмiрдiң аса бiр қызық төрiне шақырған, соған көзiмдi ашқан асыл бейнедей. Оны қаншама елегiм келмесе де сол елес боп көлбеңдеген өмiр төрiнен көз жазып қалмау үшiн ғана мынау қол ұшын берген Садыққа ес-түссiз жұмсаратын сияқтымын.

	Садықтың бала кезiмде көп көрген, көп қуған сағым бейнесiн ойыма салатыны да сондықтан болса керек. Дiрiлдеген ауа қабатымен белдеуленiп жатқан тау өңiрi сол Садық нұсқаған өмiр төрi, оның қызығы мен қуанышы. Оны осы ақшыл өңдi мейiрбан жүздi жiгiт арқылы ғана көрiп тұрғандай ендi Садықтың көлеңкесiн сағалап, өзiм аңсаған қиырға жетiп алсам деймiн. Бұл жолы сағым қуған бала кезiмдегiдей тек таудың тасы мен шалғынын таптап, үрейлене керi қайтатын емес, ғұмырлық игiлiкке белшесiнен бататын сəт сапарының бастамасы сияқты.

	Мүмкiн Садық қолымнан жетектеп, ол қиырға алып бармас, сонда да оның бiр адамға жетерлiк қасиетi мен көркiнiң жарығы арқасында түпкiлiктi нысанамнан адаспауыма жақсы ғой.

	Кiм бiлсiн, бұлай ойлауым Садықтан басқа көңiлдес жiгiттiң маңымнан табыла қоймауынан да шығар. Мейлi, солай-ақ дейiк. Қалайда адамға жабыққанда мұң шағу үшiн болса да, бiр таяныш, əлсiз жұбаныш керек қой.

	Оқу-шоқудан табысым баршылық болғанымен, iшкi өмiрiм иен қалған үйдей құлазиды да тұрады. Онда жарық жағып, ел-жұрттың отының басындай киiз-алаша төсеп, түскиiз, перде iлiп, тұрмыс көркiн құрайтын дүниелiктермен əшекейлейтiн күн мен қанша аңсағанмен алыс сияқты. Мен қиялдап, солай қарай шарқ ұрғанмен ол жел қуған шаң мен құм тозаңындай сейiлiп, көз алдымда ғайып болып, тiптi елесiне дейiн жоғалады. Мұндайда ауыр мұңға түсемiн. «Суға батқан тал қармайды» дегендей, сөйтiп, басым айналып күш-қуатымнан айрыла бастағанда ненi болсын сүйенiш етуге əзiр əлсiздiкпен Садыққа қол артамын. Мұндайда ол маңдайының жұлдызы жанғандай бiр жасап қалады.

	Тағы айтайын, тек көшеде жүрiп қайтамыз, киноға кiремiз, шеткерi жұпынылау кафелердiң бiрiнен дəм татамыз.

	Осылай жылдар өте бердi. Мен кандидаттық диссертация қорғадым. Бiрақ жатын орным сол баяғы. Садықпен арақатынасымда да еш нəрсе өзгерген жоқ. Бiздiң жүрiсiмiздi байқаған жұрт неше алуан лақап таратып, кейiн келе ол лақап өрге баспады... Садық екеумiздiң достығымыздағы басы ашық шынайылық басқаның да көзiне шалынды бiлем. Ақыры олар бұлардың арасында еш сүйiспеншiлiк жоқ. Қызмет бабы ма, жоқ ғылымдағы мақсат па, қандай да бiр төтенше жағдай тудырған iлiктестiк қана бар деп жорамалдауға көштi. Сөйтiп Садық екеумiздiң қыдырысымызды таныстардан ешкiм байқамайтын да болған.

	Осы уақыттың iшiнде Садықтың келiншегiн бiр-екi рет қана көрдiм. Онда да əлдеқалай екеуi көшеде бiр шаруамен келе жатқандарында ұшырасып едiм. Сонда есiмде қалғаны ол да мен сияқты еңгезердей əйел екен. Өз пiшiнiмдi көргендей болып, мұншама ұқсастыққа қатты таңқалғанмын. Тек қана көздерiндегi оты бөлек. Көмiрдей қарауытқан жанарында түйдек-түйдек жалын лапылдап тұрғандай, аса жiгерлi өжет əйелдiң қарасын танытады. Мұны көргенде аздап бойым тiтiркенген. Садық əлдеқалай сыр үстiнде əйелiнiң өте ашушаң, жолында кесе-көлденең бiреу тұрса бас салып шайнап жiберуден тайынбайтынын айтып едi. Айтса айтқандай-ақ екен. Менiң осынша жылдар iшiнде күйеуiмен бiр iлiк-шатысы бар адамдай-ақ қосақтасып жүргенiмдi сезсе, мына айдаһар əйел оның ақ-қарасына бармай-ақ бар сұрапыл қайратымен найзағайша атылмасына кiм кепiл.

	Бұл болжамым айтқандай-ақ расқа шықты. Əңгiменiң көкесi мен пəтер алып, жеке шыққасын болды. Төрт қабырға өзiме оңаша тигесiн тынысым кеңiген басым алғашқыда қатты қуанып едiм. Байқасам, менiкi Садық қуанышының қасында түк емес екен. Ол осы кеңшiлiкке өз басының азабымен жеткендей-ақ құлашты кере созып, менiң төрiмде шалқалап жатып алды. Қанша дегенмен көп жылдардан берi үйренiсiп қалған адамбыз ғой, алғашқыда мұнысына аса мəн бермеп едiм. Сөйтсем, мұным жаңсақтық екен. Оның маған көзқарасында шұғыл өзгерiс байқалды. Ендi ол ақай-тоқайға қарайтын емес, менiмен бiржола бас қосу жөнiнде сөз шығара бастады.

	– Өй, қарағым-ау, мұныңды естiртпе! Мен саған талай рет ұқтыра айттым ғой. Бiздiкi жай достықтан ары бармауы тиiс. Ендi оны естен шығарып, бұлай деп қолқа салып тұрғаның қалай? – деп өзiне ашуландым да. Байқаймын, бұл сөзiме Садық құлақ асар емес. Бiрақ мен де өз дегенiме берiк едiм. Ал Садықтың өлермендiгi менен де басым сияқты.

	Сөйтiп жүргенде, бiрде ол өз əйелiне ажырасатынын ашық мəлiмдептi. Маған онысын соншама сендiре айтты.

	– Мұның не, Садық, мен сенiң бала-шағаңның, өзiмдей жас келiншегiңнiң обалына қала алмаймын ғой. Менiң басымды бүйтiп шатастырмасаң қайтедi? – деп ренжiдiм. Ал Садық болса бұған бүлк етпейдi.

	Көптен бергi сыралғы досты қыз мiнездi көңiлшек жiгiт ретiнде бiлсем де, ендi оның осы жолы күрт кеткенiн сезгендеймiн. Мұның ақырынан үлкен сұмдық көрiп, мен қатты шошыдым. Басымды пəле-жаладан аулақ ұстайын деп əрекет жасадым. Садыққа аты жоқ, мағынасы жоқ бұл жүрiстi тиямыз, ендi менiң үйiме келушi болма деп, кесiп айттым. Қараңыз, соншама көңiлшек көрiнген Садық тiптi селт етпейдi. Мен жақсы айтайын, жаман айтайын мұның миына кiрiп шықпайтын сияқты. Сол мейiрбан қалпымен, ашық, ақ көңiлдiлiгiмен көз алдымда күн сəулесiнiң шұғылысына малынғандай жарқырап тұра бередi.

	Өз басымды таза ұстау үшiн бұдан əрмен қайрат қылуға менде дəрмен жоқ. Көп жылғы сырластық, достық ондай қимылға жiбермей қол-аяғымды матап ұстайтын сияқты.

	Бiр күнi Садықтың келiншегi өзiм жоқта менiң жұмысыма келiп кетiптi. Кабинетте бiрге отыратын көңiлдес құрбым бар едi. Ол маған мұны үлкен қауiппен айтты. Келiсiнiң түрi жаман, сақтанбасаң болмайды деген жазу тұр едi, көзiнде. Мен оны айтқызбай ұқтым. Өмiр күнде той емес, ендi оның үлкен бiр лаңы төбемнен қара бұлт боп төнiп келе жатқаны анық. Мен одан қашып құтыла алмаймын. Осы қаланың қай қалтарысынан болмасын тауып алатын лаң. Əлде бəрiн тастап басқа қиырға тайып тұрамын ба? Өйтiп, бас сауғалау қайда? Бар өмiрiмдi, жалын жастығымды арнаған ғылым жолындағы арман-мұратым бəрi осы қаламен байланысты. Басқа қай жерге барсам да оны дəл осы қалпында таба алмасыма көзiм жетедi.

	Иə, бəлен жерде бақыр бар деп, қызықтырушылар табылса да Садықтың келiншегiнен қорқып олай қарай қия басар мен жоқ. Соншама сорлы болатындай мен де оңай пенде емес шығармын. Егер ағына барыссақ ол замандасымның алдында судан ақ, сүттен таза екенiмдi дəлелдеп шығармын. Қолынан жетелеп, Садығының алдына апарып, өз басымды ақтап алармын деймiн. Егер жетегiме көнсе солай, көнбесе ше?

	Абұйыр болғанда, ол екiншi рет келгенде де мен жоқ едiм. Бұл жолы қызметтес құрбыларым көздерi алақандай болып, тiптi жаман шошып, ұлардай шуласып қарсы алды. Мыналардың айтысына қарағанда ол менiң жетегiме жүрiп, iстiң байыбына баратын жан емес. Көрген жерде бас салып, əлi жетсе басымды кеудемнен бөлiп тастайтын сияқты.

	Күйеуiнiң өзiнен ажырасу пейiлiн танығасын оның осылай ауытқуының түп қазығы қайда, əуелi соны жұлып тастамақ болып, онсыз да бұзық қаны көп, бiлектегi күшiне сенiп үйренген тайқардай долы келiншек жатқан жерiнен ұмтыла түрегелгенге ұқсайды.

	Бiр сəт мен тоғайда əлдене аяғын басып, ұйқысынан оятқан жыртқыш аңды елестеттiм. Адамның да, аңның да қас қаққандай сəтте ештеменi болжамай, иiлген серiппелi темiрдей өзiне-өзi ие болудан кетiп, өлер жерiн аңдамайтын сойқандықпен найзағайша атылатын қатты бiр шамырқанған шақтары болады. Садық келiншегiнiң сондай бiр сəтiне тағдыр жазуымен дөп келгенiмдi ұқтым. Бiр сəт ойым ауа толқып, апырай, қыз мiнездi Садық мұншама адуын жанға қалай тап болып жүр деймiн. Кезiнде оның өз келiншегi жайында айтқан үздiк-үздiк сырларына мен үшiн келiп-кетерi жоқ нəрседей жете мəн бермеген едiм. Ендi оның кейбiр сөздерi құлағымда қайта жаңғырғандай дұрысырақ мағынасын ұстағым келдi. Иə, солайы солай, мынау оңай жан емес. Сонда оның уысына Садық қалай түстi? Жоқ, бұл өмiрдiң қат-қабат шытырманына əкететiн бас-аяғы жоқ ұзақ философия. Оның соңына түсiп, сағым қуалаған бала кезiмдегiдей босқа сенделетiн шама қазiр менде жоқ. Басыма құлағалы келе жатқан зембiл тастан қашып құтылудың əрекетiн ғана жасауым керек.

	Жоқ, мен Садық келiншегiнiң жойқын күшiне төтеп бере алмаймын деп, қорқып жүргем жоқ. Əйтсе де бұл сойқанды болдырмаудың жолы қалай? Садықты арашаға салмақ ойым бар едi, бiрақ оның мəнiсi қалай болады? Сен бiздiң отбасымызға ойран салған бiреудi қорғайсың деп, дию қатын Садықтың өзiне төнбей ме? Жоқ, Садықтың онсыз да көрiп жүрген машақаты бiр басына жетерлiк шығар. Оны араластырмай-ақ қояйын. Сонда бұл iстiң басқа шешуi бар ма?

	Мiне, осы сұрақтармен басым қатып, мен есiмдi жинап үлгермедiм. Таңертеңгiлiк институттан алған жұмысымды оңашада iстейiн деп үйде отыр едiм. Көзiм талғасын əлдеқалай балконға шыққанымда бiздiң подъезге кiрiп келе жатқан Садықтың келiншегiн көрiп қалдым.

	Ойбай, ендi қайттым. Алғашқыда осылай шошып қалсам да, тез қалпыма келдiм. Есiк кiлттеулi едi. Оны ашпай, үйде жан баласы жоқ сияқтандырып, үн шығармай отырып қалсам, қоңырауды шарылдатып-шарылдатып, жөнiне кетуден басқа айласы қалмасы анық. Жан жоқ үйдiң құлпын бұзып кiру ол үшiн мүлде мағынасыз iс. Тiптi солай тағы бiр жолға құтылуға да болар едi. Бiрақ, қас пен көздiң арасында келген ой, жоқ, бұл пəледен бəрiбiр қашып құтыла алмаймын. Не де болса тап осы жолы қарсы алайын. Қазiр көршiлердiң бəрi жұмыста. Егер мұнда қарсы алмасам бəрiбiр жұмысыма барады ғой. Ел-жұрттың анталаған көзiнiң алдында масқара болғанша бəрi оңашада бiтiп тынсын. Қыз үшiн ең басты нəрсе оның жаман атының шықпауы ғой.

	Мiне, оның баспалдақпен көтерiлiп келе жатқан аяғының тықыры естiлдi. Бүкiл қабырғаға дейiн солқ-солқ етедi. Əлде жүрегiмнiң соғысы жиiлеп, маған солай көрiндi ме? Оның аяғының тықыры жақындаған сайын мен үшiн бейбiт шақ судың соңғы тамшыларындай мөлдiреп, бiржола сарқылып бара жатқанға ұқсайды. Бұл кезде: «Апырау, мен бүкiл өмiрiмдi адамның ең жоғарғы ақыл-ойының жемiсi – ғылымға арнап едiм. Адам қол еңбегiнен бiрте-бiрте арылып, сана, ой қызметiне көп ауытқып бара жатқан шақта менiң мынадай халге тап болуым қалай? Ғылым құдiретiне, адамның асыл ойының дəрежесiне деген сенiм мен үшiн сонау бала кезiмде қуған сағымдай жоғалғаны ма? Тас дəуiрiнде өмiр сүрген тағы адамдай өз басымды осы кеспелтек қолдарыммен арашаламақпын ба», – деген ой жанымды жегiдей жеп тұр едi.

	Апырау, бұл сұмдыққа қашан, қай жерде, қалай ғана жол берiп алдым?!

	1972 жыл.





ЖОЛДА




	Машина бұзылып, үмiт үзген бiз шаңдақ жолға тақау қырқаға шығып, төңiрекке көз тiгiп едiк, алыстан қалың ши арасында күн аптабына көмiлiп тұрған жалғыз киiз үйдi көрдiк. Шофер бiзге iлескен жоқ. Осы жолмен шөп таситын машиналар өтуге тиiс, солардан керегiн алып, жөндеудiң қамымен қала бердi. Бұл тарбиған бұта, түбi теңкиген шилерден басқа түгi жоқ, шiлденiң күндерiнде жаңбыр жаумай мүлдем өң-түсiнен айрылып бозарып жататын қуаң дала. Тек алыста Iле өзенiнiң жағалауында ғана қалың ағаш бары байқалады. Бiрақ оның көлеңкесi, саясы мұнда жетпейдi. Қойлы ауыл қашанғы əдет бойынша ондай қалыңнан аулақ, айналасы тақыр жазаңға шығып қонады. Жоғалған мал оңай табылады жəне анау-мынау ит-құстан да қапы қалмауға осындай ашық алаңқай жақсы.

	Бұл маңда егiн шықпайды, тек мал жайылымы үшiн пайдаланылады. Онда да қой баласы тiрнектеп, тiсiмен жұлып жейтiн шөптi əрең табады. Тек жер молшылығы медеу. Арқаны кеңге салып, қанша көшсең де бұл даланың ұшы-қиырына жетпейсiң.

	Тас төбеден шыжыған күн бiздi сая iздеуге мəжбүр еткен. Кенеземiз кеуiп, айдалада жалғыз жапырайған киiз үйде ғана бiз үшiн бар жақсылық тұнып тұрғандай соған қарай жылжыдық.

	Мен осы өлкенiң жер қыртысын зерттеуге келген алматылық ғалыммын, қасымда совхоз басшылары қосып берген жолбасшым жергiлiктi адам, екiншiсi, сырқаттанып қалған малшы, орталықта дəрiгерге көрiну үшiн бiздiң машинамызға мiне шыққан.

	Келген үйiмiзде кiсi көп екен, даладағы жерошақта үлкен қазанда ет қайнап жатыр. Бiзден бұрын келген кiсiлер шайларын асықпай самарқау ұрттап, ет түсiрiлгенше уақыт өткiзудiң ғана қамымен отырғаны аңғарылады.

	Үй иесi ұзын бойлы, қара торы өңiнде бiр жылылық бар, үлкен қыр мұрынды елгезектеу жiгiт екен. Бiздiң тосыннан келуiмiзге дəн риза сияқты. Əйелi толық кеуделi, орамалын көзiне түсiре тартқан, сүйкiмдi көздерiнде адамға деген ықылас мол кiсi екен.

	Сiрə, адам көркi iлтипат екенi екеуiнен де аңғарылып тұр. Киiз үйдiң төрiнде бiзбен қатар отырған кiсiлер осы жас малшы үй иесiнiң келiншегiне жиi үн қатып: «Бибiш, орамал əперiп жiбершi», – деген сияқты күйеуiнен гөрi оның өзiне көбiрек назар аударып отырғанын байқаймын. Қонақтар Бибiшке не айтса да бəрiн iстейтiн күйеуi, жауап беретiн де сол.

	Далада ас қамдап жүрген жас келiншектiң үйге кiрiп-шығысы көп. Үлкендер құрметiн сезгендей аса көңiлдi күйде, қимылы да сергек. Кейде күйеуiне қадала қараса, екi бетiнде албырт нұр бұрқ ете қалып, мүлдем құлпырып кетедi.

	Қонақтар жас жұбайлардың бақытты тiрлiгiне қызыққандай алақ-жұлақ етiседi де, қайтадан көздерiн төмен түсiредi. Бiз болсақ осы тал түсте ет астырып, бас қосуларының не мəнi барын əлi ұққамыз жоқ. Алшақ отырған қойлы ауылдардың бiр-бiрiне жай қатынауы ғана шығар деп жорамалдағамыз.

	Бұрыннан отырғандардың iшiнде қатпа қара шал көбiрек сөйлейдi. Еңсерiп əкеткен кəрiлiгi де жоқ, болса алпысқа жаңа iлiнген. Иегiндегi ұзын сақалы үшкiрленiп, сиырдың мүйiзi сияқтанып, бiр жағына қарай иiлiп тұр. Екi көзi осы жақтың тақыр даласындай бозарып, нұрсыз қарайды. Күн мен жел қаққан өңi тобылғы түстес.

	Бiзден көп жөн сұрасқан да осы. Елдiң бəрi кесесiн төңкерсе де, бұл шарт жүгiнген молдаларша дастарқанға кеудесiмен ентелей шайды жалғыз өзi iшiп отыр. Есiктен көрiнген жерошақ басындағы жас келiншек қозғалысын қоса бақылап, сiрə, еттiң пiсуiне бiраз бар, оған дейiн шай жиылмасын дегендей тырп етпестен кесесiн сораптап, самаурын қасында шай құйып отырған кексе əйелдi қоса салғыртып қойған.

	– Иə, солай деңiздер! – деп қойды шал əңгiменiң бiр үзiлген тұсында.

	Бибiш қазандық астына салуға қурайларды жиыстырып, жерошақтан арырақ кеткенде жаңағы қатпа шал соңғы келген үшеумiзге қайта бұрылып, көздерiндегi сөнген отты үрлеп жандырмақ сияқты бiр күштi тегеурiнмен бағжия қарап сыбыр еттi.

	– Ана жас келiншектiң мына Құланды сайындағы əкесi өлiп отыр. Соны естiртуге келдiк. Неғыласыз, əкесi жап-жас, қайратты едi, аттан жығылып мерт боп кеттi. Аузымыздан жаманат шығаруға да батылымыз бармайды. Сол...

	Осы кезде дүр етiп, есiк алдына бiздiң машинамыз да келдi. Бiз қыпылықтап, мұндағы жұртқа бөгесiн болып отырғанымызды сезiп, орнымыздан тұруды ойластырғанда, жаңағы қатпа қара шал мұнымызды ұға қойып:

	– Жоқ, ет жеп кетiңiздер, – деп салмақты айтты.

	Бiз қайта отырып қалдық. Сонда да бұрынғыдай жайғаса алмай қипалақтай бердiк... Шынында, ендi бөгелуiмiз қисынсыз да сияқты. Əзiр жүре қоймайтынымызды бiлiп, шофер да үйге кiрген. Еш нəрседен хабарсыз ол машинаны жөндеймiн деп қатты шалдыққаны байқалады. Оның да сəл тынығуы керек едi. Əсiресе, үй иесi Бибiштiң күйеуi бiзге жiк-жапар болып, дайын асқа қарамай кету қазақ салтын аяққа басқандық деп, қалжың аралас сөзiн де айтып қалды. Келiншегiнiң алаңсыз жүзiне қарағанымда, шығандап шырқырар шағын сезбеген адамның қазiргi көңiлдi қалпының өзiнде көзге шалынар-шалынбас бiр көлеңке дiр-дiр қағып тұрғандай. Менi бiр мазасыздық иектеп алды.

	Ас түсiрiлгенде мен өзiмнен-өзiм кекiрiк атқандай халде отыр едiм. Бiлеу-бiлеу боп асылған қой етi аппақ қардай екен. Ыстық күннен қашып келгендiк пе, жоқ осы үйдiң тап қазiргi қалпындағы көңiлдi қонақжайлық бiр сəттiк алдамшы құбылыс сияқтанып кеңiрдектен ала ма, қалай да мынау кесiм ет жоқ қалақ-қалақ май бiр қарағанның өзiнде-ақ жүрегiмдi айнытып, тап қазiр оны аузыма бiреу зорлап салардай дəмiн татпай жатып-ақ тартыншақтай бердiм.

	Ет тураған қатпа шал маған қасақана iстегендей жұдырықтай бiр кесегiн ұсынбасы бар ма? Алмасқа, тағы онысын тауысып жемеске лаж таппай, аузыма күштеп тықпалай берiппiн.

	– Ал, алыңыздар! – деп, қатпа шал табаққа бас бармақты батыра салды. Осы тамақпен бiрге iргедегi сандықтың түбiнен шығарылған бiр жартылық арақ құйылды. Шофер екеумiз онысынан татқамыз жоқ. Ендi ғана қатпа шал: «Мынау қандай адам өзi», – деп, табақтағы еттi шеңгелдеп жатып, менi көзiмен бiр атып қойды. Онысын аузына салып, шықшытын екi-үш рет қана бүлк-бүлк еткiзiп, маған сөз қатуға аузын əрең босатты. Алдында қырлы стақанға аз-ақ толмаған арақты жұтып салған. Тек сол екi көзiне əр кiргiзгендей маған қарағанда қос жанарының сiрiңке талындай сəуле ойнап, қоюлап қалғанын аңғардым.

	– Сен бала, өзiң қалай тартыншақтап отырсың? Арақ iшпедiң, ол өз алдына, тiптi мына еттен жөндеп аузыңа бiр салмадың ғой.

	– Ой, ақсақал, шамамыз осы ғой. Майлы еттi жей алмаушы едiм. Жаңа өзiңiз берген бiр кесек еттен күптi болып қалыппын.

	– Бəле, сендер жiгiт емес екенсiңдер. Өзiмiз майды нанша жеймiз.

	Табаққа қолды бұрынғыдан да молырақ салып, iрi туралған қойдың ақ сарғыш сүбесiн көмейлеп кеңiрдекке қарай тоғытып жатыр. Басқалардың да мынау шалыңдай опырып бара жатқан ешқайсысы жоқ. Əлдекiм қолдарынан қаққандай ортадағы асқа қадала қарағандары болмаса, басқа тұстан табақтың мұрты ойылмады.

	Үй иесi жас жiгiт пен келiншегi Бибiш: «Жеңiздер, жеңiздер»,– дей отырып, басқалардың жайын анық ұққандықтан ба, еттi қатпа шалдың алдына қарай көбiрек ысыра бередi. Осынша тəбетпен бұл қалай семiрмеген адам деп, шалға қайран қалып отырмын.

	Шалды жалғызсыратпау үшiн үй иесi мен Бибiш қана тамақ алған болады. Бибiш күйеуiнiң, басқалардың «əке-көкелеуiмен» жаңағы арақтан елу грамдай ғана жұтқан. Қазiр бұрынғысынан да құлпыра түсiп, қонақтарына бейiл берiп отыр.

	Ақыры төпелеме табақтан жұғын да қалмады. Сорпа келдi. Бес елi май мұнда да кiлкiп тұр. Ауыз тиiп қана кесесiн қайтып бердiм.

	Қатпа шал бұдан да есесiн жiбермедi. Ыстық сорпаның үш-төрт кесесiн сораптай тартып iшiп алды. Ақыры оны да мiсе тұтпады.

	– Бибiшжан, анау тұрған не? – деп босағада уықтағы шегеге iлулi бидонды көрсеттi.

	– Қайырылған май едi, ата?

	– Бiр кесесiн бершi, шырағым.

	Бұл жақта көшпелi жұрт сары майды қайырып ұстамаса сақтай алмайды. Бибiш оны кесеге құйғанда сұйық майдың қызғылт күрең түсiн көрiп одан сайын жүрегiм айныды. Шалың одан екi-үш рет қайталай құйғызды.

	Өмiрiмде мұндай адамды бiрiншi рет көруiм едi.

	Ендi ғана шалдың жүзiне қызғылт шырай кiрiп, əсiресе, менiң таңырқаған пiшiнiмдi бiр барлап алды да: «Асықпа, бала, əлi сұмдық алда»,– дегендей өз өмiрiнен сөз бастады. Бiрақ əңгiмесi аса қызғылықты емес. Айтуынша соғыстан кейiнгi алғашқы жылдары бұл осы маңдағы белсендiлердiң бiрi екен. Ақ айғыр мен көк айғырлардың нешеуiн алмастырғанын бiраз тiзбелеп кеттi. Бiрде сол айғырлардың бiр шəлкестеуi əлдеқалай өзiн қызықтаған бiр жесiр қатынның жалғыз баласын иықтан тiстейдi. Бала есi танып құлап қалады. Оны көрген шешесi аттандап, байлаулы тұрған айғырға балта лақтырады. Бала да аман, айғыр да аман. Айғырдың тек балта тиген тұмсығы ғана қанаса керек. Сол өзi мiнген жылқының қанаған тұмсығы үшiн əлгi жесiр қатынның бiр бұзауын орталыққа өткiздiредi. Мұны тым созбұйдалап, өзiнiң айдынын асыра айтты. Сол кездегi жiгiтшiлiк өнерлерiн де ұмытқан жоқ. Ойлаймын, кезiнде шаш ал десе, бас алатын баяғының ұр да жықтарының бiрi болса керек. Ол кездегi зорлық-зомбылығын жаймаламайды да, қайта далитып көрсеткiсi келедi. Сөзiнде шашыраңқылық, үзiк тұстар тым көп. Менi елең еткiзген əңгiмесiнiң тiгiсi жатық мына тұсы ғана:

	«...Несiн айтасың болып тұрған дəурен ғой. 1948 жылдың күзi ғой деймiн. Мал əбден семiрген уақыт. Сонда дүркiреп аты шыққан атақты қойшы, əрi өзiммен құрдас Қаймолда дейтiн кiсiнiң үйiнде отырмыз. Əлгiмен сөзден-сөз шығып отырып: «Мен бiр қойдың құйрығын бiр отырғанда жеп қоямын», Қаймолда болса: «Жей алмайсың», – деп екеумiздiң шартта-шұрт бəсекелесе кеткенiмiз. Құрдас адамдар бiр-бiрiмен iлiгiсiп отырмай ма?! «Ал жей алмасаң сен не бересiң?», «ал жесем сен не бересiң?», «Мен нəн бiр қой өңгертемiн», «мен де соны беремiн», «ал ендеше болсын», сол-ақ екен Қаймолда əйелiне қойдың тегенедей құйрығын астырып, алдыма қойғаны. Қасымда екi-үш белсендi бар, олар да көздерi алақандай боп қарап отыр. Жаңағы құйрықты шетiнен кесiп жеп отырмын. Ара-арасында су iшiп қоюға ғана рұқсат алғанмын. Қаймолда əйелi екеуi, басқалар да мен қанша жерге барып сүрiнер екен деп, көз алмай қадағалап отыр. Дегенмен олар қалай да мен ұтылады деп, жандары ашығансып қарайтын сияқты. Ал мен болсам бiрте-бiрте тамақтан өткiзiп отырмын. Бiр уақытта жаңағы тегенедей майдың үштен екiсiн еңсердiм. Сонда тұрып, Қаймолдаға айтқаным. «Əй, Қаймолда, мына қалғанын мен қайтсем де жеймiн. Мұнымен онан да мына қонақтарыңды сыйла, сөйт те жаңағы нəн қойыңды ұстап əкел»,– дедiм. Қаймолда: «Жоқ, қонаққа беретiн ас табылады, мынаны же, же түгел, əйтпесе сен ұтыласың»,– деп маған одан сайын қадала түстi. Ақыры онысын да тауыстым. Қаймолда да, қонақтар да бəрi сылқ түстi.

	Киiз үй едi, кешкiсiн бiзге төсектi сыртқа салып берген. Таң алагеуiм боп қалған шақ екен деймiн, тұла бойымды тұп-тура жалын шалып барады. Алақаныммен кеудемдi ұстасам тұп-тура май жағып қойғандай жылт-жылт етедi. Өкпем өшiп, жүрегiм алқымыма тiрелiп, өлiп барады екем деп ойладым. Еш нəрсенi ойлауға шамам жоқ, төсектен атып тұрып от ортасында кетiп бара жатқандай жүрiп кеттiм. Сонда бұлаққа кезiге кеткен екем. Айналасына қалың құрақ өскен батпақты жерден қайнап шығып жатыр. Қай жағынан келу ыңғайлы екенiне қарағам жоқ, тiземе дейiн шалшыққа батыра-матыра бұлақтың дəл көзiне барып жата кеттiм. Беу, сонда судың iшiнде жатып көрген рақатым-ай. Анадан шыр етiп туа ондай рақатты сезiнгем жоқ шығар деймiн. Одан тез тұра қояйын ба, жата бердiм. Сол елең-алаңда бiр əйел иiн ағашпен суға келе жатыр екен. Неғылса да есiмдi жиып қалған шағым екен, атып тұрып, қалың құрақтың арасына жасырына қалдым. Əйел менi байқаған жоқ, лайланған суға қарады да, аз бөгелiңкiреп тұрып: «Мынаған қай иттiң малы аунап кеткен», – деп, қасында əлдекiмге арнап айтқандай-ақ саңқ ете қалды.

	«Тiптi, бетiнде майы шылқып тұр ғой мына судың», – деп тағы бiр қойды. «Ой, пəлекет-ай», – деп жүрiп, шелегiмен судың бетiн толқыта ысырып, бiраз тазарғанша күттi де, ақырында керек суын алып кете бердi...».

	Бiз бұл үйден аттанып шыққанда қатпа шалдың əңгiмесiнен бе, жоқ əлде төбесiнен тоқпақ ұрғандай жаманат хабарды естiгелi отырған Бибiштiң алаңсыз жүзiнен бе, болмаса сол екеуiнiң бiр-бiрiне ешқандай жалғассыз алабөтен көрiнуiнен бе, əйтеуiр көкiрегiмде оқтай қадалған бiрдеме кеттi. Бiз ендi Iле өзенiнiң жағалауындағы қалың ағашты жанамалай жүрдiк. Биiк тораңғы, үйеңкi, шiлiктiң желбiршек ұштарында жан даусы шығып, ендi ғана шырқыраған Бибiш даусы iлiгiп тұрғандай. Мейлi, ауыр қаза, жаманат, мейлi, шат-шадыман қуаныш үстiнде болсын адамның бұрқ етiп шырқап шығатын құйын көңiлi аспанда ғана ұшып жүретiн сияқты.

	Ауық-ауық биiк ағаштарға қонақтап, солардың желбiршек ұштарында сəл дамыл тауып, қайта шырқайды. Зеңгiр көк те, ақ мамық бұлттар да, асқар таулар да адам көңiлiнiң сазына қосылады. Мейлi, ол саз қасiрет, мейлi, шаттық күйi болсын адамның ең бiр шиыршық атқан шағыңда, оның оңайлықпен көзi ашыла қоймас шабытынан туғандықтан нағыз асыл өнердiң өзiндей өлмес-өшпес қасиетке бөленедi.

	Ал жаңағы қатпа қара шалдың мешкейлiгi сияқты жан қойнауынан серпiлiп, қанат қағып шықпаған оғаш қылық, арзан өнер аспанда қалықтап ұшпай адамның жердегi тұнығын ғана лайлайды.

	1972 жыл.





ҚҰС ҮНI




	Қабырғасы көптен əктелмеген, күтiмсiз шатырлы үйдiң сырт жағындағы үлкен алмаағаш көлеңкесiндегi ескi кереуетте жатқан ауру адам бүгiн мүлдем бəсең. Күрт төмендеп кеткен халiн ауру өзi сезсе де басқаларға үндеместен сұлық жатыр.

	Сəл аулағырақта, мыжырайған ескi тауық қорасына таяу қазылған жерошақта, үлкен қазанға толтыра iркiт қайнатып, əрi-сəрi болып жүрген Бибiш күйеуiнiң қыбырсыздығына мəн беретiн емес. «Қашанғы аунақшып, шарқ ұра берсiн, iштегi дауыл дерттiң бiр сəт тыншығаны шығар»,– деп ойлаған. Үнемi қолбайлау болып, кесе-көлденең тұратын кесапаттың дамыл тапқанын пайдаланып, таудай боп үйiлiп қалған шаруасының тым құрыса бiразын тындырып тастамаққа жан ұшыра кiрiскенi едi.

	Бала-шаға бəрi ержетiп, үйлi-баранды болып кеткенмен, бұл үй əлi күнге екi сиыр сауады. Ауру Еркiнбек сүт атаулыны аузына татып алмағалы қашан. Бибiштiң өзi де шайға қатқаны болмаса, ақты оншама опырып бара жатқан жоқ. Сонда да екi сиырдың ағыл-тегiл сүтiн ол далаға төкпейдi. Қарын-қарын май шайқап, ең ақыры оның iркiтiн де кəдеге жаратады. Қалада тұратын баласы əйелiмен, қызы күйеуiмен əке-шешесiнiң үйiне опыр-топыр боп келген сайын, тораша, сөмкелерiн сары май мен құртқа, ара-тұра iрiмшiкке толтырып əкетедi. Бiрде баласы шешесiне жаны ашығансып:

	– Апа-ау, əкемнiң сал боп жатқаны анау. Ақыр өздерiң iшiп-жеп жатқан жоқсыңдар. Осы екi сиыр ұстап əуреленбей-ақ қойсаңдар қайтедi? Бiз аштан өлер деп пе ең? Қалада дүкенде май дегенiң толып тұр, – деген. Бары сол ғана. Ал келiншегi ақ бiлегiн олжаға молырақ батырып, енесi берген май мен құртты барынша мұқияттап, буып-түйiп алды.

	Еркiнбек өзiнiң күрт төмендеп бара жатқанын ұқты. Сонда да осы соңғы тынысымен жұртты мазалап, масыл болудан жаны бiржола безгендей тiстенiп баққанын ешкiм байқамас та едi. Қайта кереует үстiнде ақ жаймада рахат тыншу тапқанға ұқсайды. Жан жолдасы Бибiштi көрсоқыр еткен де сол. Əйтпесе жанкештi əйел күйеуiнiң қазiргi халiн ұқса, құлындағы даусы шығып, шырқырап естен танар едi. Бiрақ Еркiнбек жақтан тек тыныштық байқалады. Күйеуiнiң ыңқылы естiлмеген əрбiр минутты өзiне олжа көрiп, Бибiш қол-аяғын барған сайын ширақ қимылдатады.

	Еркiнбектiң жейдесiн шылқылдаған су еткен мұздай тер ендi бүкiл денесiн, аяқ-қолына дейiн дiрдектете бастаған. Күн шуаққа шығарса қандай жақсы болар едi деп ойлады. Бiрақ оны айтар дəрмен де, ниет те жоқ.

	Көптен қырылмай қаптап шыққан сақалының ағы көкке талаурай қараған жүзiндегi бозғылтым жылтыр реңдi молайтып, бет өңiрi де мойнымен қоса ұзара түскен. Ақпен қаптаулы көрпесi көкiрегiн жартылай ғана жауып, жағасы iшке бүктелген жейдесiнiң сарғыш түсi айқын байқалады. Үнемi термен ағыл-тегiл болып жататын ауру адамның iшкиiмдерi қанша жуғанмен ашылмайды ғой.

	Бұл қарт майдангер адам едi. Сонау жалындаған жас шағында Сталинград шайқасына қатысып, талай бетпе-бет келген ажалдан да аман қалған. Өз басын өлдiге санап үмiтi үзiлген сəттерде-ақ көктен перiште кеп көтерiп əкеткендей ажалдан құтылған шақтары да болған.

	Бiрақ сол шақтағы өмiр, тiрлiк қуанышы, əсiресе, қайта қауышқанда қандай жарқын болса, тап қазiр, ол аулақ, алыс қалып, бозғылт тұманға оранғандай сұрғылт, түсi суық.

	Өзi жатбауыр тартқан өмiрден қашықтап, қайта шығар баспалдағы жоқ, терең тұңғиық жиегiне келiп тұрғанын сезедi. Соңғы қуат-күшпен тыныстап, тек қалт кетiп, үзiлiп түсер шағын күткен сыңайы бары өзiне соншама айқын. Осы сұмдық шындық үстiнде қыңқ демей тiстенуi өзiмен бiрге туған такаппарлықтан екенiн де бiледi.

	Ол түске шейiн осылай жатты. Бибiш сал ауру күйеуiне бiр-екi рет байқастап қарағанында көз шырымын алып жатыр деп ұққан.

	Үй шаруасы Бибiш үш күн, үш түн дамылсыз қимылдаса да түгесiлмейтiндей, қарап қалған шаруа қоя ма, бiрiнен соң бiрi анталап, ес таптырмады. Əрi бүгiн демалыс. Қаладан балалары, немерелерi ошарылып, келiп қалатын уақыт та таяу. Май да шайқады, сиырларының сүтi қойдiкiндей маңызды едi, ала қоржынның бiр басы толарлық iрiмшiк те дайын болды.

	Сыртқа шыққан сайын күннiң төбеге қарай көтерiлуiн де бiр аңдып қояды. Балалары мен немерелерiн бiр жұма өтпей-ақ сағынып қалушы едi. Олар келетiн қарсаңда ауру адамнан қолының босағанына да дəн риза.

	Маңдайында жақұттай жылтырап, тiзiлiп қалған терiн сүртуге де шамасы жоқ. Бұл тер өзiне де пайда, денесi бусанса қол-аяғы қайратқа толып, анау-мынау қимылға дес бермей кететiнi бар. Тек ауру тыныш болса екен.

	Есiк алдына көлденең тоқтаған машинаға қарап, көйлегiнiң жеңiмен маңдай терiн асықпай бiр сыпырып тастады.

	– Əже! – деп, үлкен немересi өзiне қарай бiрiншi жүгiрдi. Бұл келген – қызының үй iшi. Күйеу баласы да енесiне жылы ұшырай қарап, қолындағы екiншi ұлын тоса бердi:

	– Ой, бұзық, əжеңе амандаспайсың ба? «Амансыз ба» – де, «ой!»– деп, тiлi шықпаған баласының əжеге бажырая қарағанын өзiнше қызық көрiп, майда сөйледi.

	Бибiш бəрiнiң де өзiне деген қошемет екенiн бiлiп, күйеу баласының осы ықыласын жерге тастамайын деген оймен, жұмыстан шаршаған денесiн сəл босаңсыта кiшi немересiнiң де бетiнен сүйдi. Жатырқап, қолын ербеңдеткен нəрестенiң жас исi мұрнына келгенде, қарт ана шын мейiрлендi.

	Қызы сəл жымиғаны болмаса, əже мен немеренiң табысуына аса мəн беретiн емес. Бұл өзi бiтiмi сұлу келiншек едi. Əрi ерке өскен ол əке-шеше ошағының басына келсе қаршадай кездегi мiнезiн қайта табуға бейiм тұратын. Сол бала күнiндегiдей аласұрып кетпегенмен, аяғын сəнмен тастап, айналасына басқаларда жоқ еркiндiкпен қарайды.

	Қыз да, күйеу бала да алмаағаш түбiнде жатқан əкеге сəлем берген жоқ. Олар аурудың тыншу тапқан халiн анадайдан-ақ байқаған. Тек күйеу бала қолындағы нəрестемен келiп, оның басына төнiп, бiраз қарап тұрды. Қызы сəл аулағырақтан əкенiң бас-аяғын бiр шолып шықты да, шешесiне қарай бұрылды.

	«Зинам, Зинашым!», – деп өзеуреп, үн қататын əке жоқтығын ол көптен бiлетiн. Екi дүниенiң ортасындағы қылдай шекарадан ары-берi ауа толқып тұрған əке өмiрiнiң барлығы мен жоқтығын, көзбен көрiп, көңiлге тоқи салар дағды қалыптасқан. Одан ары жетелейтiн түйсiк атаулыны ұзаққа созылған əке ауруының өзi-ақ жуып-шайып əкеткен.

	Зина шеше шаруасына да қолқабыс етуге илiкпейтiн. Тек ауылдағы майда-шүйде, кəкiр-шүкiр тiрлiктiң қасында өзiнiң сұлу сымбаты ерекше жарқырап көрiнетiнiн түйсiнген сыңайы болушы едi.

	Зиналардан соң Бибiштiң ұлы əйелiмен келдi. Екi үйдiң балалары ата мен əже ошағының басында табысып, мұндағы топырды көбейттi. Əжелерiне маңдайларын бiр-бiр иiскеткеннен кейiн, олардың бiтiретiн шаруасы – ойын.

	Бұл – Алматыдан елу шақырымдай жердегi ауыл. Зиналар сол астанада, ал соңғы келгендер аудан орталығында тұрады. Бəрiнiң бастары қосылғанша Бибiштің немерелерi бiр-бiрiн қатты сағынысып қалатын.

	Зина мен келiн бала екеуi тату құрбыдай. Бiр-бiрiн көре қалса оңаша əңгiмелерi таусылмайтын. Темiрбек пен күйеу бала да сондай. Өздерi асын iшiп, аяғын босатып жатқан шеше халiн олар осындайда жөндеп аңдамайды да.

	Ал əке мүлдем ұмытылған. Жүректi сыздатқан жараға да адамның етi өлiп үйренiп кете ме? Əке басындағы хал бұлардың көкiректерiн ауыртпайтын болған.

	Еркiнбек балаларының келгенiн немерелерiнiң у-шуынан бiлдi. Сəл сергiгiсi келiп, денесiн қимылдатып көрiп едi, арқасына мұздай термен жабысқан шыт жейде тiтiркентiп, ауру адамның халiн түзете бастағандай едi. «Ə, бүгiн жексенбi екен ғой», – деп шамалады. Апырау, осы мен оңалып бара жатқам жоқ па деп мехнаты көп тiрлiктiң қайта оралуын онша хош көрмеген лажсыз пiшiнi бар сияқты. Əйтпесе, тап бүгiн таңертеңгiлiк, тiптi одан берiде кiм келiп, кiм қойып жатсын, жексенбi ме, басқа күн бе оны шамалайтындай жағдайы жоқ едi. Мойнына қыл арқан бiржола оралғандай күрт кетiп бара жатқаны айдан анық болатын. Əлдене осы тұста Еркiнбектiң көңiлiн босатты. «Зинашым, Темiрбегiм!» дегiсi келiп, келiн, күйеу балалардың есiмдерiн қоса атамаққа əрекеттендi. Бiрақ үнi құрғыр жоқ. Өз əлсiздiгiне қатты шамырқанған ол iштей булығып, түйдектелетiн ашу-ызаның да тап қазiр қарымы кiшiрейiп, сөнiп бара жатқанын байқады.

	Еркiнбек қинала түстi. Кеңiрдегiн əлдекiм темiрдей саусақтарымен қылғындырып, кеудесiне тiзесiн салып, жаншып бара жатыр ма? Адамдағы əлсiздiктiң ең бiр жетер шегi осы екен-ау деп ойлады. Қу сүйегi ендi өзiнен-өзi ауырлап, мұның шыбын жанын шырылдатып, қаусап бара жатқан сияқты. Əлде үстiндегi бiр қабат жейде мен көрпенi ауырсынғаны ма?

	Қайтсе де Еркiнбек өзiнiң бүгiннен қалмасын сездi. Ақыр кетер адаммын, өтер дүние ғой, балаларымды ары-берi сабылтпай-ақ, олар қайтқанша тап осы келiстерiнiң үстiнде-ақ бiтер сағатым бiтiп тынсашы деп қиналды. Осы ойының түбiнде қандай сұмдық салқындықтың жатқанын сезiп, ауру тəнi дүр сiлкiнгендей болды.

	«Апыр-ау, жарық дүниенi осылай оп-оңай қиып кетуге менi көндiрген кiм? Ауру ма, жоқ, ол емес, мен жаны сiрi жауынгермiн, егер басқалардың көзiне сүйел болып жабыспасам, тап мұндай сал жатысты, дерт азабын əлi талай уақыт талмай көтерер едiм. Жоқ, кiмнiң көзiне сүйел болмақпын, өлгенде де алар орным осындай-ақ қой. Бəрi өз күнiмен, өз шаруасымен болып жатыр емес пе? Менiң ыңқыл-сыңқылмен аунақшуым сағат тiлiн тоқтатып, ағын суды керi қайтармас, бiреудiң күнiн түн ете қоймас. Жарық дүниеге алғаш келгенде мен де шырылдап туған бала емес пе едiм? Ендi тұяқ серiппей, үн шығара алмай, соншама дəрменсiз бейшара халде кетiп бара жатқаным қалай? Өлiмге бой бермей қасарып көрсем қайтедi? Өзiм бойсұнбасам күштеп əкетер деймiсiң? Қайда барсам да бұдан кең орын сұрамаймын ғой.

	Апырай, бұлай деп неге өзеурей беремiн? Мен орын сұрайтындай адам емес едiм ғой? Майдан даласына көкiрегiмнiң қып-қызыл қанын төгiп, əлемдегi бостандық атаулыға өзiм орын босатыспап па едiм? Ендi қазiргi шағымда өгiз терiсiндей жердi менен ешкiм қызғана қоймас».

	Əлдекiм өзiмен салғыласып тұрғандай, осындай даукес ойлар билеп алған да, қазiр ол соның жетегiнде едi. Бұл минуттар оған ауыр тиiп, сұлқ кетiп бара жатқан жағына тез ойыса бастады.

	Түс ауа бұған ең алғаш Бибiш назар аударды.

	– Əй, ана əкелерiңдi байқасаңдаршы. Күнi бойы аунақшып, ыңырсумен болушы едi, тiптi бүгiн таң атқалы қыңқ демедi ғой.

	Қарт ана өз қосағының халiн көзден қағыс қалдырғанын ендi ғана сезiп, сонысын күнə көргендей бiр сəт жанын қинады. Балаларының бəрi əке төңiрегiне топырласқан. Ауруға үрпие қарасып, сұмдық сырын ұққан олар əп-сəтте тыныстары тарыла бастады. Өз байқауларын бiр-бiрiне ашып айтудан шошып дағдарысты.

	Қастарына Бибiш те жеткен. Жүрегi əлденеден секем алған ол да алғашқыда өңi бозарып, сəлден соң қайта қара күреңiттi.

	Балалары қатты тықыршып кеттi. Ендi олар туған ананың не күйге түсетiнiн аңдап, əлдеқалай күн туса, сүйеу болмаққа əзiр тұрған, соған бейiмделген түрлерi анық. Бiрақ ана олардың күткендегiсiнен көп сабырлы екен. Екi қастың ортасындағы терең əжiм қатты жиырылып, мынау кетiп бара жатқан адам есiнен айрылмай тұрғанда соның атынан балаларына үлкен ұлағатты сөз айтпаққа ұқсайды.

	Осы екi арада шыдамсыздық еткен Зина:

	– Дəрiгер шақырсақ қайтедi? – дедi.

	Басқалары оны көзiмен атқандай. Əкенiң соңғы сəтiн өзiмiздiң күзетуiмiзден артық не бар десiп, жазғыра қарағанға ұқсайды.

	Бiрақ Зина ешкiмге дес беретiн емес. Көршi үйдiң ересек баласын дəрiгерге жүгiрттi.

	Ақ халатты мосқал адам бұл үйдiң ежелгi танысы. Қу сүйегi саудырап жатқан ауру адам да осы халiмен оның көз алдынан талай өткен. Бүгiн ол Еркiнбекке əрең иiлiп, соншама ықылассыз қарағанын Бибiш те, балалары да анық байқады.

	Дəрiгер үлкен шприцпен укол салып, жүруге ыңғайланды да:

	– Қарақтарым, қолымнан келер бар көмегiм осы, – дедi. Бибiш:

	«Жарықтық-ау, азырақ қасында болсаңызшы еңғұрмаса, жөн көрсетер адам да керек қой мұнда» – дегiсi келiп едi, бiрақ тiлi байланып, ештеме айта алмады. Зина ғана дəрiгердiң алдында жiк-жаппар болып жатыр. Бəрiбiр қырыс мiнездiлеу қарт көнбедi.

	Ол кеткесiн бəрiнiң ұнжырғасы одан сайын түстi. Суға кеткеннiң тал қармағанындай бiр ессiз əрекет жасаудың амалын таппаған түрлерi байқалады.

	Тек Зина ғана оқшау мiнез көрсеттi. Өзiн көп еркелеткен осы адамның ақтық сапарына сенгiсi келмей ме, əлде өмiрiнде тұңғыш рет бастан кешкен қаупi осы ма, əйтеуiр ол бəрiнен де қауқарсыздық көрсетiп, жапырақтай қалтырады.

	«Зинам, Зинашым!»– деп əкем үн қатар деп үмiттендi. Ең ақыры немерелерiне дейiн Еркiнбек жатқан төсектiң аяқ жағына асылып, барлық балалық қылық пен оспадарсыздықтан құлан-таза айрылған, көкейлерiнде бiр түйсiк оянған күйде. Қыбырсыз ауру адамға көз қарашықтарының қадалуы солай.

	Еркiнбек балаларының қобалжуын айқын сездi. Көптен күткен қаралы, қайғылы iстiң болып тынатынын олардың дəл ұғынғанын да хош көрдi. Кiрпiк қимылдатудан қалған қазiргi халi ендi өзiнде де бiр түрдi аянышты түйсiк тудырды.

	«Апырау, шынында өлмекпiн бе? Өлiм деген адамның шешеден туардан бұрынғы жоқтығындай, ештеменi сезiнбегенiндей өмiр, тiршiлiк атаулыдан мүлдем бейхабар кетуi болса, онда соңғы сағатқа дейiнгi пендешiлiк тiрлiктiң не қажетi бар? Жазмыш бұйрығы баршаға осыншама қатал ма едi? Көп жасап, көптi көрдiм дегенмен тап осы бiр заңдылықты неғып байқамағанмын, неғып ертерек көкiрегiме түймегенмiн? Ылайым тағы бiр қуат бойға оралып, тағы бiр дəурен өз қалпымен тағдыр сыйлығындай бұйыра кетсе, мүмкiн, жазмыштың мойын бұрғызбас осы қаталдығына қарсы бiр амалды ойланып көрер ме едiм.

	Адамның бар қасiретi оның пендешiлiгiнде екен ғой. Өмiр барда қаза барын ұға жүрiп, осыншама қапы қалуымды тым болмаса кейiнгiге жыр ғып айтар сəт үшiн ғана тағдырға жалбарынып көрсем қайтер едi? Мүмкiн, ол аяушылық жасап, мейiрбандық етер». Бiрақ ондай жалбарынуға құлқы болмады, икемi келмедi.

	Ол өз басына топырласқан балаларының дабыр-дұбырын, таныс қарт дəрiгердiң келiп-кеткенiн, өзiн мазалағанын емiс-емiс қана аңғарды.

	Соңғы қиналыс сəтiн бастан кешiру үстiнде кенет ол бiр ғажап қызық жəйтке тап болды. Өзi саясында жатқан алмаағаш бұтағына қонған кiшкентай бозша торғай соншама тамаша ашық үнмен сайрап кеп жiбердi. Екi аяғымен жармасқан бұтақтан құлап кетердей жан салып шырылдауына Бибiш пен оның балалары мүлдем назар аударған жоқ, тiптi байқамады да. Ашық құс үнiн ауру адам ғана бар жан-тəнiмен сезiндi. Сезiнiп қана қоймай, ол дүр сiлкiнiп, басын көтердi. Жаңағы зар тiлегiне орай жазмыштың бiр еткен мейiрбандылығы деп ұққан оның тұла бойын кернеген қуаныш дерт құрсауынан əлдеқайда басым шықты.

	Кеудесi əлi төсекте жатыр едi, тек басын көтерген бойда, балаларына, жар қосағына естiртiп:

	– Мен өлмеймiн! – деп салды.

	Бұл қарт майдангер сонау соғыс кезiнде Сталинград шайқасына қатынасқан. Қалатүгелiмен қираған ең бiр арпалысты сəтте Еркiнбек бел ортасынан жоғары жағы бомбаның күшiмен опырылып түскен үлкен үй қабырғасы мен биiк-биiк кiрпiш үйiндiлерiнiң ортасында жалғыз қоршау iшiнде қалып едi. Өзi оң жақ санынан жараланып, қансыраған əлсiз күйде мынау қоршау iшiнен шыға алмасын анық сездi. Əрi төбеден бұршақша ұрған оқ топырақ үйiндiлерiнiң əр жерiн бұрқ-бұрқ еткiзiп жатты. Өлген жерiм осы екен ғой деп ол дəрменсiз күйде өмiрмен қоштаса бастаған...

	Кенет сол тарсыл-гүрсiлдiң үстiнде қайдан адасып келгенi белгiсiз бiр кiшкене құс, тап осындай бозша торғай топырақ арасынан сойдиып шығып, иiлiп тұрған жуандығы бармақтай ұзын темiрге қонып, Еркiнбектiң дəл төбесiнен шырылдап қоя берiп едi. Ақырзаман күнiндегiдей дүниенiң ойраны шығып, топырақ үйiндiсiне айналған қауiп-қатерлi шақта табиғат күйi бұзылмаған өзiнiң жүрек үнiмен бұған тiл қатқандай. Өмiрге деген ендiгi талпынысын тежеп, өлiмдi мойындатқан, соның мысы басып, тiптi ендiгi жерде өз еркiмен құлап түспектей есi кiресiлi-шығасылы сəтте бұған ашық дауыспен аян берген едi.

	Тұла бойына тiршiлiк толқыны қайта лап берген Еркiнбек осынау оқ пен оттың арасында өзiнен де бұрын сол шынашақтай құсқа өмiр тiлеген. Үрiкпей құшағыма кiрсең саған деген ажал оғына өз жонымды тосып, сонау бейбiт өлкеге, ақ бауыр бұлттар жүзген кең ашық аспаны бар сахараға өзiм жеткiзiп, қолымнан ұшырар едiм дегендi шын ниетiмен егiле елжiрей айтқан.

	Құстың тiлi адамға жеткенмен, адам тiлi оған жеткен жоқ. Бозша торғай ғайып болғасын Еркiнбек бар күшiн жиып, оң жақ санының қанын тоқтатты. Кенет аспаннан күн шыққандай қаланың бұл ауданында атыс бəсеңси бастап едi. Үйiндi ортасында əлсiреген күйi жарым тəулiктей жатып қалып, ақыры одан жол тауып шықты. Сол бетте өз адамдарының көзiне шалынып, госпитальға жөнелтiлдi...

	Өмiрден күдер үзiп кетiп бара жатқан шағында жiгер берiп, керi қайтарған құс үнiн Еркiнбек күнi бүгiнге дейiн ұмытқан жоқ. Ол бұған бұл соғыста қаза жоқтығын, əлi де көрер қызық, сүрер дəуренi барын айқын еткен. Алдағы тiршiлiктiң хабаршысы, бозша торғайдың даусы арада отыз жылдан астам уақыт өткен соң, қазiргi халi үстiнде құлағында қайта жаңғырықты. Бұл жолы да кетiп бара жатқан бетiнен қайта қайтатынына анық сенiп, соның қызуымен кеудедегi жан қыбырының соңғы сарқыншақ қуатымен басын көтерген бойда:

	– Мен өлмеймiн! – дегендi қайталап айтты. Бiрақ жастыққа қайта құлай бере үзiлiп кеттi.

	Жар қосағы Бибiш пен балалары Еркiнбектiң соңғы тыныспен бас көтерiп, осы сөздердi соңғы аманатындай екi рет қайталап айтуының байыбына бара алмай, көпке дейiн таңырқасып жүрдi.

	1973 жыл.





КҮЗГI ДАЛАДА




	Жаз айлары əлдеқашан таусылған. Бақша iшiнде алтын күздiң шашағы төгiлiп тұрған шақ. Ертелi-кеш үзiлiп соққан қырдың желi ғана мұның берекесiн кетiредi. Кəрiнiң шашындай дудырап, жапырағы жұлқыланған тал-қайың мезгiлсiз жапа шеккенге ұқсайды. Жаз рахатын еске түсiретiн шуақ күндер сирек.

	* * *

	Қарт ана Ақбибi бүгiн елең-алаңда оянысымен-ақ, өзiн əдеттегiден ширақ сезiне бастады. Сонау егiн даласынан əрi сары топырақты төбе басында мен мұндалап тұрған бейiт барын бiледi. Сондағы топырағы борпылдақ бiр жас қабiр қарт ананың көзiне ерекше ыстық. Бүгiн сонда барады.

	Туған ұлының басында отырып, соңғы күндерi көрген-түйгендерiн түгел тəптiштейдi. Алдымен бiраз уақыт өткiзбек керек. Төсегiнен тұрды да оны-мұныны қолымен iлiп-шалып, келiнiнiң жұмысына қолқабыс тигiздi. Оның қабағын баққан күндегi күйбең əдетi де жоқ. Бүгiн мұнда да ұл барын, бұл да апталдай азаматтың анасы екендiгiн кiмге де болса бiлдiрмек, ұғындырмақ секiлдi.

	Келiнiнiң сиыр сауып, табынға қосып қайтқанын дыбысынан бiлдi де, от жағуға кiрiстi. Маздаған оттың ыстығы жүзiн шалып өтiп, iшi-бауырын түгел жылыта бастады. Есiктi сықыр еткiзiп, ертеңгiлiк суыққа қымтанып киiнген келiнi Қалима кiрдi. Ол енесiнiң ерте тұрып бүкшеңдеп от жаққанын көргенде, ақбоз өңiнiң құты қаша таңданды. Оған ең ауыр тиетiнi осы едi. Енесiне жалынышты көзбен қарап:

	– Ене-ау, соншама ерте тұрып шала бүлiнгенiңiз не? Өзiм-ақ қайнатам ғой бұл шайды. Ұйықтай бермейсiз бе? – дедi. Сөзiнен, даусынан сағы сынған адамша жетiмсiреген күй байқалады.

	– Қарағым-ай, кəрi кiсiде ұйқы бола ма? Сен жұмысқа кешiге ме деп...

	Келiнiне ол кiсi əрдайым сақтықпен қарап, олай-бұлай боп кетсе, абай боларлық бiрдеме iздегендей болатын. Жағаласа жүгiрген екi қолдан дəтi шыдамағандай жез шəугiм тас-талқаны шығып iлезде қайнады.

	Ертеңгi шай олар үшiн сын сағат едi. Ақбибiнiң түлкiдей сақ көздерi аннан-мұннан қылаң етiп, келiнiнiң мейiрбандығы төгiлген жұмсақ назарын адастырып кетедi. Алдына қызылы үйiрiлген ыстық шай келгенде, оның жүзiнен танитын барлық жақсы нышаны бу боп ұшып кеткендей бiр қас қағысып, көз түйiскен сəтте ғайып болады. Одан кейiн əлдекiмнiң жүрiсiн аңдыған кəнiгi көзбен Қалиманың күнге күйiп тотыққан ашаң сұлулығының ой-шұқырынан əлдененi iздеп үнсiз бағады.

	Қалима осы бiр жыл iшiнде қандай күйде болды десеңiзшi. Күнiне он қараса тоймайтын күйеуiнiң қас-қабағынан көз жазып қалғаны толмас өкiнiш едi. Жас қабiрдiң топырағын құшып солқылдап жылаған қаралы күндерi жас тəнге таңба басып, ағаш көмiрiндей қарауытып қала берген.

	Бейiт басына бұл да барып тұратын. Бiрде енесiнiң үстiнен шығып, сырттан бақылағанында Ақбибiнiң баласының басындағы ерекше ұстамдалығына қатты таңқалған. Неткен тас түйiн адам десеңшi. Көзiне шық түсiрген жоқ. Қоңыр даусы күмбiрлеп шуаққа маужырағандай жас топырақты жаныштап отыра бердi. Айтқанын баласы көз алдында мақұлдап отырғандай өзi де иегi кемсеңдеп, жүдеп-жадаған кейпiмен мейiрлене бас изейдi.

	Сонда Қалима өткен бiр бақытты күндердi еске алып, бiр босағада бəрi қайта қауышқандай, кездесу шаттығына ұқсас ең бiр ғажап сезiмдер ағыны бойын билеп əкеткен. Осы үшеуiн саябырлатқысы келiп, жер-ана əлди жырын айтатын сияқты. Бiрақ, бұл тəспiнiң моншағындай жылт ететiн өткiншi сəт едi.

	Күрт төмендеп кеткен ене жүзiне қарап, Қалиманың қайғысына қайғы жамалатын. Ендi қараса мұны қинайтын жар күйiгi ғана емес, сол арманда кеткен, жас қосақтың жалғыз аманаты боларлық тағы бiр мiндет бар екен. Ол – мына кемпiрдi жылатпау. Қалима күйеуiнiң басында соңғы болған кездерiңде өзiндегi ойды жеткiзсем дегендей тұла бойы қалт-құлт етiп ұлықсат сұрауға аузы бармаған адамша ернi дiрiлдеп қатты қиналысты бастан кешiретiн. Бiрақ Алмабектiң өзi қабiр iшiнен қайрат берiп, өмiрдегi бар iс пен қызықты бұған тапсырғандай бойын тез жиып алатын.

	Сiлейтiп соққан сол Алмабек қазасының шерi тарқамай-ақ ене мен келiн арасында бiр үлкен ор қазылып қалғандай едi. Содан берi өзiне сенiмсiз қарайтын ененiң жабырқаңқы көздерiн көргенде, ол iшiнен қан жылайтын. Енеме адал көрiнсем дейтiн емеурiн оны соңғы кезде жаман күйрек етiп, кейде өзiнен сылтың мiнез көрсетiп алатын.

	Қазiр де ене алдында кiрпиiп сұлқ отыр. Оның самаладай ақ жаулығына көз қиығымен ғана қиыла қарайды. Анда-санда енесiне жалт ете түсетiн жанары «ене-ай, неге маған күдiктене қарайсыз, мен сiздi тастамаймын ғой» дегендi шыншыл сырымен жеткiзетiндей. Ақбибiнiң əншейiнде «қайтейiн, жас адам ғой» дейтiн кешiрiмдi кең дүниесiнiң қайда екенiн мұндайда өзi де ойламайтын.

	Күндегi əдет – осы. Келiнi екiншi рет шайы шығарылған шəйнектi енесiнiң алдына сырғытып, жұмысына тұратын. Ақыры жиналып болып, есiктен көйлегiнiң етегi бұлғаң еткенде, ақтық көрiп қалғаным ба дегендей енесiнiң қандай көзбен қарап қалатынын iштен сезетiн ол, жiгерi құм болатын.

	Бүгiн де Қалима үйден көңiлсiз шықты. Жүгiре басып сонау қыр басына жеткенше бас көтерген жоқ.

	Бұл кезде колхозшы əйелдер қызылша жинауды суыққа, қыс қарына қалдырмау үшiн жанталасып жатқан. Колхоз шаруашылығының да ендiгi қарбаласы соған ауған. Соңғы кезде жүрегiне жақын тұра бастаған бiр адамның өзiн жолда күтiп тұратынын бiлiп, оған бүгiн тiл қатпай өтуге нық бекiдi.

	Қалима жас қой. Сол жастықтың сарқылмаған қуаты тар кеудесiнде бұлқына соқса ше?

	Бiрақ, енесiнiң қара жалындай түйдектелiп өңешiнен күйiк ататынын ойлағанда, Қалиманың ернi жыбырлап, жүрегi қысылғандай болды.

	– Жаным, неге асықтың, сабыр етшi... Сөйлесейiкшi азырақ...

	Тоқташы!

	– Жоқ, жоқ, Жанай, сөкпе менi, – Орамалын қолымен түзей жүгiре басты Қалима.

	Əйелдердiң ақ жаулықтары көкпеңбек көктем жаннаты түстес қызылша егiстiгiне шашырап түскен ақ гүл сияқты. Көз ұшында түймедей болып, оларға тағы бiр ақ жаулық қосылып, көк өңiрге жарасымды тағы бiр ақ гүл қадалды.

	Төбе басында ұзақ тұрып қалған көзi баданадай, кеуделi жiгiт Жанай, шарасыздықтан иығы теңселiп барып тракторына мiндi. Əлдекiмнiң ашу ызасын бiлдiргендей трактор көмейiнен қара түтiн атты да күш алған гүрiлiмен жер солқылдатып ырғала қозғалды. Артына тiркелген соқасы сары аңызды қынадай тiлiп төңкерiп барады.

	* * *

	Ақбибi бүгiн бейiт басына баратындығын келiнiне айтпай, өзiне де күңгiрт əлде бiр ой түйiнiмен iркiп қалған. Ендi соған жинала бастады. Жолда келiнiнiң көзiне түспеуiн тiлейдi.

	Ертеңгiлiк суықтың бетi қайтқан. Түннiң бiр уағынанбасталған таң желiнiң ғана желiгi басылмай, дала үстiнде оқтын-оқтын ойнақ сап кетедi. Ауыл сыртына шыққан Ақбибiнiң кəрiлiктен жiңiшкерген сүйегi аздап жазыла түсiп, туған даланың өңiрiне аттап басқан сайын өзiне бiр жақындықты сезедi.

	Бұл өңiрде күз мезгiлiнiң толысқан шағы екенiн айыру оңай. Кейбiр қыраттарды түгел көмкерiп, сонау көк жиекпен астасқан аңыз даласының бетiнде сарғыш сəуле ойнап еркiн құбылады. Асқақ көрiнген құзар тауда күздiң шуақ күнiне деген жылы шырай бар. Алтынға малған алып құс қанатындай бөктерiлiп жатқан осынау туған өлкеге алғыр күн қадала қарайды. Бiр кезде жаз желегiмен желкiлдеп, сағым құлпырған даланың өмiрге деген соңғы ажарын танытатын сияқты. Ақбибi аңыз даласының үстiмен өтiп, маңдай алдындағы қырқадан қайқаң етiп шығатын қара жолда талған белiн көтерiп, таяққа сүйенген күйi iлбiп басып келедi. Астық бастырылып болып, колхоз төңiрегiндегi тiршiлiк бұл кезде саябырлап қалған. Тек əлдеқайда алыстан трактор гүрiлi жетiп тұр, сары күздiң соңын ала далада аябь жырту басталған екен. Қаңқылдаған дауысы құлақ жарып, қарға-құзғындар жайыла ұшып жүр. Кең өлкенiң есiрткен еркесi бұл күнде өздерi болғысы келедi.

	Бұл далада кiмдер болып, кiмдер баспаған? Ақбибiнiң маңдайына сыймаған жалғыз ұлы Алмабек те күнi кеше ғана осындағы ерлердiң бiрi емес пе едi? Ол бəрiн есiне алды. Маңдайын күн қақтаған қара домалақ баланың асыр салып ойнағанын көргенде, «жалғызым» деп, өмiрiнде қорлық дегеннiң не екенiн бiлмеген адамдай сезiнетiн өзiн.

	Сол көзiнде күн табы бар жұп-жұқа сүйкiмдi бала Алмабектiң көз алдында бұғанасы қатып, ержеткенiн аңғарып па Ақбибi.

	Тiптi, сол Алмабектiң өскенiн, есейгенiн көрсем деп аңсамайтын да, тек көзiмнiң нұры, көңiлiмнiң оты болудан жазбасын деуден əрi аспайтын бiр тiлек қана көкiрегiн жандырмаушы ма едi. Күйбеңмен өткен күндер жағаға бiткен жас шiлiктей Алмабектiң күш-қуатын толықсыта берiптi.

	Ол, мiне, иығымен аспан тiрердей көрiнедi ананың көзiне. Қалима, Қалима, ше? Ол бұл үйге күнше жарқырап түскендей едi. Атам қазақтың салтын аяққа баспай, оның да алғашқыда жүзi төмен болғанмен, жалт-жұлт еткен жанары көрiнiп қалатын. Сүйгенiмен ұғысқаны секiлдi.

	Жас жұбайлар шынымен бақытты едi. Сол бақыттың жалыны шарпыған Ақбибi қайда шалқып, қайда төгiлерiн бiлмедi. Ол үшiн бұл дүниеде бар алтын сарайдың есiгi ашық болды. Сол күндердiң жалт еткен елестей жоқ болғаны несi? Көзi қанталап, дүние тез тарылған едi. Қара түндi жамылып кеп, алқымынан алардай не жауыздық дертi билегенiн кiм бiлсiн. Алмабектiң өлiмi кенет болды. Өткен жылдың жаз айында ол үш күн дамылсыз жер жыртып, төртiншi күнiнде ғана өз кезектесiне тракторын тапсырған. Сол бетiмен жүре бердi де ұйқы қысқасын айдалмай жатқан жерге құлай кетiп, тас ұйқыда жатқанында трактор денесiн жаншып кеткен.

	Егер Ақбибi сол бiр сұмырықтай кеп қанатымен қаққан қара түндi еске алар болса, екi қолы көкте дiрiлдеп, кеудесiнде бұл дүниеге деген ешқандай рақымшылық қалмай кетедi. Ол күйiк басқан аспанды ғана көрiп, өрт шалған өңешi түйдектеп қара жалын атады.

	Мүмкiн, күйiнiш атаулыны кəрiлiктiң мехнаты да демейтiн шығар, əйтеуiр Ақбибiнiң мұндайда терiсi тым жұқа.

	Ол артынан бiр аттылы адамның қуып жеткенiн бiлiп, тезек терген адамдай бұрыла қарады да, осы ауылдағы бригадир Бегiмбайды таныды.

	– Уа, шеше, жер көрiп, арқаңызды кеңiткелi шықтыңыз ба?

	Ақбибi – əрқашан жақсылықты есте тұтатын адам. Алмабектi бейiт басына апарғанда, шаршы топқа басшылық етiп жүрген осы Бегiмбайдың суырыла сөйлегенi, өлi аруақтың есiмiн ардақтап атап, жас бағланға арнаған жалынды сөздерiн еске алған Ақбибi, оған барынша жылы ұшырай қарауға тырысты. Соның сөздерiнен ғана жалғызының ақықтай қасиетi көп алдында күнше жарқырап қалғандай едi.

	– Қарағым-ай, «жарлының көзi жаутаң» деген. Қара емендей қайыспаған болмасақ та, сүлдерiн сүйреген жан болған соң тiрлiк дүниесiн көрмеске лажымыз бар ма? Жұлдызым сөнген соң, арқамның кеңдiгiнен не пайда? Баламның басына барып қайтпақпын. Ендiгi бетiм сол жақ.

	Жайшылықтағы дiлмарлығын қазiр де көрсетiп тұр. Сөзiнде тұнығы шайқалмаған сау күнiнiң жүйрiк серпiнi бар. Бегiмбай оған таңданған жоқ.

	– Қайғырма деп кiм айтар, шеше, сiзге, орны толмас өкiнiш азасыз қала ма! Бiрақ, бəрiмiздi балаңыздай көрiңiз, баласыз ана болмас, бəрiмiзге де анасыз, – дедi ол, тар қапаста булыққан ана көкiрегiне кеңшiлiк бергiсi келiп.

	– Бəрiңнiң де айтатының осы, қарақтарым, жақсы сөзiң үшiн рақмет! – дедi Ақбибi шын ықыласымен емiрене.

	Төмен тұқырған көзiнен жас ыршып түскенге ұқсайды. Жақсы сөзге жаны иiгендегiсi сияқты.

	Бегiмбай биылғы шаруашылықты, колхоз жайын Ақбибiнiң керек қылмайтынын бiле тұра əңгiме еттi. Жұмыстағы Қалиманы аузына алды. Онымен бiраз қаңғырлады да, асыққан адамның кейпiмен оза берiп, артына қайрыла сөйледi:

	– Дүние шiркiн кең ғой, шеше. Өмiр күн санап өсiп келедi, соны ойлаңыз. Өзiңiз қарт болғанмен, кеудеңiзде жастың жүрегi болса бəрiмiзге нұр емессiз бе?

	– Нұр болып батып, күн болып шығатын болсам жер басып жүрмiн ғой, қарағым, – деген Ақбибiнiң ашық даусы даланың көк зеңгiр ауасын пышақтай тiлiп өттi. Бегiмбай ендi бiрер минуттан кейiн соқтыра жөнелген едi.

	Тайпала басқан тағалы тұяқтар жердiң кесегiн ұшырып барады. Ер үстiнде ол жартасқа қонған бүркiттей кеудесiн кере қозғалмай отырған. Үзеңгiге шiрене салған аяқтары ғана ат бүйiрiнен қылтылдап көрiнедi. Жақсы адамның лебi желпiп өткендей, Ақбибiнi бұл дүниенiң таңқаларлық жасамыстығы туралы ойлар баурап, кəрi шеңгел түбiрiне ұқсаған оның қарт көкейiнде тiршiлiкке деген жылы мейiрiм сарғайған сəуле отындай жылт еттi. Көптен берi қара суық ескен тоңғақ далаға көктен күн елжiрегендей оның кəрi жүзiнде бусанған шырай пайда болды.

	Ақбибi қырқаға шыққанда күн түске таяп қалған. Айналасындағы аңыз даласы оған алшиып көрiнедi. Арғы түсе берiсте жаңа ғана мұрты ойылған дерлiк қызылша егiстiгi де көкпеңбек болып жатыр. Қызылшашы əйелдер егiстiкке шашырай түскен. Ақ жаулықтар əр жерден бейқам ағараңдайды. Күнi бойы алыстан құлақ тұндырып тұрған гүрiл, ендi өзiне таяуда екенiн сезген Ақбибi оңға бұрылып əудем жерден қырқаға тырмыса берген соқалы тракторды көрдi. Кiшкене шұқанақтарға соқтыққандай тоңқаңдап барып, Ақбибiнiң көз алдында кiлт тынып қалды. Одан алыстан сидам көрiнетiн тракторшы жiгiттiң сұлу денесi сырғып түсiп, беталды жүрiп кеттi.

	Бұл қайда барады дегендей, Ақбибi көзiмен оза қарап едi, əрiректен көйлегi желбiреген таныс тұлғасы көзiне оттай басылған бiр ақ жаулықты əйелдi көрдi.

	«Əкем-ау, мұнысы кiм?»– деп маңдайын көлегейлей бере тани кеттi. Қалима! Көргенiм анық па дегендей, көз еттерiн шытынатып қайта қарады. Бұл жолы да өз келiнi екенiн айна-қатесiз таныды. Қызылша тазалаудан бiр сəтке сытылып шыққан бетi сияқты.

	Маңдайын күнге берiп, қары талған қолдарын жанына сiрестiрiп тұр. Жiгiт қасына жақындап барғанда да селт еткен жоқ. Тек қана талмаураған жүзiнен алау көрсетiп, «сен менiң шаршап-шалдыққаныма қарама, мен жаспын, мен жалынмын» деп тұрғандай.

	Айдалада табысып, бетпе-бет келген екеуге, көк аспанда бұлт көшкiнiн түре айдаған дала желi ғана анда-санда бұрқ етiп, жан бiтiргенге ұқсайды.

	Мұндай тұрыс бұларды қинайтын сияқты. Əлден уақытта жiгiттiң əлуеттi қолдары сымдай тартыла қалды да Қалиманы өзiне баурады. Сонда ғана ол жан-жүйесi босап, ақтық қорқынышын жұтқандай, ақ орамалының ұшын желге берiп, оның иығына құлады. Тағы бiр бұлқыныспен шалқая күнге шағылысқан ақ тамағын жарқ еткiздi. Ақбибiнiң сорына қарай бiткен өткiр көздерiнен мұның ештемесi қақас қалған жоқ. Оның жан дүниесiн бұрап, iшiндегi ең бiр аяулысы үзiлiп түскендей болды. Емшегiн көкке сауып, балаға деген қарғысты қара беттiкпен айтатын заржақ анаша жүзiн тəңiрге тосқандай көкке көтерiп, жерге таяғын тарс қойды.

	Аспандағы ақ бұлтты да көзi көрмей «бiттi... бiттi...» деп жан-дəрмен сыбырлай бердi. Көз жастары ыстық добалдай бетiн сипап өттi.

	Бұл көрiнiс оның бүгiнгi баламның басына барам деген құлшынысын қиып түскендей болды.

	Жоқ... жоқ! Мына фəнилiктi, мына дүниенiң опасыз қу пендешiлiгiн қойнына суық тастай тығып, баласының басына апара алмайды Ақбибi...

	Жоқ... жоқ! Жат несiптi жеткiзiп, жалғызының жанын жараламайды Ақбибi. Осының бəрi бiр сəттiк кiдiрiсте шешiлдi. Ол кəрi дiңгектей шайқатылып кейiн бұрылды. Төбе басындағы екеуге қайта қарағысы келген жоқ. Шалғайы кең ақ көйлегiнiң етегiне сүрiне-қабына келген жолмен қайта салды. Таяғын жерге тарс-тұрс қояды. Бұл жерге шейiн қалай келгенiн байқамаған Ақбибiге ауыл жер шетiнде қалғандай алыс көрiндi.

	Мүмкiн, үйге жетпей үзiлiп кетермiн деп ойлады. Егер алда-жалда жетiп құласам, қайта бас көтеру жоқ шығар деп, өзiн дүниеден көшiп бара жатқандай сезiндi.

	Ақбибiнiң қазiргi кейпi ақ бұлт көшкен аспаны бар ұшан-теңiз кең дүниенiң бетiнде қанатының далба-дұлбасы шығып жантаңдай басқан жаралы құстай едi. Əрбiр тас кесекке соқтығып, бəрiнен қағажу көретiн бейшара халде. Оны нықырта түскiсi келгендей, ойда жоқта жел көтерiлiп, етек-жеңiн жұлқылап бара жатты. Ақбибi барынша қатты адымдауға тырысты. Аяққа оралған етегiн де қатты бүрiп ұстап алған.

	Бiрақ, əудем жер жүрмей-ақ, дымы құрып қалды. Маңдайын таяқ ұстаған қолына сүйеп, қайта жұлып алды да, есi ауып бара жатқан адамша тəңiрге жалбарынды.

	Көктен күн көзi шелденiп, оның таза ақ маңдайына, жұмулы көздерiне ыстық табын басып, жан жарасын ауырта түстi. Өзiне қазiр күн ғана емес, табиғаттың барлық түйсiк көздерi қадалып, табалап тұрған сияқты. Көлденең көршiнiң мазағына душар болғандай қатты қылғына қорланды Ақбибi. Аяғын аттап басып, сенделе қозғалды. Таяғы жер құдiреттiң маңдайын тесiп жiберердей тарс-тарс тиедi. Көз алдындағы жаратылыстың бəрi ерсi едi қазiр оған.

	Өлiмге асыққандай өзеурей ұмтылды. Иə, тек сол ғана құтқара алады оны, осынау пақыршылық дүниесiнiң топас мазағына қарсы тұрар күш тек өлiм.

	Орта жолдан əрi асқанда ғана ол есiн жиды, жоғары қарап едi, көк зеңгiр ауаның теңiз түбiндей алыс қабаттары мен өрекпи соққан жүрегiнiң демiккен дүрсiлiн қабат сезiндi.

	Ол сонау қасқа жолды көрдi. Күнде көрiп жүрген қасқа жол болғанмен, көз жұмар алдында ақтық рет бар өмiрiн еске алғысы келгенi сияқты.

	Аңыраған көш. Шұбырған шаң. Аттылы-жаяу түйе жетектеген жүн шекпендi адамдар. Солардың арасында-ақ Ақбибi делеңдеп қыз боп өсiп, сол қасқа жолдың бойынан талай рет көшпен бiрге өтпеп пе едi.

	Онан кейiнгi уақыттың да дүбелеңiн еске алмай қойған жоқ. Қаншама кiсi өлiмi болды. Осы өкiмет келердiң алдында құбыла шеттен ығысқан қашқындардың лаң түсiрмеген үйi жоқ. Бiреудiң аты ұрланды, бiреулердiң түйесi жоғалды. Сонау қасқа жолдың бойында Ақбибiнiң туған iнiсi мен екi-үш ағайынын бандылар шауып өлтiрген болатын.

	Одан кейiнгi тыныштық... Қайта дүрбелең... Соғыс...

	Ақбибiнiң көз алдынан қанша заман өтсе де мынау жаратылыс əлi өзгермептi. Сол дүние əлi дүние. Қыз төсiндей керiлген дала таңы айрылып жiпсiген күйiмен өзiнiң шалқар ұлылығын кiмге де болса танытатын едi. Үстiнен бу көлбеп ұшқан өзiңдегi бар жарқын қуатты ашып тастаған.

	«О, жасаған-ай. Өлiм пендеге бар, мынау дүниеге жоқ», – деп толғана бiр ащы ой ойлап, өзiнiң де дəрменсiз пенде болып жаралғанына зығырданы қайнады.

	Басын қайда қоярға бiлмей жүрегi айныған адамша бiраз тұрды да ауырып қалған сүйек-сүйегiне күш сала қозғалып тағы да алға аттады. Бiрақ ендi асыққан жоқ. Iшi-бауыры түгел қозғалып, бiр-ақ лоқсықпен түсiп қалатындай денесi дiр-дiр етедi. Болары болып, бояуы сiңген iске көнгiсi жоқ.

	Зорлықшыл дүниенiң қай қылығына көнбеп едi Ақбибi. Бiрақ, бүгiнгi көрiп-бiлгенi көрер көзге жылтыр тiршiлiктiң бет-пердесiн жұлып тастапты.

	Қызық бар, дəурен бар дегендегi өмiр осы. Ол аяғын аттап басқан сайын өз денесiнiң ауырлап бара жатқанын сездi.

	Бұл кезде күн қатты жылына бастаған болатын. Сарғыш тартқан күз даласы рахат шуаққа батып тұр. Ақбибiнiң аздап басы ауыра бастады. Ол құдайдан ақтық күш, қуат сұрады. Бiрақ, ұзаққа емес, өз үйiне жеткенше ғана. Не де болса өз төрiн көрiп, өз табалдырығын аттап құлағаны тəуiр едi.

	Егер Ақбибi қазiргi күйiгiн бiр сəтке ұмытып аспанға қараса, əттең. Көкiрегiндегi ескi даналық, iзгi сезiм атаулы суық сорған көктем гүлiндей көрiктенiп, жас баланың көңiлiндей ынтыға оянар едi. Күмiс қанаттарын күнге шалдырып, сойқан сұлулықпен оянған қос көгершiн ұшып жүр. Көк жүзiнде жарысып, тұмсық түйiстiргенге ұқсайды. Бiрақ, Ақбибi оны көрген жоқ. Көрген күнде де одан еш түйсiк көкейге қонбас та едi. Бiраз жер жүрiп барып, таяғына сүйенiп тағы тоқтап, өрекпи соққан жүрегiнiң басылуын күттi. Жас толған көздерi айналаны түгел бұлдыратып, ешнəрсенi аңдататын емес едi. Тек күз күнiнiң қатты жадырағанын байқады. Буын-буыны, жотасы түгел тершiп, бұл кезде денесi де жылына бастаған. Алдындағы күз даласы теңiз суындай жарқырап, көз шағылыстырады.

	Дүниедегi бар жасырын сұлулық оның көзiн тағы да табалағысы келгендей, жүрегiн онан сайын шайлықтыра бередi. Ол бұл көрiнiске қайтып қарамауға тырысты. Аяқ жолын ғана көретiн адамдай басын төмен тұқырта ұстап, алға қарай ырғатыла басты. Əйтсе де, көзiндегi жасына əлсiн-əлсiн күн сəулесi шағылысып, жанарын өртеп кететiндей.

	Жүзiн одан сайын жасыра түскiсi келедi. Ақбибi осы күйiмен үйiне де жеттi. Бау-бақша, қора-жай бəрi де аңырап бос тұр. Табалдырықтан аттап түскенiнде аядай екi-үш бөлме iшiндегi пендешiлiкпен жиған дүние мұның көзiне бос көрiнген жоқ. Мұндағы əрбiр зат кешегi Алмабегiнiң тiрi көзiн, осы Қалимамен қосылған шақтағы бақытын еске түсiретiндей. Бəрiн де сол жалғызының болашағына жинап, қастерлемеп пе едi.

	Ақбибi бiраз сiлейiп тұрды да, ақыры ақ кимешектi аласа ауыр денесi бүлк етiп қозғала таяғын бұрышқа тастап, төсегiне барып қисайды.

	Ол күнi бойы бас көтерместен жатты. Уақыттың да қалай өткенiн бiлген жоқ. Əйтеуiр ашық сəуле төккен терезеден ғана сыртта күн қыздырған күзгi дала көл-көсiр болып жатқанын ұмытпайды. Ақбибi жаңағы қайтар жолда қатты шалдығып қалған. Қазiргi жатысы кəрi буынына əрi жайлы тыныштық та едi. Манаурап, ұйқыда ма, ояу ма, өзiне де айырғысыз. Бiрде көзiн жұмып, түс көрiп жатқандай неше түрлi елес қуып кетедi де, бiрде тап қасында əлдекiмдер анталап кеп тұрғанға ұқсайды. Жоқ болмаса, тұп-тұнық теңiз жағалауында отыр ма? Жап-жалтыр су бетiнде ойнаған ақ сəуле, күн сəулесi көзiн шағылыстырып аштырмайды. Жұмсақ жайлы төсекте бiраз арқасы кеңiген соң, басын көтерiп терезеге қарағанда даладағы күндiзгi жарық күрт өзгерiп, күңгiрт тарта қалыпты. Сарғыш сəулелер де көлбей жосылып түскен. «Бұл қалай?» деп бiраз таңданған Ақбибi кеш болып қалғанын аңғарып, осыншалық азап уақытының тез өткенiне iштей қуанды да. Төсектi сықыр еткiзiп, кеудесiн көтермекшi болды. Қысыңқы тартқан көздерi сүп-сүйiр екi қара қиыққа ұқсайды. Аздап бетi де iскен.

	Өзiнiң бұл жатысының себебiн iздеп, бүгiнгi өз күйiгiн көкiрегiнде қайта тұтандырып, өртенбекшi едi, сыртқы есiктiң ашылған дыбысы оны қалт сергiттi. Əлдененi жасырғысы келгендей дыбыс естiлген жаққа үрке қарап, жастығына қайта құлай кеттi. Ендi бергi есiк те ашылып, бөлмеге кiрген келiнi Қалима екендiгiн Ақбибiнiң iшi аса суықтықпен сездi. Бiрден қозғала қоймай, бiр сəттi өткiзе берiп қана есiнегендей басын көтердi де, табалдырықтан берi аттап əлденеден қалшиып тұрып қалған келiнiне қарады. Қалиманың кiрпiгi төгiлiңкi, көздерiнiң күнсiп қарайып, шаршап шалдыққан, шаң басқан қуаңқы ажарының астынан, тал бойында, денесiнiң бұлшық еттерi бiлеуленiп көрiнген бұлтың жерлерiнде жас күштiң толықсып тұрғанын көзi шалды. Бұл да өзегiне өрт болып тигендей.

	– Қалимаш-ай! Балам деп бауырыма басқаным рас едi, құдайдың қу тақыр еткенiне амалым бар ма? Жолың болсын, қарағым! Мен сұңғыланы тербете беруден ештеме өнбесiн ұққандығың шығар бұл. Ақ жүрiп, адал бас! Теңiңдi тапқаныңа сөкпеймiн сенi, кiнəламаймын.

	Қалима алғашқыда оның түрiнен шошыған. Ендi мына сөздерi анық сордың лебiндей, қатал ызғарындай кеудесiн суық кернеп кеттi.

	– Апа-ау, сiз не деп тұрсыз, есiңiздi жисаңызшы азырақ? – деп, көзiнен жас домалай енесiн құшақтай алды. – Мұныңыз қалай, тiптi түсiнбедiм ғой сiздi.

	Ақбибi оның ендiгi сөзiне құлағы бiтеу қалғандай көзiн жұмып жастыққа қайта қисайғысы келдi. Қалима қасында шыр қақты:

	– Балам деп бауырыма басып едiм дейсiз, тiптi соның бəрi өтiрiк екен ғой. Жаныңыз бiр иiсешi тегi маған. Не жаздым сiзге? Баласынан кем көрмес деп қаншама үмiттенсем де, қара боран болып есуiңiздi қоймадыңыз ғой. Не қылығым болса да сiзге жат-бауыр тартар жөнiм жоқ. Өле-өлгенiңiзше өз қолыммен əлпештеймiн, маған сенiңiз, апа. Суық сөздiң керегi не осы? Ендiгi жерде ол сiздiң жолдасыңыз болмай-ақ қойсын.

	Сол кештi, түндi ене мен келiн бiр-бiрiн құшақтаумен өткiздi. Бiрақ Ақбибi жiбiген жоқ. Мұз болып қатқан күйi сазара түсiп, келiнiне оң шырай бермедi. Жансыз денесi өлiкке ұқсап, жүрексiз, мейiр-шапағатсыз жаралған тас кесектей өзiнiң қатыбас қаһарлығына салып бақты. Қаза дертiнен айығып, қу даланың жетiм шыбығындай бой жаза бастаған Қалимаға бұл тағы да бiр айналып соққан, ара тұрарлық ешкiм жоқ адасқан дерттей көрiндi. Аласыз көңiлмен ана алдында қаншама жарқырағысы, ақ болып көрiнгiсi келгенмен тағылық тасы маңдайына тигендей, бетiн қайтарып жасыта бердi.

	...Осыдан кейiн бiраз күндер өттi. Даладағы жұмыс əбiгерi аяқталысымен iле-шала қыстың алғашқы қары да түстi. Бiрақ қыс жұмсақ келдi. Жапалақтап қар жауып, жер-дүние əп-сəтте ақ бəтестей болады да, кенет күн қыздырған соң, үстiне киген ақ шапаны iрiп тозғандай, ойдым-ойдым жер қарасы қайта көрiне бастайды. Көше көбiне лайсаң, ауыр жүктi арбалардың доңғалағы ары-берi тiлгiлеп, белуардан батпақ болып сойылып жатады. Тек түнгi суықтан соң, таңертеңгi шақтарда ғана ауыл қыдырғандар, арбакештер қатқақ жолмен ерсiлi-қарсылы ширақ өнiмдi қимылдайды. Түске қарсы тағы да жол бұзылып сала бередi.

	Осындай күздi көктемнен айырғысыз бiр шақ едi.

	Ауылдың бiраз адамдары Ақбибiнiң үйiне жиналды. Жас желең аса көрнектi емес, көбiсi Ақбибiнiң өз тұстастары дерлiк қартаң, немесе, орта жастағы адамдар. Бегiмбай сияқты көп ұйтқысы бiрлi-жарым белсендiлер де бар.

	Ақбибi келген жұрттың пейiлiн түстерiне қарамай-ақ түсiнгендей, терезе алдында төселген көрпе үстiнде тiзесiн қолымен құшақтаған күйi сұлық түсiп отыр. Жұрт сөзiне құлақ қоймағандай, құлақ қойса да естiмегендей тырп еткен белгi бермейдi. Қалима болса ауызғы үйде жұрт көзiне көрiнбей, ас-су қамдап, қызмет етiп жүр. Ауыл адамдарының бұл келiсi салт-дəстүр бойынша болғанмен, олардың əрқайсысында бiразына өз аузымен, бiразына басқалар арқылы Қалима таптап тапсырған бiр сыр бар. Қалима өз енесiн даладағы жазықсыз қайыңдай бiр тiлегiне бойсұндыра алмап едi. Көпшiлiктен соны сұраған.

	Қақ төрде қысық көз, сирек шоқша сақалды, бар болмысы бiр уыстай ғана шал отыр. Сөйлесе, сағыз шайнағандай аузы шапшаң қимылдайды. Сырт пiшiнi жинақы, қутың, көбiне елгезек жас баланың отырысын еске түсiредi. Жұрттың тыныштығын бұзып, қайта-қайта дабырлап қойып отырған сол:

	– Биыл өзi қыс қалай болар екен, ə? Мынау лайсаң тiптi, жүруден қалдырды ғой. Таза қарымның өзi жақсы едi бұдан да.

	Бiрақ оның сөзiне мəн берiп отырған ешкiм жоқ. Ешкiм оның сөзiн артық та көрiп отырған жоқ. Күнделiктi өздерi көрiп жүрген лайсаң, табиғат құбылысы. Оны айту артық та, сөкет те емес. Отырған жұрт əрқайсысы маңызды iс туралы ой үстiнде сияқты. Бегiмбай болса төмен қарап, семiз түктi саусағымен киiз үстiндегi əлдебiр қиқымдарды жинап, сыпырып, iштегi мазасыздығын өзiнiң ер кеудесiмен бүктеп отырғандай. Тек ортаға шай келгенде ғана жұрт еңсесi бiраз көтерiлiп, жабығыңқы отырыстарынан айыға бастады.

	Дастарқан жайып, самаурын кiргiзiп жүргендер көршi үйлердегi жас келiншектер, Қалиманың жақын сырластары. Қалиманың өзi жұрт көзiне əлi көрiнген жоқ.

	Ақбибi жансыз өңiмен бұрылып, алдындағы кесенi қолымен алғанда ғана жұртқа соншама бiр секемдiкпен шоли қарады. Өзiне жақсы таныс емес адамдар бар ма деген де ой келген едi. Əсiресе, Бегiмбайдың сол жағында бiр адамнан кейiн дастарқанға аса ентелемей қиыс отырған жас адам бейнесi көзiне оқыс шалынды. «Əкем-ау, соқталдай болған бұл кiмнiң баласы?» – деп, өзiнiң үйiне шақырусыз келген бөгде бiреуге тыжырына қарады. Мұның үйiне, мұның дүние-мүлкiне бас-көзсiз осылай басқалар иелiк етiп, өзiнiң барлық билiктен, иелiктен ада бола бастағаны ма? Ендi Ақбибiнiң көзiне жиналғандардың бəрi дұшпандық ниетiн бүркенiп келiп отырғанға ұқсады. Осы бiр түйсiк оны одан сайын қатыгездендiре түстi. Ақбибi санасы айқын, көкiрегiнде күмбiрлеген толқын, ашу-айбат, аталы сөз, татымды байлау, кесiм бəрi бар. Ол жүдеп-жадап аза шеккен, қаза күйiгiн тартқан адам емес. Сүт емiп жараған бедеудей жүйрiк көңiлi, өр тынысы бар жан.

	Мiне, қазiр де осы жұртшылық пейiлiн, мiскiн ниетiн осындай көңiлi биiк, өр тынысты күйiнде шештi. Жас тағдыр тағатсыз талпынады. Оның алдында өрiс кең. Бiрақ Ақбибi өз еркiн, өз басын бiреудiң байлауына берiп, əлдекiмнiң бақшасында қауыз жарған гүлге көзiн қызартпақ емес. Өз нұры сөнген болса, сол сөнген шыраққа, өлген жанға да тiрiлерден бiр сүйенiш керек қой. Егер Ақбибi бұл үйдiң түтiнiн өшiрiп, қуыс көрдей етiп қалдырып кетсе, Алмабегiнiң киелi аруағы орнын сипап қалмай ма. Жоқ, жұртым, кешiр.

	Ақбибi өзiнiң жан дүниесiн бүрген осы оймен бекiндi.

	Жұртшылыққа да осы кесiмiн айна-қатесiз танытты.

	Ең алдымен тағатсызданып сөз бастаған төрдегi қысық көз, сирек шоқша сақалды елгезек шал. Ол Ақбибiнiң тұстасы ретiнде оған жылпос жiгiт шағындағыдай-ақ қыр көрсеткенсiп, емекси сөйледi.

	– Ақбибiжан-ай, ауыл көшiп, қырдан асып бара жатқанда, өзiмiз өңкей бозбалалар, қыз-келiншектер тасада үлкендердiң көзiнен қақаста қалып, тас лақтырып ойнамаушы ма едiк. Сонда бiздiң қылығымызды көзi шалып қалған ақсақалдар: «əй, жастар-ай, жастық қуат жалын атады. Сендердiң бұл қылықтарың өздерiңе жарасады. Бiрақ бiздiң сендерге айтатынымыз нала ғой, өзiмiзге келген кəрiлiк наласы», – деп қариялар мұң шағушы едi. Ендi сол мұңды бiздiң айтпасымызға шара қайсы? Кəрiлiк жетiп, көзiмiздiң алдын мұнар басты ғой. Қазiр жақсының не, жаманның не екенiн айыра аламыз ба? – деп, Ақбибiнiң шымбайына тиiңкiреп, əрi оны сөзге тартқысы келгендей екi жақтап сөйледi.

	Бiраз жұтынып, дамылдап алды да, тағы да, ендi екi тiзерлеп отырып сөйледi. Сөзi бiраз ұзақ кеттi. Бiрақ сонда да болса жұртты мезi ететiндей емес едi. Ол Алмабектi аузына алды. Орны толмас қаза. Бiрақ тағдыр жазуы солай. Оған қарсы тұрар күш қайсы. Ол сөзiн былай бiтiрдi:

	– Дүниеде өлмейтiн-өшпейтiн де салт-дəстүр, тiршiлiк, пендешiлiк дегендер бар ғой. Бiздiң ойымыз саған Алмабектi жоқтатпау. Анау жас жiгiт осы отырған көбiмiзге дос-жар адамның баласы, – деп, Бегiмбайдан бiр адам төмен дастарқанға аса ентелемей, қиыс орналасқан жiгiттi нұсқады. – Жақсы адамда жаттық жоқ деген, жақсының ұрпағы ғой. Келiнiң бұрынғы келiн, балаң бұрынғы балаң. Тек сен мейiр-шапағатың мен ризалығыңды берсең болғаны. Қалима да бiзге ағатайлап қиылып, сенiң көңiлiңдi жiбiтiп, туған анам етiп берiңдер, деп өтiнiш етiп едi, Ақбибiжан.

	Жұрт сiлейiп, үнсiз тұнып қалғандай.

	Ақбибi ендi ғана өзiне-өзi келдi. Алдымен төрде молдаларша шарт жүгiнген елгезек шалға жаңағы сөздiң бəрiн маған айтты ма дегендей сұқтана бiр қарап алды да кеудесiн сəл теңселте ыңғайланды.

	– Жұртым, бұл лебiздерiң, қадiр-қошеметтерiң үшiн рақмет. Бəрiңнiң де адал ниеттерiң, ақ көңiлдерiңдi танып, бiлiп отырмын. Жаманшылық айтпассыңдар, жақсылық айтарсыңдар. Жастың жалын қуаты бойында. Су бүркiп суытып, қапасқа шегендеп отырғызар мен емес. Жолы ашық, ақ батамды беремiн. Бiрақ Алмабегiмнiң түтiнiн өшiрiп, ешкiмнiң босағасына бармақ емеспiн, түйiп айтарым осы.

	Ақбибiнi бұл байлауынан ел болып та қайтара алған жоқ.

	Осыдан кейiн екi жұмадан соң, алдына пар ат жегiлген арба келiп тоқтады. Бiраз көршi қолаң да жиналып қалды. Қалима табалдырықтан берi бiр адым ғана пеш қасында сiлейiп тұр. Ақбибi үшiн тағы бiр азалы сəт туатындай жұрттың бəрi тұнжырай, iстiң ақырын үнсiз күткен күйде. Келгендердi Ақбибi өзi серпiлткiсi келiп, ашық, ширақ дауысымен Қалимаға бұрылды:

	– Қалимаш-ай, қиналып, дағдаратын ештеме жоқ. Бұл үйде өзiңе не керек болса, бəрi сенiкi, ала бер. Қолыңды қағатын мен бар ма едiм? – дедi.

	Бiрақ Қалиманы алаңдатқан дүние емес едi. Соны ана көңiлi сезбедi, түсiнбедi.

	Қалима үйден азын-аулақ нəрселерiн алды да, арбаға отырды. Жұрттың бəрi далаға шыққан. Қалиманың құлағына естiртiп қана бiразы «бағың ашылсын» айтып жатыр. Арба қозғалып кеткеннен кейiн көршi-қолаң бəрi көп тұрысқан жоқ, үйдi-үйiне тарады. Алыстап бара жатқан арбаға Ақбибi жалғыз өзi қарап тұр. Өлiнiң аруағын ардақтап, тiрiнiң тiршiлiгiне тəкаппарлықпен елiкпеген Ақбибi ендi өзiне бұрынғыдан əлдеқайда зор азалы күндер мен түндердiң келетiнiн, жалғыздық пен торығушылықтың қорғасындай ауыр зiлi басып, дүние темiр татығандай, көкiрегiне ауыр зардап оты орнап, көз жасының көл болып ағатынын ұқпады. Өлген жаннан емес, тiршiлiк қызығынан тiрi болып айрылып, моладай қарауытып қалуының қандай өкiнiш əкелетiнiн пендешiлiкпен ұқпады.

	1962 жыл.





«ЖОҚ, ЕШКIМ КЕЛГЕН ЖОҚ!»




	Мен соғысты Прагада аяқтап, сол қаладан қайттым.

	Надежда Сергеевнамен Мəскеу-Новосібір пойызында кездестiм. Ол вагон сөресiнде жантайып жатқан күйеуiнiң қасында отырып, əртүрлi əңгiмелер айтады. Бет жүзiнде ендiгi бейбiт күннiң де алғашқы ауыртпалықтарын сезiнген байсалдылық бар. Өткен соғыс тауқыметi бұған еш белгi салмаған, қажығандық нышаны мүлдем байқалмайды. Анда-санда ғана екеуара əңгiмемiзге жеңiл күлкi, əзiл араласып, iшкi сарайына сəуле құйылып, жадырап қалатыны бар.

	Бұл əйелмен ең алғаш Солтүстiк-Батыс майданның госпиталында танысқанмын. Алғашқы күйеуi сонау Фин соғысында қаза тапқан ол өз еркiмен от пен оқтың арасына санитарлық жұмысқа аттанған. Қауiп-қатердi басқалармен бiрдей көрiп, қайтып келе жатқан бетi.

	Қасындағы қос балдақты кексе солдат Белоруссияның немiстер жермен-жексен етiп кеткен бiр селосынан екен. Бiр аяқтан айрылған кемтар адам соңғы жарым жылдың iшiнде əйелi, балаларын қоса iздестiрген. Орман-орманнан ағылып, күлге айналған өз селоларына келiп жатқан жандардың арасынан өз туғандарын кездестiре алмайды. Ауылдастарынан сұрап бiлгенi бұл село тұрғындарының көбiн фашистер жойып жiберiптi.

	Əбден күдер үзген Степан Григорьевич ендiгi халiн анық болжап, өзiн госпитальда ұзақ күткен Надежда Сергеевнамен көңiл қосады. Ақыры онымен Қазақстанға жүрiп кетпекке келiскен. Степан Григорьевич бiздi оңаша қалдырғанда Надя мұның бəрiн шыншыл жүрекпен айтты.

	Ресейдiң бiр қаласында үшеуiмiз Алматыға апаратын поезға ауысып мiндiк. Мұнда Надяның үй-жайы, кəрi шешесi бар екен. Сонда бұлар тұрмыс құрмақ. Бұл кезде жиырма бiрде ғанамын. Менiң де он екi мүшем сау емес. Оң қолыма протез кигенмiн.

	Алматыда университетке оқуға түсуiм оңай болды. Алғашқыда үш айлық дайындық курсынан өттiм де, сол жылдың күзiнде-ақ студенттер партасына отырдым.

	Сырт болмысымнан жалындаған жастық ажары байқалғанмен сұрапыл жылдар санамды сартап қалып тастаған ба, маған оқу қонбай қойды. Жатақханадағы у-шу кедергi жасап жүр ме, оңашада бағымды сынайыншы деп, Надежда Сергеевнанның үйiне келдiм. Ол қуана-қуана маған бiр бөлмесiн босатып бердi. Мұнда да оқуды өгiздей өрге сүйреп əкетпегенмен тыныштықтың қолайлы жағы болды. Лекциядан келген бетте кiтапқа жармасып, түнгi сағат үште əрең бас көтеремiн. Өң мен түстей өтетiн осы ұзақ уақыт iшiнде тырс еткен дыбыс берiп ешкiм көңiлiмдi бөлмедi. Надя менiң жағдайымды ұғып, күйеуiмен сыбырласып сөйлеседi. Тек анда-санда балдағымен едендi тоқ-тоқ еткiзiп, Степан Григорьевичтiң ары-берi өткенiн естимiн.

	Маған ең жеңiл пəндердiң өзiн игеру қиынға тидi. Үш беттi он рет оқып шығып, соның үш сөзiн дұрыстап ұстай алмған шақтағы қынжылғаным əлi есiмде. Бiрақ табандылығым басыма шығушы едi. Өзiмдi тасқа жанығандай жiгерлене түсетiнмiн.

	Кейде көзiмнiң майы таусылып, қажалған шақтарда Надежда Сергеевнамен дидарласып, желпiнiс жасайтынмын. Надежда Сергеевна:

	– Қалқам-ау, соншама неге көп сарғаясың? Миың айналып кетпей ме? – дейдi.

	Менi шын ниетiмен аяйтынын аңғарам. Осы аяныш көңілiмдi босаң ете ме:

	– Миымның өзi де айналып кеткен ғой, Надежда Сергеевна, – дейтiнмiн оған мұңымды шағып, – тек оқу оқып, оның бұрынғы тоңын, қатпаршағын қайта кигiзбесем бола ма?

	Сонда Надя соғысты, қолынан өткен жаралы жауынгерлердi елестете ме, бүкiл денесiмен күрсiнiп салып, өзі де ұзақ мұңға бататын. Тек Степан Григорьевичтi көрiп, селк етiп оянатын да оған тағы қандай қамқорлық жасау керек екенiн бiрден есiне түсiре алмай əлек болатын.

	Степан Григорьевич – өмiрi үндемейтiн адам. Бiз Надямен сөйлесiп отырғанда ол едендi тоқ-тоқ еткiзiп қасымыздан өтiп кетедi. Балдаққа əлi үйрене алмаған ба, жүрiсi ауыр, жүзiн жерден алмай, баяу қозғалады. Қос ағашқа бар салмағын салғаннан емес, қай жерде сүйегi қалғаны белгiсiз бұрынғы қатын-баланың қайғысы желкесiнен басып тұрғандай, қос жауырынының ортасы терең шұңғылданып тұратын.

	Ал Надя осы кембағал адамды қалай күттi десеңшi. Бөлме еденiн əйнектей жалтыратып, ақ сүлгiмен сүртiп алсаң кiршiк жұқпайтындай етiп, үйдi сондай таза ұстайтын адам едi. Степан Григорьевичтi тамаққа шақырғанда дастарқанына көзiң түссе, ыдыс-аяқтарынан ерекше тазалық белгiсiндей бiр сəуле төгiлiп тұратын. Кексе солдаттың өзi алақанда аяланған нəрестеден айырғысыз. Ескi қауызынан арылып, күннен-күнге ағарып, ақ жұмыртқадай бола бастаған. Адамның шын сарайы осындайда ашылатын сияқты. Степан Григорьевичтiң анда-санда өзiме бiр қадалып қалатын көкшiл жанарындағы айқыш-ұйқыш сурет сəулесi де молайып, қатпар-қатпар өмiр белестерiнiң арғы тасасынан қарап тұрғанға ұқсайды. Надежда Григорьевнаның күнiне үш мезгiл тамақтың ең жеңiл, жұғымды түрлерiн жасап, стол үстiнде буы бұрқыраған күйiнде құлпыртып қоюына қарап, сiрə, жарымжан солдаттың аяғында ғана емес, iш құрылысында да бiр ақау бар ғой деп ойлаймын. Себебi, Степан Григорьевич осы тамақтың өзiнен аз жейдi. Олармен бiрге мен де талай рет дəмдес болғам. Надя не жасаса да аузыңда ерiп, жеген сайын тəбетiң ашыла түсетiн. Степанның осындай дастарқан үстiндегi салқынқандылығы оған деген аяушылығымды молайта түсетiн.

	Степан Григорьевич бiраз оңалғасын бiр мекемеге вахтер болып орналасты. Надя майданнан қайтқан алғашқы күннен-ақ осындағы ең үлкен мейманханада кезекшiлiкке тұрған. Соғыс кезiнде шұғыл дайындықтан өтiп қана сестра болған. Ол жағынан арнаулы бiлiмi жоқтықтан бейбiт күнде осы орналасқан жұмысына да көңілi тоқ едi. Бiр тəулiк мейманханада болып, демалуға тиiс үш тəулiгiн түгелдей жан-тəнiмен Степан Григорьевичке арнайды. Оның түстiк тамағын жұмысына апарып бередi.

	Таңертең əлдекiмге өкпелi адамдай жауырынын күжiрейтiп, қос балдағымен едендi тоқ-тоқ еткiзiп кетiп бара жатқан күйеуiне Надя:

	– Степан Григорьевич, бүгiн түсте қандай тамақ апарайын? Ыстық борщ пен қуырылған жұмыртқаға тəбетiң шабар ма екен? – деп сұрайды. Күйеуi артында қалып бара жатқан лажсыз дүниеге бiр қайрылғанындай қинала тоқтап, бар денесiмен бұрылады да, əйелiне қабағын барынша көтерiп, ажырая қарайды:

	– Менiң қандай тамаққа болсын тəбетiм шабады, Надежда Сергеевна! – деп, осындай болымсыз сұрақпен өзiн тоқтатқан əйелiне бүкiл тұла бойымен наразылық бiлдiрiп, қалтырақтап, қайтадан өз жөнiмен жүре бередi. Надя бүкiл кеудесiмен ауыр тыныс алып, оның соңынан қараған күйi тəрбиеге көнбей кетiп бара жатқан бала күйiгiн көтерген анаға ұқсап, қос қолын қарынан айқастырып ұзақ телмiрiп тұрып қалады. Күйеуi сыртқы есiктi баяу сықырлатып, бiр қолының шынтағымен жауып, əрi қақпа сыртында балдағының тоқ-тоқ еткен үнi өшкенше қозғалмайды.

	Надежда Сергеевна өмiрi бала сүймеген адам екен. Тағдыр ондай бақыттан ада қылғанмен көкiрегiне қамқорлық сезiмiн толтырып, соның шарасынан асып-төгiлiп тұрған шағы ма? Кейде Надяны аяймын да, онымен əңгiмелесуге бiр сəт уақыт бөлемiн.

	Екеумiз оңаша қалғандағы осындай сирек əңгiме үстiнде Надяның көңiлi тез босаңси қалады.

	Соғыс тауқыметi бұған оңай тидi ме? Шайқастың неше түрiн көрген мен, ұрыс болып өткен даладан терiп алатын жаралы жауынгерлердi құрғақта қалып, жан тəсiлiм етердей тыпырлап жатқан балықтарға ұқсататынмын. Шым-шымдап аққан қанды шандып орап, онымен бiрге сусып кетiп бара жатқан адам жанына қайыру бергенде, үстi-үстiне келiп, толастамайтын, таусылмайтын осындай жұмыс Надяның өз жанын қалай суырып əкетпедi екен деп таңданатынмын. Мiне, қатер дегенiң көз алдыңда қызыл қан болып аққан сол сұрапыл күндердiң ақыр соңына дейiн жеткен жiгерi тап осы қара басы қалқиған Степан Григорьевичтiң оңайлықпен ашыла қоймайтын қыңыр мiнезi алдында мұқала беретiнi түсiнiксiз едi.

	– Қамал-ай, қарашы! Дүние аударылып-төнкерiлiп тұрмаса, бiркелкi алға баса алмай ма? Осы соғыс қанша адамның сорын қайнатты. Аман қалған Степан Григорьевичтiң өзi мынау. Құлағының түбiнен шыбын ызыңдап ұшса соған тыжырынады. Аузына ас салуының өзi бiр қиямет iс. Қайтсем бабын табамын?

	– Надежда Сергеевна, оған неменесiне сонша көп күрсiнесiз? Мүмкiн, аяғының жарасын ауырсынып жүрген шығар. Иə, соғыс кiмнiң басына қасiрет əкелмедi? Аман қалған менiң де қолым мынау, қыста да, жазда да қара қолғап киемiн. Оны да қойшы, бəрiнен де басымда бiр тесiк саңлаудың қалмауы жаныма қатты батады. Оқу қонатын емес.

	Сөйтiп, Надяны сергiтпек боламын да өз мұңыма түсiп кеткенiмдi аңғармай қалатынмын. Кiм бiлсiн, контузияның əсерi шығар. Ондайда дереу əңгiменi доғаратынмын. Бар күшiм осыған ғана жетедi. Өзi қамкөңiл əйелдiң мойнына су құйып қайтейiн. Ал көңiлдi əңгiме үшiн тiлге тиек етерлiк бiр нышан таба алмай өз бөлмеме сүңгiп кетiп, маңдайымды столға тарс қойып, ұзақ қыбырсыз қаламын. Степан Григорьевичтiң мiнезiн өз басымдағы хал арқылы Надяға баяндап беруге батылым бармайды. Надя күйеуiн жұмысқа, менi өз бөлмеме жөнелткеннен кейiн ғана қалпына келетiн сияқты. Оны үй шаруасын iстей бастағанынан аңғарамын.

	Бiр күнi Степан Григорьевичке хат келдi. Почтальон есiк тоқылдатқанда ол жұмыста болатын. Мен өз бөлмемнiң есiгiнен сығалап, коридорға Надяның конверттегi мекен-жайға ұзақ үңiлiп тұрғанын байқадым. Ақыры Надя ол хатты ашқан жоқ. Хаттың күйеуiне екенiн менiң бөлмемнiң тұсынан өтiп бара жатып, маған сыбырлап қана айтты. Əлденеден өңi бозаң тартып, көзiнен бiр жарқ еткен отты байқадым.

	Степан Григорьевич жұмыстан келiп, ол хатты төсегiнде шалқасынан жатып оқыды. Надя:

	– Бұл неғылған хат? – деп, сыр тарта сұрағанда, Степан Григорьевич төсекке асықпай түргелiп отырып:

	– Мұнда сенi де, менi де қуантарлық ешнəрсе жоқ! Неғыласың? – деп, əдеттегiдей сабырмен жауап қайырды. Үлкен тарақ қағазды ұйпалақтай қалтасына сала салды. Надя одан кейiн ол хатқа мəн берген жоқ, тiптi ұмытып та кеттi.

	Күндер өтiп жатты. Надяның кəрi шешесi, өзiнiң бөлек кiшкентай бөлмесiнен ешқашан шықпайды. Шашы аппақ қудай, өзi етжеңдi болғасын белi бүгiлiп одан сайын домаланып қалған. Оның ас-суы да бөлек, осы үйде тұратын қалған үш адаммен тiл қатысып, олардың тiршiлiгiне араласып көрген емес. Тек Надя ғана анда-санда оның бөлмесiне бас сұғып, өлi ме, тiрi ме, соны ғана бiлiп шығатын сияқты. Оның бар ынта-ниетiн Степан Григорьевичтiң қамы жұтып бара жатқандай. Бiрақ сарылып, сарқылатын Надя емес, қайта күннен-күнге өңi кiрiп, жасара түскенiн байқайтынмын.

	Степан Григорьевичтiң оңаша маған бiр айтқаны:

	– Қамал, егер менiң атыма хат келе қалса, почтальон Надежда Сергеевна жоқта сенiң қолыңа берсе, сен оған көрсетпей-ақ, жасырып бергiн.

	Мен «құп» деп бас изедiм. «Бiреудiң семьясы – қараңғы ормандай» дейдi орыс мақалы. Тағы жарымжан адамның сырына сұғынып нем бар? Оның мəнiн сұрамадым да. Оқу қинаған өз тауқыметiмдi де көтере алмай жүрген шағым ғой.

	Содан берi Степан Григорьевич жұмыстан қайтқан сайын мен жаққа алаңдайтын болды. Мен Надяға бiлдiрмей басымды шайқаймын. Ол жауабымды ұғысымен басын салбыратқан күйi өз бөлмесiне қарай өтiп кетедi.

	Тағы үш-төрт айдың iшiнде екi рет хат келдi. Бiрақ екеуi де ең алғаш Надяның қолына тиiп, ол конверттi ашпастан күйеуiне өзi ұсынды. Ол хаттар да Степан Григорьевичтiң қалтасына сүңгiп, сол күйi жым-жылас болды. Егер мұның жоғалған əйелi, балалары табылып, хат солардан келiп жатса, Надя оны конверт сыртындағы мекен-жайдан-ақ ажыратар едi ғой. Тағы ондай жағдайда Степан Григорьевич өзiн тап мұндай салқынқандылықпен ұстай алмасы хақ. Мүмкiн, алыс ағайын, туғандарынан болар деп жорамалдайтынмын. Тағы бiр байқағаным, Надяның осындай белгiсiз хаттар келген сайын жарымжан күйеуiне ықыласы арта түсетiн. Оның алдында қауындай жарылып, тiптi бiржолата өлiп түсердей, бойындағы барлық ыстық ықыласын аямай төгiп-шашатын. Надежда Сергеевнаның жас кезiнде де бастан кешпеген, бiрақ өмiр бойы жан түкпiрiнде жасырулы жатқан құштарлыққа ұқсас сезiмдi осы бiр кексе солдат өз болмысымен оятты ма екен деймiн.

	Менiң бұл үйде тұрғаныма жылға жуық уақыт болып қалған. Алайда өзiммен парталас студенттердiң алған бiлiмiн мен ала алғам жоқ. Университет мұғалiмдерiне сырымды айтып қойғанмын, олар жегуге жарамаған өлмелi атты арбаның артына жетекке байлағандай, əйтеуiр алға iлбiтiп əкете бердi. «Соғыста көрсеткен табандылығыңды ендi оқуда көрсет, ендi бiраздан соң қатарға қосыласың», – деп жiгерлендiрiп те қояды. Шынында да соңғы кездерi кiтаптан оқығаным там-тұмдап болса да есiмде қалатын. Мұны миымның соғыстың шаң-тозаңынан арыла бастағаны деп ұғып, əрi мұғалiмдердiң сүйрелеуiмен одан сайын оқуға құныға түстiм. Барлық тыныс-тiршiлiгiм осымен ғана шектелiп, оған етiм өлiп, үйренiп те кеттiм.

	Бiр күнi əдеттегiдей кiтапқа үңiлiп отырғанымда ауызғы бөлмеде кiр жуып жатқан Надя аяғын еппен басып келiп, менiң бөлмемнiң есiгiн ашты. Қолында ұйпалақтанған ескi қағаз. Осыдан бiр күн бұрын ғана Степан Григорьевич вахтада тұрғанда киетiн арнаулы киiмдерiн жудыруға ала келген. Надя сондағы көп қалтаның бiрiнен тапса керек.

	Бүктеулi жерлерiнен қақырап, үлбiреген ескi қағазды абайлап менiң көз алдыма жая ұстады. Надяның өз жүзiнде ешқандай белгi жоқ, тек менiң сабағыма кедергi жасадым ба деген əдеп қана бар. Қағаздағы жазу мынау:

	«Құрметтi Смеляков Степан Григорьевич! Сiздiң туған-туыстарыңызды iздестiру туралы өтiнiшiңiздi алдық. Iздеу қорытындысын өзiмiз хабарлаймыз.



	ПНМ бюросы.

	Минск қаласы.

	12 сентябрь 1945 жыл.



	Үлкен табақ қағаздағы бар жазу осы ғана. Надяның жүзiне қайта қарағанымда ол аңырайған күйiнде екен. Қайғы табын көрем бе деп сəл бағдарлағанымда Надя ондай осалдықпен сыр алдыратындай емес екен. Қайта осы iске өзi де мүдделi адам секiлдi.

	– Мынау ПНМ бюросы деген қандай бюро болды екен? – деп сұрады. Оны мен де ажырата алғам жоқ.

	– Кiм бiлсiн, соғыс кезiнде батыс республикалардың көбi тоз-тоз болып кеттi ғой. Ағайын-туғандарынан айрылғандардың өтiнiштерiн орындайтын уақытша құрылған бiр мекеме шығар.

	Надяның өз шамалауы да солай. Қағазды қолына ұстап сəл ойланды да:

	– Жарайды, мен бұл қағазды көрмеген болып, бiр жерге тығып қояйын. Егер Степан Григорьевич iздеп қалғандай болса жай ештеменi аңғармаған болып бере салайын.

	Ол хатты Степан Григорьевич сұраған жоқ, тiптi Надяның өзi де ұмытып кеттi бiлем.

	Соғыс аяқталғаннан кейiнгi келесi жылдың күзi келдi. Бұл ауылдық жерлерде егiн жинаудың ең бiр қарбаласы мол шығы. Қалада ағаш жапырағы сарғайған сабырлы күз ғана. Жаз бойы көк мауыты киген жөке, шiлiк алтын түске боялып, өзгеше өңмен құлпырған.

	Тап осы күзде Степан Григорьевичтiң семьясы табылғаны жөнiнде хабар сап ете қалды. Бұл iздеу бюросынан едi. Осыдан екi-үш күннен соң əйелi мен балаларынан хат келдi. Мекен-жайларын айтып, егер тез келе қоймаса өздерiнiң сағыныштан жарылғалы жүргенiн аямай сойдақтатып, ұзақ қып жазыпты. Бұрын əр жаққа бiр ши жүгiртiп, семьясына iздеу салғанын, одан жауап хаттар келгенiн iшiндегi бiтеу жарадай сақтап, ол турасында жұмған аузын ашпағанмен мына соңғыларын Надяға бiрден айтыпты.

	Мен өз бөлмемде сабаққа үңiлiп сарылып отырғанымда Надяның жылаған дауысын естiдiм. Ол шыңғырғандай ащы үн шығарып барып бiрақ тез тыйылып едi. Қатты аңыраған мен күйеуi соншама жанын ауыртқандай не айтты екен деп дағдардым. Жарымжан солдаттың түсiнiксiз мiнезiнен көп нəрсенi күтуге болады ғой деген ащы ойға да барып қалғам. Бiрақ екеуi бөлмелерiнен шыққанда Надядан жəбiр көрген, жылаған адамның түрiн байқамадым. Тек бет-өңiрiн, тұла бойын сiрестiрген бiр салқынқандылық бар. Ақыры ол бүгiнге дейiн нəрестедей əлпештеген күйеуiн сонау Белоруссияға аттандырып салғанда да өзiн жақсы ұстады, осы сабырлылығы мен салқынқандылығын жоғалтқан жоқ.

	Степан Григорьевичтi поезға отырғызуға мен де бардым. Вокзал басында Надежда Сергеевна соншама таза киiнгендiктен бе бұрынғыдан да сұлулана түскендей көрiндi. Екеуi қысқа ғана сүйiстi. Өзiммен қоштасқанда Степан Григорьевичтiң сəл жасаурай налыған көздерiн байқадым. Бұл адамның халiн ендi ғана ұққандай оның осы кейпi көпке дейiн жадымда қалды.

	Надя екеумiз автобусқа мiнiп вокзалдан қайтқанда жол бойы, тiптi үйге келгенде де сөйлескемiз жоқ. Сəл қабағым тұнжыраса қазiргi қалпым, сұлу реңiм сеңдей бұзылып сала берер деген қауiппен тұла бойын, бет өңiрiн күшпен сiрестiрiп, зорлана ұстап тұрғанын аңғарамын. Артық сөзiм жанына тиiп кетер деген сақтықты ойлап, мен де тiс жарып үндегем жоқ. Үйге келiсiмен ол жатып қалды. Бұл кешкi уақыт едi. Сол жатқаннан ертеңiне күн еңкейгенде бiр-ақ тұрды. Осы бiр ұзақ жатыстан соңғы тəулiк iшiнде ол қартайып қалған шығар деп, түр-түсiне абайлай көз салғанымда өзiм күтпеген суреттi көрдiм. Ол ұйқысы қанып тұрған баладай тың, ширақ екен, жүзiнен ешқандай қайғының табы бiлiнбейдi.

	Осыдан кейiн Надежда Сергеевна бiр түрлi күтiнiп жүрдi. Жұмыстан бос уақыттарында өз бөлмесiнде иегiн қолдарына сүйеп, əлдеқандай көңiлдi ойда отырады немесе кiтап оқиды.

	Степан Григорьевич кеткеннен кейiн көп ұзамай кəрi шешесi де өлген. Надежда Сергеевна ендiгi жалғыздығына өз бойындағы қуат, жiгермен көрiк бермектей киiм киiсiн, шаш түйiсiн түрлендiре түстi. Табиғатында реңдi əйел ғой, өз бағасын өзi ұғатын да шығар, бұл күтiнуi оның сымбатын жарқыратып жiбердi. Сол сымбаттың тасасында көкiрек тұсында шынайы өмiр ағынын аңсаған бiр алапат күштiң де дүрсiлдеп соғып тұрғанын аңғарушы едiм.

	Иiлiп тұрған кəрi емес, бəрi кешiрiмдi де ғой. Надежда Сергеевнаның бiр рет жұмыстан өзi қатарлы екi ер адамды ертiп келгенi бар. Бұлар Степан Григорьевичтей емес, тым көңiлдi едi. Алғашқыда, Надежда Сергеевна қонақтарымен өз бөлмесiнде жақсы-ақ отырған, кенет ол жақтан шу естiлдi. Бұл Надежда Сергеевнаның дауысы едi. Ол қонақтарын қуып шықты. Олардың өздерiн тəртiпсiз ұстағанын аңғарып қалдым.

	– Жоғалыңдар, қара ниеттер. Сендер, адамдық ардан безген ақымақсыңдар. Қолдарыңнан жақсылық келмейдi, тек қана жаманшылық үшiн жаралғансыңдар. Өздерiңдi үлкен қызметкер санайсыңдар, бiрақ арамдық пен мансаптан басқа ешнəрсенi ойламайсыңдар. Маған қарай мұндай оймен аяқтарыңды қия басушы болмаңдар! – деп, Надя шаптыға сөйледi. Олар кеткесiн Надежда Сергеевна тағы да өз бөлмесiнде қамалумен болды. Ендi жарық дүниеге көрiнуге бетi жоқтай. Ана екеудi қуған даусын естiп, коридорға мен де жүгiрiп шықтым. Көрмегенiм көрмеген, егер менiң көзiмше Надяға жəбiр боларлықтай артық сөз айтса, сəл қимыл-əрекет жасаса, қан көрiп келген басым шыдай алмасым анық. Протездi қолыммен-ақ шайқасып бағар едiм. Мұның оларға жақсылық əкелмесiне сенiмiм мол. Бiрақ олар жел қуған қаңбақтай аударылып-төңкерiлiп, тез қараларын батырды. Тiстерi ақсия күлiмсiреген жүздерiнен жемтiкке аузы жетпей қалған қасқырды елестеттiм.

	Надяның бөлмесiне кiрiп, оны жұбатуым да ыңғайсыз. Əрi баласындай менен өзi де ұялып, жерге кiрiп кете жаздады ма?

	Екi-үш күндей бiр-бiрiмiздi көрмей жүрдiк. Əрқайсымыз өз бөлмемiзде шегелендiк. Əлдеқалай күнiне бiр рет ерiн жыбырлатып амандасу ғана парызымыз сияқты. Ондай жолығысулар үшiн себеп табу да қиын. Мен шайды өзiм қайнатып iшетiнмiн, əрi күнiне екi мезгiл институт асханасынан тамақтанамын. Бiр-бiрiмiзге бара-бара ашыла бастадық. Надя да жайдары қалпына түстi. Ендi жұмысқа бармайтын күндерi мұздай киiнiп, көшеге шығатын. Өзiнiң айтуынша, көбiне күндiзгi киноларды көрiп қайтатын. Кейбiр мейрамдарда Степан Григорьевичтен телеграмма, не хат келушi едi. Оларды Надя ұзақ отырып оқиды. Тiптi төрт-бес күнге дейiн қайта-қайта қарағыштап, əрi қастерлеп сақтайтынын да байқағам.

	Бiр қызығы, осы күндерде Надежда Сергеевнада бiр тосындау əдет пайда болды. Жұмыстан, не кинодан, мейлi қай жақтан болмасын, келе сала менiң бөлмеме басын сұғады да:

	– Маған бiреу келдi ме? – деп сұрайды.

	– Жоқ, ешкiмкелген жоқ? – депсыпайыжауап беремiн. Алғашқы күндерi əлде кiмдi күтiп жүр ме деп ойлағам. Менiң жауабымды естiгенде қабағынан кейiске ұқсас еш белгi байқалмайтын. Менен амандық бiлген қалыпта ақырын есiк жабатын.

	Қисынсыз ғой деп те ойламайды, бiр жақтан оралған сайын есiгiмдi ашады да дағдылы сауалын қояды. Көңiлi жарым əйелдiң онысына кейiп қайтейiн, «Жоқ, ешкiм келген жоқ» деген жауабымды айтамын да iштен тынамын.

	Апырай, тым болмаса өзi жоқта бiреу келiп күтiп отырсашы, сонда Надя келгенде алдынан шығып: «Надежда Сергеевна, сiз қайда жүрсiз? Сiздi бiр адам келiп күтiп отыр ғой», – деп жазғыра сөйлеп күлiмдер ме едiм деп қиялдайтынмын. Бiрақ ешкiм келмейдi.

	Надяның да ол үшiн жабырқаған түрiн байқаған емеспiн. Осылай күндер өтiп жатты «Маған бiреу келдi ме?»– деген сауалына бара-бара етiм үйренiп кеттi.

	Кейiн мен оқуды бiтiрiп, астанамен қоштастым да алыстағы туған аулыма тартып отырдым.

	Тiрлiк тынысынан уақыттың қалай өткенiн бiлмедiм. Соғыс ерте есейттi дегенмен шындап есейгенiм сол еңбек жылдарында едi. Ой өстi, бой өстi дегендей кейiн бiр үлкен шаруашылықтың басшысы болып кеттiм. Сөйтiп жүрiп астанаға 15 жыл өткенде бiр-ақ соғыппын. Осы уақыттың iшiнде мен Надежда Сергеевнаны мүлдем ұмытқам жоқ. Алғашқыда өзiм келiп түскен мейманханадан iздегем. Бұдан бiлгенiм, зейнетке шығып кетiптi. Үйiне iздеп барғым келдi. Бəрiнен де кейiнгi тағдыры не болғанын бiлу қызық едi.

	Жаңа құрылыс Алматының ол кездегi бейнесiн мүлдем өзгертiп жiберген. Ойша шамалап жүрiп, Надежда Сергеевнаның тұрағын əрең таптым. Айналасы бау-бақша бұрын үлкен сарайдай көрiнген Надяның үйi өзiне iрге тақастырып, төнiп кеп қалған бес қабатты сұрғылт үйлердiң қасында мүлдем аласарып, жермен-жексен болып кеткен.

	Жан-жағыма алақтап, оның қақпасына жақындай бергенiмде көшенiң қарсы жағынан аласа бойлы бiр кемпiр келе жатқанын байқадым. Ол да сол қақпаға бұрыла бердi. Шамасы бiр жақтан келе жатқан адам, үстiнде плащ, ұстаған сөмке, қолшатыры бар. Ол да менiң осында бұрылатынымды байқап, бiр-бiрiмiзге бағжия қарап қалыппыз.



	– Надежда Сергеевна! – деп, мен балаша қуанып, айғайлап жiберiппiн.

	– Қамалмысың! – деп көзiнiң айналасындағы əжiм қаптаған еттерiн барынша керiп жымиғанында өзiм үнемi есте сақтаған сұлу көркiн сол көп жылдар тасасынан қайта көргендей болдым. Қазiргi халi де толғантпай қойған жоқ. Бiр кездегi сұлу тұлғасы анау зəулiм құрылыстардың қасындағы өзiнiң ескi мекен-жайындай бiр уыс болып, қушиып қалуынан аз-кем шiмiрiктiм де. Осы жайымды ұға қойғандай Надежда Сергеевна менiң түр-түсiме əлi де бажайлай қарап:

	– Бiз қартайдық қой, Қамал. Сонау соғыс бiткен жылдары бiздiң үйде тұрғаныңда сүйегiң қатып-сенген, қырым ет жоқ, түсiң бозарған жас бала едiң. Ендi қарасаңшы, қарның шыққан, өзiң еңгезердейсiң, үлкен беделден де құралақан емес сияқтысың. Бұл уақыт қой! – дедi. Бiрақ қапаланып көңiлi босайтындай түрi жоқ.

	Ендiгi əңгiменi үйге кiрiп сөйлесейiк деп, қақпадан iшке ендiк. Үйреншiктi аула көзiме оттай басылды. Мұнда ешнəрсе өзгермептi. Тiптi сонау Степан Григорьевичтiң iздерi де сайрап жатқандай.

	Есiк ашық екен. Е, iште бiреуболғаны ғой. Ол кiм екен? Мүмкiн, ол жылдары мен кеткесiн күйеуге тиiп, қазiр де қосағымен қоса ағарған жайы бар шығар. Үйдегiсi сол болар, бəлкiм.

	Таныс коридормен өтiп, баяғыда мен жатқан бөлменiң тұсына тоқтадық. Надежда Сергеевна оның есiгiн ашып, iшке басын сұққанда оның төбесiнен асып, мен де қарағам.

	Баяғы менiң столымда өрiмдей жап-жас қазақтың баласы сабағын оқып отыр. Студент екенiн байқадым. Надежда Сергеевна iшке сəл сұғыныңқырай:

	– Маған бiреу келдi ме! – деп сұрады. Студент жiгiт кiтаптан басын əрең көтерiп:

	– Жоқ, ешкiм келген жоқ, – дедi.

	1971 жыл.





ДƏМЕШ




	Дəмеш табалдырықтан секiрiп түсiп, аула ортасына жүгiрiп барды да, қалт тоқтады.

	Үй iшiнде лап ете қалған өрттен қашып шықты ма дерсiң. Екi алақанын кеуде тұсына қойып, өң-түссiз бозарған жүзiн көкке көтере бердi. Үйден шаңқ еткен шеше даусы жеттi.

	– Көрмегенiм осы ма едi, қу құдай, шулатқан құдай, жылатқан құдай. Жалғызыма тас қашатып, көрмегенiм осы бопты-ау, құдай!

	Дəмеш талықсып есi ауғандай боп тұр. Көзiнен аққан мөп-мөлдiр тамшылары, ертеңгiлiк күн сəулесiне күмiстей шағылысып жерге құйылып жатыр.

	Бұл – шешесiнiң көптен бергi гөй-гөйi. Бiрақ соңғы кезде тым үдеп барады. Ет бауыр жақындардың келiп-кетiсiнде, не ертелi-кеш, əйтеуiр ауық-ауық өстiп бiр шер ағытып тастамаса еңсесi көтерiлмейдi. Осыдан жарым жылдай бұрын Дəмештiң əкесi созылмалы өкпе ауруынан қайтыс болған. Қызыл шырайлы, сақал-мұрты қап-қара, əрқашан шапшаң қозғалатын əке ағаштай қатып, боп-боз болып, оң жақта жатқанын көргенде Дəмештiң жүрегi жаман шошыған. Өлiк туралы бұрын да басында аз-кем ұғым болғанмен, тап өз əкесiнiң мұндай халге ұшырауын көрем деп ол ешқашан ойламас едi. У- шу болған ел ортасында шешесiнiң даусы ерен шықты. Ол өзiнiң жар қосағын, жан жолдасын жоқтаған жоқ. Сонау бiр кезде соғыс қыршынынан қиып əкеткен арыстай қос ұлын жоқтады. Бiр қаза екiншi қазаның жарасын ашып, ушықтырған.

	Мiне, одан берi күз өттi, қыс өттi. Бiрақ шеше өзегiн жарып шыққан өлiк азасы əлi сарқылып, таусылар емес. Бұл Дəмештi əбден мезi етiп болған.

	Қар ойдым-ойдым болып ерiп жатқан ерте көктемде сонау қыр басында ақ-сарғыш гүлдер бас жарады. Күн жылт етсе əлсiз бастарынбұлғақтатып, көз тарта құбылады. Етек-жеңi қымқырыла бастаған қыс қаһары əлдеқалай оянып, суық соғып өтсе, өң-түсiнен айрылып, оңып түседi. Бiрақ бiржола солып қалмайды. Табиғат мейiрiмiн жансебiлдiкпен күтiп, өкпек желмен қасарысып шыдамдылық етедi. Шешемен бiрге жаратылған жан туыстығы, жақсылыққа да, жаманшылыққа да ашық жас көкiрегi осындай шеше гөй-гөйi төгiлген шақта суық кəрiне ұшыраған нəзiк қыр гүлiндей Дəмеш өз жанын қоярға жер таппайтын. Бiрақ дүние кең болғанмен өз шешесiнен тыс, осы бiр гөй-гөй естiлмейтiн аулақта барқадар табуды ойламайтын ол шеше дауысын өзiндегi бiр азалы жүрек дiрiлiндей сезiнетiн. Мiне, қазiр де сондай бiр халде.

	Көп тұра алған жоқ. Күндегi жұмысқа баратын жолмен тұра жүгiрдi. Шаңдақ кең көшеге дейiн қатты екпiнмен барған ол, бiраз саябырлады да, көкiрегiнiң қатты демiккенiн сездi. Сөкет жүрiстi əлдекiмше, бiреудiң көзiне түсiп қалмадым ба деп жан-жағына алақтай қарады. Тұла бойы əлi де ду-ду етiп, ыстық қан ойнағандай. Тегiнде Дəмештiң жаны серiппелi темiр тəрiздес. Саусақ тиiп, сəл дiр етсе, бiрден қалпына келе алмай, ұзақ тебiренiс, толқу үстiнде болады. Ауылдан шыға бере ол тағы жүгiрдi.

	Жаңа үйден шыққанда шеше гөй-гөйiмен жаны ұйқы-тұйқы болып едi. Ендi ауылдан тысқары, көк-жасыл мəуесi ойнаған қырға көтерiле бере самал жел тағы бiр жанына шанышқыдай тиген өсектi сыбырлады. «Аулақ, аулақ, естiмеймiн» дей ме. Дəмеш жүгiредi. Бiрақ, ол жүгiрген сайын қарсы беттен соққан самал өшiге өршелене қиянат сөздердi қайталайды. Дəмеш оны бойына дарытқысы келмейдi.

	Бұл өзi тау етегiне ұқсас қыратты аймақ болғанмен, батыс көкжиек жақтан ұшан-теңiз жазық далаға ұласып жатады. Егiс далалары жаз айларында сағыммен мұнартып, ертегiнiң еңiреген ерлерi адасқан ғажайып кең көрiнiс көз алдыңа келедi. Қазiр де солай қарай осы төбелердi кемерлей ағатын канал жаңартылып жатыр.

	Дəмеш сонда iстейдi. Қыздар мен жiгiттер онда цемент құяды, құм, тас тасиды. Шешесiнiң «жалғызыма тас қашаттың» деп, құдайдың атына қарғыс айтатыны сондықтан. Қатты адымдай басқан Дəмеш қазiр жұмыс басына жақындап қалды. Бұраң-бұраң ирек сызық тəрiзденiп жатқан канал бойында құм, тас үйiндiлерi ағарып көрiнедi. Əлдекiм атпен шоқытып канал бойын жағалап барады. Дəмеш оның колхоз агрономы Жақаш екенiн таныды. Канал құрылысының аяқталуына соншама тағатсыздық етiп жүрген осы Жақаш.

	– Шырақтарым, тездетейiк, əйтпесе анау астықты күйдiрiп аламыз. Күндi қарасаңдаршы, сондай ыстық, жаңбыр жоқ, – деп осындағы онсыз да жақтары сенбестен айғайлап жүрген бригадирлермен жағаласа бiр дiгiрлеп кетедi. Жақаш Дəмештiң үй iшiне туыс болмағанмен iш тартар жақын ағайынның бiрi iспеттес. Оған Дəмештiң анасы Əнипа да себепшi. Ол өзiнiң соғыста жоқ болған екi ұлының үлкенiн үнемi осы Жақашқа ұқсатып отыратын.

	«Жүрген жүрiстерi, тұрған тұрыстары бiр-бiрiнен айнымайды ғой. Екеуi дос едi. Соғысқа да бiрге кеттi. Жақаш аман келгенде Жолдасқаным да келедi ғой деп сенiп едiм деп, жайшылықта, көңiлi көтерiңкi отырған шақта үнемi айтып қоятын.

	Дəмеш Жақаштың үй iшi жағдайын да жақсы бiледi. Жақаштың көлденең көк аттының көзiне түспей қала алмайтын, əдемi сұлу келiншегi бар. Ол өз жұбайының көркiн, майда мiнезiн ауылдастары алдында қымсынбастан мақтан тұтып сөйлей берушi едi. Қазiр оның аяғы ауырлап жүр, үйге кiрiп-шығуы да қиынға айналған. Сөйтiп, Жақаштың сұлу келiншегiне деген қамқорлығы тiптi күшейген. Оны да жасырмай мақтанышпен айтады.

	«Əйелiм ұл туа ма, қыз туа ма» деген ой Жақаштың түнде түсiнен, тұрса есiнен кетпеушi едi. Ұлы да бар, қызы да бар, бiрақ тап осы жолы қайсысын қалайтынын ешкiмге ашып айтпайтын. Жақаштың бұл сиқы да жұрт арасында бiр алуан сөз болып қалған. Дəмеш оның бəрiне қанық.

	Жұмыс басына əлi ешкiм келе қоймапты. Дəмеш жүрген жалғыз аяқ соқпақ жолдың оң жағында бiр терең ұзынша сайдың ауыл жақ қырқасында жұрт «əулие ағаш» деп атайтын сексеуiл тəрiзденiп, бүкiрейiп, тарбиып өскен жалғыз ағаш бар. Оған ешкiм тимейдi. Бұрынырақта бiреу оны шабам деп, балтасын тiзесiне тигiзiптi деген қауесеттi Дəмеш естiген. Сол «əулие ағаш» күнде таңертең жұмысқа келетiн Дəмешке əлдебiр күдiк бейнесiндей жаратылғанға ұқсайды. «Жақсылыққа ма, жаманшылыққа ма» дейтiн ескiлiктi қазақ ұғымына тəн қияли елестер де мазалайды.

	«Əулие ағаш» түбiнен күнде Ақтан мен Зура қосақталып қатар шығатын. Олар жұмысқа сол жолмен келушi едi. Дəмеш жiңiшке соқпақтың оқат-шоқатына сүрiне-қабына жүрсе де, сол жақтан көзiн алмайды. Жап-жасыл желекпен жайқалып созылып, сұлап түсiп жатқан төбелерде күннiң көзi жас баланың өңiндегi болатын ерке сезiмге ұқсас сəуле ұялатып, оңай құбылтады. Əсiресе, ертеңгiлiк шақтың осындай бiр əсем келбетi бар. Дəмешке оның бəрi тап қазiр көз алдында көлбеңдеп ойнайтын мазасыз сиқыр құбылыс тəрiздес. Бөгде ешнəрсеге көңiлiн алаң еткiсi келмеген Дəмештiң көздерi «Əулие ағаш» жаққа қаршығадай қарайды. Жаңа ғана шеше зарынан үйден аза бойы қаза боп шыққан ол, тағы бiр күйiнiштi қақас жiбергiсi келмегендей.

	Əне, бiреудiң басы қылтиып көрiндi. Бойындағы толқу, дiрiл əрбiр iлкi көрiнiстен туатын қорқыныш, үркек сезiмге бейiм еткен Дəмеш тамыр-тамырының тыз етiп, əлдене бүрiп түскендей болғанын сездi.

	Көрiнген адамның бөгде, əрi жалғыз екенi көз түйсiгi арқылы санасына жетiп үлгергенше бiр сəттiк ауырлықты, ессiздiктi бастан кешiрдi.

	Дəмеш ендi аяғын аңдап басқысы келгендей, жайлап адымдап, салмақты қалыпқа түсе бастады. Шалғынды төбелердiң оқыс самалдан ойдым-ойдым болып құбылған көрiнiстерi көз жанарын тарта бередi. Ендi ол төбенi қиялай сайға түстi. «Əулие ағаш» жаққа бiрер көз тастағаны болмаса көп сүзiлiп қараған жоқ.

	– Дəмеш, аман ба, шешеңнiң саулығы қалай? – деп, алыстан айғайлаған Жақаштың дауысы оқыстан естiлдi. Канал бойын жағалап, кешегi жұмыстың қорытындыларын қарап, ендi колхоздың шығыс жағындағы ақ жазыққа қарай тартып бара жатқан болуы керек. Ол атының басын шұғыл бұрып, Дəмешке қарай тұп-тура қарсы жүрдi.– Мына жұмыс əлегiмен ол кiсiнiң халiн де барып сұрай алмай жүргенiмдi қарашы.

	Дəмеш жарау ат мiнген адамның өзiне бастырмалата төнiп кеп қалғанынан сескенгендей, соқпақ жолдан ығыса бердi.

	Үлкен адамның сəлемiне ибалық көрсете ернiн ақырын ғана жыбырлатып, əлсiз нəзiк дауыспен:

	– Жақсы, жаман емес, – деп жауап бердi.

	– Апырай, мына жұмыс өнiңкiремей жатқан сияқты. Ана шоферлар сендердi күттiрiп қойып жүр-ау деймiн. Бетон ерітiндiсi жетiспей-ақ қойды. Əрi оның өзiн алыстан тасимыз. Тiптi соны тасығаннан алғашқы кездегiдей құм, тас араластырып, өздерiңнiң шылағандарың өнiмдi-ау деймiн. Бiрақ ол да көп күштi керек етедi-ау, – деп, Жақаш ерге қисая отырып, канал жаққа қиналған кейiппен бұрыла көз тастады.

	– Кеше аздап күтiп қалдық, əсiресе түстен кейiн бетон аз болды, – дедi Дəмеш. Жақаштың нарттай қызыл жүзiнен жадыраңқылық байқалады. Бала кезiнен кəсiпқой! Əке қамқорлығында болған ол шынында пысық, осы колхоздың бiр тiрегiне айналған. Отызды қусырып, қырықтың қырқасына шыққанымен, ол өзiнiң жастық шағын қимай, қарайлай беретiн адамша, жастар арасында көбiрек болып, олармен өз тұрғыластарындай-ақ қалжыңдасуды ұнататын. Бiрақ оның көп ретi келе бермейтiн. «Батпақтыға» асығып барамын деп Жақаш əңгiменi күрт үзiп, алғашқы беттеген жағына қарай тартып кеттi. Жүрдек ат мiнген ол көзден тез ғайып болды.

	Сонда ғана Дəмеш Жақаштан оның əйелi Сақыш жеңгейдiң халiн сұрамағанына аз-кем қысылып тұрып қалды. «Мүмкiн, оны əйелдер босанатын үйге жатқызған да болар, неге бiлмедiм келiншегiнiң жайын» дегендей оны бiраз ұят қысты.

	Дəмеш канал жағасына келiп, тапталып кебе бастаған сары топырақтың үстiне отырды. Күн көтерiлiп қалған. Ол екi алақанымен бетiн басып шекесiн тiзесiне қойды. Өз-өзiмен тым-тырыс отырғысы келдi. Жастардың жұмыс басына жиналатын уақыты да болып қалған. Бiрақ əлi ешкiм көрiне қойған жоқ. Ашық желкесi күн сəулесiнен аз-кем қыза бастағанда даурыққан жастар даусын құлағы шалды. Басын көтерiп алғанда екi-үш топ болып шыққан қыз-жiгiттер қарсы алдындағы жарқабаққа таяу түйiсiп қалыпты. Бiр-бiрiне қалжың айтыса, қақтығыса амандасып жатыр. Араларында елден ерекше көңiлдi, ерке қыз Зура мен қара кекiлi оң жақ шекесiне бұп-бұйра боп жабысқан Ақтан да бар. Зура Ақтанның алдына қарай ойқастап шыға бердi. Көзiне көбiрек түссем дей ме? Адамда табиғи мiнез, табиғи еркелiк те болады ғой. Бiрақ Дəмеш Зура бойындағы барлық құбылысты басқаша жоруға дағдыланып бара ма? Төбе басында бiраз отырып тыныстап, көкiрегiндегi дiрiл мен толқу, əрi шеше гөй-гөйiнен туған күйiк оты бiраз саябырлап қалған Дəмештiң Зураға қарағысы келдi. Бiрақ жаңа бiр ыстық толқын оған көп дендетпедi.

	– Дəмеш, мен сенi сонау алыстан таныдым. Елден ерек жалғыз келгенiң бе? – деп Зура Дəмештi құшақтай қасына отырды.

	Жалаңаш қолдарымен Дəмештiң мойнын орап, өзiне қатты қыса тартты. Дос құрбы, тату көңiл райындай кiршiксiз шыраймен еркелей аймалап, Дəмештi ары-берi шайқап ойнай бастады. Сарғыш гүлдi арзан шыттан тiгiлген көкiрекшесi Зураның кеудесiн керiп, жұмыр денесi шиыршық атады.

	– Дəмеш, десе, кеше киноға неге бармадың? Қандай тамаша десеңшi, бiр поляк қызы өзiнiң ақылдылығымен, сабырлылығымен өзiне мүлдем жат болып кеткен, баяғыда бүлдiршiндей кезiнде достас болған жiгiтiн өзiне қайтарып алады. Тiптi ол қыздың қылығы, сөздерi қандай десеңшi. Қарап отырып қайран қаласың. Ақылдымсыған талай дəулердiң өзiн ақымақ қылып кеттi ғой. Түу, Дəмеш сенiң бармағаның-ай, не iстедiң кешке жақын? – деп Дəмештi одан сайын құшағынан босатпай жұлқылай бастады.

	– Апам ауырып, жағдайы болмады, содан кейiн барғам жоқ, – дей салды Дəмеш.

	Ақтан Дəмешке шеттен қарап тұр. Оның маңдайына жабысқан кекiлi, қап-қара қасы, ақшыл жүзi алыстан тым сұлуланып тұрады.

	Оған Дəмештiң ғана көзi түсiп кеттi. Жастардың көбiсi қолдарына құрал-саймандарын алып, каналдың ернеуiне шоғырлана, дабырласып жатыр. Жастар бригадасының бригадирi Ахмет ауыл жаққа жалтақ-жалтақ қарап:

	– Апырай, жаңағы шофер кешiктi-ау, – деп, қойды да Дəмеш пен Зураның қастарына жақындады, – Дəмеш, сендер кеше анау үйеңкiнiң тап тұсынан ары қарай бiрталай жердi күрекпен аршып тазалап қойыпсыңдар. Сол тұстың өзi бiраз қинайды-ау деймiн. Оған бетонды жақсылап құймаса болмайды. Кеше Жақаш та, басқармалар да соны айтып едi. Былтыр сол жердi су жырып, сушылар əбден азап шегiптi. Е, əне машина да көрiндi. Ал, қане, жұмысқа! – деп, жұмыр денелi жас жiгiт Ахмет қыздардан шұғыл сырт айналды.

	Жастар бiр-бiрiнен бытырай қашықтап, бiразы күрекпен каналдың ескi қыртысын бойлай аршып, бiразы каналдың иiн тұстарына бетон құю үшiн тақтай шегелеуге кiрiстi. Сондай иiндердiң бiрiнде ашпалы құлақ жасау керек. Дəмеш сонда. Ол үлкен қалақ күрекпен жерге бетон ерiтiндiсiн төккен самосвал кузовын қырып тазалай бастады. Үйден ере шыққан алай-түлей мазасыздық, қызғаныш сезiмi қазiр дене қимылымен тарап жадырай бастаған. Ақтан болса ашпалы құлаққа бетон құю үшiн оның енi мен биiктiгiн көз мөлшерiмен өлшеп, күрекпен қиюлап аршып, артық топырақты сыртқа лақтырып жатыр. Дəмеш оған сыр бiлдiрмейтiн адамдай-ақ өз жұмысына жан сала кiрiскен.

	Бетон ерiтiндiсi түсiрiлiп болды. Ендi оны ашпалы құлақ кенересi мен оған тақау етiп шегеленген тақтай арасына құю керек. Дəмештiң ендiгi жұмысы сол.

	Ауыр зембiл иығын ауыртқандай болған Дəмештiң тұла бойы күн түске тырмыса тегiс тершiдi. Бұл жұмыстың қызған шағы. Сөзуар жастар даусы оқта-текте ғана естiледi.

	Жазық дала, мен мұндалап сағым құлпыртқан биiк жоталар күн нұрынан бусанған жайма шуақ күйде. Мұндайда адамды жайбарақаттық меңдеп, жан тыныштыққа қарай бой ұра бередi. Бiрақ канал бойындағы шашау-шашау жастар тобы тағатсыз қимылдайды.

	Былтырдан қалған, қар астында жатып, қыстап шыққан қурай, түбiрлер каналдың өн бойын басып жатыр. Төрт-бес қыз бен жiгiт оны қара топырақты жер құйқасымен қоса аршып, сыртқа лақтыруда. Бұл каналдың бiр ерекшелiгi төбе-төбелердi қиялай қазылған. Мiне, осыны ескерген колхоз басшылары жастар бригадасын осында əкелiп, су жыратын қойнаулы тұстарды, əрi су ағытылатын құлақтарды ашпалы-жаппалы етiп, бетоннан құюды тапсырған.

	Зура екi-үш қыз-жiгiтпен каналдың ескi қыртысын бойлай аршып, алға ұзапкеткен. Дəмеш тапосы сəттi пайдаланып қалғысы келдi. Иə, неге пайдаланбасын? Ақтанға кiмнен де болсын бұрын ықыласы ауған өзi едi ғой. Мүмкiн ондай асыл ынтықтығын, жас ықыласын дер кезiнде таныта алмаған шығар. Ендi кеш те болса неге танытпасқа. Ақтан бəрiн түсiнуге тиiс. Қазiр Дəмеш оған қандай да қылығымен көрiнуге тиiс. Бiрақ қалай? Тап осы ниетке тiрелгенде Дəмеш өзiнiң ненi қалап, қандай шешiмге келгенiн ұмытып, əлденеден жаңылысқандай болды.

	Ұзын бойлы, жотасы бүкiрлеу жiгiтпен бiрге зембiлдi көтерiп, ашпалы құлақ кенересi мен шегеленген тақтай арасындағы қуысқа бетон ерiтiндiсiн құя бергенде, зембiлдiң екi ағаш сабы қолынан шығып кеттi. Əдейi iстедi ме, жоқ па, өзi де аңғарып болмайды. Зембiлдiң алдыңғы жағын көтерген ұзын бойлы жас жiгiт Жүсiп зембiлдiң екiншi жағы жерге түсiп кеткенде ауыр салмақ оның бүкiл денесiн артқа қарай жұлқи тартып, шалқаң ете қалды. Зембiл оның да қолынан шығып кеттi. Жел майыстырған теректей екi-үш иiлiп барып бойын əрең түзеп алды.

	– Дəмеш, абайласаң еттi, – деп сасып қалған Жүсiп қызға қынжыла қарады. Қайратты қыздың мұндай оқыс дəрменсiздiгiне таңданған ол əрi ешнəрсе бүлiнбедi ме, ешкiм зақымданбады ма дегендей аз-кем сасқалақтаған күйде едi.

	Дəмеш болса ол жiгiтке емес, Ақтанға қарап, өзiнiң барлық iшкi арманын, жасқаншақ тағатсыз үмiтiн тап осы арада төгiп салғысы келгендей қос бетi лап етiп қызарып, екi қолы, денесi жардан құлағалы тұрғандай теңселiп кеттi. Көздерi бiр өшiп, бiр жанған алғыр сəулемен жарқ-жұрқ етiп, Ақтанның өңменiнен өттi. Ал ол Дəмештiң өзiне деген ұшқыр да нəзiк ынтасын əрдайым сезiп жүрушi едi. Бiрақ оның үмiт дүниесiн текке үрлеп қалмас үшiн, оған əрдайым жолдастық салқындықпен ғана қарап, iшкi ыңғайсыздығын бүгiп ұстайтын. Қазiр де жоғарыда тұрған Дəмешке төменнен қараған ол оның барлық жай-күйiн, арман шоғындай болып жанған көзiндегi алғыр сəуленi көргенде ер жiгiтке тəн берiктiкпен өз жүзiнен Дəмеш күткендей белгi танытпай, сыр сақтап қалды. Бұл жерде арада жүретiн сыпайылық қана. Дəмешке өз ынтызарлығын жеткiзу үшiн соншама қажет болған сəттен ешнəрсенi аңғармайтындай-ақ ол сөзбен ғана жұмсарта салғысы келдi.

	– Ештеме етпейдi, бүлiнген ешнəрсе жоқ, күрекпен қайта салып жiберейiк, – деп, аяғымен жердi бiр теуiп, қолы мен балағына шашыраған ерітiндiнi сүрткен болды да, шашырай жайылған ертiндiнi тақтайдың ар жағындағы қуысқа тастай бастады.

	– Кешiр, Ақтан, – деген сөз Дəмештiң аузынан кешiгiп барып шықты. Бiрақ ол «шынымен кешiрiм сұрап тұр-ау» деп ойлау мүмкiн емес едi. Одан да жарқ-жұрқ еткен көзiмен жеткiзген ұшқыр да нəзiк ынтасына Ақтан Дəмештiң сүйгiш жүрегi талап еткендей қара кекiлi шекесiне жабысқан ақшыл қуаңқы жүзiнен тең сүйiспеншiлiк сезiмiн танытпағаны үшiн оған зiл тастағаны секiлдi. Осыны түсiнген Ақтан көтере берген күрегiндегi бетон ерiтiндiсiн жерге қоя берiп, өзiнен жарым кез жоғары тұрған Дəмештiң бетiне қарады. Барлай қарады. Ендi Дəмеш жаңағы өзiнiң зембiлдi тастап жiберген оқыс босаңдығынан туған ұялшақ қызғылт нұрынан айрылып, əлсiз өңiнде ыза екпiнi, наразылық пен өкпе аралас жалын теуiп шыққандай, күрт өзгерiп кетiптi. Əлде бiр жүрек сезiмiне бағынған Ақтан, канал ернеуiне қарғып шығып, Дəмештiң арқасына алақанын басты.

	– Дəмеш, не бiр жерiң ауырып қалды ма? Зембiлдi соншама толтырмай көтерсеңдер де үлгересiңдер ғой, – деп Дəмешпен бiрге бетон тасыған ұзын бойлы, жотасы бүкiрлеу жiгiтке кейiстiк көрсеттi.

	– Жə, мен дейсiң бе, Дəмештiң өзi үстi-үстiне төпелеме қып салатын. Қыз болсам да қайратым сенен кем емес деп, ылғи қыр көрсетедi де жүредi, – дедi ойда-жоқта бiр зембiл ерітiндiнi шашып алғанына сасып қалып, ендi-ендi ғана өзiне-өзi келе бастаған Жүсiп əрi ақтала, əрi Дəмештi қағыта сөйлеп.

	Ақтан алақанымен Дəмештiң денесiнде қатты толқу барын сездi. Екiншi қолымен иығын қысыңқырай, жүзiне еңкейе жылы ұшырай қарағанда Дəмеш əлсiз қимылмен қорғанып, денесiн жиыра бердi. Бiрақ жүрегiнiң қатты дүрсiлiмен қоса теңселiп, Ақтанның əлуеттi қолдарының ырқына көнгiсi келген кейiппен кеудесiн сəл шалқайта жүзiн Ақтанның кеудесiне қарай бұрды. Ақтан осындай толықсыған қыр гүлiнiң үзiлуге мойын сұнған ықыласы алдында дəрменсiздiк етiп, Дəмештi баурай түскiсi келiп едi. Бiрақ Дəмеш Ақтанның қолдарын жазып жiберiп, құшағынан сытылып шыға бердi...

	* * *

	Ақтан, Дəмеш, Зура – бəрi мектептi осыдан екi жыл бұрын бiтiрген де, аттестат қолға тиiсiмен Ақтан мен Зура колхоз басқармасының жолдамасымен Алматыға барып, бiрi мал дəрiгерлiк, екiншiсi педагогтiк институтқа сырттай түсiп келген едi. Дəмеш болса, ол кезде ауру əкесiнiң аса қиын халде жатқандығынан ешқайда аттап шыға алған жоқ. Мектеп қабырғасында жүргенде Ақтан мен Зураның арасында дəнекерболарлық ешнəрсе жоқ та сияқты. Егер бала кезден бергi достыққа көз жүгiртетiн болсақ, Ақтан жүрегiнен Дəмештiң орын аларлық жөнi бар едi. Бiрақ олардың тағдыры оқу соңында жүргенде жақындасты ма? Əйтеуiр Ақтанның Зураға бүйрегi бұрды. Елгезек мазасыз көңiлдi Дəмеш өзiне жақын санаған Ақтаннан айрылыпты.

	Жұмысқа қайта кiрiсе бастаған сəтте, қас қаққандай уақыттың iшiнде, Дəмеш осыны түсiндi. Мүмкiн, Дəмештiң мұндайлық сүйiспеншiлiк отына күйiп-жанатын шағы тумаған да шығар. Толассыз шер ағытып, сонау соғыста жоқ болған арыстай қос ұлын жоқтап, жар қосағын, өзiнiң қаралы өмiрiн зарлы үнге сыйғызған шеше өзiнiң осы гөй-гөйiмен Дəмештiң де ойын сан тарапқа шашырататын. Дəмеш, мiне, осындай шақтарда терең жан толқуына берiлiп, бара-бара əлдебiр жақын адамды көксейтiн əдет шығарған. Сөйтiп Ақтанға деген ынтазарлығы оқыс бұрқ еттi. Ақтанға ең үлкен жүрек сыйын тартқысы, оның көңiлiн аулап, тiптi, қолынан келсе оның барлық ынта-ықыласын өзiне бағындырғысы келдi. Бiрақ осы бiр ықыласы оған беттеген сайын, өкiнiш пен қайғы қабаттасып, оның өрге, биiкке ниеттенген көңiлiн керi серпiп жасыта бердi. Үмiттiң үзiлетiнi де болады. Бiрақ оның ауырлығы Дəмештiң дiмкəс көңiлiне еселеп тигендей.

	Сағат бiр шамасында бiр жерге шоғырланып, үйден бiреуi торашаға, бiреуi былғары сөмкеге салып əкелген тамақтарын шағын төбешiк баурайындағы ашық көгалға жайып салған жастардың аузы сөз бен тамақтан дамыл таппайды. Əсiресе, қыздар жағынан сықылық атқан күлкi жиiрек естiледi.

	Арқасын тақтайға сүйей отырған, Зура əсiресе, думан күлкiнiң жаны болып отыр. Оның тамақ жегеннен сөйлеуi көп.

	– Қыздар, десе, жақында бiздiң ауылға Мəскеу эстрадасының Мюзик-Хол деп аталатын ұжымы келейiн деп ойлапты. Бiрақ бiздiң жаңа клубтың бiтпегенiн естiп, соқпай кетiптi. Көре алмай қалғанымызды айтсайшы.

	Зура өзiнiң Алматыда бiрнеше рет, ал тоғызыншы класта оқып жүргенде, үлгiлi табиғат зерттеушiлер қатарында Мəскеуде болып қайтқанын көлденең тарта бергiсi келе ме, əйтеуiр, осындай орталық қалалардағы өнер иелерi туралы үнемi тамсана сөйлегендi жақсы көредi. Не айтса да Ақтанды арқасынан қақпайлап, қоса мазалай сөйлейдi. Көпшiлiк жерде ашықтығымен көзге түсе қоймайтын Ақтан оның сөздерiне бас изеп, мейірiмдi көздерiмен қоштап отырады. Задында, Зураны шолжаң өскен қыз деуге де болады. Əке-шешенiң көп ұлы ортасындағы жалғыз жауқазын көктем гүлiндей ол қағажу көрмеген. Көп құбылмалы оқыс мiнездi болғанымен, Зура өз құрбылары арасында жұғымды, сүйкiмдiлiгi басым.

	Дəмеш болса өзiн көпшiлiктен оқшау ұстағысы келедi. Туа бiткен бе, жоқ жолай қалыптасқан ба, əйтеуiр мұнда да бiр өзгешелiк бар. Қандай да бiр өз қасиетiн таразыға салатын сəтте бұл мiнезiн өзi де қош көрмейтiн. Адамның дене бiтiмiнде бола беретiн, бiрақ жұлып тастай салу қиын бiр келiсiмсiздiктей көре ме, əйтеуiр ол мiнезiнен арылуды ойлаған емес. Қайта мұны жалғыздыққа итерген жан мұңы, суықтық күннен-күнге дендеп, өзiнiң бүкiл достарына жат бауыр тартып бара жатқанға ұқсайды. Мұның түп төркiнi iшкi дəрменсiздiкте екенiн де ұғады Дəмеш. Оны да мойындайды. Бiрақ өзiн-өзi қолға алу, жұрттың көз алдында еңсесiн көтерiп ұстау, тiптi қала бердi басқаларға ұйтқы болу өз табиғатына мүлдем жат сияқты.

	Түскi тамақ желiнiп болғаннан кейiн, көгалға жантая бастағандарды Зура көзiнiң астымен аңдып тұрып, секiрiп, иығынан немесе тiзесiнен жұлқып өтедi. Сөйтедi де аулақ барып, екi қолымен көкiрегiн басып, ішек-сiлесi қатқанша күледi. Ақтан болса өзiне Зура барда тыныштық жоқ екенiн бiлiп, ол да езуiн керiп, Зураның ерке қылықтарына сүйсiне қарайды.

	– Түу, шiркiн, мынаның нардай болып жатысын қара, жалғыз жүрiп тау қопарған батырдай-ақсың өзiң. Тұр қозғал, жұмыс iстеген жалғыз сен бе? – деп жуас Жүсiптi мазалады. Ол Зураға қиястық көрсеткендей болып жатқан қалпынан қозғала қоймады. Тек Зура екi-үш жұлқығанда ғана шалқасынан аунап түсiп, күн сəулесiнен маужырай қалды.

	Жүсiпке сөз, қол батпайтынын аңғарған Зура оған ендi тиiскен жоқ. Анадай шетте, үйеңкi бұтағының мардымсыз көлеңкесiн паналағансып отырған Дəмештi көрдi де, жүзiн кiлт өзгертiп, сабырлы қалыппен өзiнiң ең жақын тату құрбысының жанына келiп отырды. Құшақтай қысып бауырына тартып көрiп едi, Дəмеш оны ауырсына қиналғандай кейiп бiлдiрдi. Зураның құшағынан босанғысы келгендей қабағына кiрбең жиналып, құрбы қызға лайық ақжарқын шырай танытқан жоқ. Зура Дəмештiң көңiл күйiне көбiне қанық болатын. Оның үй-iшi жағдайына, анасының беймазалығына, ащы даусына талай рет куə болған.

	Сондықтан Зура Дəмешке аяушылықпен де қарайды. Ендi одан бойын жиыңқырап:

	– Дəмеш, жүр, Ақтан үшеуiмiз ана төбенiң басына шығып келейiк. Одан Қаратал өзенiнiң бойы тегiс көрiнедi ғой. Буалдыр тұман шөгiп жатқан көкжиек қандай тамаша десеңшi. Əттең, бiздiң ауылға бiр суретшi келе қалса, мен оны сол төбенiң басына ертiп барар едiм, – дедi.

	Ол төбеге Дəмеш Зурамен бiрге талай рет шыққан. Туған өлкенiң шет-шеңберiне қанша рет көз жүгiртсең, ол сонша рет құбылады. Бiрақ Зураның тап қазiр «буалдыр тұман шөгiп жатқан көкжиек қандай тамаша» деп кiтап сөзiмен сөйлеуiн, өзiнiң ой-өрiсiн биiк етiп танытпақ болған ұшқалақ мiнезi-ау деп қалды Дəмеш. Əлi де болса бойын жия түскендей болып:

	– Ол қанша рет шықпаған төбемiз едi? Жаңарып тұратын дүние дейсiң бе, – деп құрбысына қыңыр жауап бердi.

	– Жоқ, жүршi, жүршi деймiн, – деп Зура оны қайта қапсыра құшақтап, ары-берi теңселте бастады. Бұларды көзiнiң астымен бағып, таяқ тастам жерде тұрған Ақтан Зураның өтiнiшiн қолдағысы келiп, оларға жақындап келдi де Дəмештiң қасына тiзесiн бүктi.

	– Жүр, Дəмеш, барсақ барып қайтайық, шынында күнге күйiп отыра бергеннен не шығады? – деп қолқалай бастады. Ақтанның бұл қолқасы Дəмеш жүрегiндегi бiр шектi қозғап жiбергендей болды. Ендi көнбеске шарасы жоқ. Ол екеуiнiң демеуiмен түрегелдi де, найзадай шаншылған төбеге қарай үнсiз жүре бердi.

	Бiрақ Дəмештiң ынсапсыз жүрегi аңсаған үмiт қарлығашы тым болмаса басынан бiр айналып ұшпай, тiптi алысқа бiржола ғайып болғандай. Зура оның зығырданын қайнатып, жiгерiн жасытқан қимылдар жасады. Ақтанды бiресе алдынан, бiресе арт жағынан еркiн құшақтап, бетi ашылған адамның мiнезiн көрсеттi. Тiптi олар кейде өздерiмен бiрге келе жатқан үшiншi адамның барын ұмытқандай тiстескен құлындай секiрiсе ойнап, оқшау кетедi. Зура ойнақы мiнезiмен ерiншек қимылды Ақтанды өз ырқына əбден көндiрiп алса керек. Олар төбеге барып көкжиектi, Қаратал өзенiнiң жағалауындағы ауыл көрiнiстерiн сəл қызықтап қайтқанша Дəмеш үндеген жоқ.

	Тек ойда қалып, сəл тыншыққан жастар тобына жақындағанда ғана, шарасынан асып төгiлген қызғаныштан ба, жоқ əлде ойын-күлкiге өлердей құмар жаны жарқын ерке қыздың мiнезi мезi еттi ме, оны өзi де бiлмейдi, қатқылдау сабырлы үнмен Дəмештiң айтқан бiр сөзi:

	– Түу, Зура, немене, соншама, сен-ақ шаршамайды екенсiң. Елден ұят емес пе? Əне, Жақаш та келе жатыр. Тым болмаса жасы үлкендер барда қоя тұрсаңшы. Осы жер бетiнде жалғыз сен ғана ма?

	Дəмеш сөзiн бiтiре алмай, тамағына бiрдеме тығылып қалған сияқты. Ол өзiн осылай сезiндi. Адамды қатты лоқсытқандай мең-зең етiп келетiн өксiк екпiнi, кеудесiн керiп-керiп кеткенге ұқсайды. Сəл есiн жиып, сыр алдырып қойдым ба дегендей, Зура мен Ақтан жүзiне үрке қарап, оқшау бiр жеңiлтектiктi өзiнен аңғартып алды.

	Мұны Дəмештiң сыр-сипатына əрқашан қанық Ақтанның тап-таза тұнық көздерi түп-төркiнiмен тегiс ұққан едi.

	Бұл күнгi жұмыс бiркелкi өттi. Жастар күрек-саймандарын жиыстырып ауылға беттей бастаған. Зура түстегiдей емес, тұла бойында бiр ауырлықты сезгендей, Ақтанға наздана қарайды. Ендi бiр сəтте олар да жастар тобы арасында аяңдап кетiп бара жатыр едi. Дəмеш əдеттегiдей олардың артын ала жүрiп келедi.

	Жұмыстан қайтқан қыз-жiгiттер сайдан өтiп төбенi қиялай бергенде, Дəмеш төте соқпаққа түсiп, өз үйiне бұрылып кеттi.

	«Əулие ағаш» көрiнетiн биiкке шыға бергенде қарсы алдынан бiр атты қылаң ете қалды. Тағы да Жақаш. Тыным таппайтын агроном Жақаш. Ол Дəмешке мана ертеңгi шақтағыдай тағы да бастырмалата қарсы келдi де, атының басын тартты.

	– Дəмеш-ау, жастардан бөлiнiп жүретiнiң не? Əлде шешеңе асығып бара жатырмысың? – Дəмеш үндеген жоқ. Жақаш ендi тың қалыпқа келе бастаған. Батыс жаққа жүзiн бұра қарағанында көзiнде қып-қызыл от сөнiп, толық кесек өңiне қара көлеңке ұялағандай. Күнi бойы жүрiсте болған жарау аты ғана арынын баса алмай тықырши бердi. Жақаш жеңiл қимылмен ер үстiнен жерге топ етiп түсе қалды да, атын тiзгiнiнен жетектеп Дəмешпен бiраз жер қатар жүргiсi келдi.

	– Дəмеш-ай десеңшi, сендер əлi баласыңдар ғой. Кейде мен сенi көргенде, сенiң шешең анау Əнипаны көргенде осы дүние туралы бiр ой ойлағым келетiн сияқты. Сен мынадайсың, ал шешең анау.

	Жақашбұлсөздердi неге айтыпкележатыр, оны Дəмеш түсiнген жоқ. Ауыздан шыққан əр сөздi қақас жiбермей əрқайсысының мəнiн тақақтап сұрайтын Дəмеш тағы жоқ. Ол тек мана ұмытқан нəрсесiн ендi есiне түсiрiп, Сақыш жеңгесiнiң халiн сұрауға бiр оқталып едi. Жақаш шынында терең ойға түсiп үлкен бiр түйiндi сөз тамағына келiп тұрғандай Дəмешке жалтақтай бердi.

	Бiр сəттен соң ғана батылдыққа барып, еңсесiн жинай бере:

	– Дəмеш, саған бiр жəйттi айтып қойғым келiп едi. Бiр кезде сенiң ес бiлiп, ержетуiңдi күттiм, бiр кезде соны айту үшiн қолайлы сəттi күттiм. Ендi əбден ретi келген сияқты, – дедi.

	Дəмеш Жақаштың жүзiне сескене қарады. Не айтпақшы бұл?

	– Ол сонау соғыс алдында болған оқиға едi, – деп жалғастырды сөзiн Жақаш.– Сенiң ағаң Жолдасқан екеумiз он алтыға жаңа iлiккенбiз. Асаудың құлағында ойнап болып, ендi сұлу əйел атаулыға көз тастай бастаған шағымыз едi. Ол кезде осы Сақыш жеңгең жап-жас бүлдiршiндей қыз болатын. Бiрақ қыз деген халық қырмызы тартып, сұлуланған сайын құдайын ұмытқыш келедi ғой. Сақыш талай жiгiттi дəмелендiрiп, талайын тақыр мұзға отырғызып та кеттi. Құдай-ау, сонда Сақыштың да он алтыға жаңа толған кезi. Бiрақ сөйтiп тұрып, оның сол кездегi ақылы, тапқырлығы, батылдығы екi-үш адамға жетерлiк едi. Несiн жасырайын, Сақышқа бас қойып құмартқандардың бiрi сенiң ағаң Жолдасқан екеумiз болатынбыз.

	Əттең Жолдасқан соғысқа аттанғанда сен ес бiлмейтiн бала едiң, оны көрмей-бiлмей қалдың ғой. Ол жiгiттiң жiгiтi-ақ едi. Бiрақ амал не, əлi күнге шейiн өкiнемiн, керегi не едi деймiн, əйтеуiр сол Жолдасқанмен бақталас болып жаралыппын. Мен Сақышты онан қызғанамын, ол менен қызғанады. Бiрақ Жолдасқанның батыл ер тұлғасы Сақыштың көзiне ерте түстi-ау деймiн. Оның бағы ерте жанғандай көрiндi маған. Күнде кешке аңдып торитынымыз осы Сақыштың үйiнiң маңы. Жолдасқан бiр жақтан, мен бiр жақтан торимыз. Басқалар да бiздiң кəсiбiмiзден құр алақан емес. Сенiң шешең Əнипа қандай ол кезде. Толық денелi, бетiнен қаны тамған жап-жас келiншек едi. Ол Жолдасқанның қызға қырындаған сыңайын қызық көрдi ме, бiздiң сырымызға əбден қанық боп алды. Кейде Сақышты болашақ келiнiм деп санағандай оның үйiне барғыштап, Сақышпен оңаша сөйлесiп, оны өзiне баурай бердi. Мұнысы Жолдасқанға көмектескендiк едi. Сақыштан менiң де дəмелi екенiмдi Əнипа бiлетiн. Егер Сақыш суға барғанда, немесе, кешке өрiстен қайтқан мал алдынан шыққанда мен оның маңында тап бола кетсем, сенiң шешең Əнипа маған жетiп келiп, жоқтан өзгеге ұрысатын. Əрине, бұл Сақыш жөнiнде ғана. Түптеп келгенде ол Жолдасқан екеумiздiң арамыздағы достыққа қимастықпен қараушы едi.

	Егер Жолдасқанмен бiрге үйлерiңе бара қалсам, шешең екеумiздiң бiрдей асты-үстiмiзге түсiп, ешқашан бөле-жарып қарамайтын.

	Сонымен не керек, Сақыштың көңiлi Жолдасқанға ауды. Ендi мен бақталастықты қоя бастадым. Егер Сақышты ауылдың сыртында немесе өз ауласының жанында Жолдасқанмен бiрге көре қалсам, бұрынғыдай жəдiгөй көзбен қарамауға тырысатынмын.

	Жақаш ендi жүрiсiн тiптен баяулатып, жетегiндегi атына от шалдыра жүрдi. Дəмеш осы Жақаш бастаған тың сырға құныққандай, оның əр сөзiн қақас жiбермей бағуға тырысты. Айнала үйiрiлiп қоюланып келе жатқан шымқай қараңғылық бұрын беймəлiм жұмбақ ғажайып құбылыстай ендi тым жақын келiп баурай бастаған. Ауыл оты да тез тiзiле қалыпты. Жақаш емес, осы адырлы таулы аймақ, өзiнiң алыс-алыс қараңғы қойнауларымен, саф таза салқын ауасымен аймалай келiп, сыр шертiп тұрғанға ұқсайды. Жақаш тағы бiраз адымдай түсiп, сөзiн жалғастырды.

	– Бiрақ не керек, сол-ақ екен соғыс бұрқ ете қалды. Əжетке жараған бiзден бастап жасы елуге таяп қалған еркек тұяқтың бəрi майданға аттанды. Жолдасқан екеуiмiздi бiрге шақыртып, бiрге əкеттi. Сенiң шешеңдi мен аса қайратты адам ғой деп ойлаушы едiм, бiрақ тап өзiмiз аттанатын күнi о кiсiде де босаңдық барын аңғарып қалғанмын. Ендi қайтсiн, бiзден бiр ай бұрын əкең де соғысқа кеткен болатын. Ал бiз кететiн қарсаңда Жолдасқаннан кейiнгi екiншi ұлы Аманқанға да шақыру қағаз келген. Ол да қайтпай қалды ғой. Сонымен не керек, шешең Əнипа бiздi көз жасын көз қылып шығарып салды.

	Жолдас айрылмайды, жол айрылады дейдi ғой. Майданға бара-ақ бiздi екi бөлiп жiбердi. Жолдасқан өзiң бiлесiң, Сталинград шайқасында қайтыс болды. Жақында Сталинград жеңiсiнiң 25 жылдығы құрметiне үкiмет қаулысы бойынша Мамай қорғанында орналған батырлар ескерткiшi қабырғасындағы ерлiк өлiммен өлгендердiң тiзiмiнде Жолдасқанның да фамилиясы бар деп естiдiм. Алдағы қыста демалыс алып, сонда барып қайтпақ ойым бар.

	Иə, ол солай. Мен басқа жақта соғыста болдым. Соғыстың барлық тауқыметiн тартып, 1945 жылы ауылға оралғанымда мүлдем есейiп қалыппын. Шешең Əнипа менi көргенде мүлдем құбылып кеттi. Төрт жылға созылған сарыла күту азабын бiр-ақ серпiп тастап, тiптi майданға бара мерт болған Аманқанның, одан кейiн қаза тапқан Жолдасқанның да қайғысын ұмытып, менi қарсы алған ағайын-туысқандардың ен ортасында болды. Тiптi екi ұлының екеуi де аман келгендей-ақ менi көргендегi қуанғанына əлi күнге дейiн таңым бар.

	Соғыс отына шарпылып, жаралы болып қайтқанымдағы шешеңнiң сол бiр маған көрсеткен ылтипатын өле-өлгенше ұмытпаймын.

	Ал Сақыш қайттi дейсiз ғой. Ол Жолдасқанның өлiмiн өзiнше ғана аза тұтып, ешкiмге сыр бермесе керек. Төрт жыл деген қыз бала үшiн аз уақыт па? Оның үстiне қиыншылық жылдары адам тез есейедi емес пе? Соғыстан кейiн Сақышты алғаш көргенiмде оның тұла бойының iрiленiп, жүрiс-тұрысының салмақтанып қалғанын аңғардым. Екi қабағының арасында кiрбең ұялап, ойнақы алғыр көзқарасындағы бұрынғы от сөнiп қалыпты.

	Иə, кейiн ол менiң жұбайым болды ғой. Шешең маған осы үшiн бiраз наразы болып жүрдi де, бiрақ көп ұзамай-ақ қайта жадырап кеттi. Бiрақ мен мұны өзiм жиi-жиi ойыма алатын Жолдасқанға жасаған қиянатым емес, қайта оның шынайы достық, ақтық аманаты деп ұқтым. Иə, тiрiлердiң бəрiнде де бiр-бiр, тiптi одан да көп аманат бар ғой. Ол солар бастаған жақсы тiлек, iзгi ниеттi алға бастыру.

	Қазiр Сақыштың аяғы ауырлап жүр ғой. Тап осы жолы ұл тусын, мейлi қыз тусын, оның есiмiн Жолдасқанға ұйқастырып қойсам деймiн. Алғашқы балаларым туғанда да мұндай ойым болғанымен, оны Сақышқа айтуға жүрексiнген едiм. Ендi нық бекiдiм. Жəне Жолдасқан жер астын зерттейтiн маман болып шығуды арман етушi едi. Мейлi, осы жолғы балам болсын, мейлi бұрынғылары болсын, əйтеуiр қайсысының қабiлетi сəйкес келсе, сонысының геолог болуын қалаймын.

	Дəмеш Жақаштың соңғы сөздерiнiң мəнiн түсiнген жоқ. Тiптi, мұның бұдан кейiнгi сөздерiнiң бəрi құлағынан қақас кетiп жатты. Оның Сақыш туралы айтқан шындық сыры сұмдық лебiндей естi.

	Дəмеш өзiне-өзi бiрден келе алмады. Жақаш өз қасындағы қыздың бұл күйiн қараңғыда аңғарған жоқ. Ол бiраз сыр ақтарғанын өз бойына ауыр алғандай, тағы аз-кем уақыт сөзiн түйiндедi де атына мiнiп, ауылға қарай тартып кеттi.

	Дəмеш осы бiр шақта Жақаш айтқан сырға қандай баға берерiне, өзiнiң одан қандай əсер алғанына бiрден ой жеткiзе алмады. Тұс-тұстан торыған тау қараңғылығы iшiнде Жақаш мiнген ат тұяғының дыбысы өшкенше, оның артынан сiлейiп қарап тұрды. Аспанда жұлдыздар жиiлеп, күндiзгi жарықтың қалдығы iспеттес шашау-шашау болып жарқырап жанады. Тек жетi қарақшы ғана аспан тереңiне сүңгiп, алыстап кеткен. Сəулесi тым көмескi. Көкжиектен қылтиып жаңа туған жұлдыздар осы жер бетiндегi қараңғылықты жарып, жақындап келгiсi келген əлдебiр тылсым табиғи күштiң сақ өткiр көзiн еске түсiретiндей. Салқын тау ауасы толқи желпуiн қойған. Бiрақ сонда да алуан түрлi шөп иiсi мұрын жарады. Дəмеш ендi ауылға асыққан жоқ. Басында тоғысқан түрлi ойлар мен əсерлердi өзiмен өзi болып сарапқа салғысы келдi. Оған Жақаш емес, əлдекiм аяқ астынан пайда бола кетiп, күтпеген таңқаларлық нəрселердi сыбырлап, қараңғыда қайта жоқ болған сияқты.

	Дəмеш түн қараңғылығын бүркенген төбе баурайын жанамалай жүрiп келедi. Ендi кiсi бойы шөптесiндi қақ жарып өтетiн соқпаққа түстi. Жиi-жиi жалғыз аяқ жолға көлденең жатып қалған тiкенек шөптер кездесiп, балтырын тыз еткiзедi. Ендi ол аяғын көтере еппен басып келедi.

	Кенет түнгi тыныштықтан əлдене оған тағы бiр күтпеген жерден сұңқ еттi. Тап өзi жүрiп келе жатқан жолдың жиегiнен адам үнi естiлдi.

	– Ақтан, Ақтан десе, сен өзiң қарашы, солай емес пе? – Ерке қыз Зураның дауысы, соның назы.

	Ақтан да бiрдеме деп мiңгiрлейдi. Қолын төсiне басып, тiксiне тұрып қалған Дəмеш, өзi ой жеткiзе алмай келе жатқан əлдененiң ұшығын аңғарғандай. Түн қараңғылығын тегiс шолып аспанға қарады. Осынау түнгi жаратылыс, салқын тау ауасы, аспандағы жұлдыздар мүмкiн осы екеуi үшiн ғана тiл қатып, телмiрiп келiп, төнiп тұр ма?

	Дəмеш сыбыс бiлдiрмей олардың тұсынан өтiп кеттi. Бiраз ұзағаннан кейiн алдындағы еңiспен төмен қарай жүгiре жөнелдi. Сайға жеткенде ол ентiгiн басқандай тағы тұрып қалды. Иə, шынында солай.

	Ақтан мен Зураны елестетпек болып едi, бiрақ көз алдына мүлдем басқа бейнелер келдi. Өзi көрiп түсiн танып үлгермеген ағасы Жолдасқан, оның ауыл көркiндей сұлу қыз Сақышқа деген ыстық, албырт ынтызарлығы, өз үйiнiң ауласында, немесе кешкiсiн төбе басында Сақыш Жолдасқанмен кездесiп тұрғанда ту сыртынан келiп, олардың аңысын аңдитын бала жiгiт Жақаш... Бəрiн, бəрiн айқын көрдi. Тiптi шешесiнiң тап бүгiнгi қаралы бейнесiн ұмытып, бойынан қайраты қайтпаған жас əйелдiң тұңғыш ұлы Жолдасқанның жүрегi қалаған Сақышты Жақаштан қорыған түрiн де елестеттi. Мiне, ендi сол шеше Жақашты майданнан қайтқан бетiнде өз ұлындай қарсы алып тұр. Елгезек ана көңiлi Жолдасқаным да келер деп үмiттенедi. Бiрақ қиналмайды. Жүзiнде шаттық нұры басым.

	Дəмеш алға қарай адымдай басты. Адамның табиғатында болатын бiр үлкен бетбұрыс кезеңдерде тұс-тұстан ағылып келетiн ой толқындары басын он орап алған. Шынында Дəмеш өзiнiң бүкiл өмiрiнде, келешектегi ұзақ жылдарында жауап iздеп табатын үлкен бiр сұрақпен қақтығысып қалғандай. Оның солай екенiне ой жеткiзе алған жоқ. Бiрақ, неғұрлым тезiрек ой жеткiзсем деп соншама тағатсыздық еттi.

	1969 жыл.





АҚЫН




	Бүгiн көңiлi қатты бұзылды. Сiрə, көңiлi бұзылатын да күн емес едi. Ақын болам деп алғаш талпынғаннан берi желпiнiп отырып-ақ жазған өлең жолдарын бұтарлап сызып, күнi бүгiнге дейiн ақыл сарабынан өткен сөздерiн аямайтын ұстаз, аға ақын Кемелдiң кеше елу жасқа толған мерекелiк кешiнде оған арнаған өлеңiн оқыды. Сердақ аға тойына ала қағаздың бетiне жабысып, əдейi əзiрленген жоқ. Көп жылдар ұйқас көзiн iздеп машықтанудан ба, шабыт шақырып алуы оп-оңай төкпе ақын ба, аға мерекесi таяп қалса да қам жасамай дəл кешке барар алдында арсы-күрсi болып келiп, бес-алты шумақты сүйкеп тастады. Бiрақ өлең даярлығынан көңiл даярлығы басым болып шықты. Аға тойында соншама жалынды өлең оқимын деген көптен бергi күмəнсiз ниетi ойда жоқта тасқа тиiп, быт-шыт болғанын ең соңғы сəтте сездi...

	Сердақ осылай болар деп ойлады ма? Мың ұйықтаса түсiне кiрмеген тағы бiр тағдыр ғаламатындай көрiп, əлдекiмге жауыққандай ауыр қиналыста қалды. Осы күйi мен аға тойында мiнбеге көтерiлген шақтағы көңiл күйi арасында жер мен көктей айырмашылық бар.

	Болашағыма, қабiлетiме күмəнданып жабыққанда жадау ақын көңлiме қарлығаштың қанатымен су сепкен, Кемел аға, өзiң шыңға шыққанда көз алдыңда бауырымды жазып шаба алмасам менiкi не?

	Өлеңiн соншама қатты дауыстап оқыды. Кеште отырған көзтаныс ақын-жазушылардың, қонақтардың мiнбеде қолын сiлтеп, өлең оқыған ақыннан гөрi қан төгiс ұрыс алдында жауынгерлерiне қатаң бұйрық берiп тұрған, жүйкесi осалдау командирге ұқсаған түрiне таң-тамаша болып қарап қалған. Сердақтың жан сезiмiн ешкiм түсiнбейтiн сияқты. Ақын жан сезiмiн жеткiзудiң алмас құралы – өлең мəнi сұйылып кетiп, құр дауыспен кең залда қаздай тiзiлiп отырғандардың төбесiнде əңгiртаяқ ойнатып жатқандай. Жұрттың өзiне аударған назарынан осыны аңғарды.

	Кемел ағасы ғана президиумда отырған əйелiнiң қалқасынан бұған денесiн мол көрсете еңкейiп, қуанышпен күлiмсiреп, құптай қарайды. Сердақтың сəттi шыққан өлеңдерiн оқығанда ол осылай қараушы едi.

	Қалайда мынау оқылып жатқан өлең жолдары Сердақтың тап қазiргi жойқын сезiмiне сай келмедi. Қатты дауыстан үгiтiлiп ұнтаққа айналып, өзiнiң де, өзгенiң де, мысын құртып, жидiп бара жатқандай.

	Аға тойына осындай нəрсiз өлеңмен келуi мiнбеден түскенiнде жүрегiн шоқтай қарыды. Осы жолы өзiнен мұндай өлең шығуын ауыр қылмысың деп тақса да, күрт кетiп мойнына алатындай. Қолмен iстеп, көңiлмен көтереалмағансəтсiздiгiн осышумақтарды оқып тұрғанда ғана аңғармасы бар ма? Əлде, бұл шəкiрттiң ұстаз шыққан биiкке қанатын қанша қайқайтқанмен шыға алмайтынын ақтық рет танытып, табандағы тасқа құлағандай мойнынан бiр-ақ қайрылып түскенi ме?

	Жоқ, Сердақ өзiн iштей ақынмын деп жариялағаннан берi мұндай ащы оймен ешқашан ымыраға келген емес. Жасы қырықтан асса да өмiрiнiң мұраты боларлық заңғар белеске ендi-ендi ұшыраса кететiндей тынымсыз жүрдек көңiлдi астына ат қып мiнген жайы бар. Алдына бiр қора шабан өгiздердi салып берiп, оны қоса айдауға мəжбүр еткен тағдырға ғана наразылығы күштi. Сонда да Сердақ мойымайды. Ақын тəкаппарлығына қарсы тұрар күш қайда дейсiң. Тарихқа қарашы, шын ақынға көкiрек тескен у қорғасын да мазақ болған.

	Осы ой сарыуайымға салынып, күрт түсiп кеткен шағында аспанға атып, бұлтқа шырқатар жасырын қуаты едi. Балтасы тасқа тиiп, жабығып, көңлi қарайғанда шақырып алатын қуаты.

	Мiне, осы қуатты тағы шақырмақшы. Бiрақ бұл жолы оңайлықпен оралмайтын түрi бар.

	Ақын ағаның кешi өткен күннiң ертеңiне таңертеңгiсiн өзi iстейтiн газет редакторының қабылдауында болды. Бұл – аласа бойлы, мойынсыз, тойған қозыдай ғана жұп-жұмыр адам. Осы пiшiнiне қимылының тездiгi үйлеспейтiн де. Ары-берi, жоғары-төмен бұрылып қарағанына үйренбеген адам көз iлестiре алмайды. Жұмысты да қазанның түбiн шақырлатып қырғандай қазымырланып iстейдi. Оп-оңай қайыра салуға болатын бiр түйiншек iстi жетi қат сөзден өткiзiп, өз қарамағындағы адамдардың жанына тиiп те қоятыны бар. Осы мiнезi өзi жоқ жерде қуақы жiгiттер арасында бiр алуан күлкiлi əңгiме де едi.

	Редактор Сердақтың жақында іс сапардан оралғанда жазып қайтқан очеркiн оқып шығып, бұлан-талан болған екен.

	– Бiз өмiрдi бiлмеймiз, бiз өмiрден аулақпыз. Қашан да оның бетiнде қалқып, жанамалап жүргендi тəуiр көремiз. Жеңiлдiң асты, ауырдың үстi. Өзiң айтшы, бiздiң өмiрiмiздiң өзегi қайда жатыр? Сол туралы түсiнiгiң қалай, саралап бершi,– деп, ол тамағын қырнап, шиқылдай сөйледi. Столындағы əйнектi ойып жiберердей жұдырығымен сүйкелейдi. Екi көзi түрегеп қарсы тұрған Сердақтың өңменiнен өтiп бара жатыр. Редактор Сердақты сөзбен жемей, сол көздерiмен қараса да жеткiлiктi едi.

	– Бiз сенi сондай iргелi шаруашылыққа жiбергенде ауылдың өзiңе ұнаған сұлу қыздарын тiзiп қайт дегемiз жоқ.

	– Ендi олар колхозшы қыздар болса қайтемiз? – деп, мiңгiрлеп едi Сердақ.

	– Жоқ, мен мəселенi бұлай қойып отырғам жоқ, – деп, редактор мойынсыз басын былқ-сылқ еткiзiп, тығыршықтай денесi терiсiне сыймай одан сайын шамданды.

	– Қай шаруашылық болмасын ол туралы жазарда əуел бастан экономикасын зерттеп, даму тұрғысынан қарап, мəселенi шешу бар емес пе? Экономика, бiлдiң бе? Экономика дегенiмiз – сұлу қыздың шырайы емес, колхоз, совхоздардың күре тамыры. Егер бiз газеттi сымбырлаған сұлу сөздiң шылауына айналдырайын демесек, сол күре тамырдан ұстауымыз керек.

	Сердақ қабағын тұнжыратып, ернiн тiстелеп, iшiнен «шiркiн-ай, сен де жас болып, өмiрiңде қыз сүйiп көрдiң бе екен, қыз десе шаян шаққандай екi бүктетiлiп түсесiң, əлде сенi тiрi күйiңде алған құдай сол ма», – деп ойлады. Редакторды атарға оғы жоқ.

	«Апырай сұлулықты жырлауға, дүниенiң көркiн паш етуге тап осы редактордай қарсы тұратын адам бар ма екен? Тағы мұның өз айтқаны болмаса, шегенделiп отырып алатынын қайтерсiң?»

	Редактордан қатты құлазып шықты. Кабинетiне бармай сыртқа беттедi. Қаланың ең шулы көшелерiнiң бiрiндегi тротуармен бағыт-бағдарсыз жүре берiптi. Көп жүргенi соншалық, бiр кезде өзiне-өзi келiп, артына бұрылып қарағанда неше көшеден өтiп кеткенiн, қаланың қай пұшпағынан шыққанын бiрден ажырата алмады. Кiлт кейiн бұрылды. Редакция үйi аса қашықта қалыпты. Басында судай сапырылысқан ойлар, қиял мен суреттер тағы кес-кестеп, бiржола шырмап алды.

	О, Кемел аға, сен шыққан биiк маған қашан да ғажап! Ойы осылай болғанмен жүрегiн шақырлата қырған қызғаныш бар. Ұстаз ақынға деген кешегi жұртшылық құрметiн көпсiнгендiк пе? Жоқ, қызғаныштан гөрi өз басының тəлкек болуына көнгiсi келмей ширыққан шақтағы iшi-бауырын өртеген ащы дəмге ұқсайды. Өлiмнен бетер ұят құрсауы қоса минут сайын тарылып, қысымға алып бара жатқандай.

	Сердақ кешегi кештi бастан аяқ қайта елестете бердi. Өлеңiң көңiлден шықпады деп бетiне басқан да ешкiм болған жоқ. Былайша кеште отырғандар тегiс қол да соқты ғой. Кемел ағаның да шəкiрт өлеңiне балаша мəз болғанын аңғарып қалды.

	Амал не, сол өзi жазған өлең жолдарын оқып тұрғанда мұның тасқынды лепiрме көңiлiмен туысып кете алмады. Көз алдында көптiң ашық маңдайлары үстiнде шақпақ отындай ұшқындап ұшпады. Өлең сазы ауада қалықтап тұрмай, зал керегелерiне соғылып, жаңғырықтай таралып, iз-түзсiз жоғалып жатты.

	Сөйтiп, оқып болмай-ақ өзiнiң еңсесi түсiп кеттi. Бүгiнгi редактордан естiген сөз осы сəтсiздiгiн жанды жарадай ушықтырып, басындағы əлектi одан сайын күшейттi.

	Сiрə, дауылдатқан ақпа ақын болғаныммен адамдық жағына келгенде шикiлiгiм бар ма дейдi iшiнен. Бұл оған бiрiншi рет келген ой емес. Қашан да əлденеден қағажу көрiп, сарыуайымға түсiп, өзiн қажағысы келсе осы ойды жанынан суырып ала қоятын.

	Анау Кемел ағаны қарашы, жарайды ол менен он жас үлкен-ақ бола қойсын. Бiрақ ол жазған өлеңдер жиынтығында мендегi жалын бар ма? Ол табанынан таймайтын, құзға бiткен жақпар тастай берiк адам. Өлеңдерiнiң де бiр қалыптан аумай Арқаның өкпек қоңыр желiндей бүйiрiңдi мұздатып қана отыратын əсерi бар. Сол өлеңдердiң ең тəуiрлерiн алшы, тiптi сыншылар кейiнгiге үлгi етемiз деп цитаталап-ақ жұртқа жаттатып болған өлеңдерiнде де менiң жинақтарымдағы, жазылып жатқан дүниелiктерiмдегi тереңдiк, терең саз, қасиет бар ма? Бұл бағасының əдiлетсiз екенiн өзi де iш тереңiнде түйсiнгенiмен, жазғанын, жазбағанын асқақ көңiлмен əсiрелеп үйренген ол бəрiнiң басын қосақтап, Кемел ағасының дəл бүгiнгi жеткенiнен биiк қояды. Кемел ақыннан ғана емес, кемелiне келген, келмеген басқалардан тап бүгiнгiсiнен артық ешнəрсе шығады деп ойлаған емес. Тiптi ондай ой келе қалғанның өзiнде де басынан аулақ ысыратын. Тiсiн əлi күнге қайрайтын өмiрiндегi көп сəтсiздiгi үшiн өзiн ғана əлi күнге өсу үстiндемiн деп санайтын сыңаржақтылығын қайда қоярсың? Əлемдiк поэзия алыптарының бар екенi қандай шындық болса, дүниенiң бiр қабырғасы сөгiлiп, содан суырылып өсiп шығып келе жатқан Сердақ атты тағы бiр алпауыттың бар екенi сондай шындық. Мейлi, ол қалың тоғайдағы əзiрге елеусiз саңырауқұлақтай қалқайып тұрғанымен тап ертең дүние назарын өзiне аударып алары хақ. Бұған бiржола күмəнданған күнi Сердақ өлiмнен артық, өлiмнен қастерлi ешнəрсенi тiлемес едi.

	Мұның бəрi солай. Бiрақ Сердақ адамдық жағынан келгенде өзiнде шикiлiктiң көп екенiн өз бетiне өзi баса беруден жалықпайтын. Тiптi əрбiр көңiлiн кiрбiң шалған сəтте де ойы осылай қарай ауа толқып кететiн.

	Əлде осының бəрiне үйде болсын, түзде болсын қабағы ашылмай, түлен түртiп отыратын əйелiм кiнəлi ме екен? Сердақ ендi iшкi қаһарын қосағына қарай бұрды. Иə, сəтсiз махаббат шын ақынның көлеңкедей ерген жолдасы ғой.

	Кемел ақынның кешегi кешiн елестеттi. Əйелiнiң президиумда отырысын қарамаймысың? Күйеуiнiң көңiлiне қаяу түсiрейiн деген пейiл ондай əйелдерде ешқашан болмайды. Қайта қосағына көрсеткен құрметтi бiрге қабылдап, ақынға сай əйел жолдастай ешкiмнiң құрметiнен өзiн кем көрмейтiн көтерiңкi, қуанышты жүзбен отыр.

	Бiр сəт тағы қиялдап кетiп, өзi елу жасқа толғанда əйелiм президиумда қасымда қалай отырар екен деп, соны елестеттi. Көпшiлiктiң құрмет сөзi судай сапырылып жатқан аса салтанатты жағдайда қадалған жұрттың көзiн алып əуреленбей-ақ əйелi бар денесiмен бұрылып, бүйiрден түртiп қалып, «Ряженканың кефирден майлы екенiн саған қашан ұқтырып боламын. Дəмi жоқ, татуы жоқ iркiттен жасалған кефирден гөрi мына балаларға майлырақ нəрсе беру керек екенiн былай əке болып ойласаң қайтедi?», – дейтiн жүрек қыжылдататын сөзiн айта жөнелсе қайтерсiң. Иə, өзiң елу жасқа толып, соның құрметiне президиумда отырсаң. Жұрттың көзiн бақырайтып қойып, бiр кесек етiңдi жұлып əкетердей бүйiрiңдi бүрiп отырған əйелiңмен қалай ұрысарсың?

	Екi жаққа бөлiнiп, үзiлiп кетердей жанталасып, ес таппай отырғанда мынау салтанат қызығынан бiр ұшқын қалар деймiсiң. Апырау, елу жыл өмiр сүрiп, тырбанып еңбек етiп, тырнақтап өлең жазып, соның үшiн көпшiлiк құрметiне бiр қалған екенмiн. Əлде, ол да менiң жырық ауызымнан ерiген майдай ағып кеткенi ме? Өмiрден еселi сыбағасын ала алмайтын соншама ұшып-қонба сорлы көбелек болып жаралмасам дүниенiң бiр кемiсiнiң орны толмай қалатындай тағдырдың маған соншама шұқшиғаны не?

	Көптiң құрметi десе Сердақта не жан қалушы едi? Аспандағы бұлтқа мiнiп, көк төсiне бiр-ақ шырқап шығатын сəт Сердақтың жалын жастығы бойында тұрғанда ұйықтаса түсiнен кетпейтiн. Ондай қиялдан қазiрде де басы аман емес.

	Сондай мəртебе биiгiне көтерiлгенде де көңiлi бұзылмақ па? О, əйел шiркiн, бiреуге аққусың да, бiреуге бүйiрiн бұрап жейтiн алармансың-ау. Апырау, сонда болашақта да менiң сəулелi күндерiм тiстегеннiң аузында, ұстағанның қолында кеткенi ме?

	Е, Кемел аға, сiз шыққан биiкке шыға алмаспын. Əйел деген адамның ұлпа қанаты ғой. Сiздiң қанатыңыз жаныңызды рахатқа батырып, ауаны алмастай тiлiп, асуларға апарса, менiң қанатым жаныма мұз болып қатып, төмен құлдыратады. Сол мұз қанатты қайырып, қасыңызға шырқап шығатын қуатты табиғат маған бермептi.

	«Өзiң адам болып қалыптассаң ғана қауырсын қаламды мықтап ұстай аларсың» дегендi қай классик айтып едi? Ə, Гоголь екен ғой. Даңқ тұғырынан табаны таймайтын сондай бiр мықты болмаған соң менiкiндей майда-шүйделiктен не шығады дейсiң? Алғашқы ойынан ауытқып кетiп, ендi қалың мұқабалы кiтаптардың алғашқы беттерiнен көрiп үйренген алыптардың суреттерi көз алдынан қаздай тiзiлiп өттi. О, шiркiн-ай! Еңсесi одан сайын күрт түсiп кеттi.

	Бiрақ, олар нағыз адамдар ғой дедi бойын сəл қайта жиып. Алыптарды қойшы. Тiптi Кемел ағадай емес, қай iсте болмасын жеме-жемге келгенде шикiлiгiмнiң байқалып тұратыны несi? Қанаты қайрылған құстай əуеде қалықтап ұшпай, өз-өзiмнен жұлма-жұлмам шығып, далбаңдап, жерге топ етiп, күйреп түсудiң аз-ақ алдында жүретiнiм қалай?

	Сердақ редакцияға өзегiн қырнаған осындай ащы ойлармен жеттi. Редактордың есiгi алдынан басын бүркеп алғандай ентелей басып өттi. Өз кабинетiне кiргенде əрiптес жолдастары ауыздарын майлы қасықпен сипағандай бəрi ақсия дуылдасты.

	– Сердақ-ау, редактор сұрағасын, сенi iздеймiз деп, бiр болыс елдi жапырып кете жаздадық. Кiрмеген кабинетiмiз қалмады, бəрiне кiрiп сұрадық, ұшты-күйлi жоқсың.

	– Тура екi сағат боп қалды шамасы, iздегенiмiзге.

	– Əуелде бiр жерде құлап қалды ма деп сан бұрышты iздеп бардық.

	– Ха-ха-ха... ха!

	Манадан берi редактор мен өз əйелiн дұшпан санаймын деп көкiрегi қос қыртыс наразылыққа толған Сердаққа ендi мынау жұрттың бəрi төнiп келiп, табалап тұрғандай көрiндi. Жолдастарының қалжың аралас тiкенек сөздерi жайсыз тиiп, жанын ауырта түстi.

	– Жаңа ғана болып шығып едiм ғой! Мынау қалжыңдарың ба, шындарың ба? – дедi Сердақ сұрлана үн қатып.

	Мұның жайын ұғып қалған жолдастарының бiрi:

	– Қалжыңдасақ сенi редакторға жұмсап, қалжыңдайды дейсiң бе? – деп, Сердақтың қаһарын дер кезiнде қайыра қоятын жұмсақ сөз айтты.

	Редактор Сердақты өз кабинетiнен жөнелтiп салысымен дереу қайта шақырып алмаққа əрекеттенгенiнде оның орнында болмай шыққанына қатты шамданып, терiсiне сыймай отыр екен. Сердақты iздеткен екi сағат бойына жұмыс iстей алмай дiлгiрiп, отырып қалса керек. Сердақ кiргенде бас алмай жұмыс iстеп жатпай түрлi түстi стержендi жуан қаламын ұзын столының бiр шетiне домалатып жiберiп, соны алуға қолы жетпегендей дəрменсiз қиналыс үстiнде едi. Сердаққа кейiдi ме, алыс домалап кеткен қаламға ма, кiмге кейiсе де ақын жанды Сердақтың басындағы жай бұған да тап болған сияқты. Бұл да жай ұрып кеткен кəрi ағаштай ұшар басынан айрылып, қара жерге дiңгектей қадалып қалған ба дерсiң.

	Сердақ мұны көрiп өз халiнен бiраз айыққандай болды, жүзiн сəл жұмсарта, қабағын жазып, өз бастығына алаңсыз қарады.

	Редактор басын көтердi, Сердаққа қадалған көздерi аз-кем сығырайып тұрды. Бұл да өз қасындағы адамның тұнық кескiнiн көрiп, басындағы тұман ойлары бiрте-бiрте таралып, жан сарайы ашылғанға ұқсады. Сонда да Сердақты шақырғанда айтамын деген сөзiнен жаңылып қалды ма, жоқ айныды ма, əйтеуiр күтпеген жағдаймен мүлдем басқа əуенге көштi. Терезеге қарап, даладағы күншуақ əсер еткендей сөйледi.

	– Бүгiн күн жақсы ма деймiн осы.

	– Иə, бүгiнгi күн шынында жақсы! – деп, Сердақ жаңа ғана алай-түлей болып, көшелердi кезiп келгенде мынау терезеден төгiлiп тұрған шуақты түйсiнбегенiне қайран қала жауап бердi. Өзi үнемi жайсыз сөйлесетiн адаммен арадағы əңгiменiң тап қазiргi сəтте күннiң шуағына ұқсас жылылық əкеле жатқанына қуанбасы бар ма?

	– Осы байқайсың ба, мынау Қапшағайдың құрылысы басталғалы Алматының ауа райы жұмсарып кеттi.

	– Иə, иə, дұрыс айтасыз, жұрт солай дейдi.– Бұл жауабында Сердақтың өз бастығына жылы сөзi үшiн елпiлдей түскенi байқалды.

	– Жұрттың сөзiн қоя тұрғанда, былай да қарамаймысың. Шымшыма аяз дегенi болмаса қыс та жұмсақ болды, жазы да мынау.

	– Иə, биыл қыс жұмсақ болды ғой. Жұрт та солай дейдi.

	«Шымшыма аяз қыста да, жазда да сiзден есуiн қойса екен» дегендi iшiнен айтты.

	Жалт қараған редактордың көзiнен «осы сен жұрттың айтуына ғана сүйенесiң, өздiгiңмен ешнəрсе түйсiнбейсiң» деген жазуды оқуға болатын едi.

	Ендi редактор кiлт өзгердi.

	– Осы Қапшағай құрылысы бiз үшiн тың жатқан дүние, тыңайып жатып, сарғаятын дүние болды ғой. Жарқыратып бiр жаза алғамыз жоқ.

	Мына сөз Сердақтың жанына қатты тиiп едi. Шiркiн-ай, ендiгi бiр кезекте іс сапарны сол жаққа жаздырып, мына құбылмалы пəленiң көңiлiн бiр ашпасам болмас. Əй, сонда да шымшыма аяз болып есуiн қояды дейсiң бе? Қазақстанда жалғыз Қапшағай ма? Жаңбырдан кейiнгi саңырауқұлақша жыпырлап өсiп шығып жатқан кəсiпорындар ше? Тұтас қалалар ше?

	Бiрiнен болмаса бiрiнен ұстамас дейсiң бе? Жоқ, бұл редактордың көңiлiнен шығатын сəтiң өмiрде болмайды.

	Сердақтың жүйрiк қиялы осылай ауытқып кеткенде, редактор өзiн бұлан-талан ете жаздаған ойдан даладағы күншуаққа тағы көзi түсiп, айықты ма, əйтеуiр Сердаққа қайта қадалғанда жүзi жадыраңқы едi. Тiптi миығынан күлгiсi келiп, тебiрене сөйлеген болды:

	– Жұмыс-жұмыс деп, демалысты да ұмыттық-ау. Бiз, журналистер, адамға не қажеттiң бəрiн жазамыз. Адам баласына тiптi қай мамандықтың адамына болсын ақыл айтқанда тiлдiң майын тамызамыз. Сөйтiп, өзiмiз дегенде ақыл-есiмiздiң бiр бүлк етпейтiнi қалай? Мысалы, сен екеумiз болып па, басқалар болып па сол Қапшағай теңiзiне барып, балық аулап, жақсылап бiр демалып қайтсақ не болар едi? Ондай нəрсенiң бiрi де жоқ. Демалыс болса үйден шықпай, қаламақы үшiн өзiмiзше тағы бiрдеме жазып, ала қағаздан басымызды алмаймыз. Осы да өмiр ме, жоқ жете алмай келе жатқан бiрдемемiз бар ма?

	Осындай басыңқы сөздердi айтқанмен де редактор көңiлдi отыр. Сердақ редактордың өз алдында бұлайша шешiлiп сөйлеуiн сирек көретiн. Редактордың мына шақыруынан əлi ақыл-есiн жиып үлгермегендей ойсыз жауабын бөгелмей айтты.

	– Ə, ондайды месткомның ұйымдастыруы керек-ақ қой.

	– Ой, местком, местком деп, өз қырсыздығымызды бүркемелеу үшiн тiлге тиек ететiндi тапқыш-ақпыз... Екеуара демалысқа сол месткомды шатастырмай-ақ қойсақ қайтедi. Даланың ауасын өзiмiзше де барып жұта аламыз ғой.

	Даланың ауасы! Осы сөз Сердақ көкiрегiнде күрсiнiс тудырды. Қаланың шаң-түтiнiнен аулақ сонау саф күмiстей жарқыраған ашық кеңiстiк, аспан астында жабайы бүркiттей еркiн қалықтап жүрсем, мазасыз ақын жаныма барқадар табатын жер сонда ғой. Ендi мына тұрысымды қара! Редактор тағы не айтады деген күдiк пен жорамал қол-аяғымды шырмап тастаған темiр құрсаудай тапжылтсашы, кəне. Ақын бола тұрып, шамның əйнегiн қанатымен қаққылап, шыр айналатын ақылсыз көбелектей менi осы қаланың шуынан ұзап шығартпай қойған қандай құдiрет?

	Тiршiлiк күйбеңiмен жүргенде жан тыныштығына жылы ұядай көрiнетiнi үшiн ғана ма? Апырау, қала деген шын ақынның жаны сиятын жер емес қой.

	– Иə, жақсы бара тұр, жұмысыма кедергi келтiрмешi, – деп редактор стол шетiне домалап кеткен қаламын еңкейiп алды да, Сердақты ендi керек қылмай алдындағы алабажақ қағазына үңiлдi. Осы сыңайынан шабыт шақырып алған адамның кескiнiн аңғарды Сердақ.

	«Апырау, менi неменеге керек қылып едi», – дейдi ол iшiнен шығып бара жатып. Екi сағаттай даланы кезiп кеткенде манағы айтқан қатулы сөздерi өзiнiң де ақыл-есiне оралғы болып, жұмыс iстетпей қойған шығар, сiрə. Қайта шақырғандағы ойы менi сылап-сипамақ емес, өзiнiң бұзылған көңiлiн жазбақ екен ғой.

	Сердақ үйiне кеш қараңғылығы қоюланғанда қайтты. Жұмыстан кейiн қалып, жолдастарымен бильярд ойнаған болатын. Уақытында келе қоймаған күйеуiнiң қылығынан тұлан тұтып отырған əйелiн елестеттi. Сердақтың көздегенi де осы. Бүгiн қасақана əйелiнiң шабына тимек ойы бар. Ол қиын да емес. Əйелiнiң ашуынан өз ашуын басым қылып, қабағын шытып барса болғаны. Əйелi Жамаш күйеуiнен мынадай қабақ көрсе, оның да аңдығаны осы, құдайы жарылқады дей бер. Самбырлап өзi сөйлей жөнеледi. Оның даусы шыққанда оған жекiруден Сердақ та жасқанбайды. Сөйтiп, бұл да бiр өшiн алса қайтедi.

	Ненiң өшiн алмақ, ол өзiне де жұмбақ. Кешегi Кемел ағаның тойындағы салтанатты шақ тағы да көз алдынан көлбеңдеп өтiп, соның бəрiне ақын жұбайының жалғыз өзi болып көрiк берiп отырғандай, Сердақ көкiрегiн қайтсе де қызғаныш қарыды. Осы қызғаныш өз əйелiне деген жанының тереңiнде жатқан бiр шақар мiнезiн оятқандай.

	Бұлардың үйi қаланың шетiнде едi. Оған жеткенше тағы бiраз уақыт өттi. Есiктен кiре бере-ақ Сердақтың дегенi болды, əйелi шап ете түстi.

	– Сен түнемелеп жүрмесең ас батпайды. Мына түрiңмен осы қырыққа келгенше көше кезетiн бiржола кезбе болып кетпегенiңе таңым бар. Қатын, бала, үйдi сен қашан ойлайсың, айтшы, қарағым.

	– Бəрi сенiң қылығыңнан болып отырған нəрсе ғой, Жамаш. Өзiң де, сөзiң де тiкенек. Тыншу таптырып бiр рахатқа бөлейтiн кезiң жоқ. Кезбе болатыным содан. Арқандаулы аттай қазығыма қайта оралғаным болмаса кезбе екенiм кезбемiн.

	Мынау нағыз сұмдық сөз едi. Сердақтан ешқашан шықпаған сөз. Алдын ала дайындап алғандай сап-сабымен шiмiрiкпей айтуы Жамашты басына тоқпақ тигендей еттi. Бiраз жылғы қосақтасқан өмiрде күйеуi өзiнен сөз асырмай келсе де, тап қазiргiсi оның əйел жанын бiр сəтке тұралатып тастады. Жамаш сонда да есiн тез жиды.

	– Мына сөздi қашаннан берi ойланып айтып тұрсың? – деп, Жамаш екi алақанын бiр-бiрiне жабыстырып, қос қолдаған жұдырықпен ауаны тiлiп өттi. Демi үзiлiп қалардай, өзiн-өзi қинап, көзiнен жас шығарғысы келiп, жыламсыраған болады. Сонда да көздерiнен қаһар оты ұшқындай түстi. Мына айтқан сөзiнiң Сердақ алдында тым жалынышты болғанын аңғарғандай, ендi мүлдем басқа əуенмен даусын күшейттi:

	– Солай ма? Тiкенек болсам бар, бар, босаттым сенi. Үй, бала

	– бəрi менiкi. Басың бос сенiң. Арқандап қойдың деп жазғырсаң, ол арқанды өз қолыммен қиып берейiн.

	Ендi ғана Сердақ өзiнiң асыра сiлтеп жiбергенiн ұқты. Тұнық суға тас түскендей өз семьясының əлегiн шығарып алып, құйрығын артына қысқан бөрiдей мына дау-дамайдан сытылып шықпаққа жарқ берген пейiлi бар.

	Қайда сытылмақшы, кiрген есiктен қайта шығып, қарасын батыра ма? Жоқ, үйдей пəледен үндемей құтыла ма? Əйелiн сөзбен ала алмасын өткендегi тəжiрибеден бiледi.

	Бар тапқан ақылы, басын қаппен бүркемелеп алғандай ұйықтайтын, əрi жазу бөлмесiне қарай зып бердi.

	– Қайдағы арқанды айтып тұрсың. Қиылмайтын арқан жоқ, үзiлмейтiн жiп жоқ. Некенi айыруды айтсаң заңда оған рұқсат берiлген. Бiреудi бiреу шынжырлап ұстай алмайды! – Ендi өксiк буғаны дауысынан айқын аңғарылды.

	– Бала бар деп алаңдама. Шешесi бар бала жетiм емес.

	Олардың бағына əзiр тiрi болармын.

	Шамырқанған осы ашуынан əйелдiк əлсiздiгi қоса аңғарылып едi. Семьяның быт-шыт болуы ең алдымен əйел өмiрiне ақау ғой. Сондай қауiп тамағына қара қанжар болып тiрелгендей тiтiркенiп барып тоқтады.

	Сердақ бергi бөлмеге қайтып шықпады. Жұмсақ креслоға басын ұстай отыра қалды да селт етпедi. Жамаш ауызғы үйде ыдыс-аяқты сылдырлатпай, аяғын да аңдап басып, ас қамдап жүр. Сердақ асыра сiлтеп жiбергенiн, əрi əйелiне жақсы сабақ бергенiн ұқты. Оған жаны да ашыды, балаларын бағып-қағып жүрген жан жолдасына бұлай сөйлемесе қайтетiн едi? Осыны ойлағанмен өз басына жеңiлдiк таппады.

	Сердақ ендi мүлдем терең ойларға кеттi. Бүгiнгi халiнiң түп-төркiнiн жүйткiген қиялымен шарқ ұрып iздедi. Бəрiне кiнəлi кешегi Кемел ағаның тойына арнаған өлеңнiң нəрсiз шыққаны, таңертеңгiлiк редактормен болған жайсыз əңгiме деген ойдан, бəрiн соған аударудан ат-тонын ала қашты. Қалайда мұның жан тереңiн қазандай қайнатып жатқан бiр өкiнiш бар.

	Көз алдынан Кемел ақын мен редактор барлық тұрғысымен зуылдап өттi. Апырау менiң өмiрiмнiң не гəбi бар екен? Сiрə, олар мен сияқты тұралатып кететiн сезiм соққысына ұшырамайтын шығар. Қалайда менi сыртқы дүниемен жалғастырып тұратын бiр саңлаудың бiтелiп қалғаны ма? Ешнəрсеге ақыл жеткiзе алмауым қалай?

	Басын тұмшалап тастаған ойлар атып тұрғызды. Əйелi ас қамдап жүрген бөлмеден адымдай басып сыртқы есiкке қарай беттедi. Əншейiндегiдей балалар бөлмесiне барып, солармен ойнап жатып алатын дағдысын да ұмытқан.

	Далада нағыз тымық түн туыпты. Аппақ толық ай төбеден төнiп, жерге жақындап келiп тұрған сияқты. Қаланың шетi болғасын ба, мұнда шаң-топырақ жоқ, көк исi аңқиды. Салқын ауа бойын жеңiлдеткен Сердақ алға қарай тез қозғалып, айлы жарық түнге сұғына көз сала бастады.

	Бұл бiр серпiлiс тудырды. Өлең жазатын халiне келген бе? Иə, шынында солай. Сердақ бəрiн ұмытып, мынау əсем түннiң қойнауынан бiр асыл тас iздегендей жұтына қарайды.

	Неге баяу дүние айлы түнде?

	Мiне, өлеңнiң алғашқы жолы туды. Көңiлiн жарқ еткiзiп ашып тастардай бiр сəттi жолдардың басы сияқты. Қалай жалғастырсам екен?

	Неге баяу дүние айлы түнде? Айлы түнде.

	Əлдене бетiне сарт етiп тигендей тұла бойы дүр сiлкiндi. Осы оқыс жайды өзiн қинау үшiн одан сайын күшейте түскiсi келген тағы бiр қиянатқа тiрелген.

	Айлы түн. Айлы түн. Қазiр ол да сұлулық бейнесi болудан қалды емес пе. Адам баласы айдың ақ топырағын шығарып қазып, тасып жатқанда менiң өйтiп өзеуреуiме жол болсын. Көз алдында редактор айлы түнде сұлу қыздың балтырын ғана көресiң деп жерлеп тұрғандай көрiндi. Апырау, сұлу қыздың балтырын қайдан тауып алдым... Редакторды елестеткенде оның төбесiнде ойнап тұр ма едi. Ə, жаңағы өлеңдi ендi болмаса солай жалғастырмақ екем ғой.

	Сiрə, бұл заманда шын ақындықтың, таза лириканың өрiсi тарылған ба қалай?

	Апырау, осы таза лирикаға неге мен ғана əуеспiн? Анау редактор неге əуес емес? «Экономика» деп зарлап отырғаны қашан болсын. Е, ол ақын емес, жүрегi мұздан жаралған неме, таза лириканы не қылсын?

	Ал Кемел ше? Оны ақын емес деп кiм айта алар? Ол ақын болмаса кешегi көпшiлiк құрметiн қайда қоямыз?

	Осы сəтте тiсi ауырғандай жағын ұстап тұрып қалды. Кешеден берi өз көңiлiнiң бұзылуына себеп iздегенде соған ұқсас əлдененiң ұшығын көргендей, ойының бағыты кiлт өзгердi.

	Кемел ақынның Ембi мұнайшыларының өмiрiн дастан етемiн деп, «Мұнайшы ақын» атанғанын еске алды. Қара жұмыс iстеп белшесiнен батқаны бар едi-ау. Қарап тұрсаң жалғыз ол емес, басқа да туындыларынан түтiн будақтаған заводтар мен астық тасыған машинаның соңынан желдей есiп өмiр кешкенiн түйсiнесiң. Оның өлеңдерiн оқығанда қаланың емес, даланың шаңын жұтқандай болатының содан шығар.

	Апырау, редактордың «экономика» деп зарлайтыны да тегiн емес шығар. Кемел ақын да өмiрдiң қыл өзегiн ерте аңғарып солай еткен ғой. Жарық дүниеде жүрiп суқараңғы болған мен пақыр.

	Мана редактор Қапшағайды еске салды. Күнге қыздырынып, таза ауамен дем алуды айтты. Иə, ол төрт қабырғаның ортасында ала қағазға үңiлiп қартайған жан ғой. Қапшағайда демалыс қызығын сен-ақ көр. Сондағы алып турбиналарға мен ақындық қуатымды жегiп, неге қоса айналдырмаймын.

	Осы ойы көкiрегiнде сұмдық шабыт серпiнiн тудырып, мына тiрлiгiне қатты қапаланды. Шын ақындықты қойып, отбасы, ошақ қасындағы тентекке айналғанмын деп, жаңа ғана өз қиялымен келiп, тектен-текке əйелiнiң көңiлiн қалдырғаны жанын жегiдей жедi. Менiң орным қағазбастылар емес, еңбек адамдарының ортасында ғой.

	Осы ой толқыны қатты еңсерiп əкеттi.

	Айлы түндi қайтып қызықтамастан үйiне келiп, өзiне жауап қатпай қойған əйелiмен бiраз ымыраласқандай болды. Балаларын ойнатты.

	Қайтып жатса да, тұрса да сонау кең даланы, астықты алқапты аңсаған көңiлi тыныштық бермедi. Нақты шешiмге келiп, iстi неден бастайтыны қатты тығыршыққа қамады.

	Қаладағы пəтердi тастап, Сарыарқаны бетке алып, көшiп кетуден жүрегi шошыды. Сонда да көкiректегi дертiне шипа көзiн тапқандай қиялы бос лағымай, осыған қадалды.

	Неге баяу дүние айлы түнде?

	Осы бiр өлең жолы көкiрегiне қадалып, «дүние баяу ма, мен сияқты шет қақпайланып қалған пендеге ғана солай болар» деп өзiн жазғыра түсуден де жалықпады.

	Көкiрегiнде оянған шабыт дүрсiлiн əйелiне де айтып, ақылдаспақ болды. Сол үшiн екi-үш күн қатар əйелiмен жақсы сөйлесiп, көңiлiн көтерумен болды.

	Мiне тағы кешке жұмыстан оралған шақ. Залдағы диванға шалқая отырып, стол жасап жүрген əйелiн бақылады. Тап қазiр көкiрегiн жандырған ойын төгiп салмақ. Орнынан тұрып, нан турап, қолқабыс еткен де болды. Жаңа пiскен жұмсақ нан екен. Аузына салып едi, бала кезiнде ауылда шешесi жаңа орылған астықтың ұнынан пiсiрген жұмсақ қалашты құшырлана асайтыны есiне түстi. Көкiрегiндегi ой одан сайын жүрегiн жандыра түстi.

	«Алтын астық-ай, сенi өз бабыңмен, өз иiсiңмен бiр жырламаппын ғой. Айлы түн мен сұлу қыздың балтырын ғана күйттеп жүргенмiн бе?» Бұл шаққа дейiн жазғандары өз көзiне сұрықсыз көрiндi.

	Ойын əйелiне айтуға шындап оқталды. Сөзiнiң кiрiспесi ретiнде:

	– Жаңа пiсiп шыққан нанның дəмдiсi-ай! – деп күрсiнген кейiппен əйелiне қарады.

	Екi-үш күннен берi ендi ғана ашыла сөйлеп, əйелi жауап бердi:

	– Мынау – қаланың шетi. Орталықта тұрсақ қой. Ондағы дүкендерде түнемеге нан қалмайды. Жаңа пiскен жұмсақ нан жегiң келсе, сол орталықтан бiреумен пəтер ауыстырайық та.

	Əйелiнiң аузынан шыққан осы қарапайым сөздер неше күннен берi шиыршық атқызған көкiрегiндегi шабыт толқынын түк болмағандай сипап кетуi не ғажап? Буыны босағандай аз-кем есеңгiреп тұрды да, диванға құлап түстi. Əйелi стол басына əрең келтiрдi. Ендiгi осы халiне көнгендей тамақты ықылассыз жедi.

	1971 жыл.





ҚҰРБЫЛАР




	Жас та сұлу əйел Айша медицина институты жанындағы стоматологиялық емханананың тiс емдейтiн кабинетiне қайта кiрдi. Көптен қызмет iстейтiн адамның өзiн еркiн ұстайтын əдетiмен, əрi қазiргi ашулы қалпына сəйкес есiктi жұлқып ашып, қатты жапқан.

	Əлдекiм жанына тиiп, содан тұнжыраған қабағын мұндағы жұртқа бiрден танытқысы келiп, шаңқ-шұңқ сөйледi...

	– Қарашы мұны! Екi бiрдей кезекте iстеймiн дейдi. Оған екiншi кезекте iстеудi бiреу зорлап, таңып бергендей-ақ! Ендi келiп, үзiлiс боп қалды, шаршадым деп, түстен кейiн келсiн дейдi. Өйтiп, шаршап-шалдығып, шамасы келмейтiн болса, екiншi кезекте жұмыс iстеуге келiсiм берiп несi бар?

	Биiк терезелер алдында қаз-қатар қойылған орындықтардың бiрiнде аурудың шалқая ашқан аузына үңiлiп жатқан сол Айша қатарлас дəрiгер Сыбан Молдахметұлы оның жүзiне бiр бұрылып қарады да, сəл аңырап, жұмысын одан əрi жалғастыра бердi. Айша жаңа ғана өзiнiң бiр туысқанын осында ертiп келген. Сыбан Молдахметұлы оның ауырған тiсiн қарап, жұлдыру керек деген. Бұл тек емдеу кабинетi болғандықтан Айшаны тiс жұлатын дəрiгерге өзi жiберiп едi. Бетi қайтып, ренжiп отырғаны сол əрiптесiнiң əлегi.

	Мұндай үлкен ұжымда лаулап жанбай, шаладай сөнетiн бiреудiң бiреуге деген қырыс қабағы, көзден тасада адамды сырттан осқылайтын қамшы сөздердiң бола беретiнiн Сыбан Молдахметұлы жақсы бiлетiн. Сонда да Айшаның қазiргi күйiн танып, оған өз тарапынан қандай көмек керек екенiн қоса ойланған. Бұл алдындағы ауруды қарап болғанша, Айша тоқталмай ағытылды-ақ.

	– Егер жалғыз басты, немесе бала-шағасы көп бiреу болса бiр сəрi. Күйеуi екеуiнiң ортасындағы жалғыз бала. Сөйтiп жүрiп, екiншi кезекке жабыспаса қайтер едi. Мен бəрiн бiлемiн. Бас дəрiгердiң аузын алып жүрiп, қолы жеттi оның екiншi кезекке. Өткен сенбiде Ғалияның базардан қаз, қолдан сойылған қойдың етiн алып жатқанын өз көзiммен көрдiм. Мен жолығып қалғанда:

	«Қонақ шақырмақшы едiм», – деп сызылып едi. «Қонағың кiм?»– деп сұрасам, «Ауылда тұратын адамдар», – деп, менi басқа жаққа бұра салды. «Айтқаныңа болайын», – деп iшiмнен мырс еттiм де қойдым. Қазбалап қайтем ондай тiсiнен сыр шығармас пəленi. Ауылдан қонақ шақырмай-ақ тап соның ертеңiне бас дəрiгер Ғалияның үй жағынан таксимен келе жатты. Ғалияның үйiнен шықпағанда қайдан шықты дейсiң? Қаланың ол жақ шетiнде бас дəрiгер қыдыратындай жер жоқ. Басқа уақытта олай қарай барғанын көрген емеспiн.

	Айшаның сөзiн Сыбан Молдахметұлының қасындағы сары шашты сестра да тыңдап тұрған. Ол да жап-жас келiншек, əрi бiр қарағанға сыр сақтайтын əдептi жан.

	– Ғалияның үйi қай жақта едi? – деп сұрады.

	Айша түтiге оған қарамастан сөзiнен жаңылған адамша сəл бөгелiп қалды.

	– Орбитада тұрады, – деп жауап бердi де, бiрден қарқын ала алмай ары қарай ойын əрең жалғастырды. – Сол жақтан өткен жексенбi күнi бас дəрiгер таксимен соқтырып келе жатыр. Қасында жайындай болып, буы бұрқырап ханымы отыр. Бiреудiң берген тамағын кiм аясын. Əбден мiселерiнен асып, бөгiп қайтқаны көрiнiп тұр. Менiң көзiмнен ештеме қақас қалмайды. Сөйтiп, барын алдына салып жүрiп алады бұл Ғалия екiншi кезектi, онымен қоймай шаршадым-шалдықтым деп менменсидi. Бiр адамның тiсiн жұла салуға шамасы келмей қалды деймiсiң, тамағы тоқ, сүйенiшi мықты болғасын шалқайғаны емес пе?

	Бұл кезде Сыбан Молдахметұлы да алдындағы ауруды қарап болып, ол кеткесiн дəлiзде кезекте тұрғандарды бiрден қабылдай қоймай Айшаның бабын қалай табуды əлi де толғап отыр едi.

	Сары шашты сестра сыр мiнез адам болғасын ол да еркiн сөйлейтiн:

	– Сыбан Молдахметұлы, өзiңiз-ақ жұла салмайсыз ба? Тiс жұлу деген сiзден қалған өнер едi ғой.

	Сыбан Молдахметұлы осыны өзi де ойлап отырса керек.

	«Керек аспаптарым бар ма», – дегендей күн сəулесi шақырайған үлкен терезе алдындағы столды бiр барлап алды да:

	– Жақсы, жаңағы кiсiң қайда? Осында тұр ма? Келсiн кəне, өзiм-ақ тындырайын, – дедi.

	Сыбан Молдахметұлының келiсiмiне Айшаның пəлендей қуанған реңкi болған жоқ. Жай бұрылды да, бұлардың ойынша сыртта күтiп қалған туысқанын қайта ертiп келуге шығып кеттi.

	Əдетте əр ауруды тиiстi кабинетте қарау тəртiбi мүлтiксiз сақталғанымен өз адамдарына келгенде ондай шеңберден сəл ауытқып шыға беру бұлардың дағдысында бар-тын. Сыбан Молдахметұлы орнынан тұрды да, терезе алдындағы столда күмiстей жылтыраған аспаптарды аударыстыра бастады. Есiктiң ашылған дыбысы мен сыңқ еткен күлкiге жалт қарады. Бұл – Айша едi. Ендi қараса жаңағы Айша жоқ.

	Қайта қайтқанда ол керемет мəз-мейрам екен. Жаңа ғана бозарған жүзi ендi кешкi күн шұғыласының шашырандысындай қызарып, қатты қысылып, əрi қуанғандай, iштен булығып шыққан күлкiден денесiн де ұстай алатын емес:

	– Ғалия ақыры оның тiсiн жұлыпты! – дегендi күлкiден тыйыла алмай əрең айтты. Ғалияны манадан берi сырттан ғайбаттаған сөздерiмен ұялтып, жеңсiкке жеткендей-ақ масаттанғаны секiлдi. Ғалия Айшаға көңiлдес құрбы ретiнде жұмыс көптiгiн шағым ете: «Үзiлiс те боп қапты-ау, бұл екi кезек дегеннiң өзi шаршатады екен», – деген жай сырластық сөзiн айтқаны үшiн оның басқа кабинетке барып, қаншама дауыл соқтырғанынан мүлдем бейхабар едi. Ол екi ортада Айша əкелген адамның тiсiн жұлып та үлгерген.

	Сыбан Молдахметұлы əлi де ештемеге мəн бермей қайта орнына отырды да сестраға:

	– Кiрсiн, – деп, кезекте тұрған аурулардың бiрiн шақыруға нұсқады. Сестра есiктi аша берiп, өзi керi шегiнiп кеттi. Бас дəрiгер қарсы ұшырасқан едi. Ақ халатты үлкен мосқал адам түрегелген Сыбан Молдахметұлына, сестраға қарап, сосын Айшаға көбiрек үңiлдi.

	– Айша, сен осында ма едiң, халiң қалай? Мен сенi жаңа кабинетiңе iздеп барып едiм.

	– Менiң бiр туысқаным кеп қалып. Тiсiн жұлдыру керек екен. Ауылдағы жұрт дəрiгер болсаң болды бəрi қолыңнан келедi деп есептейдi ғой, əйтеуiр. Тiсiмдi жұлып бер деп, жата жабысқасын алдымен Сыбан Молдахметұлына көрсетiп алайын деп ем.

	– Ə, солай ма? Осы сен демалысқа шықпақ едiң ғой.

	– Иə, шығайын деп едiм. Келесi дүйсенбiден бастап.

	– Ендеше, өтiнiшiңе қол қойдырып ал. Маған Мəскеуге барып қайтуға жол түсiп тұр. – Осыны айтты да бұрылып кете бермекшi едi, əлдене есiне түскендей қайта бөгелдi.– Осы бiз жылына бiр келетiн демалысқа аңсарымыз ауады да жүредi. Бəрiн соған жүктеп, күнделiктi, тiптi апта сайынғы демалысымызға көп мəн бермеймiз. Бiздi де дəрiгер дейдi-ау. Алматының төңiрегi тұнып тұрған жасыл бақ. Қоңыр салқын самалы қандай əсiресе. Мен өзiме саяжай сатып алып, сол таза ауаның қызығын көрсем деп едiм. Мынау «Орбитаның» ар жағында бiр саяжай сатылады екен. Өткен жексенбiде жеңгеңдi ертiп барып, иесiмен келiсiп қайттық. Жеңгеңе де қатты ұнады. Амандық болса сатып алатын түрiмiз бар.

	Мосқал дəрiгер тағы бiрдеме деп дабырлады да, шығып кеттi. Айша құлағы шуылдап соңғы сөздерiн естiмедi. Сары шашты сестраның ащы мысқылмен қараған көздерi өңменiнен өттi.

	Кезекте тұрған аурулардың бiрi кiрiп, орындыққа жайғасып, Сыбан Молдахметұлы оның ауру тiсiн шұқып қалғанда «а» деген жаман дыбысы шықты. Айша оған қызғанышпен қарады. Мұның қазiргi жан жарасы Сыбан Молдахметұлы апандай ашқан аузын темiрмен үңгiп жатқан осы ауру адамның халiнен əлдеқайда қиын едi. Мұның орнына тiсi қақсаса, дүниедегi бар қорлықтан қорған боларлық нағыз жан рақатына айналатындай.

	Сары шашты сестраға тағы көзi түстi. Ол ендi жанарындағы уытын мұның дəл жүрегiне бағыттапты. Апырай, мынау бас дəрiгерге жаңағы сөзiмдi айтып баруы да мүмкiн-ау. Айша əлденеден iштей қысылып-ақ отыр. Басқа кабинеттегi Ғалия өз құрбысының өтiнiшiн орындағанына бiр қарыздан құтылғандай жеңiл отырса, мұны зiл қара тас болып қорқыныш басты.

	1970 жыл.





АҚ ГҮЛ




	Досбол екеуiнiң үйлену тойында құрбыларының бiрi Айжанға ақ гүл ұсынды. Бұл жас отауға жан күйер жақын достар, ағайын-туғандар əкелген небiр əдемi, көз тартар, əшекейi мол дүниелiктердiң бəрiнен де қастерлi, Айжан көкiрегiне ыстық оттай басылған сыйлық едi.

	Той өткен күннiң ертеңiне Айжан ақ гүлдi тумбочка үстiндегi үш жақты айна алдына қойды. Бұл жерде ол тiптен тамаша екен. Оң жақ бұрышта бiр шоқ емес, бiрнеше шоқ ақ гүл қатар тiзiлгендей Айжан бөлмесiне ерекше сəулет ендi.

	Тегiнде Айжан гүл атаулыға бала жастан құмар. Оның iшiнде күнге тосқан алақандай ақ жапырақтылары қандай тамаша. Жанының ең бiр күйлi пернесiн дəл басып, осындай сыйлықты ескерген құрбысын Айжан əлсiн-əлсiн ойына алып, iштей бiлдiрген ризалығында шек жоқ.

	Бұл қуанышын Досболдан да жасырмады. Қолынан жетектеп айна алдына ертiп келдi де, гүл көркiн қоса қызықтатты. Жас жұбайының қуанышына елiккен Досбол осы шақта жас жарына мүлдем сүйкiмдi көрiндi.

	Айжан екi қолымен мойнына асыла кетiп, өзiне қарай күшпен тартып, кеудесiнде лаулаған сезiм отына қарай илiктiруге əрекеттендi. Жас жұбайдың көңiл күйiндегi теңiз толқынындай тербелiп келе беретiн бақытты сəттi тез таныған Досбол қарсыласқан жоқ.

	Сөйтiп, дала ауасының, қыр лебiнiң барлық қою иiсiн, жұпар демiн саф таза күйiнде əкелген ақ гүл алдында екеуi табысқандай ұзақ сүйiстi.

	– Бұл гүлге жай ыдыстан гөрi ақ фарфордан ойып жасалған өрнегi бар ваза болушы едi ғой, соны əкеп қойсақ дұрыс шығар, – дедi Досбол Айжанның құшағынан босана берiп.

	– Менiң ойымның дəл үстiнен шықтың, Досбол. Мен де соны айтпақшы едiм, – деп қуанышы қойнына сыймай жүзi алабұртты.

	– Тоқта, Айжан. Өзiмiздiң игiлiктi нəрсемiз. Фарфордан гөрi хрусталь ваза əкелсек қайтедi? Ақыр алғасын тəуiрiн алайық, бiр күндiк дүние емес қой.

	Айжан қасын кере созыла қарап, белiн қоса бұраңдатты:

	– Хрусталь дұрысы дұрыс-ақ. Бiрақ оны қайдан табамыз? Əрi ол қымбат та ғой. Əзiрге бiздiң қаржылық жағдайымыз оған қалай қарар екен?

	– Шындап iздесең ол, бiрiншiден, табылады. Ал қаржыға келсек, сенi шын қуантқан нəрсеге ақшаны аяп немiз бар? Ештеме етпейдi. Сенiң бiр күндiк қуанышыңа тұрмайды ол.

	Бiрер күнде ақ гүл көздiң жауын алар əдемi хрусталь вазаға орнатылды. Əлi дүние-мүлiктiң басы құралмаған жас отау үшiн бұл үлкен жаңалық едi. Хрусталь ваза «мен қымбатпын, əлi маған жетерештемелерiң жоқ» дегендейкеудесiн кереқарағанғаұқсайды. Досбол мен Айжан оны кезек-кезек қызықтап қолдарын жүгiрте бередi. Тек Айжан оған емес, ақ гүл үшiн көбiрек қуанды. Жан дүниесiнде жай тауып, жапырақ жайған бақытының хас бейнесi ақ гүлге құрмет көрсетiлiп, хрусталь вазаға орнатылғанына көңiлi тоқ. Қалалы жерде өскен ол əр нəрсенiң бағасын жақсы бiлетiн.

	Бiрер жұма өткен соң ақ гүл жапырақшаларының айналасында қара сызат пайда болып кiшiрейе түстi. Бұрынғы кiршiксiз ақ түстен де айрыла бастағаны айқын едi. Бiрақ Айжан оны əлi де қызықтай бергiсi келедi, айрылғысы жоқ.

	Бiр күнi жұмыстан оралып, өз бөлмесiне енгенiнде оқыс сурет беттен ұрғандай əсер еттi. Ақ гүл жоқ. Оның орнына қызыл, сарғыш түстi тамырынан жаңа үзiлген басқа гүлдер шоқтала қалыпты. Тұрған орнында шегенделiп, қатты да қалды. Хрусталь ваза бұған түсi суық, əрi жат көрiндi. Есiн жия көршi бөлменiң есiгiн итере ашып Досболға барды. Ол чемоданды ақтарып, ескi қағаздардың арасынан əлдебiр нəрсенi таба алмай əуреленiп жатыр екен.

	– Досбол, ақ гүл қайда? – дедi даусын əрең шығарып.

	– Ол солып, жаман болып қалды емес пе, көрмейсiң бе оның орнына жаңа гүлдер əкеп қойдым ғой, – деп жауап қатты Досбол басын көтерместен.

	– Қайда тастадың оны, айтшы? – деп жан дəрмен тағы сұрады Айжан.

	Досбол ақтарып жатқан чемоданнан бас көтерiп, Айжанның өзгерiп кеткен кейпiне таңданған пiшiнмен:

	– Анда, – деп сырт жақты нұсқай салды. Бұл сөздердi естiгенде Айжанның мүлдем үрейi ұшты. Басқаны елең қылмастан сыртқа ұмтылды.

	Ендiгi тағдырына өкiнiшсiз мойынсынып сұлап жатқан ақ гүлдi тез тапты. Жерден көтерiп алып, көзiн бағжита тiгiп, айналдыра қарап ұзақ тұрды. Ақ гүлдiң нəрсiз бейнесi оған мұңдас үнмен ұзақ сыр шертiп, Айжан ұйып тыңдағанға ұқсайды. Көзiнен ұсақ мөлдiр тамшы екi-үш рет домалап түстi.

	– Сен мендей болма, – дегендей ақ гүлдiң өсиетi жанын қатты толқытты.

	1970 жыл.





БАҚЫТ




	Тал түсте табиғат күн қызуын көтере алмай талмаурап тұрған. Үстiндегi қара май баттасқан көнетоз гимнастеркасы бар сидам жiгiт, жыңғыл мен шiлiк аралас өскен қалың ағаш арасындағы шөптесiн соқпақпен жедел басып барды да, сирақ бойы шалғынды жапыра етпеттей құлап түстi. Маңдайын бiлегiне басып, тұмсығымен көкке көмiлiп жатыр. Өксiк буған адамдай желкесiнiң қыбыр-қыбыр еткенi байқалады.

	Көкте шақырайған күн сəулесi ашық мойнына ұйып, күнге күйiп бұйрасын тартқан желке шашы жылт-жылт етедi. Айнала ауыр ыстықтан басы зеңгiгендей бүлк етер емес. Көлеңкедегi адамға жайлы тыныштық бар. Ағаш жапырақтары да қыбырсыз. Күнге тосқан алақандай жарқырап, бiркелкi боп тұтасып тұр. Безек қаққан бозторғай шырылы ғана жатқан жiгiттiң құлағына жетiп, дүниенiң үйреншiктi көркi өз қалпында екенiнен хабар бередi.

	Ол ұзақ жатты. Əлден уақытта арқасынан күн өтiп бара жатқанын сездi. Тұла бойын қызу алып барады екен. Ол көлеңкеге қарай бауырымен жылжи сүйретiлдi. Бiрақ сəттi тыныс тапқан жоқ. Осы көк шалғынға алып түскен ауыр қапа, шыдамсыздық желiгi iште қайта буырқана күш алып аударып тастады. Əлдебiр өзi аңсаған ыстық сезiм ұшығынан селт етiп ояна, көңiл қуысына жiптiктей ақ сəуле түстi. Екi қолын жанына қысып қара қылтанақ басқан иегiн көкке бере күнге тотыққан қоңырқай жүзiн молынан төңкердi. Өзiнiң сəуле толы жанарындай тұнық иiрiм тұңғиыққа тұтасқан ағаш желегiнiң ойдым-ойдым ашық жерiнен асықпай көз жiбердi. Биiкте iркiлген ауаның бiркелкi ырғалған сағым жолағынан басқа көңiлге түрткi болар ештеме таппады. Манадан дауысын естiп жатқан бозторғай ғана қанатын дiрiлдетiп, көк жүзiнде қалықтап тұрды да, атылған кесектей тас түйiн боп көзден ғайып болды.

	Ұзақ сарғайтқан сағыныш ұнжырғасын түсiрiп, мұны қағажу еткен. Түктi жүзiнде күн табымен қоса қажығандық байқалады.

	«Шынында келмейтiн болғаны ма екен», – деп ол өзiне өзi сыбыр еттi де, сұлық түсiп, басы бiр жағына қисайды. Жапырылған көк майса бетiне салқын тидi. Маңдайына басылған сулы шүберектей тəнiнiң қызуын қайтарған сияқты.

	Ұзақ жатыстан жотасы талып, денесi құрысып, қимылдағысы келсе де құлқы болмай жата бердi. Қасы төмен иiлiп, ұзын кiрпiктерi сəулесi сұйылған əлсiз жанарын бүркей ойға батты. Иек артпада ғана қалған мектеп өмiрiнiң анасынан-мынасынан бiр шығып, қиялы ұзақ жүйткiдi. Көз алдыңа əкеле қалсаң ыстық көрiнетiн елестердiң көбi жадында екен.

	Бiрде Əбiкен жолдасы екеуi оныншы сыныптың соңғы айында ойда жоқта Рахимамен қағысып қалғаны бар. Өз дегенi болмаса көнбейтiн Рахима екiлене сөйледi, ана екеуiнiң де бетi қайтар емес, шөгiрдей қадалып, қарысып бақты. Айтқаны ақ бола тұра тiлмен қағытып, екеулеген озбырлыққа Рахима шыдасын ба, ақыры жылап тынды. Бұршақтай жастары төгiлiп, партасына бара сұлық құлады. Маңдайын қос бiлегiне басып, мына екеуiнен шын қиянат көргендей терiсiне сыймай булыға жылады.

	Дереу сынып жетекшiсi Мағира апай сынып бөлмесіне шақырып жатыр дегендi естiдi балалар. Əбiкен жолдасы екеуiнiң сөгiс естимiз ғой деп iштерi қуыстанып едi, бiрақ сөз төркiнi мүлдем басқадан шықты.

	Айтпақшы, сол ұстаздың бейнесi он рет отқа жансаң көз алдыңнан кетер ме? Мағира апайда үлкен ақыл сарабынан шыққандай ерекше кескiн бар. Күмiс қырау дендеген шашында тау шоқысының сəулетi ұялағандай. Көл аясындай тұнық жанары əрдайым айқын қарайды. Көзiнiң қиығына iлiнген адам не ыңғайсызданатын, не жүрек қуанышымен iштей күпсiнiп бiр көтерiлiп қалушы едi. Ол сөздi ең алдымен балалықты бақыт санаудан бастайтын. Бүгiн де сол ойының үстiнен шықты. Ол кiсiнiң балалыққа осыншама мың қарайлап, мың толғана телмiруi Əбiкендерге өздерi бала болып жүргесiн бе, көбiне артық сөздей көрiнушi едi.

	Қазiр де олар өздерiне бүге-шiгесiне дейiн таныс ұзақ сонар əңгiме тыңдаймыз деп ойлаған... Алғашқыда солай болды да. Сөз əсерi бұларды бара-бара тұралатты. Көп тыңдалған өсиет дегенмен бұл жолы бөлек ащы мəнi бардай Əбiкеннiң көкiрегiне əлденеден уайым ендi: құлақ сарсытқан ескi мiнажат секiлдi ұстаз сөздерi кеудесiне ұрлана кiрiп, ойран салғандай. Əбiкенге ғана емес, барлық шəкiрттерге алғаш соқтыққан сезiм құйыны, дүлей толқыны секiлдi көрiндi.

	Мағира апайдың көзiнiң астында көлеңке ұялап, бiрауық жүзi мұнартты. Қарсы алдынан теңiз желi соққандай əлем-тапырық дүниеге көз сала, оның өткенi мен бүгiнгiсiн еске алып жаны тiтiркенге ұқсас бiр қалпы бар. Əлде өзi өткерген, өзi көрген-бiлген ұрпақтар легi, олардың кешкi шапақ бояған алуан түстi тағдырлары елестедi ме, əйтеуiр өз ойына берiле сөйледi.

	– Сендер солай ойларсыңдар, мынау дүние сендер үшiн бiр орында қатып тұрып қалған сияқты. Мысалы, сыныптағы парталас достарың сендермен тап осылай үнемi, тiптi ғұмыр бойы иық қағыстырып отыра беретiн сияқты. Ал шынында солай ма? Сендер үшiн нағыз өмiр иек артпада ғана тұр. Оған бiр iлiксеңдер кеттiңдер. Сендер өстiп, бəрiң бiр бөлменiң iшiнде ешқашан бас қоса алмайсыңдар. Сонда осы күндерiңдi аһ ұрып, еске аласыңдар. Мектепте оқып жүрiп, сыныптас досыңа, құрбы-құрдасыңа жасаған аз қиястығың үшiн бармақ шайнайтын да күн туады. Сонда өздерiңе өздерiң сұрақ қоясыңдар. Апырай, жылт етiп, өте шыққан балалық шағымда өз достарымды жанымдай сыйлап жүруге неге шыдамым жетпедi екен дейсiңдер. Иə, бүгiн кетiп, ертеңiне қайтып оралмайтын не нəрсеге де адамның мықтап қарайлап алғаны дұрыс қой. Өздерiң ойлап қараңдаршы, осы адам үшiн не қымбат? Əрине, қайтып қолыңа түспейтiн нəрсе қымбат. Бүгiн жоғалтып, ертеңiне дүкеннен сатып алуға болатын нəрсе үшiн адамның қабырғасы көп қайыса қоймайды. Дүниеде ең қат – қайтып оралмайтын нəрсе.

	Əбiкенге Мағира апайдың сөздерi үзiлiп-үзiлiп естiлгендей болды. Əр үзiлiсi сайын арасына бiр əлем сыйып жатқандай. Бұдан кейiнгi айтқандары да солай.

	Осы мұғалиманың көзiне өзi тiлге тиек ететiн шалқар дүниенiң суретi түсiп тұратын. Қандай да iш толқуыңмен, əлдеқалай бейбас сезiмiңмен оның шалғайы кең жанарынан қақас қала алмайсың. Қайта сол кездегi суретпен бiрге ерiп, араласып кеткендей қысылып-қымтырылған аласапыран бiр хал кешесiң.

	Жаңағы айтқандарын Əбiкен пəлендей ой талқысына сала қойған жоқ. Бiрақ сонда да сырлы астарында бiр дəн жасырынғандай көңiлiнде мазасыздықтуған. Күнделiктi құлаққа сiңiмдi сөздерiнен бүгiнгiсi оғаш. Əбiкеннiң де, өзгенiң де құпия iш түйсiгiмен үндес сияқты.

	Сол мектеп жылдарында Əбiкеннiң Рахимаға деген көкейiне ұрлана кiрген жасқаншақ сезiм, жiңiшке ықылас бұл күнде оның жаны мен санасын əмiрiне көндiрген алпауыт күшке айналыпты. Тап қазiр де өзiнiң сүйгенi Рахиманы күтiп, сағыныш құсасына батып жатқан шақта ақ бұлт астынан ұстаз жүзi шалынып, сол күш əлдеқандай сұрапыл қуатпен тар кеудеде бұлқына соқты. Аспан тереңi, жасыл желек, сонау көрiнген тау шоқысы – бəрi-бəрi дүниенiң бетiне қалқып шыққан көрiнiстей елтiп, əрi көзiн тұндырды. Аты беймəлiм əн жолдары оралып, Рахиманың албыраған жүзiн атқан таң арайына балап, тосын көзге бөтенше көрiнердей кезерген ерiндерi жөнсiз қыбырлап жатты.



	Таң атқанда гүл бағын суарамын,

	Күнде ертемен өзеннен су аламын...



	Ұзақ маужыраңқы күйi осымен болды да, ұстаз бейнесi қайта оралды. Əлсiн-əлсiн елесiне жүгiнетiн сияқты. Көкiректегi кей нəрсе не ұмытылуға жақын, не ұмытылса да оның əсерi адам еркiнен тыс тамырдағы қан соғысындай өзiнен-өзi белгi берiп тұрмақ. Мейлi ақыл мен зейiн ол белгiнiң түп-төркiнiн ашып-айырып жатпаса да бəрiбiр көңiлге бiр түйткiл орнап, өзара берiк байланысы бар əсерлер тiрi жанның iшкi сарайында бөлек майдан құрып, тоғысып жатпақ. Əбiкен де қазiргi өз халiнiң жетесiне жетпесе де қым-қиғаш қиял суреттерiнiң куəсi болды.

	Сүйгенiн күткен шақта тұнығына ұстаз жүзiнен де сəуле түстi. Əбiкен сирек еске алса да өзiнiң Рахимаға деген ықыласын мықтап шегелеп берген де сол кiсi едi. Тартысып, бақталасушы Əбiкен мен Рахима көкiрегiндегi тұнық мөлдiрдi Мағира апай байқап та, ескерiп те жүрiптi. Олардың бiр-бiрiне қиянкес əрекеттерi үстiнде iштерiндегi оянғысы келе беретiн əлдебiр балалық ұялшақ сезiм ұстаз көзiне жазықсыз жəбiр көргендей болған екен.

	Үнсiз томсарысып, қабақ астынан ғана аңдысумен жүрген екеуiне бiр күнi сабақ соңынан арнайы айтып: «Бүгiн түстен кейiн сен екеуiң мектепке келесiңдер, химиялық зертхананы келесi сабаққа дайындаймыз», – дедi. Кластағы басқа балалар бұған ешқандай мəн берген жоқ. Ал Əбiкен мен Рахима iштерiнен қатты күпсiне табысу, татуласу сəтi күтiп тұрғанына бала жүздерi аңдаусыз жарқ етiскен. Тек оны көп ешкiмге аңғартпай қабақтарын қайта түсiре қойды. Ендi бос уақытта мектепке қайта келуге мəжбүр еткен мұғалима нұсқауына аса ырза емес шырайлары ғана бар.

	Сол күнi олардың арасында қайта шаң қаппастай жарастық туып едi.

	Əбiкен жаратылыс ғажайыптарына таңырқай бiлмейтiн. Мағира апай не айтып жатса да кейбiр сергек ойлы балалардай селт етiп, жүзi сұрлана томсарып, жан-жүрегiмен елiккен емес. Бəрi жай əшейiн өз орындарында тұрған, тек бүгiнге дейiн бұлардың көзiне шалынбаған алыс жағдаят сияқты ғана көрiнетiн.

	Тек бүгiн ғана басқаша əсер еттi. Əбiкен келсе Мағира апай мен Рахима осында екен. Апай бұрыштағы кiшкене столда жұмыс жоспарын қағазға түсiрiп отыр. Рахима бойы сидиған приборлар тасасында қалың орманда жүргендей көрiнедi. Жай жүрген емес, бұта, түбiрлердi байқастаған кəнiгi көзi бардай. Апай жазудан басын көтерiп:

	– Əбiкен, мензуркаларды штативтен босатуға Рахимаға болысып жiбер, – дедi.

	Əбiкен Рахима шұғылданып жатқан шаруаны ендi ғана аңғарды. Солай қарай əлдененi ебедейсiз денесiмен қағып кететiн сияқтанып, əрең жылжыды. Рахимаға көзi түсiп едi, қабағын күштеп шытқанымен Əбiкен көмегiне зəру екенiн де жасыра алар емес. Бiр өзi болып оңына келтiре алмай жатқан iске қарап, дағдарған қалпында көп мəн бардай. Оны Əбiкен қанша аңғырт болғанмен аңғармай қалған жоқ. Жүрегiне жылулық берген де осы. Ол Рахимаға тез жақындап штативке қолын созды.

	– Апай, мына қышқылдар мен сiлтiлердi не iстеймiз? – дедi Рахима.

	– Оған тимей, тұра тұрыңдар. Қазiр менiң айтуым бойынша реттейсiңдер.

	Əбiкен қозғалмай тұр. Рахима да қайтып үндеген жоқ. Жаңа қолдары жұғыса кеткенде бiр-бiрiне еттерi ыстық көрiнген, тиген жерiн күйдiрiп жiберердей тыз-тыз еткiзедi. Қазiр Əбiкен соның əсерiнен арыла алмай басын əлдене соғып өткенге ұқсайды. Байқайды, бiрлескен бұл жұмыс Рахима үшiн де тегiн кетпептi. Жүзiн айқын мейiрбандылық жеңiп шыққан. Əбiкенге қылдай да кiнə тағар түрi жоқ. Сонда да оңаша үнсiздiк бұларға ауыр тидi.

	Мағира апай қасақана столдан басын көтермей осы үнсiздiктi соза түскiсi келгенге ұқсады.

	Сəлден соң ғана ол өз оқушыларына жақындап, бұрынғы зертханалық жұмыс кезiнде пайдаланылған сiлтiлер мен қышқылдарды өз орындарына қойғызып, басқаларын алдырды.

	– Бiз соңғы сабақтарда металдардың химиялық қасиеттерiн өтiп едiк қой. Металдар немен, қандай элементтермен əрекеттеседi, немен қосылады? Қандай құрамалар түзедi? Мiне, осы тақырыптар жөнiнде зертханалық жұмыстарды əзiрлеуiмiз керек. Сен екеуiң көмектеспесеңдер, менiң жалғыз өзiме қиын ғой.

	Əбiкен де, Рахима да бұл сөзге бiр көтерiлiп қалды. Əбiкен түрлi түстi мырыш, қорғасын, мыс ұнтақтарына қызыға қарады. Темiр затына деген ықыласы тап осы жерде пайда болғандай. Жұмыс жарты сағатқа созылды. Мағира апайдың қысқа-қысқа қоңыр даусы Əбiкен мен Рахима қимылдарына бағыт берiп тұрды. Сұйық заттарға қарағанда металдар қасиетiн ашатын əдiстер де, оның приборлары да басқа. Ұстаз қасындағы мына екi оқушы өз сыныптастарынан тап осы тақырып жөнiнде бүгiнше бiр қадам озық кеткенiн түсiндi. Ол басқа да бiр жақсылыққа мегзегендей.

	Зертхана дайын болғанда:

	– Мiне, бiз iстi тамамдадық. Адамдардың бiрлескен қимылыңа не жетсiн. Тау қопарып, тас қашасаң да – бəрiне де адамдардың бiрлескен қимылы керек, – дедi.

	Əбiкен ұстаздың күмiс қырау дендеген шашын, белдеулi ақ жазық маңдайын алғаш көргендей телмiре қарады. Осы апай сол адамдар бiрлестiгi үшiн осынау темiрлер əлемiнiң қасында қартайғандай көрiнiп, одан бөле-жарып əкетуге Əбiкен қиялының икемi жетпей аз-кем тынысы тарылды. Өмiрде бос тұрған еш нəрсе жоқ, бəрi сарп етiлген жiгер мен қайрат, бiрлестiк, достық арқылы келедi дегенге ұқсас бiр түйсiк Əбiкен көкiрегiнде шағылған сiрiңке отындай жылт еттi.

	Мағира апай соңынан ұлы химиктер мен физиктер өмiрiнен қысқа-қысқа бiрнеше əңгiме айтып бердi. Əсiресе Ампердiң көшеде келе жатып, ойына түскен формуланы қалтасындағы бормен ұшыраса кеткен қара тақтаға жаза бастағанда жұрттың өзiне қарқ-қарқ күлуiнен қалт оянғаны, сөйтсе мұның тақта дегенi бiр бай семья мiнiп бара жатқан биiк каретаның артқы бетi екенi жөнiндегi əңгiмеге Рахиманың iшек-сiлесi қатты. Алабұртқан жүзiн Əбiкенге бұрғанда бұл да шын ниетiмен-ақ күлегеш адамға ұқсады. Əңгiме қызығынан емес, Рахиманың өңiне шаттық нұрының жарасымды екенiн көрiп, жүрегi дiр еттi.

	Апай Рахима екеуiн бiрге қайтарды. Жоқ-жоқ, Əбiкен Рахимамен ендi қайтып, ешқашан керiспек емес. Бұл қандай ой, бақылаудың жалғасы, оны салмақтап жатпады. Рахиманы үйiне таяу тұсқа дейiн шығарып салды. Бiр кездегi шөгiрдей тiлдi қыз мұнысына мүлдем қарсылық еткен жоқ. Үлкен бiр татулық кезеңiнiң бой алғанын екеуi де сездi.

	1961 жыл.





	https://t.me/kzkitap





Notes


	[←1]

Там – бұл жерде үй деген мағынаны бiлдiредi. (Ұ. Д.)





[←2]

Дарабоз – Жалайырдан шыққан ақылгөй, шешен əйел, Абылай ханның замандасы.





