	Сұлтанәлі Балғабаев

	Ұрпақ





	Повесть





КІРІСПЕ БӨЛІМ




	Белгілі археолог Олжабай Сейітмұратов біраз жылдан бері әкесінің бейітіне бара алмай жүрген. Бұған басты себеп – уақытының тапшылығы еді. Олжабай жыл сайын көктем шығысымен көне қалаларды аралап, қара күзде бір-ақ оралатын; сосын қыс бойы кабинетінің есігін тарс бекітіп, тыпыр етпей отырып жұмыс істейтін. Оның үстіне әкесінің сүйегі жатқан жер де тым шалғай; Қызылорда мен Жезқазғанның ортасында, Сарысу өзенінің бойындағы Белең ана деген ескі қорымда еді. Бұл – жазғы салым Сыр бойынан көшіп келетін бірен-саран қойшылар болмаса, басқа уақытта жан баласы ат ізін салмайтын елсіз шөл-тін.

	Олжабайдың әкесі Сейітмұрат инеліктей қатқан арық, сақал-мұрты сирек, беті қатпар-қатпар әжім, әрі көп сөйлемейтін тұйық сары шал еді. Бірақ сырт көзге әлжуаз әрі ажарсыздау көрінгенмен ол ересен қуаттың, мұқалмас қажырдың, шексіз шыдамдылықтың иесі болатын. Сейітмұрат шал жаздың аптабында да, қыстың қақаған аязында да жалғыз өзі қой бағып, мал соңынан бір елі қалмай жүре беретін. Ол кезде Олжабайға әкесі ешқашан қартаймайтындай, күш-қуатынан айырылмайтындай, мәңгі-бақи қой бағып жүре беретіндей көрінетін. Сөйтсе, өмірдің өз заңы, өз ағысы бар екен. Жарық дүниеде көрген зейнетің де, шеккен бейнетің де, қуанышың мен өкінішің де бәрі-бәрі қас қағымдай да болмай бір сәтте зу етіп өте шығады екен. Мұны ол кезде бала Олжабай түгілі шал Сейітмұрат та аңғармаса керек...

	Олжабай орта мектепті соғыс басталғаннан кейін бір жылдан кейін бітірді. Және үздік бітірді. Олжабай енді сол «олжасымен» Сарысуда отырған үйіне барды. Сейітмұрат әйдік ісегін сойып, маңайындағы қойшыларды шақырып, шағын той жасады. Жұрт жиналып, ісектің басын мүжіп отырғанда Олжабайдың енді қайда баратыны, не істейтіні туралы сөз қозғалды. «Соғыс болса кеше ғана басылды, ел енді есін жинап жатыр, алысқа ұзағанда қайда барады, оқыса мынау өзіміздің Қызылордада дұрыс қой», – дегендер де болды. «Бетіне қарап отырған жалғыз балаң емес пе, жасың болса біразға келді, рақатын, қызығын осы кезде көрмегенде қашан көресің? Қолыңнан шығарма: келіншек әпер, бұйырса тездетіп немере сүй», – деп жанашырлық танытқандар да болды. Сейітмұрат бұлардың бәрін үнсіз тыңдады да, басын шайқады. «Жоқ, Олжажанымды талабынан қайтармаймын, оқытамын... Және анау-мынау емес, тура Мәскеудің ең үлкен оқуына жіберемін», – деді. Бұл төңіректе әлі күнге дейін Мәскеуге барып оқыған тірі пенде жоқ еді. Ташкент не Алматыға кеткендердің өзі саусақпен санарлықтай болатын. Мына сөзді естігенде Олжабай да абдырап қалған. «Әкемдікі әншейін әңгіме шығар» деген. Сөйтсе ол кісі шынымен айтқан екен. Олжабай Мәскеуге оқуға аттанатын болды. Жайлау мен орталыққа қатынап тұратын салдыраған жалғыз полуторка машина бар еді соған ілесіп жолға шықты. Аттанарда әкесі мұның қолынан ұстап тұрып былай деді:

	– Айналайын, Олжажан, мен өмірімде дүние жинаған, атақ-даңқ қуған кісі емеспін. Бірақ азын-аулақ малым бар, алпысқа жақындасам да қайтпаған күш-қуатым бар. Соның бәрі сенің жолыңа құрбан: жер басып тірі жүрсем сені қатарыңнан кем қылмауға, оқытуға тиіспін. Артыңа қарайлама, бізге алаңдама. Шамаң жеткенше оқы, оқи бер!..

	Сөйтіп, он жетіге жаңа толған Олжабай өзі түгіл ата-бабасының ешқайсысы бармаған ұзақ жолға аттанды. МГУ-дің тарих факультетіне оқуға түсті. Енді Олжабайдың алдынан өзі бұрын-соңды сезбеген, білмеген таңғажайып әлем ашылды. Ол – білім, ғылым әлемі еді. Осы таңғажайып әлемге аяқ басқаннан кейін көп ұзамай Олжабай бір нәрсені аңғарды: орта мектепті кілең беспен тәмамдаған, қолына түскеннің бәрін жібермей қуып оқыған, ауылдың ең білгір баласы атанған бұл адамзаттың көне шежіресінен бастап, бүгінгі тарихына дейін әжептәуір хабардар екен де, ал өзі туып-өскен өңірдің өткені жайлы жөнді ештеңе білмейді екен. Неге бұлай екенін Олжабайдың өзі де түсіне алмаған. Әйтеуір, ауылда жүргенде бұл өңірдің тарихы туралы естігендері «Пәленшеден түгенше туады» деген сияқты қиыр-шиыр шежіре еді. Және оның өзі бір жүйеге түспеген, толып жатқан қарама-қайшылықтары, дау-дамайлары бар тарих болатын. Төрт-бес шалдың басы қосылса бұл дау-дамай отқа май құйғаннан бетер лаулай жөнелетін. Ата-баба туралы әңгіме қозғалғанда делебелері қозып кететін әлгі шалдардың әрқайсысының пір тұтатын, титтей де қатесі жоқ деп есептейтін өз шежірелері бар. Айтыс қызғанда әркім өз білетінін қорғап, дауыстары қарлыққанша дауласар еді. Сондағы келіспеушіліктің түрі көбіне мынадай – көзі қызарған бір шал отырып: «Қойлыбайдың бәйбішесінен Майлыбай туады; Майлыбайдың тоқалынан Жайлыбай туады», – дейді. Міне, сол кезде «Оттапсың!», – дейді оған қарама-қарсы отырған біреу орнынан ұшып тұрып. – Майлыбай Қойлыбайдың бәйбішесінен емес, тоқалынан туады... Ал Майлыбайдың бәйбішесінен Жайлыбай емес, Сайлыбай туады». «Мынау не дейді-ей?!» – деп қызыл көз шал және өршеленеді. – Сонда сен мені кемсіткің келе ме? Менің пәленінші атам Майлыбайды... Майлекеңді тоқалдан туған деуге қалай аузын барады?!» Міне, осылай басталған дау таңертеңнен қара кешке дейін созылса да бітпейді. Кімнің дұрыс, кімнің бұрыс екені анықталмайды. Қайдан анықталсын, қайдан бітсін? Жүгінетін жер жоқ; тасқа басылған, қағазға түскен, міне, мынадай жерде былай жазылған деп көзге шұқып көрсететін дерек, мәлімет жоқ. Тіпті, тоқалдан туғандарын өте жақсы білсе де мұны намыс көріп, «біз пәленшекеңнің бәйбішесінен тараймыз», – деп көрер көзге әдейі бой бермей қоятындар да табылады. Міне, осындай жағдайдан кейін әлгі ұланғайыр дауға кім төрелік айтады?! Тіпті, оны былай қойғанда, әлгі даукестер аталарының бәйбішеден не тоқалдан туғандарын өте жақсы білгенімен, ол кісілердің қашан дүниеге келіп, қай жылы өлгенін нақты айтпақ түгілі, олардың жалпы қай заманда, қай ғасырда өмір сүргендерінің өзін де оншалықты нақты айта алмайды. Ол аталардың әулиелігімен, батырлығымен, болыс-билігімен көзге түскен бірен-сарандары ғана болмаса көбінің қай жерде өлгені, қандай бейітке жерленгені, қай жерде жатқаны да белгісіз. Тек пәленшеден түгенше туады деген сияқты бұлдыр-бұлдыр есімдер ғана бар. Және сол пәленшелер мен түгеншелер не бітірген, артына не мұра қалдырған, елге, жұртқа не жақсылық жасаған – бұл да даукес шалдарды оншалықты ойландырмайды. Оларды көбірек қинайтын және ең ақырында қып-қызыл дауға апарып ұрындыратын бір-ақ мәселе бар: кім кімнен туған – тоқалдан ба, жоқ бәйбішеден бе?! Ең қиыны – осы!.. Бәйбішеден туғаны мойындалса әлгі шал бәйгеге шапқан аты мың жүйріктің ішінен жеке дара озып келгендей, немесе сол бабасы қайта тірілгендей екі езуі құлағына жетіп, төбесі көкке тиіп, сұмдық қуанады. Ал жиналған жұрттың жан-жақтан жабылып дәлелдеуінің нәтижесінде осыдан жүз бе, мың ба жыл бұрын дүниеден өткен ұлы шешесінің тоқал екені мойнына қиылып салынған шал жаман тұлданып, ашудан жарыла жаздап, дайын боп қалған шайға да, үйітіліп жатқан басқа да қарамай, оң аяғының кебісін сол аяғына киіп, бұрқан-талқаны шығып тайып тұрады.

	Олжабайдың өткен тарих туралы ауылда жүргендегі естіп-білгендері, негізінен, осындай – кім кімнен туған: тоқалдан ба, жоқ, бәйбішеден бе деген сияқты ұсақ-түйек мәселелердің айналасында өрбитін. Міне, сондайда бала Олжабай өзі туған жердің дүниенің арғы-бергі тарихындағы аласапыран уақиғалардан сырт қалғанына, аты аңызға айналған мықтылардың бұл төңіректің топырағында тумағанына кәдімгідей өкінетін. Сөйткен Олжабай Мәскеу қаласына келіп оқуға түскеннен кейін әр жерді шұқылап қарап көрсе, мәссаған, туып-өскен жері туралы тарихи маңызды мәліметтер де, адам таңқалатын қызықты деректер дегеніңіз де ұшан-теңіз екен. Енді Олжабай лекция тыңдаудан бос уақытының бәрін осы материалдар мен деректерді зерттеуге, оқуға жұмсады. Ұзынды күн кітапханаларда, архивтерде сарғайған, тозған қағаздарға, кітаптарға үңіліп тапжылмай отырды. Бұған бүкіл демалысын, жазғы каникулын жұмсайтын – сөйтіп елге сирек келетін. Тек арагідік амандығын білдіріп хат жазып қоятын. Ауылдағылар қарап жата ма, Олжабайдың бүйтіп саяқсып кетуін әркім өзінше топшылайтын. Олардың шетжағасы ұзын құлақтан Олжабайға да жететін. Сондағы айтатын пыш-пыштары мына сықылды: «Сейітмұраттың жалғыз баласы оқу-оқу деп әке-шешесін ұмытты. Қартайғанда бақпай, қарамай кетті. Ондай пайдасы жоқ, ешкімге көлеңкесі түспейтін «оқымыстыдан» ауылда, өзімнің қасымда қой бағып, трактор айдап жүрген пәленше жаным әлдеқайда артық!..» Бұл, әсіресе, жалғыз баласы бар әкеге ауыр тиетін сөз еді. Бірақ Сейітмұрат оны құлағына да аспайтын. Шала сауатты әке Мәскеудегі ұлына айбақ-сайбақ етіп хат жазған сайын «Жақсы оқы, алаңдамай, бізге қарайламай оқи бер», – деп сан рет қайталайтын. Сондай хат алған сайын Олжабайдың көз алдына әкесінің мейірімді жүзі елестейтін. Жанарынан төгілетін жылы сәулелер жанын жылытатын. Басында «шіркін-ай, тезірек оқуымды бітірсем, әкемнің үмітін ақтасам» деген құлшыныс пайда болатын. Бірақ бұл арманына жетуді тағдыр жазбапты. Төртінші курс бітірген жылы жазда әкесі аттан құлап қайтыс болды. Олжабай бұл кезде ауылда да емес, Мәскеуде де емес, Қызылқұмның қиян бір түкпірінде, құм басқан ескі қаланың орнын қазып жатқан. Бұл әйгілі Хорезм экспедициясы еді. Олжабай соған аттанып бара жатып үйіне соққан. Мәскеуден Қызылордаға оңай келгенімен колхоз орталығынан жайлауға баратын машина табылмай біраз күн жатып қалды. Ақыры, әрең дегенде май таситын машина кезігіп, өліп-талып, Сарысуға, үйіне жетті. Бірақ әке-шешесін көп қуанта алмады: экспедицияға баратын уақытының өтіп бара жатқанын айтып бір түнеп қайтатын болды. «Әне, бұл қу жалғыз сөйтеді... Айында-жылында бір келгенде мауқымызды да бастырмай кеткенше асығады», – деп пыш-пыш жылаған Сандуғаш шешесі. Әкесі ажымды жүзі бұрынғыдан да қатпарланып Сандуғашқа түйіле қараған. «Тәйт әрі, баланың аяғына тұсау сап, үйкүшік қылғанда не мұратыңа жетейін деп ең?! Кішт-кішт деп қой қайырғаннан басқа түк білмейтін біздің қасымызда жаз бойы бос жүргенде не бітіреді?! Барсын!.. Жолынан қалмасын!..»

	Содан Олжабай келген көлігіне мініп, орталыққа қайтқан. Бұлар аттанғанда әкесі үйде жоқ еді – өрісте қой соңында жүрген. Салдыраған машина ауылдан ұзап шыққанда алыстан бұлдырап қарасы көрінді. Будақ-будақ шаңды байқаса керек, бір кезде қойын тастай салып, машинаға көлденең шапты. Бірақ жете алмады. Бір кішкене төбешіктің басына шығып, кетіп бара жатқан машинаға қарады да тұрды.

	– Әкем бірдеңе айтайын деген шығар, бұрыла кетсек қайтеді? – деген Олжабай.

	Екі ара біраз жер еді. Оның үстіне шофер да қырсықтау кісі болатын, қолын сілтеді.

	– Әй, қойшы, шал не айтады дейсің, жәй ерігеді-дағы, – деді.

	Олжабай төбе басындағы қалқиып тұрған әкесі шаңға, сағымға араласып көрінбей кеткенше жалтақ-жалтақ қараумен болды.

	Сөйтсе бұл әкесін соңғы рет көруі екен...

	Олжабай аттанып кеткесін он шақты күннен кейін жайлауда отырған шопандардың бірі баласын сүндетке отырғызып той жасайды. Ауыл арасы жақын болғасын малын Сандуғашқа тастап, тойға Сейітмұрат та барады. Жалпы, әкесі пәлендей сауықшыл, думаншыл адам емес еді: бұл жолы оған желік бітірген, дедектетіп тойға, дәлірек айтқанда, ажалға айдап апарған қойға мініп жүрген күрең қасқа аты болып шықты. Бұрынғы аты қартайып, мініске төтеп бере алмайтын болғасын Сейітмұрат биыл көлік ауыстырған, жылқышылардан осы күрең қасқаны алған. Күрең қасқа аламан бәйгеге қосатындай жүйрік болмаса да ауыл арасының көкпарына жарайтын ат еді. Көкпар десе делебесі қозбайтын қазақ жоқ; Сейітмұрат да жаз бойы осы төңіректегі біраз додаға араласқан. Мейіздей қатқан сары шал тақымына басқан көкпарды жан адамға бермей, талай топтың ішінен суырылып шыққан; мидай жазықтың үстімен құйындай зымырап, талай үйдің босағасына көкпар лақтырған. Сөйтіп, күрең қасқаның арқасында Сейітмұраттың қартайғанда шабандоз деген даңқы шығуға айналған. Кішкене де болса осындай атақ-даңқтың дәмін татып, кеудесіне қызыққұмарлық желік оянған Сейітмұрат енді үй іргесіндегі көкпардан қалай қалсын, жұрттың бәрінен бұрын жеткен. Сәске түсте басталған тойдың аяғы кешке қарай көкпарға жалғасқан. Бұл Сарысудың қалың ажырық өскен мидай жазық даласы еді. Сол жазық далада өзеннің төменгі жағында отырғандар бір бөлек, жоғары жағында отырғандар бір бөлек бөлініп қым-қиғаш дода бастайды. Ажырықтың астынан бұрқ-бұрқ шаң ұшып, даланы аттардың тұяғы, адамдардың айқай-сүреңі кернейді. Шабандоздар бабына келіп, көкпар қызған кезде қалың доданың арасын жарып, күрең қасқалы Сейітмұрат зулап шығады. Сол бетімен айқайға басып ауылына, Сарысудың жоғарғы жағына қарай, аңырата шабады. Осы қалпымен құтылып кетуі де мүмкін екен, сол сәтте алдынан, өзен жақтан далбақтап шапқан жалғыз атты көрінеді. Оның Дәймағанбет екенін Сейітмұраттың соңынан қиқулап қуған жұрт бірден таниды. Дәймағанбет – бір кезде осы төңірекке аты жайылған белсенді болған; кейін ферма бастық, одан бригадирлікке төмендеп, қазір жүн-жұрқа жинайтын агенттікке ауысқан кісі еді. Әлгінде жұрттың бәрі көкпарға кеткенде, ол өзі сияқты үш-төрт адаммен жиырма бір деп аталатын карта ойнауға қалған; бірақ қолы жүрмей, қалтасындағы ақшасынан сыпырылып ұтылған; күйінішін басу үшін кезектен тыс бірер жүз грамды тастап алып, есік алдына шыққан. Қараса, анадай жерде қараматау дода жүріп жатыр, құлағына еміс-еміс аруақ шақырған, ызаланған, кіжінген айқай шалынған. Тобы жазылмай түйдектей жөңкілген қалың аттың тұяғынан көтерілген шаң көрінген. Баяғы заманда, белсенді болып тұрғанда Дәймағанбеттің бітпес күрес ашқан «жауларының» бірі – осы көкпар еді. «Бұл – ескіліктің қалдығы, байшылдықтың көлеңкесі» деп, көкпар құмар жұрттың апшысын талай қуырған; шабандоздығын көрсетейін деп құлшынып шыққан талай жігіттің желігін басқан; табанда сойылып, әркімнің тақымында кетуге бейімделген талай серкені аман алып қалған. Енді соның бәрі ұмыт болды, доданы көргенде шал болуға айналған бұған да желік бітті. Есік алдында жиырма бірді ұрып жатқан әлгі «картакештердің» біреуінің қара айғыры байлаулы тұрған; Дәймағанбет соған мінді де шапты. Бұл додаға да, көкпарға да түспеген, бірақ қара көрінсе еліріп кететін ұрма айғыр еді, бұрқыраған шаңға қарай тапырақтай жөнелді. Қалың доданың жігі де осы сәтте сөгілген; көкпарды өңгерген Сейітмұрат жұлдыздай ағып шыға келген. Мұны көргенде Дәймағанбеттің кеудесінде қазақы қызғаныш оянды: «Баласы Мәскеуде оқиды, өзі көкпар алып қашады; қап мына қойшының құтыруын-ай!» – деп күбірлеген. Осы жолы құтылып кетсе, абыройы мүлдем асқақтайтын секілденді. Не де болса алдынан шығып, бетін қайтарып, қуғыншылардың қолына ұстап бермек болды. Сол оймен тапырақтаған айғырды одан бетер қамшылады. Арғы жағы бұлдыр, әйтеуір, тізгіннен айырылып қалғанын сезген; қара айғыр көкпар әкеле жатқан адаммен қапталдаса шабудың орнына ағызып келген бойы күрең қасқаның өкпе тұсынан періп жіберді. Күрең қасқа үстіндегі адамды да, көкпарды да астына алып омақаса құлады. Бір емес, бірнеше рет аунап түсті. Дәймағанбеттің өзі де атынан ауып түсіп қалған. Содан есін жиып, орнынан тұрса жұрт анадай жерде Сейітмұраттың айналасына үймелеп тұр. Қара айғыр басы қақшаңдап, әркімге бір оқырана қарап, соқтығысатын жан іздеп ойқастап жүр. Оң жақ аяғынан ақсап, әрең қыбырлаған күрең қасқаны біреулер жетектеп барады.

	Сейітмұрат ажырықтың үстінде шалқасынан жатыр еді... Аттың астында қалғанда ердің басы көкіреген жаныштап кетсе керек; ауыр қиналып, әрең тыныстайды. Жұрт оны желге қаратып басын сүйеп отырғызып көрген, бәрібір көзін ашпады. Ақыры, болмағасын екі түйенің ортасына киіз байлап, Сейітмұратты соған салып үйіне апарды. Бірақ ол есін жинамады, солай жатып жұлдыз шыға жан тәсілім етті...

	Олжабай мұның бәрін екі жарым айдан кейін, экспедициядан оралғасын бір-ақ естіді. Оқиға орталықта, елдің ішінде болса бір сәрі, сонау Сарысуда, шөлде жатқан қойшылар Қызылқұмда жүрген Олжабайды қайдан тапсын, қалай күтсін, әкесінің денесін тездетіп қара жерге тапсырады. Сарысудың жағасындағы «Белең ана» қорымына қояды.

	Олжабай әкесінің бейітін келесі жылы, Мәскеуден оқу бітіріп келгесін барып бір-ақ көрді. Қабірдің басына қоюға арнап мәрмәр тас әкелген: жайлауға қатынаған машиналардың біріне салып, соны Белең ана қорымына жеткізді. Бұл қорым Сарысудың солға қарай кілт бұрылған бір иінінде еді. Бұл жерде Белең ана күмбезі отызыншы жылдардың аяғына дейін бұзылмай, құламай аман келген еді.

	Отызыншы жылдардың ортасында осы ауылдың қойшылары Сарысудың бойына шығып жайлай бастады. Дәймағанбет ол кезде белсенді: қой фермасының бастығы, дүрілдетіп тұрған. Бір жазда қойды керолинге салатын шұқырдың айналасына кірпіш қажет болады. Шөлде, Сарысуда кірпіш қайдан табылсын; содан жұрт не істерін білмей дағдарғанда Дәймағанбеттің есіне Белең ана күмбезі түседі.

	«Қане, қажетті кірпішті содан бұзып әкеліңдер», – деп жұртқа бұйрық береді Дәймағанбет.

	Бірақ ешкімнің барғысы келмейді; әсіресе, шалдар жағы: «Ойбай, қой керолинге түспек түгілі, қырылып қалса да қасиетті Белең ананың күмбезіне қол тигізуге болмайды... Аруақ ұрады!..» деп безілдейді.

	«Ой, қайдағы бірдеңені шатып, ескіліктің қалдығын айтады екенсіңдер, – дейді сонда Дәймағанбет. – Әлі күнге құдайдан қорқасыңдар ма, аруаққа сенесіңдер ме?! Оның бәрі жоқ нәрсе, бос сөз!.. Егер әулие-әмбиеден, әруақ-саруақтан келетін пәле болса, маған жіберіңдер – оны мен көріп алайын!..»

	Ақыры екі-үш адамды көндіріп, Дәймағанбет өзі бас болып Белең ананың күмбезіне барады. Сан ғасырлар бойы сызат түспей тұрған кірпіштер берік қаланған екен – Дәймағанбеттер өліп-талып күмбездің бір босағасын әрең бұзып алады.

	Содан жұрт әулиенің тыныштығын бұзған Дәймағанбет құритын болар; төбесінен жәй түсіп өлер; ең болмағанда бет-аузы қисайып қалар деп күте бастапты.

	Бірақ түк те болмапты; Дәймағанбеттің төбесіне жәй да түспепті. Аузы-басы да қисайып қалмапты. Қайта қойды керолинге салып, қотырдан құтқарып, өлім-жітімді азайтқаны үшін мақтау естіп, қызметі өсіп кете жаздапты.

	Дәймағанбет күмбездің аман қалған кірпішін тағы бір кәдеге жаратар ма еді, жоқ па еді, ол жағын енді айту қиын: өйткені келер жазда жайлауға көшіп келген жұрт Белең ана күмбезінің орнын сипап қалып еді.

	Сол жылы көктемде Сарысу ересен тасыған екен: арнасына симай буырқанған су күмбез тұрған жарқабақты опырып-опырып, ақыры Белең ананың сүйегін де, қызыл кірпіштен соғылған күмбезін де құлатып, тұңғиыққа ағызып әкетіпті.

	Бірақ Белең ананың сүйегі де, оған тұрғызылған ғажайып ескерткіш те суға ағып кеткенімен айналасындағы қорым аман еді: өлім бар да қаза бар деген; бұл төңіректегі қойшы-қолаңдардың Сейітмұрат сияқтанып жайлауға жеткенде жарық дүниемен қоштасқандары болса осында жерленетін еді.

	Олжабай әкесінің бейітін сол қорымның шығыс жағынан, Сарысуды жағалап жүретін қара жолға жақын жерден тапты. Қабірдің басында еш белгі жоқ еді, тек мал баспасын деп айналасын асығыс жыңғылмен қоршай салған. Бір жылға жетер-жетпес уақыт өтсе де төмпешігі тозып, жетімсіреп жатыр. Олжабай сонау Мәскеуден әкелген мәрмәр тасын бейіттің бас жағына қойып, сосын осы төңіректе отырған жамағайын бір түйекештің үйінде жатып он шақты күн балшық илеп, кесек құйды. Сосын бес-алты адам жинап, асарлатып әкесінің басына төрт құлақ там тұрғызды. Бұған әкесінің көзін көргендер аса риза болды: «Сейітмұрат марқұмның аруағы риза шығар – басын қарайттың. Рақмет!.. Құдай тілеуіңді берсін!.. Бағың жансын!..» – баталарын берді. Олжабай өзін үлкен бір міндеттен құтылғандай сезініп, бойы ептеп жеңілдеп үйіне қайтты. Бұл кезде шешесі біреудің екі бөлмелі үйін сатып алған, өзі мектепке үй сыпырушы болып орналасқан еді. Олжабай Сарысудан келген соң екеуден-екеу шай ішіп отырып, бір әңгіменің шетін шығарды. «Ал оқуыңды бітірдің, енді не істейсің, қызметің қайда болады, маған келінді қашан түсіресің?» – деп сұрады. Олжабай күмілжіді, өйтетін себебі де бар еді: енді аспирантураға түсуді армандап жүрген. Оның да реті келетін сияқты. Бірақ үйленсе, осы төңіректегі бір жерге қызметке орналасса онда мұның бәрі жайына қалуы мүмкін. Әрі-сәрі болып, ақыры шынын айтты. Мұны естігенде шешесі жаулығының ұшын тістелеп, төмен қарап үнсіз отырып қалды. Жанарынан жас көрінгендей болды. «Құдай-ау, сенің оқуың қашан бітеді?! Мынау қу молада жалғыз өзім қашанғы қақшиып отырамын, сенің рақатыңды қай уақытта көремін?!» – деді. Олжабай шыдамады. «Жарайды, онда аспирантураға бармай-ақ қоямын, осындағы мектепке мұғалім болып орналасамын», – деді.

	Шешесі басын шайқады: «Жоқ, құлыным, оқы!.. Әкеңнің өле-өлгенше арманы – сені оқыту болып еді. Сенен күткен үміті зор еді. Ол жер астында тыныш жатсын, аруағы риза болсын десең сол үмітін ақта, оқи бер!.. Әйтеуір, хат жазып, амандығыңды білдіріп тұрсаң болды... Сөйт!..»

	***

	Міне, содан бері отыз жыл өтті. Олжабай ғылым жолына біржолата түскен. Әуелі аспирантура бітірді. Жиырма бестен сәл-ақ асқанда кандидаттық диссертация қорғады. Ұзамай Алматыға келіп жұмысқа кірді. Отбасын құрды. Пәтер алды. Шешесін дегеніне жеткізді: жалғыздықтан құтқарды, құлауға айналған екі бөлмелі жаман үйден жарқыраған жаңа пәтерге көшіріп әкелді. Немере сүйгізді. Бірақ ең бастысы мұның бәрі де емес; ең бастысы – әкесінің баяғы арманының толық орындалуы еді. Яғни, шала сауатты Сейітмұрат қойшының баласы Олжабай енді аты көпке мәшһүр үлкен ғалымға айналды; отыздың ортасында ғылым докторы болды. Атағы, абыройы, беделі, даңқы өсті. Ғылым жолына түскен адамдардың армандайтын мақсатының бәріне жетті. Рас, мұның бәрі оңай келген жоқ: уақыт шіркін де өз билігін жүргізіп жатты; Олжабайдың шашы ағарды, жүзіне әжім түсті, баяғыда Мәскеуде оқу бітіріп келгенде әдеміше жігіт еді, енді денесі толысқан, елуден асып, қарттыққа бой алдыра бастаған адамға айналған. Балалары ер жетті; жаманаттарын шығармай, әкелерінің атына кір келтірмей, өз беттерімен үй-жай болды. Шешесі Сандуғаш сексеннен асып, немере түгіл шөбере сүйіп, жарық дүниеден бар арманы орындалып, бақытты болып қайтты. Олжабай ол кісіні жасыл желек жамылған тау баурайына жерлеп, басына мәрмәрдан жасалған мүсіні бар ескерткіш қойды. Бір сөзбен айтқанда, Олжабайдың төрт құбыласы түгел бақытты жан сияқты көрінетін... Бірақ көңілінде кішкене түйткілі бар еді. Ол түйткілді уақыттың өзі де емдей алмады; қайта абырой-атағы өсіп, жасы ұлғайған сайын жанын сыздатып, ауырта түсетін болды.

	Бұл түйткіл әкесінің тым алыста, сонау Сарысудың бойында иесіз қорымда жатуы еді.

	Жасырақ кезінде байқамайтын; басына көктас қойды, қарайтып төрт құлақ там тұрғызды, сөйтіп балалық парызынан құтылды – осы жетеді деп есептейтін.

	Сөйтсе қателесіпті; уақыт өткен сайын бәрін басқаша түсіне бастады. Ең бірінші аңғарғаны – қаншама даңққа жет, атағың жер жарсын, бәрібір өмір өлшеулі көрінеді. Ерте ме, кеш пе Олжабай да жарық дүниемен қош айтысады. Сонда мұның Сарысуға, Сарысуда жатқан әкесіне деген сағынышы, махаббаты өзімен бірге мәңгі өшеді. Шөл даланың бір қиырында, жапанда жатқан Сейітмұраттың басына ешкім де іздеп бармайды. Анық бармайды!.. Оған Олжабайдың көзі баяғыда жеткен. Әкесінің басына сонау Сарысуға екі ұлын сонша жерден әуре қылып, салпақтатып, әлденеше рет алып барған. «Мынау жатқан Сейітмұрат сендердің аталарың болады» деп көзіне жас алып тұрып, көк тасты шұқып көрсеткен. Екі баласы былқ еткен жоқ: «жарайды, болса болар» дегендей бейітке көздерінің қиығымен қарап бей-жай тұра берді. «Осы бастан айтып қояйын, міне осы шалды ұмытпай, бейітінің басына келіп тұрындар, иә ма?!» деген; бір баласы үндемей жерге қарады, екіншісі «тым алыс екен» деп күңк етті. Сонда Олжабайдың тұла бойы мұздай болды. Былай шыққасын екі баласын биік төбенің басына тұрғызып қойып, айналаға түгел қаратты. «Міне, мынау жатқан сендердің ата-бабаларыңның жері!.. Әкелеріңнің туып-өскен өңірі!.. Мұны ұмытпаңдар!» деген. Екі баласы сағыммен араласып, бұлдырап жатқан шөл далаға бір түрлі үркектей көз жіберді. Бірақ қанша қарағандарымен ұмытпайтын, есте сақтайтын, қызығатын ештеңе таба алмағандары да анық еді; қайта жүздерінен мына елсіз жапанда қалай тұруға, қайтіп тіршілік етуге болады деген таңданыс байқалды. Содан Олжабай Алматыға қабағы салыңқы тартып, көңілсіз қайтқан. Бірақ балаларын әлі күнге кінәлай алмайды: не деп кінәласын; мына иен далада жатқан кісінің басына, оның туып-өскен жеріне сонша жерден келіп тұру үшін көкіректі сыздатар сағыныш керек. Ал кішкентайдан бауыр басып өспеген соң ондай сағыныш әлгі балалардың көкірегенде қайдан пайда болсын?! Аталары Сейітмұраттың атын естігенде, бейітін көргенде былқ етпей тұра берген балалар әжелері – Сандуғаш кемпір қайтыс болғанда қайтіп еді?! Үйлі-баранды зіңгіттей жігіт болғандарына қарамай, шүйкедей кемпірдің денесі қабірге түсіріп бара жатқанда ботадай боздап жылап еді. Олар түгілі, олардың кішкене балалары да кейін әжеміз қайда, әжемізді тауып беріңдер деп сан рет шырылдап еді. Мұның бәрі Олжабайдың мықты әке болғандығынан, әжелеріңді сыйлаңдар, жақсы көріңдер деп үйретіп қойғандығынан емес еді. Мұның бәрі әлгі жаман немелердің шүйкедей кемпірдің бауырында өскендіктерінен, соның мейірімін, алақанының табын сезініп, иісін жұтып өскендігінен еді. Оларға жер бетінде сол шүйкедей кемпірден артық жан жоқ сияқтанатын; оның қасында жату, әңгімесін тыңдау таңғажайып нәрсе еді. Енді сондай кісіден аяқ астында айырылып қалғасын жыламағанда қайтеді?! Олар етегі елпі, жеңі желпі болып Сарысудың бойында қой бағып, көшіп-қонып жүретін Сандуғаш деген әйелді мүлдем білмейтін еді; олардың білетіні – басына кіршіксіз ақ жаулық салған, үстіне ұзын етек көйлек, оюлы қамзол, аяғына қуыршақтай әдемі мәсі киген, ешқашан қабағы түйілмейтін, ренжімейтін, ашуланбайтын мейірімді әже еді. Және мұндай әже өздері тұратын көп қабатты бір үй түгілі бүкіл көшеде, бүкіл Алматыда жоқ сияқты еді. Егер ол ғайыптан тайып қаланың іргесіне емес, сонау Сарысуға, тіпті оның ар жағындағы Бетпақдаланың бір түкпіріне жерленсе де немерелері мен шөберелері Олжабайдан ақыл, жөн-жоба сұрамай-ақ өздері іздеп барар еді.

	Егер Сейітмұрат та баяғыда көкпарда аттан жығылып өлмегенде, сөйтіп кемпірі сияқты ұзақ ғұмыр кешкенде, баласының шаңырағының төрінде данышпан қария болып отырғанда, немерелері бейітінің басында бүйтіп маңқиып, көздерімен жер шұқып тұра бермес еді. Осының бәрін ойлаған сайын Олжабайдың көңіл түкпіріндегі түйткіл жанын сыздатып өтетін. Әкесінің алдындағы ең үлкен борышын өтемегендей және ешқашан өтей алмайтындай сезініп, жанын мұң басатын. Әсіресе, әкесінің басына соңғы барып көргенде көңілі жүдеп қайтты. Берік іргетасы жоқ, қам кесектен тұрғызылған төрт құлақ бейіт жаңбырдың, қардың суына төтеп бере алмай, сылақтары түсіп, әр жері жырылып, құлауға айналыпты. Соның бәрін ойлай-ойлай келіп, ақыры кеш те болса әкесінің басына ғасырдан ғасырға кететін мықты, зәулім күмбез тұрғызбақ болды. Көңіл түкпіріндегі әлгі түйткілден, жанын сыздатқан аурудан сонда құтылатын сияқтанды.

	Олжабайдың жасы өзімен қатар, көңілі жақын, сырлас архитекторы бар еді: аты Нұриддин. Желкесі күжірейген, төртбақ, үнемі көзінің астымен қарайтын сұсты кісі. Баяғының сопысы сияқтанып, дөңгелетіп сақал қояды. Тілі удай ащы: үнемі шымшып, іліп-шалып сөйлейді. Бірақ соған қарамастан Олжабай екеуінің арасында бір жақындық бар: бәлкім, бұған Нұриддиннің талантты архитектор ғана емес, сонымен бірге сәулет өнерінің өткен тарихын, әсіресе Қазақстан мен Орта Азиядағы тарихын жете білетін жан-жақты білімділігі әсер ететін шығар – әйтеуір, екеуінің әңгімесі жараса кететін. Әкесінің басына күмбез тұрғызам деген ойға біржола тоқталғасын Олжабай сол досына барды. Қалай салады, қайтіп салады – сол туралды ақылдаспақ еді.

	Досын үйінен тапты: үстінде ала бажақ шапаны бар, бөлмесін темекінің көк түтініне толтырып, әйдік ватман қағазға фантастикалық шығармаларда ұшырасатын аспанмен таласқан ғимараттардың суретін салып жатыр екен.

	– Ініне тығылған суыр сияқтанып, қыс бойына үйіңнен шықпайтын едің – сені де көретін күн бар екен ғой... Төрге оза бер, – деп Нұриддин, қожайынының салмағына шыдай алмай, ойылып кеткен диванын көрсетті.

	– Мынау қай ғасырдың үйлері?! Балаларың мен немерелеріңе үй салып бітіріп, енді шөберелеріңе, шөпшектеріңе қам жасап жатырсың-ау, сірә?! – деді Олжабай.

	– Күлесің ә, шал?! – деген Нұриддин. – Күл!.. Сендей тарихшы болсам мен де сөйтер ем!.. Саған не, бәрі оп-оңай. Керегіңнің бәрін өткеннен, арттан іздейсің. Арттағы қайда құтылады: бүгін болмаса ертең... ертең болмаса арғы күні, тіпті, құрығанда, келер жылы табасың. Солай емес пе?! Ал маған кейін емес, алға қарау керек және жай емес, озып... Бүгінгі талғамнан, бүгінгі модадан; бір сөзбен айтқанда, бүгінгінің бәрінен озу керек. Ал мына зымыраған заманда бұл мүмкін бе?! Сен шөберелерді айтасың, мен қазірдің өзінде немерелерімнен қорқамын. Өз балаларым менің атақ-даңқымнан ұялса да мойындар; жасымның үлкендігін, сақалымның ағын сыйласа да жіберген кемшілігіме кешіріммен қарар; тіпті, мұның бәрін былай қойғанда өз балаларыма келгенде мен көп қателесе де қоймаспын; өйткені оларға не керек екенін, олардың талғамын, қажетін өтеп, көңілдерінен шығу үшін неге баса назар аудару жөн екенін толық болмаса да кәдімгідей жобалаймын. Ал немерелеріме келгенде... тұйыққа тірелемін. Мен жобалаған үйлер, мысалы мына саған ұнайтын... сенің балаларыңа ұнайтын ғимараттарды сенің шөберелерің қалай қабылдайды?! Қалай ойлайсың, мақтай ма, әлде даттай ма?! А?!

	– Неге мақтамайды?! Мақтайды, әрине, – деп жұбатқан болды Олжабай.

	– Ә, жай айтасың ғой, – деді Нұриддин. – Мұны сен білмейсің, мен де білмеймін. Ешкім де білмейді. Шіркін-ай! – деді сосын ол, трубкасының түтінін бұрқ еткізіп, қағаздағы суреттерге қарап қойып, сәл ойланып. – Өмірде бір-ақ арманым бар: құрығанда бір жүз жыл... екі жүз жылдан кейін жарық дүниеге қайтып келсем... Сөйтіп, өзім жобалаған үйлерді, ғимараттарды қайтадан бір көрсем. Данышпанмын ба, бос кеуде халтурщикпін бе – бәрі сонда белгілі болар еді-ау!..

	– Е, бұл жұрттың бәрінің арманы ғой, – деді Олжабай. – Мен саған, қиялдан гөрі маңыздырақ басқа жұмыспен келдім.

	Нұриддин мұның әңгімесін қағаз бетіндегі бұлдыраған суреттерге қарап тұрып тыңдады.

	– Сөйтіп, әкемнің басына күмбез тұрғызамын де!.. Кәдімгі ақ кірпіштен салынған, барлық жерде сәнге, бәсекеге айналған күмбез ғой... солай ма?!

	Олжабай үнсіз басын изеді. Нұриддин трубкасын тағы да бұрқылдатты.

	– Онда менен несіне ақыл сұрайсың?! Кірпіші де бірдей, құрылысы да, өрнегі де бірдей ондай ширпотребке менің түк қатысым жоқ. Бір қой, мың сом ақша берсең ауылда жүрген кез келген қаңғыбас салып береді.

	– Сен мені дұрыстап тыңдасайшы, – деді Олжабай, ренжіген сыңай танытып. – Мен былай дұрыстап, әке алдындағы борышымды өтейтіндей, мәңгі тұратындай етіп салсам деймін.

	Нұриддин әлгіден бері трубкасын езуінен бірінші рет алып, ащы мырс етті:

	– Сөзін қарашы?! Әкесінің борышынан оп-оңай құтылып кетпек... Қалай қусың-ей?! Егер әр ұрпақтың ата-баба алдындағы борыш-парызы күмбезбен өтелер болса... мәссаған, жер беті атам заманда-ақ күмбезден көрінбей қалар еді. Және саған әлгіндей... мәңгі тұратындай күмбезді кім салып береді?! Мен бе?! Мәссаған! Мен ондай данышпан болсам, осы күнге дейін мәңгі жасайтын ең болмаса бір үй жобалағаныма сенсем мынадай азапқа түсіп, көк түтінге тұншығып, қағаз шимайлап нем бар.

	– Жарайды... Ал сенің ойыңша, парызды өтеу деген не?!

	– Мен әулие емеспін – архитектормын: оны қайдан білейін?! Бұл да мына алдында тұрған Нұриддин мырза сәулет өнерінің данышпаны ма, жоқ па деген сияқты шешуі қиын жұмбақ емес пе?!

	– Сонымен маған бұл әңгімені осымен қоя қой дейсің бе?!

	– Оны өзің білесің... Ұмытпасам сенің әкең қойшы болған кісі ғой?! Сүйегі шөлде, ескі қорымда жатыр ма?!

	– Иә.

	– Ол кісі саған өскенде басыма көк тас қой, үстіме күмбез орнат деп өсиет қалдырып па еді?

	– Жоқ... Бірақ оқығанымды, ғалым болғанымды армандайтын.

	– Ендеше ол арманын орындадың. Басқа не керек?! Жалпы өзің ойланып көрсейші, бәлкім мен қателесетін шығармын. Біреудің әкесі түгілі, өз әкемнің басына да ештеңе қойғаным жоқ – соғыста хабарсыз кетті. Қайта ақылды сен маған айт – сол хабарсыз кеткен кісінің алдындағы борышымды қалай өтеймін?! Ауылдың момын сиыршысы еді, тіпті суреті де қалмапты. Әйтеуір өзім сияқты тәпелтек төртбақ екені есімде; атқа тырмысып, әрең мінетін. Баяғыда жасырақ кезімде кейде түсіме кіретін; қазір ол да жоқ. Бәлкім, біржолата түңіліп, үмітін үзді ме, кім білсін?!

	Олжабай не деп жауап берерін білмеді. Нұриддин трубкасын қайтадан аузына апарды.

	– Менікі жай әзіл ғой – мәңгілік ескерткіш салсам деген талабың дұрыс, – деді сосын. – Бірақ ол сен ойлағаннан мүлдем басқа... басқа! Дүниеде бізге дейін сан мың ұрпақ болған; бізден кейін де сан мың ұрпақ келуге тиіс... Олар біріне-бірі ұқсамайтын тірлік кешеді: біріне-бірі ұқсамайтын тарихты бастан өткереді... Бірақ олардың бәрі де сен сияқты ата-бабасының алдындағы борышын ақтасам, басына белгі тұрғызсам деп талаптанған шығар. Олардың бәрі де мен сияқтанып баласының баласына, өзі жоқ болғаннан кейін келетін ұрпаққа ұнайтын бірдеңе қалдырсам деп жанталасқан болар. Бұл рас болса, онда мәңгілік деп жүргеніміздің өзі адамдардың осы адамгершілік сезімі, ар-ұяты шығар... Егер осы сезім бір жерде бітсе, үзілсе ше?! Мәңгі тұратын секілденген талай қалалар қирап, құмның астында қалған; мәңгі жасайтындай көрінген талай салт-дәстүр, мәдениет жоғалған; міне солардың бірі сияқтанып, әлгі адамгершілік сезім де сөнетін болса ше?! Сөйтіп, жер бетінде өткенін де, алдағысын да ойламайтын; тап бүгінгі қызмет дәрежесімен, бүгінгі атақ-абыройымен, бүгінгі пайда-зиянымен ғана өмір сүретін адамдар қаптап кетсе ше?! А, сонда не болады?!

	Олжабайдың тұла бойы бір түрлі болып кетті. Бірақ үндеген жоқ. Нұриддин кенет кілт бұрылып мұның жанына келіп тұрды.

	– Қалай ойлайсың, сен өлгенде артыңда қалған екі балаң басыңа көк тас қоя ма?! Күмбез орната ма?! Ең құрығанда, сөйтсем екен деп талаптана ма?! Жоқ, әлде еңбегі сіңген ғалым еді; бұл мәселемен үкімет... академия айналысар деп жайларына кете ме?! А?!

	Олжабай тұқшиып төмен қарады.

	– Білмеймін, бұл туралы мүлдем ойламаппын, – деді күмілжіп. Нұриддин қайтадан қиялында жүрген қалалардың суретіне қарап тұрды.

	– Жаман айтпай жақсы жоқ: егер ондай атты күн болса онда сенің әлгі күмбез саламын деп жүргенің құр әурешелік.

	Екеуі де көпке дейін үнсіз отырды...

	– Ниетің, әрине, дұрыс, – деді сосын әлден уақытта Нұриддин. – Елден кеткенімізге пәлен жыл: біз не білеміз?! Ауылдағылар не дейді, қалай ойлайды – мұнымен де санасқан жөн. Ел іші – алтын бесік, Асан Қайғы сияқты, Қорқыт сияқты данышпан қариялар әлде де болуға тиіс. Сен менімен емес, солармен сөйлес...

	***

	Сонымен Олжабай жолға аттанатын болды. Мезгіл маусым айының басы, бұл Сарысу бойының көк шалғынмен құлпырып, шуаққа малынып тұратын шағы. Шөлдің ми қайнатар ыстығы, сары даланың ыңырси соғатын аңызағы енді он бес-жиырма күннен кейін басталады. Оған дейін Олжабай біраз шаруасын бітіріп алмақ. Содан толып жатқан жұмысының бәрін тастады. Жұртты таң қалдырып, өмірінде бірінші рет жазға салым демалыс алды. Әйелі бұған алақайлап қуанып, ақыры соңында теңіздің рақатын біз де көретін болдық-ау деп Балтық жағалауына жолдама тапқан екен: чемоданын құшақтатып жалғыз өзін жіберді. Пәтерінің кілтін балаларына тапсырды. «Өзім қайтып оралғанша іздемеңдер, мазаламаңдар – мен Сарысуға бара жатырмын», – деп қатал тапсырма берді. Сосын пойызға отырып, Қызылорда қайдасың деп тартып кетті. Баратынын көңілі жақын бір-екі досына ғана хабарлаған, бірақ пойыздан түскенде өзін қарсы алуға шыққан бір қауым елді көрді. Бәрі Олжабайдың келгеніне сондай қуанышты. Содан жайлауға үш-төрт машина болып жүрді. Бұл жақтағы соңғы жаңалық – Сарысудың үстімен Жезқазғанға қарай тас жол салынып, жұртқа рақат болып қалған екен. Бұрын борпылдақ шаңға көміліп, ой-шұқырлармен селкілдеп, бір-екі күнде әрең баратын жерге лезде, төрт-бес сағатта жетіп үлгеретін болыпты. Олжабайлар да сөйтті. Шөлге қарай сұғына тартқан тас жолмен лезде көп жер ұтып тастады.

	Биыл көктемде жауын-шашын көп түскен еді. Енді шөл дала бар сұлулығын жайып, құлпырып тұрғаны байқалады. Әсіресе, сексеуілді, қоянсүйекті төбелердің шырайы ерекше – беткейі сыңсыған жасыл жусан, араларында аяқ басатын жер жоқ: қалың раң, алабұта түкті кілемнің түгіндей тұтаса ырғалады. Әр-әр жерден оттай лаулап, көздің жауын алып қызыл-сары бәйшешектер көрінеді. Жолдың екі жағы ойдым-ойдым қақ, айналасында дөңгеленіп қонып, зымырай көтеріліп жатқан бұлдырықтар байқалады. Әріректен бұлаңдап жүзген көгілдір сағым теңізі дірілдейді. Алдан аңыратып жел соқты: Олжабай жеңіл машинаның терезесін ашып тастап, басын сыртқа шығарған. Селдіреп қалған ақ бурыл шашы дудаланып, кейін қарай бұрқырады. Омырауына, екі бетіне сап-салқын леп ұрады. Құлағына әлденедей гуіл шалынады. Бүкіл дала машинамен жарысып, шыр айналып келе жатыр.

	Олжабайдың есіне баяғыда, бала кезінде жазғы демалысқа шығып, Сарысуға баратыны түсті. Онда да осындай маусым айының басы болар еді. Онда да шөл дала осындай сұлу кейпінде құлпырып жатар еді. Айнадай тегіс ақ тақырға түсіп алғасын салдыраған ескі машина бүкіл сүйегі быт-шыт боп шашылып қалардай, шамасы жеткенше зымырар еді. Алдан өстіп аңырап жел соғар еді. Кіп-кішкене Олжабайдың көкірегіне әлденедей желік бітіп, машина кабинасының үстіне көлденең бекітілген ағашқа жабысып, түрегеліп тұрар еді. Аңыраған жел бетін, мойнын осқылар еді; көйлегінің етегін делең қақтырып, мұздай лебімен денесін қытықтар еді. Желге шыдай алмай көзі жасаурар еді. Олжабай оған да қарамайтын – кеудесінде алай-түлей болып оянған қуаныштың (ол ненің қуанышы екені өзіне де түсініксіз еді) әсерімен алға қарай ұмсына түсетін. Машина бұдан да тезірек жүрсе екен, мына дөңгеленген даламен жарысып, зымырай берсе екен деп алып-ұшқан қиялға берілетін.

	Енді сол сезім, бұдан қырық жылдың ар жағында қалған балалық тәтті сезім, алып-ұшқан қиял алдан аңыратып жел соққанда, баяғы дала сол қалпынан түк өзгермей шыр айналып, тағы да жарысып шыға келгенде қайта тірілді... Баяғы бала күнгі бүкіл өмірі жалт етіп көз алдына келді... Жүрегінің бір түкпірінде көп уақыттан бері сезінбеген, ұмытылып, сөнуге айналған қуаныш оянды. Дүние буалдырланып, көзіне жас іркілді. Бұл желдің екпінінен бе, жоқ, әлде мына жапан далаға деген мәңгілік сағыныштан ба – белгісіз еді...

	***

	Олжабайдың Қажымқұмар деген түйдей құрдасы бар еді, Сарысуға келген бетте соның үйіне түсті. Қажымқұмардың да әкесі қойшы болатын, екеуінің үйі осы Сарысудың бойында талай жаз қатар жайлаған; сирақтары шыт-шыт жарылған Қажымқұмар мен Олжабай қойдан, қозыдан қолдары босаса дереу бірін-бірі іздеп шығатын. Инеден қармақ жасап, балық аулайтын; жыңғыл арасында тығылыспақ ойнайтын; ақ дамбалдарының балағын түріп, қайыр құмда шарт-шұрт күресетін. Қажымқұмар шақар еді: жығылып қалса жанжал шығаратын; кейде мұнысы кәдімгідей төбелеске айналып кететін. Арашалайтын адам жоқ – төбелестері біразға созылып, екеуі де сілейе шаршайтын. Сосын екеуі қайырдың екі шетінде, теріс қарап жататын. Бір уақытта қайта татуласатын. Түк болмағандай өзен аңғарын бастарына көтеріп сақ-сақ күлісіп, суға шомылатын. Қажымқұмардың әкесі Сыр бойының диханшылықпен айналысатын жатағы еді; кейін қой бағуға колхоз басшыларының күштеуімен шыққан; сондықтан да шығар оның жақсы көретін түлігі – маңқиған түйе де, арқыраған жылқы да емес, құлағы қалқиған мықыр есек еді. Қойға қосып бір үйір есек бағатын. Балық аулаудан, суға түсуден жалыққан екі бала сол көп есектің ең мықтысын таңдап мініп, Сарысудың бойында итіңдеп көкпар шабатын. Біреуі көкпарды тартып әкетсе екіншісі айырылып қалғанына жаман қорланып, астындағы есекті басқа-көзге төпеп, үлкендерден үйренген «сыпайы» сөздерді аямай жаудырып қиқулап қуатын. Әсіресе, Қажымқұмардың намысқорлығы керемет еді; өзі сабақты нашар оқитын; мұғалім бірдеңе сұраса тұқшиып, басын жерден көтермей міңгірлеп тұра беретін; «екілік» алдым-ау деп мүлдем уайымдамайтын, тоқсан аяғында жетім «үшке» зар болып, аты-жөні үлгермейтіндердің қатарында аталып, ауыр-ауыр сындар айтылып жатқанда ұят болды-ау деген ой қаперіне де кірмейтін. Міне, сол бала... мұғалімдер, сыныптағы белсенділер жабылып, жер жебіріне жетіп жамандағанда оны мәнзүр де қылмайтын бала, енді келіп есек көкпардан айырылып қалғанда ызадан жарыла жаздайтын. Тіпті, кейде астындағы есектен қарғып түсіп, басына бір теуіп, көкпарды алып шапқылап бара жатқан Олжабайдың артынан жаяу қуатын. Табанына кірш-кірш қадалған кәріқыз, теміртікендерді елемей, жалаң аяқ жүгіріп, Олжабайдың тақымындағы көкпарды (көбіне не тері, не тулақ) жұлып алғанша көңілі тынбайтын...

	Сол Қажымқұмар енді салиқалы азаматқа айналыпты; темір тікеннің үстімен жалаң аяқ жүгіретін шақар мінезі өзгеріпті; алды-артын кеңінен ойлайтын, көргендігін, жөн-жоба білетіндігін танытатындай дәрежеге жетіпті. Ширатып мұрт қойыпты, самайын күміс шалыпты; шашын ұстарамен қырғызып, басына оюлы тақия киюді шығарыпты. Су жаңа бешпентінің омырауы толы орден; баяғы «кім жаман – пәленше жаман» деуден көз ашпайтын бала енді жұрт құрметтейтін қадірменді жанға айналыпты... Балалары да өсіп азамат болыпты, бір ұлы өзіне көмекші, оған келіншек әперіп, отау тігіп, қасына отырғызып қойыпты. Енді өзі ұлымен қойды кезектесіп бағып, әйелі келін жұмсап, иен жайлауда рақат өмір сүріп жатқан жағдайлары бар екен...

	Олжабайдың келгені лезде хабарланып қалған екен, Қажымқұмардың құтты шаңырағында «Олжекеңді көреміз... Олжекеңе сәлем береміз», – деп жұрт жайлаудың арғы-бергі жағынан ағылып келе бастады. Көбі өзінің ауылдастары, баяғыда бірге өскен, осы Сарысудың бойында бірге жүрген дос-жарандары. Біразын отыз-қырық жылдан бері көрмеген; кейбіреулерінің жүзін шырамытқанымен атын ұмытып қалған. Бәрі өзгерген: қартайған, сақал-мұрт қойған, жүздерін әжім басқан, қап-қара болып күнге күйген, біразының омырауы сыңғырлаған орден, медальға толған; ал мінездері сол баяғы қалпында – шетінен ақ жарқын, әзілқой, кең пейіл, қонақжай. Олжабай шаршап келсе де түннің бір уағына дейін дастарқан басында солармен бірге отырды. Ертеңіне түс қайта Қажымқұмар екеуі Белең ана қорымына барды. Әкесінің бейіті бұрын ең шетте еді, енді айналасына жаңа қабірлер түсіп, ортада қалыпты. Көбі жыңғылмен, қам кесекпен қоршалған; біразының іргелері шөгіп, тоза бастаған; әйтеуір, бас жақтарындағы белгілері – тақтайға, қаңылтырға, тасқа жазған аты-жөндері ғана өшпеген. Олжабай көзінің қиығымен қарап оқып келеді: бәрі таныс есімдер. Әкесінің замандастары, аға-інілері, баяғыда мына ұлан-ғайыр даланың төсінде бірге сайрандаған дос-жарандары. Енді солардың бәрі жарық дүниеден ерте кеткен Сейітмұрат жалғызсырамасын деп айналасына жайласа бергендей. Қара жердің астында, тірі пендеге мүлдем беймәлім, түсініксіз о дүниеде, бәлкім, үнсіз, тілсіз, бірақ жерге сіңген қардың, жаңбырдың суларымен; сүйектері, еттері араласқан топырақтармен, бас жақтарына өскен ақ шеңгелдің, жусанның тамырларымен бір-біріне араласып, әлдеқашан тоқтап қалған жүректерінің лүпілін, сағыныштарын, өкініштерін, енді қайтып баспайтын жер бетіндегі көрген қызықтарын, қуаныштарын, орындай алмаған армандарын, жете алмаған үміттерін айтып, шер ағытып мұңдасып жатқан секілденді.

	Олжабай ақырын басып, әкесінің бейітіне келді. Ойлап жүргендей де бар екен – бейіт бұрынғыдан да ескіріп, тоза түсіпті; төмпешігі жермен-жексен болып жоғалуға айналыпты. Тек мәрмәр тас қана өңін бермеген; жазулар о бастағы әдемілігінен айырылмаған, көзге анадайдан шалынып, еңкейген күн сәулесімен көгілдір реңі бұрынғыдан да ашылып, жым-жырт қорымға тіршіліктің жылы сәулесін шашады.

	Қажымқұмар құран оқыды. Олжабай содан кейін де әкесінің басында тізе бүгіп ұзақ отырды. Шешесі қайтыс болғаннан бергі соңғы он, он бес жылда көзіне жас алу дегенді ұмытып еді, көңілі босап, әжім түсе бастаған жүзін ыстық тамшылар жуды.

	– Жарайды, енді тұрайық, – деді әлден уақытта Қажымқұмар келіп, қолтығынан демеді.

	Екеуі қалың бейіттің арасымен былайырақ шықты.

	– Мынау жатқан біздің әкей, – деді кішкене жүргесін Қажымқұмар. – Естімеген шығарсың, осыдан төрт жыл бұрын тоқсанға қараған шағында қайтыс болды.

	– Топырағы торқа болсын! – деді Олжабай.

	Айналасын жыңғылмен шаттаған бұл қабір де тоза бастаған еді.

	Екеуі сәл аялдағасын қорымның ішімен өзенге қарай жүрді. Өзенге жақындаған сайын әбден ескірген, топыраған жер суырып кеткен қабірлер де жиі кездесті. Кейбіреулерінің басындағы тасқа жазу арабша жазылған, кейбіреулерінде тек руларының таңбасы салынған. Жазуы да, таңбасы да жоқ, тек болар болмас төмпешік болып жатқандары да байқалады.

	– Мыналардың көбісі осыдан екі жүз, үш жүз жыл бұрын қойылған белгілер екен, – деді әлгі жазулардың кейбіреулерін ажыратып оқыған Олжабай.

	– Содан бері жатқаны, ә?! – деп бас шайқап қойды Қажымқұмар.

	Екеуі өзеннің жағасында, жардың басына келіп тұрды. Сарысудың тасуы әлі қайта қоймаған еді, төменде жарға соққылап, тентек толқындар ойнап жатты.

	– Ұмытпаған шығарсың. Белең ананың күмбезі осы тұста болған еді ғой, – деді Қажымқұмар, толқын ойнаған тұсты нұсқап.

	– Есімде, – деді Олжабай судың астынан бірдеңе іздегендей толқындарға үңіле қарап. – Тарихымыз үшін керекті, қымбат ескерткіш еді, құлап кеткені өкінішті.

	– О баста былайырақ, төбе басына салса ғой, құламас еді, – деді Қажымқұмар. – Бірақ өзенге жақын қойыңдар деп өзі айтты деген аңыз бар. Басына сондай әсем күмбез салған адам тегін емес қой – бір білгені болған шығар...

	***

	Кешкісін Олжабай мен Қажымқұмар төсекті далаға салып, қатар жатты. Аспан бұлтсыз еді, ай әлі тумаған, жұлдыздар жымыңдап, жерге жақындап, самсап, төгіліп кете жаздап тұрды.

	Екеуі өткен-кеткенді, балалық шақты еске түсіріп, біраз әңгімелесіп жатты. Сөз реті келгенде Олжабай:

	– Әкейдің басын неге қарайтпайсың? Сырдан төрт-бес машина кірпіш әкелсең ғой, бұл маңайда жоқ күмбез тұрғызар едің, – деп сұрады.

	Қажымқұмар бірден жауап қайырмады. Сосын күрсінді.

	– Бұл туралы өзім де сен рет ойланғанмын, – деді. – Сеніңше, мен бәлкім ерінген болармын, әлде сараңдығым ұстаған шығар, мүмкін төрт-бес машина кірпішке кететін ақшамды аядым ба – егер дәл осылай ойласаң, қателесесің! Баяғыда жау қашырған батырға, елден асқан данышпанға, Белең ана сияқты қасиетті кісілерге тұрғызылатын күмбездерді қазір екінің бірі салып жатыр ғой. Ол менің де қолымнан келетін еді. Бірақ... – Қажымқұмар тағы да үнсіз қалды. Жастықтан басын көтеріп Олжабайға қарады. – Бағана өзін айттың ғой; анау өшуге, жоғалуға айналған бейіттерге пәлен жүз жыл болған екен. Сол төмпешіктердің астында қандай адамдардың жатқанын кім айта алады?! Осы өңірде, Сарысудың бойында талай қырғын соғыстар болған, бәлкім, сол шайқастарда қаза тапқан батырлар жатқан шығар?! Елдің қамы үшін Жерұйық іздеп дүние кезген Асанқайғы сияқты асылдардың жатпасына кім кепіл?! Мынау тұрған Сыр бойында өмір сүрген Қорқыт Сарысуға келмеді дейсің бе?! Анау жарқабаққа төніп жатқан көне қабірлердің бірі сондай данышпандардың өзі болмаса да көзі сияқты біреудікі шығар?! Оны қайдан білесің?! Енді солардың онсыз да өшуге, жоғалуға айналған қабірлерін одан сайын жүдетіп, жермен-жексен етіп, үстерінен төндіріп зәулім күмбез салуға қолым бармады. Шынымды айтсам, солардың әруағынан қорықтым. Жым-жырт жатқан көне қорымның тыныштығын бұзуға тәуекелім жетпеді. Қалай дейсің, мұным дұрыс па, жоқ па?!

	Олжабай естімеген секілденіп жауап қайырмады. Екеуі тағы да үнсіз жатты.

	– Мен таңертең қойға барам ғой, ерте тұруым керек, ұйықтайық, – деді Қажымқұмар. Мақпал аспандағы жымыңдаған жұлдыздарға қарап, шалқасынан жатқан – лезде ұйықтап кеткені аңғарылды.

	Олжабайдың көпке дейін көзі ілінбеді – көңіл түкпірінен бір беймаза сезім оянды – ол сағыныш па, өкініш пе, мұң ба – түсініксіз еді... көз алдында түтіні бұрқыраған трубка тістеген Нұриддиннің бейнесі келді. Құлағына Қажымқұмардың күңгірлеген даусы естілгендей болды. Алматыда жатқан архитектор мен ауылда жүрген қойшының айтқандарының соншама ұқсастығына қайран қалды. Әкесін ойлады; соңғы көргені, бұл жүйрік машинамен зымырап кетіп бара жатқанда қыр басына шығып қарап тұрғаны есіне түсті. Апырмай, сонда не айтқысы келді екен?! Олай-бұлай боп кетсем басыма ақ кірпіштен күмбез тұрғыз демек болды ма?! Жоқ!.. Жоқ, бұлай айтуы екіталай еді; бүкіл өмірі шұрқ тесік киіз үйде, қайдағы бір алыс қыстаулардағы жер кепелерде, тоқал тамдарда өткен қойшы бұл дүниеде көрмеген рақатымды о дүниеге барғанда көрейін, зәулім күмбезде жатайын деп армандамаған шығар. Егер ондай ойы болса – жас емес, алпыстан асқан кісі – жалғыз баласына ең болмаса бір ауыз лебіз білдірер еді. «Оқы! Көкірек көзі ашық, он сегіз мың ғаламның тілін білетін білетін ғұлама бол» деп сонау Мәскеуге жібергенше қолынан шығармай қой бақтырып, қатын алып беріп, қызығын, рақатын көріп отырар еді. Сонда ол кісінің арманы не болды? Бұл мүлдем түсініксіз еді.

	Шіркін-ай, әкесінің жоғалуға айналған төмпешіктің астынан бір сәтке тұрғызып алып сұрар ма еді осыны?! Сұрар ма еді?!

	Өзінің қателесіп жүргенін енді ғана мойындаған тәрізденді; тілі удай ащы Нұриддиннің айтқандары дұрыс Олжабай мойнындағы парызынан оп-оңай құтылып кетпек болған екен. Енді байқаса, бір емес он күмбез тұрғызса да жаны біржола жай таппайды екен, парызын ақтай алмайды екен. Сонда әке, ата-баба алдындағы борыш, парыз дегендер бұл ойлап жүргеннен басқа, мүлдем басқа нәрсе болғаны ғой...

	***

	Олжабай оянғанда күн көтеріліп қалған мезгіл еді, Қажымқұмардың төсегі бос жатыр – таң бозынан тұрып, малын өргізіп кетсе керек. Күн ыси бастапты. Көкжиекте көкмұнар сағым жүзеді. Сол сағымдарға араласып маң-маң басып жайылған түйелер көрінеді. Өзеннің қалың жыңғыл өскен иінінің ар жағынан көрші қонған шопанның киіз үйінің төбесі қылтияды.

	Олжабай киініп өзен жағасына барды. Көйлеген шешіп, шалбарын тізесіне дейін түріп, құм қайырдың үстімен өзен ортасына дейін кешіп барды, жуынуға кірісті. Су салқын еді, денесі тітіркеніп кетті, бірақ жағаға қайтып шыққан жоқ, көптен күн тимеген денесін су тамшылары шашыраған алақанымен шапақтап тұра берді. Алғашында аяғынын астынан болар-болмас лай көтерілген; ағыс лезде оны әлдеқайда алып кетті. Сосын өзеннің құм қайырлы түбі мөлдіреп көрінді, әрлі-берлі зымырап жосылып жүрген титімдей шабақтар байқалды. Кейбіреулері Олжабайдың балтырларын қытықтап өтеді. Сосын жалт бұрылып әлдеқайда зымырай жөнеледі. Олжабайдың балалық шағы есіне түсті: тобықтан сәл-ақ асатын осындай суда шабақтарды тереңге қарай тырағайлата қуып бара жататын. Бойында бір желік, құмарлық оянатын. Аяғының астынан күн сәулесімен жалт-жұлт ойнаған күміс тамшылар жан-жаққа зымырап шашылатын. Кішкене күміс шабақтар сұмдық жүйрік болатын; астынан қызыл-сары тастар көрінетін тайыз суда оқша зымырайтын. Олжабайдың қолында ұзын шыбық болатын; жетіп үлгерсе сол шыбықпен қалың шабақты орта тұсынан періп жіберетін. Соққы тиген шабақтар бауыры жарқ етіп, су бетіне қалқып шығатын; өзгелері тайыз қайраңнан тезірек құтылып, қарауытқан тереңге жетіп үлгеретін. Олжабай жүгірген күйі сол тереңге қойып кететін. Енді өзі де шабақ сияқтанып, су бетімен арғы жағаға қарай бұлтыңдап жүзе жөнелетін.

	Ұмытыла бастаған осы сурет көз алдына келген; бала күнгі желік, қызық құмарлық қайта оянған. Сонда Олжабай өзінің елуден асқанын ұмытып, баяғыдан... осыдан қырық, елу жыл бұрынғыдан өзгермеген күміс шабақтарды қуа жөнелуден өзін әрең тежеді. Сосын жағаға шығып киінді. Белең ана қорымы анадайдан қарауытып көрініп тұрған; жар жағалап солай жүрді. Қорым өзеннің арғы бетінде еді – судан өткен жоқ; тұсына келіп, қалың жыңғылдың көлеңкесіне жайласып, біраз қарап отырды. Көзі Белең ананың күмбезі тұрған жарқабақты тұсқа түсе берді. Таңқалдырғаны – биік жар Олжабайдың бала күнгі көргенінен көп өзгермеген еді; үстіндегі күмбезді тұңғиыққа аударып тастап, түк білмегендей қарауытып тұр. Кей жерінен жыңғылдың, шеңгелдің сойдиып шыққан тамырлары көрінеді. Жарқанат ұя салған кішкене індер байқалады. Төменде иірімденіп аққан терең су. Сарысу өзенінің бір ерекшелігі – жазға қарай тасқынның беті қайтып, кей тұсы тізеден келер-келмес болып сылдырап ағып, кей тұсы түйе бойламайтын шүңет болып түнеріп жатады. Мына жардың тұсы да сондай тұңғиық еді. Белең ананың күмбезі, атам заманда қурап қалған сүйегі сол тұңғиықтың түбінде жатыр ма, жоқ алай-түлей тасқынға ілесіп ағып кетті ме – соны білгісі келгендей шүңеттің түбіне көз талдырып ұзақ үңілді. Бірақ ештеңе байқалмады, тіпті тұңғиықтың сұсынан сескенді ме, күміс шабақтар да су бетіне ойнап шықпай қойды. Белең ана туралы бала күнгі естіген толып жатқан аңыз әңгімелер ойына оралды. Бұл аңыздардың бірі «Қасиетті кісі ғой, қара жердің астында жата-жата жалыққан соң жарды құлатып, су болып, толқын болып ағып, сыңсыған құрақтарға, айдын көлдерге айналып кетіпті», – дейтін. Енді біреулері «Жатқан жерінің тыныштығын кетірген, күмбезінің кірпішін бұзған Дәймағанбетке, Дәймағанбет сияқтыларға ренжіп, ізін де қалдырмай жоқ болып кеткен» деген сияқты әңгімелер айтатын. Бірақ уақыт өте бұл әңгімелер де ұмытылуға айналды. Шалдардың күмбезді бұзған Дәймағанбетке деген ашу-ызалары біртіндеп басылды. Бірақ Белең ананың күмбезі құлағанмен ел аузында жүрген аты өшпеді.

	Демек, күмбезден де қасиетті, қадірлі басқа бірдеңенің болғаны ғой...

	Олжабай әкесінің басына күмбез тұрғызамын деген райынан қайтатынын біржолата мойындай бастады...

	***

	Шаңқай түсте Қажымқұмар қойын суатқа құлатып Олжабай екеуі үйде шай ішіп отырды. Сөзден сөз қозғай келе Қажымқұмар бір қызық әңгіменің шетін шығарды.

	– Осыдан бірер жыл бұрын жоқ қарап жүріп, Сарысудың арғы бетінен, Таңбалы нұрасының сыртындағы елсізден үңгір көрдім. Бұл өңірде жоқ, ерекше үңгір екен. Тап үстінен түспесе байқау қиын, терең жыраның беткейінде. Айналасына сыңсып қалың қараған өскен. Күн ыстық еді, салқын түскенше жата тұрайын деп сол қарағанның ішіне кіргенмін, үңгірдің дәл аузынан шығыппын. Жаяу адам еңкейіп кірердей қап-қара болып, үңірейіп жатыр. Түбі көрінбейді. Ар жағынан суық леп соғады. Жасыратыны жоқ, тұла бойым мұздап, сескеніп қалдым. Ішінде не бар екенін көруге тәуекелім жетпеді. Көп кідірмей түйеме мініп жүріп кеттім.

	Сені өткен тарихты зерттейтін ғалым дегесін, келсе айтармын деп жүретінмін. Есіме енді түсті.

	– Алыс па? – деп сұрады Олжабай.

	– Машинаның баруы қиын. Көлікпен жүргенде бір күндік жер.

	Олжабай ойланып қалды. Сарыарқада, осы Сарысу өзенінің жоғарғы жағында ежелден келе жатқан, зерттелген үлкенді-кішілі үңгірлердің бар екені рас... Ал бұл тұста, мына Таңбалы нұрасының маңында ондай нәрсенің болуы екіталай.

	– Сенбей отырсың ба? – деді Қажымқұмар – бала емес, шаға емес, сақалды басыммен саған өтірік айтып не болыпты. Үңгірдің бар екені анық. Тіпті алдындағы жыраның түбінде малдың, аңның қураған сүйектері шашылып жатыр. Соған қарағанда онда адамдар мекендесе керек. Барамын, көремін десең ертіп апарайын.

	– Жарайды, – деді Олжабай. Бәлкім, қызықты ештеңе таба қоймаспыз, бірақ ең болмағанда бой жазып, сергіп қайтайық.

	Ертеңіне Олжабай мен Қажымқұмар екеуі екі атқа мініп, керек болып қала ма деген оймен күрек, арқан, қол шам алып, тамақ, су теңдеген бір түйе жетелеп жолға шықты. Әуелі Сарысудан кешіп өтіп, мидай жазықпен шығысқа, қызыл сары түспен құлпырып жатқан Таңбалы нұрасына қарай жүрді. Раң, ажырық өскен мидай даламен сағым кешіп ұзақ аяңдады. Күн көтеріле жазық таусылып, шоқ-шоқ жыңғыл, қалың көкпек өскен құмдауытты белдер басталды. Екі жолаушы осы белдерден ақырын аяңмен асып, бір уақыттарда нұраның үстіне шықты. Алдарында ұшы-қиырсыз мидай жазық жатты. Қайда қарасаң да ырғалып өскен киікоты, ебелек... Одан басқа көз тоқтатар қара жоқ. Мәңгі тыныштық құшағында жатқан Бетпақдала. Шығыстан ақырын ыңырсып жел соғады. Екі жолаушы сол желге қарсы тартты. Көліктерін қатты аяндатып кешке дейін жүрді. Кеш түсіп, көлеңке ұзарған шақта алдарынан ұзынша сай кездесті.

	– Үңгір осы сайдың басында болуға тиіс, – деді Қажымқұмар. Сай бірте-бірте кеңіп әрі жарқабақтары биіктеп, тереңдей түсті... сәлден кейін беткейіне өскен шоқ-шоқ қараған көрінді.

	– Әне... Ана жерде, – деді Қажымқұмар. Олжабай артта келе жатқан; мынаны естігенде атын тебініп қатарласа берді. Сай табанына тура түсетін жол жоқ еді, екеуі жар басында ошарылып тұрды.

	– Анау шоқ қарағанды көрдің ғой, жаңылмасам соның арасында, – деді Қажымқұмар.

	Қарағанның шетінде, сайдың табанында шашылып жатқан мал сүйектері көрінді.

	– Қараңғы түсіп кетпей тұрып, үңгірді қарап шығайық, – деді Олжабай.

	Екеуі аттарынан түсіп, түйенің үстіндегі жүктерді шешіп, үңгірге кіруге керек болады-ау деген заттарды алып, төменге бет алды. Жарқабақпен сырғанай түсіп, лезде қалың қарағанның ішіне кірді. Ұйлығып өскен қараған кісінің кеуде тұсынан келетін еді – соны жарып сәл жүргенде алдарынан үңгірдің аузы көрінді. Ішінен суық леп соғады. Қорқынышты!.. Екеуі бір сәт қыбыр етпей тұрып қалды. Сосын Олжабай алға түсті. Үңгірдің ауызына екі бүктеліп әрең кірді. Қол шамын жаққан, айналасы бұлдырап көріне бастады. Олжабайдың ең бірінші аңғарғаны үңгірдің аузы тар болғанмен тереңдеп енген сайын төбесі биіктеп, кеңи түседі екен, сәлден кейін түрегеліп жүруге жарады. Бозамық сәуленің арасынан тас қабырғалар түксиіп көрінді. Аяғының асты жұмсақ, құмдауыт. Екеуі демдерін ішінен алып, ақырындап алға жүре түсті. Қол шамның аппақ сәулелері қараңғылықты тілгілеп, құж-құж тастардың бетінде дірілдеп ойнап, жоғары-төмен жылжи бастады. Үңгірдің кенет оңға бұрылғаны аңғарылды. Олжабай сол бұрылысқа жеткенде ар жағынан киіз үй сияқты дөңгеленген, төбесі биік, кең және бір үңгір шыға келді. Олжабайдың қолындағы жарық әуелі қарсы беттегі қабырғаға түскен, қабырғаның тұсынан әбден шіріп, үгіліп кетуге айналған екі-үш көрпе жастықтың сұлбасы елес берді. Бер жағынан басына күмістен шытыра қағылған, неше түрлі ою-өрнек салынған аттың ер-тұрманы көрінді. Олжабай солай қарай жүре бергенде әлденеге сүрініп кетті. Жарық түсіріп қараса – ескі бесатар мылтық екен. Сосын әріректе ағараңдаған және бірдеңе байқалды. Сонда барып көрді – үңгірдің қақ ортасында адамның ұзыннан түскен, еті түгел ағып, сарғайып кеткен сүйегі жатыр екен...

	Бұл сүйектің Хұсайын деген кісінің сүйегі екенін, әрине, екеуі де білген жоқ еді...





НЕГІЗГІ БӨЛІМ




	***

	Хұсайын түс көріп жатырмын деп мүлдем ойлаған жоқ, бәрі өңіндегідей ап-айқын еді...

	Сарысу өзенінің теріскейіндегі Төсбұлақтың бойы. Тізеден келетін көк шалғын. Жаздың қоңыр салқын түні. Ақ отаудың түрулі іргесінен жібектей жұмсақ самал соғады, көкжиектен көтерілген айдың сәулесі бозамық нұр төгеді. Ақ отаудың іші керемет әдемі, көздің жауын алатын жиһазға толы: есіктен төрге дейін оюлы текемет, жібек көрпеше төселген. Керегені жағалай түкті кілем ілінген. Керегенің басына қағылған күміс шытыралар, сықырлауық есіктің маңдайшасына безендірген оқалы бояулар байқалады.

	Жаңа туған айдың сәулесі осы кілемдердің түгінде, күміс шытыраларда, оқалы бояуларда жылтылдап ойнап, үй ішіне таңғажайып нұр береді.

	Отаудың сол жағында жібек шымылдық тұтылған. Бір жағы жартылай ашық, ар жағында сүйектен өрнек салынған екі кісілік төсек қойылған. Үстіне жібек жайма жабылған.

	Хұсайын осы төсекте шалқасынан жатыр еді; кеудесі жалаңаш, іргеден соққан самал денесін ақырын қытықтайды. Бірақ Хұсайын оның салқындығын мүлдем сезбейді, денесі күйіп-жанып әкетіп бара жатқандай болады.

	Ол жаңа түскен уыздай жас келіншегін күтіп жатыр еді... Жүрегі дүрс-дүрс соғады; күткеніне санаулы минуттар емес, сансыз сағаттар, жылдар болған тәрізденді.

	Кенет сырттан ақырын басқан аяқ дыбысы естілді. Іле сықырлауық есік ашылды. Үйге белі тал шыбықтай бұралып, келіншегі Гүлраушан сұлу кірді.

	Хұсайын басын көтеріп алды.

	– Түһ, осынша күттіріп қайда жүрсің?! – деді алқына сөйлеп. Жабықтан сығалаған ай сәулесі келіншектің аршылған жұмыртқадай жүзіне шағылысты. Келіншек маржандай тісін жарқ еткізіп жымиды.

	– Үлкен үйдегі қонақтарға шәй беріп, шыға алмағаным. Сағынып қалдың ба? – деді.

	– Сағындым! – деді Хұсайын. Бұрала басып қасына жақындаған келіншегін аш белінен орай ұстап, өзіне тартты. Гүлраушан әлсіз бұлқынды.

	– Қоя тұршы, шешінейін.

	Келіншек төсектің аяқ жағында тұрған адалбақанға оқалы қамзолын ілді. Желбіршегі төгілген қос етек көйлегін шешті. Ай сәулесі келіншектің аппақ тәніне, құлын мүсінді, сымбатты денесіне шағылысты.

	Жігіт қарулы қолдарымен келіншектің нәзік денесін қаусатып жібере жаздап құшақтап, төсектің үстіне жатқызды. Тұла бойы бұрынғыдан бетер өртеніп, үлбіреген жұмсақ тамағынан, жұп-жұмыр төсінен аймалап сүйе бастады.

	Көзін тарс жұмған келіншектің ақ білегі жігіттің мойнына оратылды.

	Осы сәтте Хұсайын өздеріне біреудің жаман көзбен сұқтана қарап тұрғанын сезді.

	Басын көтеріп есік жаққа жалт қарады, ай сәулесі түскен бозамық дүниенің ішінен Мұратқалиды көрді – босағаға сүйеніп тұр еді.

	Оң қолын белдігіне тіреп, бұларға үн-түнсіз жауыға қарайды.

	– Неғып тұрсың? Шық! Жоғал! – деп айқай салды Хұсайын. Мұратқали қыбыр етпеді.

	– Ә... ендеше өз обалың өзіңе... Шықпа! Маған сол шықпағаның керек! Қазір... Қазір...

	Хұсайын төсегінің аяқ жағын сипалай бастады. Қайдан жатқаны белгісіз, қолына білектей жуан таяқ ілінді. Таяқты қос қолымен басынан аса көтеріп Мұратқалиға тұра ұмтылды.

	– Саған керегі осы ма? Мә, ал сыбағаңды!

	Бірақ қол ұсыным жердегі Мұратқалиға тигізе алмады. Екпінін тоқтата алмай, түпсіз шыңырауға құлап бара жатқанын сезді. Жан даусы шыға айқайлап жіберіп, сосын... оянып кетті. Әуелі қайда жатқанын түсіне алмады.

	Әлгі ақ отау, шәйі шымылдық, ақ мамық төсек, майысып келіп құшағына құлаған келіншек бәрі-бәрі таныс... басынан өткен сәттер еді. Бірақ қашан?! Қайда?!

	Хұсайын мең-зең болып айналасына қарады.

	Жоқ, қазіргі жатқан жері дүние-жиһазға толы ақ отаудың іші емес – күңгірт қараңғы бірдеңе. Жайлаудың жұпар ауасы, салқын самалы жоқ сызды, қолқаны қапқан қапырық, сасық иіс бар.

	Жамбасының астындағы төсек былқылдаған мамық емес, түйенің беліне салынған шомыт сияқты – қатты.

	Хұсайын қара күңгірт дүниенің ішінде теріс қарап жатқан әйелінің жүзіне үңілді – мынау аршылған жұмыртқадай аппақ, ерні, тамағы үлбіреген уыз келіншек емес, шашы дудыраған біреу.

	Хұсайын сонда ғана түсінді – Төсбұлақтағы баяғы күндері келмеске кеткен, ішіне шәйі шымылдық тұтылған ақ отау адыра қалған – қазіргі жатқаны Бетпақдаланың батысындағы белгісіз үңгір... Іші сазды, ауасы сасық үңгір.

	Хұсайын үн-түнсіз орнынан тұрып, сыртқа шықты.

	Бұл тамыз айының ортасы еді. Күздің лебі Бетпақдаланың қиян шетіне де жете бастаған; құба жондардың бояуы оңып, сарғыш тартуға айналған.

	Хұсайын қалың қарағанды жарып, көзге ілінер-ілінбес сүрлеумен жоғары көтерілді. Үңгір алдындағы сайдың қия беткейі жалпақ белге барып тірелетін – ілбіп соның басына шықты. Күн көкжиектен көтеріліп қалған еді – ұшы-қиырсыз кең даланың көз жетер жері түгел көрінді.

	Хұсайын күрсінді, батысқа жанары талғанша ұзақ қарады. Бұл жолы ол бұлдыраған көкжиектің ар жағын алақандағыдай көріп тұр еді. Көзімен емес... көңілімен көріп тұрған.

	Өйткені ол жақта Хұсайынның туған жері жатыр еді...

	Әр сайына, әр бұтасына дейін таныс, ойласа көз алдына келетін, көңіліне соншама ыстық туған жер! Ата-бабасы сан ғасырлар бойы мамыражай дәуір кешіп, көшіп-қонып жүрген кең-байтақ жер! Мына мұнартып жатқан жалпақ жазықтың ар жағында... осыдан екі-үш көштік жерде Телікөл дейтін ұшы-қиырсыз қамысты, ойдым-ойдым көлді шұрайлы өңір бар. Хұсайынның ата-бабасы сол Телікөлді қыстайтын еді. Көктем шығып, қар еріп, жер жүзін ағыл-тегіл су басып, дала көк-жасыл бояуға малынған кезде жайлауға көшер еді...

	***

	...Иә, жайлауға көшер еді. Бес-алты үй емес, бір ауыл емес, бүкіл ел, бүкіл ру көшетін. Сайын даланың бір қиырында анау-мынау қалаға бергісіз болып отырған қалың ел – жүздеген түтін бір күнде көтерілетін; ұлан-байтақ жазық үйір-үйір жылқыдан, қаптаған қойдан, маң-маң басқан түйеден көрінбейтін. Жүздері түтіккен, еріндері кезерген, үсті-бастары алба-жұлба жаяу қойшылардың айқайынан, қарына құрық іліп әрлі-берлі шапқылаған жылқышылардың қиқуынан жер дүние жаңғырығатын; аспан астын аппақ шаң басатын. Ақ киізден қоршау қоршаған; жүктерінің үстіне қызыл-жасылды кілем жапқан қалың кеш осы шаңнан оңаша, малдың алдында үздік-создық келе жататын... Бұл таңғажайып көрініс еді. Үйренбеген көзге мөлдір шуақ тұнған жасыл далада таңғажайып сұлулық көшіп келе жатқандай әсер беретін. Өзгесін айтпағанда, көш алдындағы қоршаулы түйе қандай?! Түйенің тобылғыдан жасалған қызыл мұрындығына жібек бұйда тағылған. Аппақ қоршаудың сыртына алуан түсті басқұр тартылған. Түйенің омырауына қарай төгілген өмілдірігі де, артындағы құйысқаны да хас шебердің қолынан шыққан – әдемі!.. Жүк астынан шеті көрінген жазыға да қошқар мүйізді ою салынған; шетіне төгілтіп жібек шашу тігілген. Түйенің өзі де көз жауын алар әсемдікті көтеріп келе жатқанын сезетін сияқты, аяғының астында түк шаруасы жоқ, аспанға қарап, маң-маң басады. Үстіндегі кемпір (басына қарқарадай аппақ жаулық салған байдың бәйбішесі) ол да – паң; пәлен түйеден тұратын көшті сүріндірмей, пәлеге ұшыратпай, дұрыс, түзу жолмен алып келе жатқанын сұмдық мақтаныш көріп, айналасына тәкаппарлықпен, менсінбеушілікпен көз тастайды. Анадайда... көштен едәуір жерде Байекеңнің өзі келе жатады... Соңында қалың тобыр; бәрі су төгілмес жорға мінген, бастарында зерлі айыр қалпақ, үстерінде мақпал шапан. Әсіресе, Байекеңнің сәні ересен, мамық көпшіктің астында алтынмен апталған, күміспен қақталған қазақы ер. Үзеңгісі күнге шағылысады, таралғысы сан түрлі өрнектелген. Өмілдірігі мен құйысқанына сүйектен шабылған ою салынған. Жүгені де сондай. Қолындағы тобылғы сапты, сегіз өрім қамшының құны бір қара тұрады.

	Байекең таңертеңгісін салқын қымызға қанып шыққан, құдайға шүкір, шөлдеген, шаршаған ештеңесі жоқ, көңілі көтеріңкі, мәз; соңындағыларға мұртынан күліп, ризашылықпен қарайды. Бір кезде іші пысып, зеріге бастаса керек: «Әй, заржақ Қиқымбай, әншейінде ақынмын деп жұрттың төбесін оя жаздайсың, қане, соның рас болса, мына менің қаптаған жылқымды, қаздай тізілген көшімді мақтап бірдеңе айтып жіберші», – дейді.

	Қиқымбай дейтін ақын – құндыз бөркін шекесіне киген, мысық мұртты, сығыр көзді, қатпыш қара жігіт; кеше күнімен өкіртіп боза ішкен, одан бір қыздың қойнына барам деп түнімен аңдыған, бірақ қыздың әжесі – көксау кемпірдің кесірінен бұл ойын жүзеге асыра алмай, құр әуре болып, ұйқыдан қалған; сөйтіп мазасы қашып келе жатқан: Байекеңнің даусын естігенде атын тебініп, амалдың жоғынан ілгері шықты. Әншейінде Байекең ым қақса болды бірден айқайға басатын – осы жолы біресе домбырасының құлағын бұрап, біресе жөткірініп, кібіртіктей берді.

	– Әй, менің көшімнің мақтауын жеткізіп, дұрыстап айтсаң, басы бүтін бір ту қой аласың, – деді Байекең.

	Ту қойдың атын естігенде Қиқымбайдың өлі балықтың көзіндей бозарған көзінен тіршілік белгісі білінді. Айналасына алақ-жұлақ қарап, даусы жарықшақтанып «А...аа...а» деп бастай жөнелді.

	Байекеңнің ту қойы Қиқымбайға бұйыруға айналды. Сәлден кейін әлгі қалың тобыр ат үстінен қопаңдасып «Ой.., ей, жаса!» деп ду-ду айқайға басты......

	...Бұл кезде көштің екінші шетінде және бір топ келе жатқан. Мұндағылар негізінен жастар – қыздар, жігіттер. Қыздардың үстінде желбіршекті жібек көйлек, неше түрлі ою салынған қынама бел қамзол, аяқтарында биік өкше етік, бастарында моншақтары жылтылдаған үкілі тақия. Жігіттер де әдемі киінген, бәрінің де астында ер-тұрманы келіскен жорға, не сәйгүлік. Бәрінің де көңілі көтеріңкі, сайын даланы әнге, жырға бөлеп, шалқып келеді. Әлсін-әлсін жарысады, әлсін-әлсін әзіл-қалжыңға ерік береді.

	Міне, осындай уайым-қайғысыз көңілді көш тоқтамай, ұзақ жүреді. Түс ауады, кеш болуға айналады. Бір кезде алда келе жатқан Байекең өзіне ұнаған көк шалғынға келіп, атынан түседі. Осы жерде бірер күн еру болатынын жариялайды. Іле көш те жетеді; көш бастаған бәйбіше қоршаулы түйесін көк шалғынның қақ ортасына шөгереді. Малайлар, қызметшілер, әйелдер жабылып жүкті түсіреді. Лезде кереге жайып, шаңырақ көтеріп, үй тіге бастайды. Тең-тең болып буылған Байекеңнің дүниелері жайнап жарыққа шығады: жосамен боялған кереге қанаттары бір-біріне жібек таңғыштармен байланады. Жоғарғы жағына ені жарты құлаш түкті басқұр ілінеді. Керегенің сыртына ораулы ши тартылады; дөдегесі оюлы ақ түңлік жабылады. Төрге қозы жүнінен басылған текемет төселеді, үстінде құрақ көрпеше, құс жастық жатады. Содан жым-жырт жатқан далаға әп-сәтте жан бітеді. Жер астынан өсіп шыққандай болып жүздеген ақ боз үйлер пайда болады. Есіктердің алдына жерошақтар қазылып, лапылдап от жанып, тай қазандар бүлкілдеп қайнайды. Қыстан қалған сүрдің, жаңадан сойылған жас еттің исі мұрын жарады. Байекеңнің үйінен Қиқымбайдың ұзын сонар марапат жыры естіледі. Қыз-жігіттердің біразы алтыбақан теуіп, ән салып, біразы ақсүйек ойнап, мәз-мейрам болып жатады. Әлдеқайдан қой күзеткен қойшының мұңды әуені естіледі. Түннің бір қиырынан ат үстінде жүрген жылқышының даусы жетеді...

	Ән, жыр, думан түннің бір уағында басылады. Байекең қолына жақында ғана қондырған құсы: өзінен қырық жастай кіші төртінші әйелі, уылжыған жас тоқалының қасына кетеді. Алтыбақанның басы бос қалады; ай астында лақтырылған, тауып алған адамды ұшпаққа шығарардай болған қадірлі ақсүйек енді ешкімнің керегіне жарамай текке жатады. Ақсүйек қолына түспеген, бірақ оның есесіне жүрегін өртеген ғашығының ыстық демін жұтқан жігіттер өздерін шексіз бақытты санап, үйлеріне қайтады. Күнімен жаяу мал айдап сілелеп шаршаған қойшы қалғып кетсе керек – мұңды әуені мүлдем естілмейді. Ала көлеңке түн керек жұтып қойғандай жылқышының даусы да шықпайды. Дүние тәтті ұйқы құшағына бөленеді. Ұйықтамаған – Қиқымбай ғана; иттерге сүйек-саяқ беріп алдарқатып, аяғын ұшынан басып қыздың үйінің іргесіне жетеді. Түрулі іргеге құлағын тосып, тың тыңдайды. Үйдің іші ала көлеңке, ештеңе көрінбейді, бірақ тұла бойы өртеніп, дөңбекшіп жатқан қыздың алқына дем алғаны ап-анық естіледі. Қиқымбайдың жүрегі аузына тығылады, керегенің көзінен қолын сұғып, сипалап қызды іздейді. Дәл табады! Ғашығының жұмыр төсі алақанын өртеп жібере жаздайды. Қыз да селк ете қалады, бірақ айқайламайды, Қиқымбайдың қолын қақпайды; үнін шығармайды – тіпті, дем алғанын да білдірмей, жым-жырт бола қалды. Қиқымбай керегенің алақандай көзінен өтіп кете жаздап, өңмеңдей түседі, үй сықыр етеді. Бағанадан бері өкпесі сырылдап, тыныш жатқан кемпір осы сәт шошып оянады... «Ойбай, жайрағыр, мезгілсіз уақытта сүйкеніп жүрген қандай иттің малы» деп баж ете түседі. Сүйкенгеннің мал емес, немересіне... көзінің қарашығындай қорғап жүрген қызға келген пәле екенін біліп айтатын сияқтанады. Қиқымбай маңдайынан біреу қойып жібергендей басын кекжең еткізіп, қолын тартып алады. Қуғын-сүргін басталса безіп қашуға дайындалып бір уыс болып бұғып отырады. Әйтсе де, кемпір мұны шығандатып қуып та тастамайды, не тым-тырыс болып ұйықтап та жарытпайды – күбір-күбір сөйлеп, дөңбекшіп жатып алады. Қиқымбай оны ішінен: «Әй, осы қақбастың мүрдем кетер күні болар ма екен?!», – деп сілейте қарғайды. Ақыры, түк бітіре алмай, таң бозара иығы салбырап, аяғы сүйретіліп үйіне қайтады...

	...Арада екі-үш күн өткенде қарасаң осыншама думан, қызық, неше түрлі оқиға болған жер қаңырап бос жатады. Тек әр-әр жерден көк шалғынды жапырып, дөңгеленген киіз үйдің жұрты, жерошақтардың қарауытқан орны көрінеді. Аннан-мыннан сүйек-саяқ іздеп, сумаңдап жүрген түлкілер байқалады. Қоқсыққа таласып, далбақтап ұшып қарғалар жүреді. Өзге түк жоқ. Таң қараңғысынан жүк артып, күн шығар-шықпаста жөнеліп кеткен қалың көш бұл кезде ағып-тамып ұланғайыр даланың бір қиырында әндетіп, думандатып кетіп бара жатады...

	Телікөлден көтерілген қалың ел жайлауға осы қалыппен он күн, он бес күн, кейде бір ай көшеді.

	Жайлауға жеткесін көк шалғынды өзендердің, салқын сабатты көлдердің жағасына ақ боз үйлер қаз-қатар тігілтіп, қой үстіне бозторғай жұмыртқалаған мамыражай тірлік басталады. Ең әуелі құлын байланады, бал татыған салқын қымыз суша ағады. Көш жөнекейгі ән – ән бе, думан – думан ба; енді күні-түні толастамайтын қызық басталады. Біреу бұдан бір жыл бұрын жарық дүниеден өткен әкесіне ас береді, біреу қызын ұзатады, біреу келін түсіреді – әйтеуір, көк шалғынды, боз селеулі далада екі күннің бірінде бәйге болады, палуан күрестіріледі, көкпар шабылады. Тойханалар әннен, күйден арылмайды; Сарыарқаның арғы-бергі шетінен не түрлі өнерпаздар жиналады.

	Мұның бәрі күз келіп, су суып, жердің бетін күздің сарғыш бояуы жапқанша созылады. Енді теріскейден ызғырық жел соғады. Мидай жазық даланың үстімен қаңбақтар домалайды; көк аспанды қиқуға бөлеп оңтүстікке жыл құстары қайтады. Міне, осы кезде әлгі жосыла домалаған қаңбақтарға, аспанмен ұшқан аққуларға ілесіп, күнгейге – Телікөлге қалың ел қайта көшеді. Бұл жолы көш көктемдегідей сәнді, думанды емес – сұрықсыз, көңілсіз. Қызықтың бәрі артта... жайлауда қалған; алда – жауынды-шашынды, сұрғылт күз. Сосын қарлы боранды қыс!.. Енді мына қалың елдің көбінің (дұрыс айтқанда бәрінің) қыстайтыны – шымнан соғылған тоқал там. Терезелерге қойдың қарны керілген. Есігі жөнді жабылмайды, пеші дұрыс жанбайды – жаз бойы үсті басына шаң жуытпаған небір кірпияз серілерің енді күрк-күрк жөтеліп, көк түтін жұтып отырады.

	Міне, осындай жаққа бет алған жұрт қайдан көңілді болады?!

	Тіпті, бұл өңірде жоқ сәнді сарайы – күйдірілген қызыл кірпіштен салынған үш бөлмелі үйі бар Байекеңнің де назары пәс. Көңіл күйінің болмауына – ең алдымен, былқ-сылқ еткен тоқал кінәлі. Тоқалдың құшағы ыстық, демі тәтті; Байекеңнің өзіне салса күні-түні қасынан шықпауға бар, бірақ әрбір адымын аңдып, бақылаған ел жұрттан ұят; үшеуі үш үйде, жыланша ысқырып отырған өзге қатындарынан ыңғайсыз. Әсіресе, бәйбішенің сұры жаман; текті, ауқатты жерден шыққан неме ғой, қит етсе апшысын қуырып, көгеріп, сазарып ұрыс салады. Амал жоқ, Байекең тоқал жатқан отауға жаутаңдап қарап қойып, әлгі үш қатынның үйіне кезегімен қонып, түнеп шығуға мәжбүр болады. Сөйтсе көгермегір тоқал бұл жақта қарап жүрмепті – бір күні жылқышымен көңілдес екен деген сыбыс шықты. Оның өтірік-шынын қайдан біледі; анықташы деп кімге жалынады; амал жоқ, діңкесі құрып өзі аңдыды. Бір күн күтті – жоқ, екі күн күтті – жоқ, үшінші күні дәл үстінен түсті. Жұрт ұйықтады-ау деген кезде біреу бүкеңдеп тоқалдың отауына тартып келеді. Байекең көйлек-дамбалшаң, қолында әйдік келтегі бар, үй іргесінде тығылып отыр еді – әлгі неме сықырлауық есікті аша бергенде тұра ұмтылды. Ойы көк желкеден қонжиту еді – үлгермеді, кәрі сүйегі сықырлап жеткенше анау жып беріп қараңғыға сіңіп кетті. Байекең ызадан, қызғаныштан өртене жаздады, мамық төсекте бір уыс болып жатқан тоқалды көк ала торғайдай етіп сілейте сабады. Одан басқа қолынан түк келмеді. Бетіне қара күйе жағып, есекке теріс қаратып мінгізіп еліне апарып тастайын деген – қалыңмалға берген бір үйір жылқысына, қыруар дүниесіне іші ашыды; оның үстіне тоқалдың да қылығы тәтті, қимады. «Қап, сен сайқалды ма, тұра тұр бәлем, көзіңе көк шыбын үймелетейін, үстіңе сенен де сұлу, сенен де жас және бір тоқал алайын», – деп кіжінумен ғана шектелді.

	Байекеңнің «сарай ақыны» Қиқымбай да көңілсіз еді, шабыты жоқ, өлеңге зауқы соқпайды. Рас, жайлауға жеткесін құдай тілеуін берген, түні бойы ұйықтамайтын көксау кемпір бір түнде о дүниеге аттанып кеткен. Қыз енді қолға түскен сияқты еді, сөйтсе оны Байекеңнің ортаншы ұлы да көздеп жүреді екен, кемпір өлгеннен кейін екеуі айсыз қараңғы түнде, қыз үйінің сыртында тоқайласып қалды. Байекеңнің баласы қолындағы сегіз өрме қамшысымен әй-шәй жоқ мұны бастан тартып жіберді... «Сүмелек! Енді қайтып бұл жердің маңайын басушы болма!» – деп тісін қайрады. Қиқымбайда қарсыласатын не дәрмен бар таяқ жеген күшіктей жылыстап жоғалды.

	«Аузы қисық болса да бай баласы сөйлесін» деген, әне, сол: қыз – Қиқымбайдың талай түндерде іргесін күзеткен ғашығы сөйтіп басқа біреуге бұйырды...

	...Көңілсіз көш ақырын жылжып Телікөлге жеткенше күз өтіп, қыс түсуге айналады. Телікөл – аты біреу болғанмен, шын мәнінде, бірімен-бірі өзектер, сайлар арқылы байланысып жатқан үлкенді-кішілі ондаған көлдерден тұрады. Арқадан ақтарылып келген қалың көш енді сол көлдердің сыңсыған қамысына, қопасына кіріп, жан-жаққа тарап, жоқ болады... Көп ұзамай арқырап-күркіреп, қыс жетеді. Ала жаздай ән салып, өлең айтып, той тойлап, көкпар шауып жүрген сарбаздардың жаны мұрнының ұшына келеді. Рас, мал жағы жетерлік, есіктің алды, қамыстың іші сыңсыған жылқы, түйе, қой! Бірақ шөп, жем жағы аздау. Ашып айтқанда – жоқ. Неге жоқ?! Телікөлде шауып, жинап алатын шөп аз ба?! Мүлде олай емес! Көктем мен жазда бұл өңір ат жарып жүре алмайтын құрақтан, бидайықтан көрінбейді. Шетінен ора бер! Дұрыс-ақ! Бірақ шөп орып жүрсең, жайлауға кім көшеді?! Қымызды кім ішеді?! Тойды кім тойлайды?! Көкпарды кім шабады?! Алтыбақанды кім тебеді?! Ақсүйекті кім ойнайды?! Әжесінің жанында жатқан қызға іргеден келіп кім қол жүгіртеді?! Байдың тоқалына кім барады?! Міне, осылардың бәрінен бас тартып, Телікөлдің сонасы мен масасына таланып шөп шабуға есі дұрыс қандай адам қалады?! Әрине, қалмайды. Алтын берем десе де қалмайды!..

	Үй іргесінде бос жатқан шөптің шабылмайтыны, қыстауға жетпей, қар астында қалатыны, міне, сондықтан. Ал сонда әлгілер көктемнің бітерін, жаздың өтерін, сөйтіп, өздерінің мына енді көрместей болып безе қашқан қыстауға қайтып ораларын... сосын қылышын сүйретіп қыс жетерін білмей ме?! Неге білмесін... біледі, бірақ біле тұра солай жасайды. Өйткені «күзге, қысқа дейін қайда... талай уақыт және оған дейін кім бар, кім жоқ?! Таңертеңгі ас тәңірдің мойнында!.. Қыс түскенше бірдеңесі болар... Құдай қарасар... Қыс қатал болмас... Қар қалың түспес... Мал да тірі жан ғой, қамыстың, қопаның арасынан нәпақасын тауып, күнін көрер!..» Қандай даусыз дәлел; тәтті қиял!.. Ендеше жанды бекер қинап не керек?! «Өйтіп, ернің кезеріп, жүзің түтігіп шөп шапқанша, мал түнейтін жылы қора жасағанша жайлаудың рақатын, екі айналып келмейтін дүниенің қызығын көріп қалу керек!..» Дұрыс па осы?! Әрине, дұрыс!.. Сосын олар әлгі «Таңертеңгі ас – тәңірдің мойнында!..» деген ұранмен Сарысуға қарай тартып кетеді. Ал жаратқан тәңір бала сияқты алаңсыз, уайымсыз бұл пенделеріне бір жыл қарасады, екі жыл қарасады, тіпті мықтағанда үш-төрт жыл қатарынан қарасады; сосын, апырым-ау, оның да шыдамының шегі бар емес пе, ашуланатын, ренжитін кезі болады. Содан бір қыста (бәлкім, қоян жылы, бәлкім, жылан жылы) қарашадан бастап күні-түні тынбай бұрқырап қар жауады. Ол қар Байекеңнің жапырайған қыстауын, есік алдындағы аңғал-саңғал қорасын тып-типыл етіп, басып қалады. Тіпті, «Әлдеқалай жағдай болса арасына кіріп жан сақтайды-мыс» деген қопалы қамыстың өзі көрінбейді. Артынан қызыл шұнақ аяз тұрады. Мал қарды бұзып жайыла алмай, қолға қарайды. Жел азынаған шұрқ тесік қорада қой шулап, бірінің жүнін бірі жұлып жеп, қырылуға бет түзейді. Тебіндегі жылқының да жәйі мәз емес; қар астында қалған шөпті аршып жеуге шама жоқ, аштықтан, аяздан дірдек қағып, өле бастайды. Анау-мынауға бой бермейтін түйелердің өзі шудалары үрпиіп, әлтек-тәлтек басып, ық іздеп кетеді. Байекеңнің жағдайы да осының ар жақ-бер жағында: ыс пен түтін сасыған үйі азынап тұр; жағайын десе жөнді отын жоқ. Отын алыста; бұдан бір көш жерде, қалың сексеуіл өскен шұбарда. Жер қара, күн жылыда үш-төрт түйе томар түсіріп алса қазір рақатын көрер еді, оған мойны жар бермеген, бір айлық жердегі жайлауға ерінбей-жалықпай көшетін Байекеңнің бір күндік шұбардан отын тасуға жалқаулығы ұстаған. «Алла-тағалам өлтірмес, жылдағыдай қи жағып, қамыс шауып әкеліп те күнелтерміз» деп ойлаған. Қыс дәл мынадай суық болады-ау деген ой қаперіне кірмеген. Енді бармағын тістеп отыр: қиды баяғыда жағып тауысқан; қазіргі отыны – қамыс, бір құшағын әкеліп қазан-ошақтың астына тығып жіберсе, көзді ашып-жұмғанша пышырлап жанып жоқ болады. Жылуы мүлдем білінбейді. Сосын көмейі үңірейген ошаққа құшақ-құшақ қамысты бірінен соң бірін тоғытуға тура келеді. Бәрібір берекесі шамалы. Үйде отырып та бойы жылынбаған Байекең күпісін қымтанып сыртқа шығады; қараса, аза бойы қаза болатын көрініс – қойлары аштан қырыла бастаған; жылқылар да солай; әр бұтаның түбінде теңкиіп жатқан өлімтік. Байекеңнің жаны шығып кете жаздайды; қатын-қалаш, бала-шаға, малай-салай дегендерді шетінен қырып боқтайды. Бірақ онысы шөп бола ма; Байекең қайыршы сияқты сүмеңдеп, маңайдағы ауылдарды жағалайды. Жыларман болып, шөп сұрайды. Бірақ олардың да жетісіп отырғаны шамалы; бәрі де Байекеңнің ол жақ, бұл жағында. Аз-кем шөп әлдеқашан таусылып, күнді жылытар ма екен деп аспандағы тәңірден рақым күтіп отыр. Байекең шөп әкелмек түгілі, сақал-мұртына қолақпандай сүңгі тұрып, беті домбығып, боранда адасып, өліп қала жаздап үйіне қарақан басын әрең жеткізеді. Әншейінде шаршап-шалдығып келсе жас тоқалдың майысып отырып құйған шайын ішіп, жан шақырар еді, енді оған мұршасы келмейді. Өзі бас болып, қырылып жатқан малға үйдің үстіне, қораның төбесіне салынған саңылтарларды суырып бере бастайды. Бірақ мұның шарапаты шамалы, құр әншейін жан далбаса тіршілік. Содан көктемге салым қарасаң қамыс арасында қаптап жүретін малдың көбі қырылған, аман қалғандары шамалы, олар да – қабырғалары ырсиып, құлайын деп жүрген көтеремдер.

	Ал енді осыған кім кінәлі?! Қысқа жетерлік шөп жинаудың орнына ала жаздай ән салып, көкпар тартып жүрген Байекең бе?! Кешіріңіз, Байекеңде түк кінә жоқ!.. Бар пәле – жұртты ақсирақ қылуға белін бекем байлап келген «қоянда»; қарын боратып, боранын ысқыртып жеткен «жыланда». Бұлардың ниеті жаман, үнемі өстеді. Әйтпесе ана қой жылы қандай болып еді... қаңтардағы аяз бет шымшылаудан арыға бармаған. «Сиыр» да сөйткен. «Қоян» мен «Жыланның» да солар сияқтанып «күліп-ойнап», «жадырап-жайнап» өтсе бірдеңелері кетер ме?! Әрине, кетпес еді. Бірақ олар атағы дәуірлеп, даңқы шығып бара жатқан Байекеңді құртайын деп қастандықпен, көре алмаушылықпен әдейі істеген...

	Сонымен көктем келеді, аман қалған көтерем мал көкке ауыз іліктіріп, қатарға қосылады. Байекең де ептеп ес жинайды. Бірақ жұтқа ұшыраппыз, малдың көбінен айырылыппыз деп Телікөлде өлсе де отырмайды; керегесін сүйретсе де, шаңырағын арқаласа да жайлауға көшеді. Қыста көрген құқайын табанда ұмытады, көктемнің келгеніне әйелі ұл тапқандай қуанады. Мынау аман қалған азын-аулақ малға келер қыста тағы да қауіп-қатер төнуі мүмкін-ау деген күдік үш ұйықтаса ойына келмейді.

	Ілініп жайлауға жетсе болды – той думанды қайта бастайды.

	Әйтеуір бір жақсы жері «жылан» мен «қоян» жылда соқпайды; жұт қыс сайын болмайды.

	Араға жайма-шуақ екі-үш қыс салса Байекең қайтадан мыңғыртып мал айдап, шалқып байи бастайды. Сылтау табылса дүрілдетіп той жасайтындай дәрежеге жетеді.

	Бұл бір емес, он емес, жүздеген жылдар бойы қайталанып келе жатқан жағдай еді...

	...Хұсайын міне осы елдің бел баласы еді.

	Түсіне кірген әлгі Мұратқали, ата жауы Мұратқали да осы елден шығып еді.

	Бірақ бір топырақта жаралған, бір жерде туып өскен екеуінің жолын заман ағымы, тағдырдың жазуы қайта қосылмастай етіп айырып әкетіп еді.

	***

	Хұсайынның әкесі Жиенберді жеті атасынан бері мыңғыртып мал айдаған бай еді, пәлен жыл болыс болған, қызметі патшаға жаққан, атақ-даңқы алты алашқа жайылған әйгілі шонжар еді.

	Мұратқалидың әкесі Мәмбет Жиенбердінің жақын ағайындарының қойын бағатын қара табан кедей еді, бүкіл өмірін жаяу-жалпы мал айдаумен өткізген бейшара еді.

	Дәм-тұз жазса дауа жоқ, атақ-абырой жағынан бір-бірімен аспан мен жердей алшақ жатқан осы екі адамның баласы Ақмоладағы орыс-қазақ мектебінде бірге оқыды.

	Екеуінің оқуы бір болғанымен, оқуға келу тарихы мүлдем екі басқа-тын.

	Мыңғыраған мал біткен, пәлен жыл болыс болған, үш-төрт әйел алып, дүниенің қызығын, рақатын көрген Жиенбердінің бойында бір-ақ кемшілігі болды. Оның сауаты нашар еді; бала кезіндегі еркеліктен молдадан дұрыс оқымады, арабшаның иір-шиір жазуын жөнді меңгермеді. Орысшадан мүлдем мақұрым қалды, ауызша әңгімеге келгенде бар білетіні «здірәстимен» шектелді.

	Бала кезінде жіберген бұл кемшіліктен Жиенберді кәдімгідей «таяқ жеңкіреді».

	Таяқ жеңкірегені емей немене – атағы алты алашқа жайылған, бұл төңіректе өзіне жан теңгермеген, қазақша қара сөзге келгенде аузымен құс тістеген болыс жоғары жаққа қағаз жазатын болса песіріне күні түсетін еді. Өзінен басқаның бәріне күдікпен қарайтын Жиенбердінің песірге де сенімі шамалы еді; ұры итше жылмаңдаған осы неме басын шұлғып отырып, айтқанымды бұрып жазып жүре ме деп қипақ қағатын. «Үйдеп жаздың ба, бүйдеп жаздың ба?» деп бір айтқанын сан қайталап, әбден пысықтайтын. Песір ығыр бола ма, кейде: «Аузыңыздан шыққан сөздің біреуін қалдырған жоқпын, немене, сенбейсіз бе?» деп қабағын шытатын. Жоқ, оның өтірік дейін десе дәлелдеуге, дауласуға, дәрмені болмай, діңкесі құритын.

	Ұлықтың алдына барса да сол мұртын ширатып, погонын жалтылдатып сөйлеген орыстың бір ауыз сөзін түсінбей, көзі бозарып тілмашқа қарай береді. Өзіне кезек тисе, обалына не керек – айтайын дегенін қазақша түсінетін адамның құлақ құрышы қанатындай етіп жеткізеді, бірақ міңгір-міңгір еткен тілмаштың сол есіл сөзін қор қылмай толық аударуына және күмәнданады.

	Хұсайын сол Жиенбердінің пәлен қатыны бірінен кейін бірі қыз туып, салы суға кетіп жүргенде көрген жалғыз ұлы еді және осы ұлы өзінің ізін басып, болыс боларына кәдімгідей дәмелі еді. Сондықтан да өзім жеген таяқты балам жемесін, өзім жіберген кемшілікті балам қайталамасын деп ерте бастан қамданып еді.

	Сөйтіп, Хұсайынды титтейінен молдаға беріп, сауатын ашқан, сосын сәл есейіңкірегесін Ақмолаға, орыс-қазақ мектебіне жіберген.

	Хұсайынның өз еркіне салса болыс болғысы да, оқығысы да жоқ еді; оның бар арманы ертеден қара кешке дейін ақ тақырға шығып асық ойнап, тайға мініп көкпар тарту еді. Дүниеде осындай тамаша нәрселер тұрғанда оқу деген пәлені кімнің ойлап тауып жүргенін бала Хұсайын мүлдем түсінбейтін еді. Бірақ әкесі айтқасын амал жоқ, ауылдан артына қарай-қарай аттанған. Оқуға барса, алдынан аяғы күс-күс, жүзі таныс, бір қара домалақ бала шығып тұр. Таныды!.. Мәмбеттің... кәдімгі қойшы Мәмбеттің – Мұратқалиы!.. Ауылда жүргенде асық ойнауға да мұршасы болмай, қозы соңында жүретін. Хұсайыннан бір-екі жас үлкендігі бар.

	– Өй, сен неғып жүрсің? – деді Хұсайын. Мұратқали көзі жыпылықтап төмен қарады.

	– Мен де оқуға келдім, – деді.

	– Мәссаған, сенің де болыс болғың келе ме? – деді Хұсайын күліп. Мұратқали түкке түсінбегендей аңырая қарады.

	– Жә, оқуға кім жіберді, қалай келдің дегенім ғой, – деді Хұсайын. Мұратқали шатып-бұрып түсіндірген болды. Сөйтсе, оқуға келуінің мәнісі былай екен: Мұратқалидың ауылына «тілмаштыққа жарайтындай білім алу үшін орысша мектепке бір бала жіберіңдер» деген жарлық келеді. Бірақ аяқ астынан ондай бала табыла қоймайды.

	Біреулерді әке-шешесі: «Ойбай, баламыз орысша оқыса бұзылады, шоқынып кетеді», – деп жібере қоймайды.

	Біреулерінің балалары асық ойнаудан, тайға мінуден қолдары тимейді. Енді кім барады?!

	Әншейінде ешкім көзге ілмейтін Мәмбеттің аты ауызға осындайда ілігеді.

	– Е, әлгі Мәмбет қойшының Мұратқалиы бар ғой... сол барсын. Оның орынына қозы бағатын біреу табылар, – дейді бай.

	Өңі түгіл түсіне кірмеген оқуға Мұратқали осылай келеді... Сөйтіп екеуі бір мектепте оқи бастады.

	Хұсайын бір ноғай саудагердің үйінде жатты. Әкесінің жақсы танысы еді, әрі жамбас пұлын дұрыстап төлеп қойған: дайын тамақ, салулы төсек.

	Өмір бойы қой бағудан қолы босамаған Мәмбеттің қалада қайдан танысы болсын; баласына бүтін көйлек әпермеген адам жамбас пұлын қайдан төлесін – Мұратқали біреудің үйінде қолбала болып тұрып оқыды. Бір мезгіл сабағына барады, содан кейін үйдің толып жатқан жұмыстарын істейді – су әкеледі, отын жарады, қора тазалайды.

	Соны көргенде Хұсайын мал жинаған, болыстыққа сайланған әкесіне аса риза болады. Бірақ бұған қарап оқуға келген Хұсайын айдарынан жел есіп, мәз-мейрам болып жүр деуге де келмейтін. Тамағы тоқ болғанымен уайымы көп еді: оның жанын қинаған ең алдымен ауылға, елге деген сағыныш еді. Ауылда рақат еді, ешкім бетінен қақпайды; ұзынды күн далада ойнайды, үсті-басы лас, батпақ болып келсе оны қағып-сілкіп әуреленбейді, аяқ киімін де шешпестен айдап төрге бір-ақ шығады. Бұл үшін бала Хұсайынға «неге бүйтесің?» деп ешкім де ескерту жасай алмайды. Байдың жалғыз ұлы, ерке баласы – дәті барып ондай сөзді кім айтады?! Алда-жалда ондай біреу табыла қалса Хұсайын оның сөзін «пішту» деп құлағына да қыстырмайды. Тіпті, жыны түссе: «Ой, әкеңнің... не деп былшылдап отырсың?!» деп жеті атасынан бермен сықпырта салады. Және мұнысы жұрт көбірек жиналған жерде өте әсерлі шығады. Байдың жұдырықтай баласы әлгіндей деп шап ете түскенде, жұрт ренжудің орнына: «Мынау не дейді-ей?!», «Бөрінің бөлтірігі қалай-қалай сөйлейді-ей?!» – деп қарқ-қарқ күледі.

	Сөйтіп, қағажу көрмей еркін өскен Хұсайын бар байлығы болыс әкесінің бір үйір жылқысына да тұрмайтын қайдағы бір саудагердің қолына түсіп, пұшайман болды. Саудагердің әйелі жиһанда жоқ кірпияз еді; үйіне шаң жуытпайды, ағаш еденді тілімен жалағандай етіп жылтыратып қояды. Алғашқы келгенде Хұсайын ойында дәнеңе жоқ, ауылдағы әдетімен етігін шешпестен төрден бір-ақ шыққан. Күн жауын, жер балшық еді; жылтыраған еденге мұның қамыт аяғының ізі болыс әкесінің ақ қағазға басылған мөріндей бадырайып түскен. Мынаны көргенде саудагердің әйелі жүрегін ұстап құлап қала жаздады; ноғайша мен қазақшаны араластырып баж-бұж айқайлады. Шіркін дүние-ай, ауылда болса Хұсайын мұндай тәлпіш әйелдің сыбағасын берер еді – қалаға келіп қор болды! Өмірінде бірінші рет таяқ жеп, қыңсылап қашқан күшіктің кебін киді – мүләйімсіп, далаға жылыстай жөнелді. Содан бастап өміріндегі істемегенді істеп, аяқкиімін босағаға шешіп кететін болды; киіміне қылаудай шаң жұқса оны табалдырықтан аттамай тұрып, аулаға қағып-сілкіп, көзін құртуды шығарды. Ауылдағы кеңшілік жоқ, үйге кірсе шалжиып жата кетпей, қай жерімнен ши шығып қалар екен деп қысылып-қымтырылып отырғаны. Сыртқа шықса да осы, кілең быжынаған үйлер, қоралар, сарайлар, аядай жерді шарбақпен қоршап тастаған, қақпасына құлып салған, босағасына арпылдатып ит байлаған, қараңғы түссе есік-терезесін тас қылып бекітіп алған адамдар. Көшенің де жетісіп тұрғаны шамалы – қоянның жымындай иір-шиір, тар; арлы-берлі ағылған адамдар, пәуескелер қай жерде қағып кетер екен деп зәрең ұшумен болады. Ең болмаса, таза ауа да жұта алмайсың – айнала түтін, иіс, құжынаған үйлер бұрқыратып пеш жағады, ауада қап-қара көмір ұшады.

	Адамдардың кең дүниені неге осыншама тарылтып жүргенін Хұсайын мүлдем түсінбейді. Мұндай пәленің бірі жоқ, шексіз еркіндік билеген, ұшан-теңіз кең далаға, ауылына қашып кеткісі келеді. Тек әкесінен қаймыққанынан ғана оған тәуекел ете алмайды. Сосын ойнайтын бала іздейді. Көбінесе Мұратқалиға барады, бірақ ол үйдің таусылмайтын ұсақ-түйек жұмыстарын істеп, зыр жүгіріп жүреді. Ал әрегідік босай қалса, бір ауылдан келген Хұсайыннан гөрі көрші тұратын орыстың балаларын айналсоқтай береді. Өзі бұрынғыдай емес, шираған, көзін ашқалы мың торғай қамаса, бір торғай тұрмайтын жаман лашықта емес, қалада тұрып келе жатқандай жаңа өмірге тез бейімделген; орыстың балаларымен лезде тіл табысып үлгерген. Олармен шүлдірлеп орысша сөйлесетін болған.

	Осылай жүріп біраз уақыт өтті. Хұсайын да миғұла емес екен, оқуға, жазуға кәдімгідей жаттығып қалды. Орысша тіл сындырды; Мұратқалиға қосылып әлгі орыс балаларымен бұл да ойнайтын болды, анау-мынауды айтып түсіне алатын дәрежеге жетті.

	Көп ұзамай Мұратқали және бір таныс тапты. Ол сақал-мұрты да, бұйра шашы да алтындай сап-сары «дядя Миша» дейтін орыс жігіті еді. Жасы отыздың ар жақ-бер жағында болар. Мұратқалидың қожайынына қарама-қарсы біреудің үйінде пәтерде тұрады. Өзі осындағы тері заводында қара жұмыс істейді.

	Хұсайынның түсінігінше, қара жұмыс істейтін адам үрерге иті, сығарға биті жоқ кедей және ой-өрісі төмен, білімсіз біреу болуы керек.

	Ал мына жігіт ондай адамға мүлдем ұқсамайтын. «дядя Миша» ағып тұрған шешен, үлкенмен болсын, кішімен болсын тез тіл табысып кетеді. Және бойында ұшан-теңіз білім бар сияқты. Бәлкім, сауатын енді-енді ашып, оқу-білімнің не екенін жаңа түсініп келе жатқан Хұсайын мен Мұратқалиға осылай көрінетін шығар – әйтеуір, қандай бір әңгіме болмасын «дядя Миша» іркілмей араласып кетеді. Тек бір өкініштісі, Хұсайын оның айтқан әңгімелерінің бір сөзін түсінсе, бір сөзін түсінбейді. Әйтеуір, «дядя Мишаның» шала-шарпы қазақша білетіні де жақсы – айтқан сөзін Мұратқали мен Хұсайынға өйтіп-бүйтіп түсіндіреді.

	Сөйтіп, ауылын сағынып, іші пысып жүрген Хұсайынға «дядя Миша» сияқты әңгімешіл, білімдар кісімен танысу, араласу кәдімгідей ермек болды. Мұратқалиға еріп оның пәтеріне жиі барып тұратынды шығарды. Бірақ бұл ұзаққа созылмады. Мұның «дядя Мишаның» қасында жүргенін ноғай саудагер көріп қалыпты. Содан Хұсайынды оңаша шақырып алып әбден ұрысты.

	«Айналайын-ау, сенің «дядя Миша» деп жүрген Михаилың жаман адам. Патшаға қарсы восстания жасап, оқ атып, сотталып, жер ауып келген. Ол сені бұзықтыққа үйретеді, теріс жолға түсіреді. Оның қасында жүруің маған, мен түгілі жайлауда қымызын ішіп жәйіне жатқан әкеңе де зиянын тигізеді. Түсіндің бе, түсінсең сол; енді қайтып оның маңына жолама!» – деп қатты тапсырма берді. Хұсайын: «Қой, құрысын, мына кісінікі дұрыс, шынында, аулақ жүрейін» – деген тоқтамға келді.

	Осы пікірін ертеңіне Мұратқалиға да айтқан, ол иығын қиқаңдатты:

	– Қайдам, жақсы кісі сияқты ғой, – деді. Сөйтіп, Михаилді төңіректеуді бәрібір қойған жоқ, ал Хұсайын болса оның төбесі көрінген жерге енді қайтып аяғын аттап баспайтын болды.

	Осылай жүргенде екі-үш жыл зу етіп өтті де шықты. Хұсайын алғаш келгенде ешқашан таусылмайтындай көрінген оқудың ақыр соңында түбіне де жетті. Әжептеуір оқитын, жазатын болды. Орысша сөйлегенде әкесі сияқтанып «здрастиден» кейін көмейіне құм құйылып қалмай, көкейіндегісін тігісін жатқызып жеткізе алатын болды. Мұндай білімпаз Хұсайынның арғы-бергі тұқымында жоқ еді, сондықтан да ол ауылға кеудесіне жел бітіп, қоқырайып оралды. Әкесінің қуанышында шек болмады, күндердің күні арманының орындалатынына, болыстық өзінен көшсе, баласына қонатынына күмәні қалмады. Және тіл-көзден аман болып, оған жете қалса абыройсыздыққа ұшырамайтынына, өзі сияқты аузың қайсы десе мұрнын көрсететін ноқайлар баяғы заманнан бері өйтіп-бүйтіп атқарып келе жатқан болыстықты оқыған, көзі ашық Хұсайынның шыр айналдырып, алып кетеріне кәміл сенді.

	Сөйтіп, әкелі-балалы екеуі де көңілдерін бір демдеді.

	Оқуды Мұратқали да бітірген еді, бірақ ол елге қайтпады. «Енді Омбыға барып оқимын» дегенді шығарды. «Осы оқу аз ба, Омбыда не бітіресің?» деген оған Хұсайын. «Оқытушылар семинариясына түсемін; «дядя Миша» солай деп ақыл берді», – деді Мұратқали. «Оған барғанда не бітірермін дейсің?! – деп ойлаған сонда Хұсайын. – Ең мықтағанда әркімнің үйінде жүріп бала оқытатын дәрежеге жетерсің. Одан өсе қалсаң песірлік қызмет атқарарсың...»

	Сонымен екеуінің жолы екі айырылды. Хұсайын елге келгесін көп ұзамай Мұратқалидың қойшы әкесі Мәмбет ауырды ма, сырқады ма, жоқ Телікөл мен Ұлытаудың екі арасында жаяу-жалпы мал айдау діңкелетті ме, ол жағы есінде жоқ, әйтеуір, өлді. Шешесінің төркіндері Ақмешіт жағынан еді – үй ішін солар көшіріп әкетті. Сонымен Мұратқалиды мүлдем ұмытқан, онымен қайтып жолығамын дегенді ойламаған. Бірақ екеуі үш жылдан кейін қайта кездесті. Бұл он алтыншы жылдың дүрбелеңінің алды еді. Хұсайын Торғай бойында отырған нағашыларына барған. Бұл кезде ол қатын алуға жарап қалған бозбала; қасында екі-үш жігіт нөкері бар, астында су төгілмес көк жорғасы бар, нағашысының ауылында алып-жұлып бара жатқан жұмысы жоқ, еріккесін, іші пысқасын қыз көріп, қыдырып қайтпақ еді. Жалпы, оқу бітіріп келгеннен бергі уақытта Хұсайын пәлендей ештеңе істемеген. Әкесінің мыңғырған малын біреу бағады, үйін біреу көшіреді, тамағын біреу істейді, қымызын біреу дайындайды – сөйтіп Хұсайынға ештеңе қалмайды. Әкесі сияқты сөзге, билікке араласуға жас, болыстыққа сайлануға ерте; амал жоқ, ұзынды күні қыдырады, жиын-тойға барады. Қаладағыдай сағаттың тіліне телміріп таң қараңғысынан оқуға жүгірмейді, саудагер әйелдің кәріне ұшырап қаламын ба деп жалтыраған еденді аяғының ұшынан басып әуреленбейді; далаға шықсаң маскүнем біреудің арбасы қағып кете ме деп алаңдамайды; аяқ астынан бірдеңе керек болып, саудагердің дүкеніне жүгірмейді; аптаның қай күні, айдың нешесі – оны мүлдем ойламайды; әйтеуір таңның атқанын біледі, керіліп-созылып тұрып дайын қымызды ішеді; күннің батқанын көреді – бөркін қисайта киіп қызды ауылдың сыртынан қарауыл қарайды – болды; еш уайым жоқ; еш қайғы жоқ, ғажайып өмір! Әлгі шіркеуде күңірентіп дұға оқитын орыс попы айтатын «рай», қазақ молдасының «қор қыздары бар» деп аузының суы құритын «пейіш» бұдан артық болмас! Хұсайынға бұдан жақсы өмір, бұдан басқаша тірлік мүлдем керек емес еді. Сондықтан да, ол өзін осындай тамаша тұрмысқа жеткізіп кеткен ата-бабасына күн сайын мың да бір рақмет айтар еді. Хұсайынның бір қиянда жатқан нағашыларына алым жоқ, берім жоқ, жорға мініп, нөкер ертіп, қыдырып барып жүрудің өзі осы рақат тұрмыстың арқасы еді!

	Міне, осы сапарда Хұсайын Мұратқалимен қайта кездесті. Мұратқали да бұл кезде бой түзеп, жігіт болыпты. Мұрт қойған, шаш өсірген; үстіндегі киімінің бәрі орысша: тік жағалы көйлек, тылтиған шалбар, аяғында хром етік сықыр-сықыр басады. Бірақ жағдайы сонша жақсы болмаса керек – бір байға жалданып бала оқытуға елге шығыпты.

	Екеуі құшақтаса кетпесе де бірге оқыған аттары бар: кәдімгідей шүйіркелесіп, қуанысып қалды.

	Кешке қарай біреудің сегіз қанат ақ боз үйінде бірге қымыз ішіп отырды. Үйге осы төңіректің «жақсы» дегені жиналып еді, салқын қымызды біраз ішкесін гу-гу әңгіме басталды.

	Екі қазақтың басы қосылған мұндай жерде не айтылатыны белгілі – әуелі осы төңіректің пыш-пыш өсектері сөз болды. Сосын кімнің аты жүйрік, кімнің қатыны сұлу екені сарапқа салынады. Одан әрірек барып ескі тарихқа ауысты, алдының сүйегі баяғы заманда қурап кеткен, артының топырағы әлі кебе қоймаған ата-бабаларының құлағын шулатты. Обалына не керек, балалық, ұрпақтық парыздарын ұмытпай, әркім өздерінің жақындарын мақтады. Біреуінің төртінші атасы қажы атанып осы төңірекке жан-жақтан молда жинаған – жұрт басын шұлғысты. («Оны білеміз. Дұр...е..е...с!») Екінші біреуінің атасы ақ патшаға жақсы қызмет көрсетіп, шен-шекпен алған. Омырауына сала құлаш жібек бауы бар медаль таққан. Жұрт оны да бір ауыздан қоштады. («Иә...ә!.. Жарықтық пәленшеекең сөйткен ғой... Петербордың да өзін шулатқан ғой... Ғажап!») Үшіншісінің ұлы атасы жер бетінде жоқ шіріген бай болған екен – кілең шұбар жылқыларды бір бөлек, ақ боз жылқыларды бір бөлек, күрең жылқыларды бір бөлек бақтырған. Жылқылардың көптігі сондай бәрін жинап әкеліп жапқанда кішігірім көлдің суын кәдімгідей ортайтып кетеді екен. («Пай-пай, шіркін-ай, не бір байлар болған ғой! Ондай мал енді түсімізге де кірмейді. Өкінішті!») Осылай күпілдесіп мақтана келгенде сөз арнасы қазақтан шығып, басқа халықтарға ойысты. Бұл жолы әлгіндегідей «пай-пай», «ой-ой» деген лебіздер естіле қоймады. Қай халық туралы сөз қозғалса да жақсылығы емес, әлденедей бір кемшілігі сопаң етіп шыға келеді. Біреулері жарық дүниенің рақатын көрмей, көктемнен бастап қыс түскенге дейін жер шұқылайды. Бүкіл өмірлері сонымен өтеді. Енді біреулері ел аралап сауда жасаумен күн көреді. Біреулері борбайлары шыт-шыт болып балшық илеп, үй салудан шаршамайды, қорегі – қатықсыз қара көже болады. «Ойпырмай-ә, олар да елміз, жұртпыз дей ме?! Жер басып, тірі жүрміз деп есептей ме?! Әй, оларды қоя ғой бәрібір бізге жетпейді. Ішкеніміз – қымыз! Жегеніміз – жал-жая! Мінгеніміз – жорға! Өзіміз – сері! Өзіміз – батыр! Өзіміз – жомарт! Пах-пах!» Кенет осының бәрін тас-талқан етіп саңқ еткен дауыс естілді:

	– Мұның бәрі – бос сөз! Өзге жұрттың қай-қайсысы болмасын бізден көш ілгері... Көш ілгері емес-ау, тіпті, жүздеген жыл алда! Енді келіп солардың шаңына ілесе алмай қалғанымызға мақтанамыз ба?!

	Мұны айтқан – Мұратқали еді. Ақ боз үйдің іші бір сәт тына қалды. Жұрттың бәрі мынаның дені дұрыс па дегендей аңырая қарайды. Төрдің қақ ортасында шынтағына әйдік құс жастықты жұмарлап басып, әңгімені қыздырып, семіз сары біреу жатқан; өзі әлгінде сөз болған шіріген байдың шөбересі ме, шөпшегі ме, бірдеңесі еді, аңырайып қалғандардың ішінен есін бірінші болып сол жиды.

	– Әй, алты алаш қазаққа тіл тигізіп, не деп оттап отырсың?! Жаман болсаң, өзің жаман шығарсың. Мәмбет деген әкең қой соңында қаңғырып өлді деп естіген едім – сол жаман шығар. Оның бәрі өзімен кетсін, басқа жұртты былғама!

	Өзгелерге де жан кірейін, тіл бітейін деді.

	– Осы күнгі жастар аузына келгенді айтады, құдайдан қорықпайды, аруақтарды сыйламайды, – деп қопақдасып қалды.

	Мұратқали міз баққан жоқ; әлгі семіз сарының өзіне шүйліге түсті.

	– Сіз алдымен тыңдап алыңыз. Жаңа арғы атаңызды аспанға шығарып мақтадыңыз. Жер бетінде жоқ байлық бітіпті, жылқысына сан жетпепті. Дұрыс! Ал соның аяғы не болды?! Әлгі ұшан-теңіз байлықтың қызығын, рақатын кім көрді?! Ешкім! Тіпті сол айтулы атаңыз үстіне жөнді шапан кимепті деген сөз бар. Әлде өтірік... әлде шын – онда тұрған дәнеме жоқ. Бірақ соншама ен байлықтың құмға сіңген судай, ауаға ұшқан будай із-түссіз кеткені анық қой. Сан жетпейтін жылқыны тігерге тұяқ қалдырмай жау қуып кетті ме, әлде жұт деген пәле қырып салды ма – кім білсін, әйтеуір, жоқ болғаны анық. Сіздің атаңыз жақсы, данышпан болса осы жағын алдын ала неге ойламаған?! Соншама бай болған адам артына неге түк қалдырмады, ең болмаса моласы да жоқ...

	Семіз сары қыбыжықтап қалды, әйтсе де жеңілдім дегенді мойындағысы келмеді.

	– Малы қалмаса да бала-шағасы, үрім-бұтағы қалды. Қазір оның ұрпағы рулы ел болып отыр.

	– Оны білемін, – деді Мұратқали. – Өсіп-өнген жақсы. Оған мен қуанамын. Өссін! Көбейсін! Бірақ ел болғасын, жұрт болғасын саны да емес, сапасы да өсу керек қой. Ойбай-ау, көздеріңізді ашып айналаға қарасаңыздаршы! Әлгінде өздеріңіз ондай-мұндай деп өсектеп отырған халықтарды байқасаңыздаршы. Не бітірді?! Қазір қай жерге барды?! Қандай болды?! Осыны да ойласаңыздаршы! Сіздің әлгі атаңыздың дүниеден өткеніне жүз... мүмкін екі жүз жыл. Бұл аз уақыт емес, соған қарамастан оның артында қалған ұрпақтарының өмірінде, тіршілігінде түк өзгеріс болған жоқ. Ал өзге жұрт жер түбіне озып кетті, өнерде, ілімде қиял жетпейтін жаңалықтар ашты. Тіпті, басқаны былай қойғанда, кемеге мініп, жер шарын шыр айналып шыққанына пәлен жүз жыл болды. Енді аэроплан ойлап тауып, аспанға ұша бастады. Ал сіздер әлі күнге «жер – табақ сияқты жалпақ екен, оны көк өгіз мүйізімен көтеріп тұрады» дегенге сенесіздер!..

	Оқыған жанға дауа жоқ, Мұратқали осылай бастырмалата жөнелген. Қымызға қызара бөртіп алған жұрттың тілдері удай ащы болғанымен Мұратқалиды аяқтан шалатындай дәлелдері жоқ, сөз жарыстыратындай сауаттары шамалы – біразы бүгежектеп төмен қарады; біразы сайрап отырған мұғалімді сөзбен тоқтатудың реті келмесе, таяқпен мұқатуға ыңғайланып, қамшыларын дайындай бастады.

	Амал жоқ, әңгімеге әжептәуір оқуы бар Хұсайынның араласауына тура келді.

	– Мұратқали, бәлкім, сенікі де дұрыс шығар, – деп Хұсайын сөзін сыпайылап бастады. Әлгінде сенің айтқандарыңның біразының жаны бар екені рас. Көп жұрттың білімі, ілімі өсіп жатыр. Қалалар салды. Қорғандар тұрғызды. Аэропланмен ұшады дейсің одан да хабарым бар... Бірақ сол ілімі, білімі өскен жұрттың тұрмысы қазақтың тұрмысынан артық дей аласың ба?! Жоқ, қателесесің! Өзің білесің – екеуіміз Ақмолада бірге оқыдық. Әрине, Петербор емес, тіпті Омбымен де салыстыруға болмас – бірақ қала деген аты бар екені рас қой. Кішкене де болса сен мақтаған ілімнің, өнердің ордасы еді, сонда өткізген үш жыл мен үшін оқу емес, қапас сияқты әсер етті. Уақыт деген құдайдан бетер әміршің бар – бәрі соның есебінде... бәрі соның шектеуінде. Қара басында ерік жоқ – пәлен сағатта ананы істейсің, түген сағатта мынаны істейсің. Таңның атысынан күннің батқанына дейін соларды орындаймын деп зырлап жүгіресің. Әрбір қимылың, аяқ басқаның есептеулі. Қит етсең полицей қылышын салпылдатып келіп түрмеге айдайды. Ау, осы да өмір ме?! Айтшы, біздің далада мұндайлардың бірі бар ма?! Жоқ! Ешқайсысы да жоқ! Жатқың келсе – жатасың. Тұрғың келсе – тұрасың. Қыдырғың келсе – қыдырасаң. Сабақтан неге кешігесің деп зығыр ететін мұғалім жоқ. Жұмыстан қалсаң қуып шығамын дейтін қожайын жоқ. Толық бостандық! – Мұратқали бірдеңе айтқалы келе жатқан, Хұсайын сөйлетпеді. – Сөзге қонақ бер, аяғына дейін айтып шығайын. Ғылым... ілім дейсің. Анау өзің білетін Михаил қандай адам еді?! Білім десең білімі бар. Оқудың да түбін түсірген. Сөйлесе сайрап кетеді. Ал оның сонша білімнен көрген пайдасы қане – басында үй жоқ, қалтасында көк тиын жоқ, үсті-басы май сасып, ертеден кешке дейін қара жұмыс істейді. Сондағы тапқаны жалғыз басын асырауға әрең жетеді. Оның үстіне полиция аяғын қит бастырмай екі күннің бірінде тексеріп тұрады. Бүйтіп оқығанша оқымаған әлдеқайда жақсы емес пе?! Сенің сондай оқымыстыңнан біздің ауылдың әліпті таяқ деп білмейтін кез келген жылқышысы артық – басында үйі бар; қойнында қатыны бар; астында арқыраған айғыр; жаз бойы қымыз ішіп, қыс бойы соғымға сойған тайдың етін кертіп жеп, екі беті қып-қызыл болып жүреді. Енді соған «Бұл өмірің өмір емес, сен ақымақ болып жұрттың соңында қалыпсың. Мұны таста; ана Михаил сияқтанып оқы, сауатыңды аш; сөйтіп оның кебін киіп, біреудің зауытына барып қара жұмыс істе» деп айтшы – оған ешкім өлсе де бармайды... Әрине, дұрыс істейді, пейішті тастап тозаққа неге барады?!

	Жалғыз Михаил емес, сол Ақмолада тұратын қалың көпшіліктің тұрмысы осының ар жақ, бер жағында.

	Ал бұлармен салыстырғанда көшпелі қазақтың өмірі әлдеқайда артық, әлдеқайда рақат емес пе?!

	– Болдың ба?! – деді Мұратқали. Хұсайын басын изеді. – Болсаң тыңда!.. Сенің әңгімең, жалпы, осында отырған жұрттың әңгімесі менің жүз рет, мың рет естіген әңгімем. Ылғи осы – қит етсе тегін етті, көл-көсір қымызды айтасыздар. Көк майса жайлауды көлденең тартасыздар. Сонда не, адам жарық дүниеге тек ішу үшін, жеу үшін, қызық көру үшін ғана келе ме?! Қазақ данышпан болғандықтан осы мамыражай тірлікке тастай қатып, тістей жабысып келе ме?! Өзге халықтардың осыған миы жетпей, ақымақ болып жүр ме?! Солай ма?! Ал сонда олардың өмірімен, тіршілігімен танысып көрдіңіздер ме?! Жоқ!.. Көрулеріңіз керек еді!.. Рас, олар алты ай жаз рақаттанып, қарнын тыр-тыр қасып жайлауда жатпайды. Жатуға уақыттары да жоқ. Бірақ олар не бітірді, қазір қай жерге барды – осыны білесіңдер ме?! Еуропа деген жер бар, онда пәлен патшалық бар, көбінің аумағы біздің бір болыстың аумағынан аспайды. Айта берсең, тіпті – кіші. Бірақ ол патшалықты, ол жұртты бүкіл жер жүзі біледі. Олардан шыққан не бір ғұламаларды, данышпандарды, өнерпаздарды дүние жүзі таниды. Ал қазақты кім біледі?! Ең болмаса аты да қағазға дұрыс түспейді – «киргиз» деп бұрып жазылады. Неге бүйтеді?! Неге бұлай болады?! Осыны бір ойладық па?! Ойлаған жоқпыз!.. Қымызға қызара бөртіп, жайлауда қарнымызды сипап жатқанға мәзбіз. Жері де, халқы да өзімізден әлдеқайда аз өзге жұрттан неге кейін қалдық деген мәселе мүлдем ойландырмайды. Олар өсе берсін, өркендей берсін – онда түк шаруамыз жоқ. Біздің бәсекелесіміз, озып кете ме деп уайым шегетін бақталасымыз – өзіміз. Өзіміздің ағайынымыз, ауылдасымыз, руласымыз. Пәленшенің жылқысы менің жылқымнан көбейіп барады, байлығы артып, бағы асып барады. Соны ойлағанда ішіміз удай ашиды, күндіз күлкіден, түнде ұйқыдан айырыламыз. Ішімізді қызғаныштың қызыл иті тырнайды. Шамамыз жетсе дау-дамай туғызамыз; сойыл-шоқпарымызды жинап, әлгі бақталасымыздың ауылын шабамыз, малын барымталаймыз. Сөйтіп, жау жоқта жау тауып және жақын жерден тауып, айызымыз қанады. Рақат!.. Рас, бақталасымыз да тірі жан; мені қашан шауып алар екен, малымды қашан барымталап айдай жөнелер екен деп қарап жатпайды. Ол да қол жинайды. Содан ол итті мұқатам, мал-жанын олжалаймын деп сайланып барған өзіміз иттей болып таяқ жеп, сойылға жығылып, қамшы-шоқпар тиген басымыздың қанын ағызып, тоз-тозымыз шығып қашып әрең құтыламыз. Бірақ бұдан кейін де бетіміз қайтпайды, ақылымыз кірмейді; енді соқтығысатын басқа біреу іздейміз. Әрине, әлгіден гөрі әлсіздеуін іздейміз. Ал ашық жауласуға дәрменіміз болмаса, шамамыз жетпесе, онда да қарап жатпаймыз. Жақыннан шыққан «жауымыз» туралы неше түрлі ғайбат сөз айтамыз, пыш-пыш өсек таратамыз, біреулерді шапқа түртіп айдап саламыз; ыңғай келсе үстінен ұлықтарға арыз айдаймыз.

	Сөйтіп күндердің-күні құдай сәтін салып әлгі бақталасымызды жеңсек, мұқатсақ – мәзбіз. Жалпы қазақтың емес, бүкіл жер бетінде адамзаттың ұлысы, ең мықтысы өзіміз сияқтанамыз. Бұл бір емес, екі емес, талай ұрпақтың қанына сіңген қасиет. Сондықтан да оның бізбен бітуі екі талай. Бәлкім, халық өзгерер, мынадай қараңғылықта жата бермес, көзі ашылар, жаңа өмірге ұмтылар. Бірақ әлгі кері кеткен қасиет бірден жоғалмас. Ата-бабадан мұра болып қалған жамандықтар бірден тазармас. Ұлы көштің соңынан сүмеңдеген бұралқы иттей біраз жерге ілесіп барар. Қалай болғанда да, әйтеуір, осы қасіреттің қайран қазақтың бағын байлап, аяғына тұсау салып отырғаны анық. Соның кесірінен небір жарық жұлдыздарымыз даңқын шығара алмай, сөнді, небір дүлділдеріміз маңдайы жарқырап бәйгеден келе алмай, қор болды. «Біздің өлеңшілеріміз» «Ақын жоқ Қараөткелде менен асқан» дейді. Біздің әншілеріміз «Үш жүзге аты мәлім Біржан едім» деп шырқайды. Үш жүздің ана жағы Еділ, мына жағы Жетісу, Алтай – айналып келгенде қазақ даласы. Сол бір дуан елге, жалғыз қазаққа аты шыққанның несі мақтан?! Жоқ, мен әлгі өнерпаздарды кемсіткім, ғайбаттағым келмейді – айтайын дегенім мүлдем басқа. Олар – халқымыздың маңдайына біткен санаулы жұлдыздарының бірі. Өнері асып туған ардақты ұлдары. Бірақ олардың ақындығы неге Қараөткелден ғана аспайды?! Олардың даңқы неге үш жүзден әріге тарамайды?! Қазақ деген халық бар екен; олардың мынадай әншілері, күйшілері, ақындары, данышпан ойшылдары болғанын жаңа өзіміз пыш-пыштап отырған жұрт неге айтпайды?! Бұл олардың нашарлығы ма?!. Жоқ, өзіміздің нашарлығымыз. Осы отырған жұрттың көбі білуге тиіс – кіші жүзде Құрманғазы деген күйші болған. Ол – пәлен ғасырда бір-ақ рет туатын қасиетті өнерпаз еді. Русиядан келген бір білгір оның күй тартқанын көріп жағасын ұстаған. «Мынау Еуропалық білім алса әлемдегі ғаламат музыканттардың бірі болар еді» деп бас шайқаған. Сол Құраманғазымен бір заманда туған, табиғат берген дарыны бір деңгейлес болған, өскен елдің өнерпаздары артына ұшан-теңіз мұра қалдырды. Шығарған ән-күйлері бір жұрттың емес, жер бетіндегі бүкіл адамзаттың асыл қазынасына айналды. Аты-жөндері елден-елге тарады. Ал біздің Құраманғазы қасиетті... Құрекең ше?! Білімнің көмегімен емес, көкірегіндегі саңылаудың, бойға біткен дарынның күшімен не ғажайып күйлер шығарды. Бірақ атақ-даңқы бәрібір үш жүздің аясынан шыға алмады. Қазақтың аспанынан әріге көтерілмеді. Артында, тіпті, суреті те қалған жоқ.

	Жарайды... Құрманғазы сәл де болса ертерек болған адам, ал дүниеден күні кеше ғана өткен Абай ше?! Оның кім екенін, артына қандай мұра қалдырғанын кім біледі?!

	Әлгіден бері үнсіз отырған жұрт қопаңдасып қалды. Бірақ суырылып жауап қайырған ешкім болмады. Әлден уақытта біреуі күмілжіп қайыра сұрады:

	– Қайсы Абайды айтасың?! Әлгі Тобықты Құнанбайдың баласы ма?! – деді.

	– Е, сол ғой. Ең болмаса бір жыл дұрыс болыс бола алмай, орнынан түсіп қалған Абай ғой, – деп екіншісі білгішсініп қалды.

	– Өлең шығарады-мыс деп естігенмін, – деді үшіншісі. – Бірақ айтысқа жоқ болса керек.

	– Өй, айтыса алмағасын несі ақын?! – деп біреу көлденеңнен килікті.

	– Иә, сол Абай!.. – деді Мұратқали. – Оның бір жыл болыс болғанын білесіздер. Түсіп қалғанын да айтып отырсыздар! Ал бірақ сол Абайдың жарық дүниеден не тындырып кеткенінен хабарларыңыз шамалы. Шынын айтқанда, мүлдем білмейсіздер!.. Ал Абай өлең жазатын және анау-мынау емес тұяғына шаң ілестірмейтін ұлы ақын еді. Өмірге сирек келетін данышпан, ойшыл еді. Егер ғылымы, өнері дамыған елдердің бірінде туса аты аңызға айналып, аузына жұрт қараған, әрбір сөзі, айтқаны, жазғаны баға жетпес қымбат мұраға бағаланатын ғұламаға айналар еді. Білімді қадірлейтін ел болса оны төбесіне көтерер еді. Ал Абай ондай атақ, даңқ, құрмет түгілі айтқанын түсінетін, жазғанын оқитын адам таба алмай қор болды. Аты бүкіл әлем түгілі исі қазақтың ішіне толық тарамады. Осы Абайдың керемет сөзі бар: «Қазақтың бірінің біріне қаскүнем болмағының, бірінің тілеуін бірі тілеспейтұғынының, рас сөзі аз болатұғынының, қызметке таласқыш болатұғынының, өздерінің жалқау болатұғынының себебі не?» дейді. Қане, осыған жауап беріңіздерші?! – Мұратқали бір сәт сөзін доғарып айналасына сұраулы жүзбен көз жіберді. Жұрт үн-түнсіз сазарып, төмен қарап отыра берді. – Әрине, ешқайыссымыз білмейміз, – деді сосын Мұратқали, сөзін жалғастырып. – Өйткені, бұл туралы мүлдем ойлаған жоқпыз. Ешқашан.. еш уақытта ойланбадық. Оған мұршамыз болмады, санамыз жетпеді. Мұрша болмайтын себебі – төрт аяқты малды көбейтемнен басқаға қолдарымыз тимеді. Сана жетпейтін себебі – надандықтан құтыла алмадық. Сосын мал айдағанымызға, қымыз ішкенімізге, тоқал алғанымызға, жайлауға көшкенімізге мәз болып жүре бердік. Малдан басқа ештеңені көрмейтін көрсеқызарлық, дүниенің жаңалығынан бейхабар надандық кеудемізге бос мақтаншақтық бітірді. Жел үрлеген местей «бізге жететін халық жоқ» деп жарылып кете жаздайтын дәрежеге жеттік.

	– Жер астынан жік шықты, екі құлағы тік шықты деген осы, – деп күңк ете қалды осы кезде біреу, Мұратқалидың әңгімесін үзіп. – Сонда саған дейінгі қазақтың бәрі ақымақ та, данышпаны, көрегені жалғыз сен екенсің ғой?! Саған дейін бұл елде халықтың қамын ойлайтын адам тумаған болды ғой?!

	– Қателесесіз! – деді сонда Мұратқали. – Мен мүлде бұлай ойламаймын. Мен жұрттың бәріне топырақ шашпаймын. Қазақ қазақ болғалы ел-жұрттың қамын жеген азамат туған емес деп те айта алмаймын. Ондай асыл азаматтар болған! Бірлі-жарым емес, көп болған. Қорқыт сынды, Асан қайғы сынды данышпандарымыз ше?! Жиренше сияқты шешендеріміз ше?! Қарақыпшақ Қобыланды, Алпамыс сияқты батырларымыз ше?! Бұлар ең ертедегілері, ал одан кейінгілері ше?! Тізіп айтар болсақ халық қамын жеген батырлар, данышпандар, шешендер – әйтеуір аты шыққан қадірлі, қасиетті жандар жеткілікті. Бірақ...

	– Осыны айтқанда Мұратқали сәл-пәл ойланып қалды. – Осыдан екі жүз жылдай бұрын орысқа қосылдық. Біресе ана жау, біресе мына жау іргемізден түрткілеп, шаба бергесін қосылдық. Сөйтіп, қуғын-сүргіннен құтылдық. Бізге ешқандай жау тие алмайтындай болды, бейбіт заман орнады. Халықтың алдында жаңа дәуір, өнерге, білімге апаратын үлкен мүмкіндіктер ашылғаны анық еді. Бірақ ол мүмкіндік мүлдем дерлік пайдаланылған жоқ. Бұл жерде негізгі кінә, қателік ел басқарған «игі» жақсыларда еді. Жарық дүниеге қарай ұмтылайық деген ой олардың қаперіне де кірмеді. Сөйтіп, біз орысқа қосылғанмен орыстың ғылымын, өнерін үйрене алмадық. Үйренуге мойнымыз жар бермеді. Сол баяғы жалқаулық, енжарлық. Малымыз көп, жанымыз тыныш – соған мәзбіз.

	Бірақ кез келген таяқтың екі басы болады – мына тыныштық та сондай еді. Шауып алайын деп жалаңдап тұрған жау болмаса батырдан да қадір кетеді екен – біз оларды ұмыта бастадық. Ұмытпағанда ше, батырларға енді күніміз түспейді. Басымызды арашалай гөр, малымызды қорғай гөр деп жалынбаймыз. Енді жер қайысқан қалың жауға найзасын жарқылдатып қарсы шабатын көзсіз батырлықтан гөрі, сойылын сүйретіп, екі ауылдың арасын шаңдатып жүретін барымтамашы содырлықтың бағы жана бастады. Батыр болу үшін баяғыдай басыңды өлімге тігудің, жаумен жекпе-жек шайқасудың керегі болмай қалды: ендігі жерде аста, жиналыста төбелес, жанжал жасап, біреу-міреудің басын жарып, көзін шығарған тентек «батыр» атанатын болды. Бұрынғы заманның жүрегінің түгі бар мықтылары жорыққа жасанған жау іздеп шықса, оның кейінгі ұрпақтары енді ұзақ сапарға мал ұрлау үшін аттанатын «дәрежеге» жетті. Қадір батырлықтан ғана емес, ел басқарудан да кетуге айналды. Елдің тізгінін ұстайтын мықты атану үшін данышпандық, көрегендік, білгірлік керек болмай қалды. Малың, байлығың көп болса болыс сайланасың, параны ізін білдірмей жей алсаң «аузы дуалы» би атанасың. Жағымпаз, жылпос қу болсаң старшындыққа, ауылнайлыққа ілігесің. Осыдан барып ел арасында пыш-пыш әңгіме айту, өсек-аяң тарату, біреуді көзінше аяқ-қолын жерге тигізбей мақтау, сосын оны айнала бере боқтау, жікке, руға бөліну... тағы сол сияқты бейшаралықтар келіп шықты.

	Оны қойдыратын, тыйдыратын кім бар?! Халықты әлгіндей қараңғылықтан алып шығатын қандай көсем бар?! Осы күні жақсы атанып жүргендер ме?! Болыстар ма?! Билер ме?! Жоқ, олардың ойлайтындары – ең алдымен, өз бастарының қамы: малын-байлығын көбейту; ұлықтарға, ақ патшаға жағынып шен-шекпен алу... Міне, солай!..

	Осы жерге келгенде Мұратқали біраз кідірген; соны пайдаланып үйдегілер күбір-сыбырды көбейтті. Әуелі төрде, құс жастықты жамбасына басып жатқандар жүздері алабұртып орындарынан тұра бастады. «Кейінгі жастар не болып барады, қит етсе жалын күдірейтіп, өзіңе ұмтылады. Оқығандықтың жөні осы екен деп бүкіл жұртқа, аруаққа тіл тигізеді», – дейді. «Аруақты айтасың-ау, тіпті, ақ патшаның өзіне ауыз сала бастаған жоқ па?!» деген сөздер де шығып қалды. Ақ боз үйдегі отырыстан, әжептәуір басталған әңгімеден сән кетті. Жұрт тарай бастады. Хұсайын да Мұратқалимен қоштаспай айырылысқан. Содан қайтып онымен кездеспеген, өлі-тірісінен де хабарсыз еді, тек онымен он жетінші жылы ақ патша тақтан түскеннен кейін ғана Ақмолада қайта ұшырасты.

	«Патша тақтан түсіпті» деген хабар дүңк ете қалғанда, Хұсайын елде жатқан – бұған қуанарын да, өкінерін де білмеді. Тек арты не болар екен деп күпті көңілмен күте бастады. Содан дүрбелең басталды. Күн сайын неше түрлі, қым-қиғаш әңгімелер гуледі. Содан бір күні «Ойбай, не айтасың, елді алашорда билейтін болыпты» деген әңгіме шықты. Олардың басшыларының біразы Жиенберді байды да біледі екен – екі араға адамдар қатынап кәдімгідей байланыс орнап қалды. Бұл кезде Хұсайын жиырмаға келіп азамат болған, оның үстіне әжептеуір сауаты бар, мынадай аласапыран кезде елде қалай қарап жатады; ұзамай Ақмолаға бұл да жеткен. Келсе – қала аласапыран, гу-гу әңгіме; әне жерде де, мына жерде де жиналыс. Өкімет кімнің қолында, елді кім басқарады – оны түсіну қиын. Алашорданың ауылға жеткен атағы дардай болғанмен, әзірше қолдарында толық билік жоқ. Бірақ сөздері, ниеттері жақсы – Хұсайынның көңіліне қонды. Қайсысының сөзін тыңдаса да «Қазақты бөліп аламыз, өз алдына ел қыламыз, жұрт қыламыз» деп сайрап тұр. «Ойбай-ау, Хұсайынға бұдан артық не керек; әкесін көрді ғой, пәлен жыл болыс болғанда өзінен жоғары ұлықтарға күні түсіп қор болды, кім көрінгенге жағымпазданып өліп қала жаздады. Құдай қаласа, күндердің күні Хұсайынның өзі де атқа мінуі әбден мүмкін: сонда әкесінің сол таз кебін киюі керек пе?! Жоқ, оның бетін ары қылсын; ортақ өгізден оңаша бұзауым артық. Ақыры атқа мінгесін, ел билегесін, ешкімге көзіңді сатпай, тәуелді болмай жүргенге не жетсін. Егер алашорданың айтқаны орындалса Хұсайын осы тілегіне жетпей ме?!» Бұдан әрі Хұсайын көп ойланған жоқ: алашордашыларға біржолата қосылды. Жиенберді сияқты атақты байдың баласын олар да қуана, құшақ жая қарсы алған. Сөйтіп, Хұсайын да қаладағы дүрбелеңге, айтыс-тартыстарға араласты да кетті.

	Хұсайын Мұратқалиды осыдан көп ұзамай көрген. Үлкен бір митингте сөйлеп тұр екен. Әрең таныды. Әлдекімге ақысы кеткендей, өші бардай ызалана сөйлейді. Не айтады екен деп жақындап барып тыңдаса, Мұратқалидың атарға оғы болмай азуын басып жатқаны – алашорда екен. «Алашорда не дейді?! Алашорда баяғы заманды көксейді. Қазақ халқының қасіретті хандығын қайта орнатқысы келеді. Халықты мәңгі қараңғылықта, надандықта ұстағысы келеді. Сөйтіп, оған хан болып, төре болып билеп-төстеп жатқысы келеді.

	Ал большевик дегендер кімдер? Олар жұмысшылардың, жалшылардың кедей-кепшіктердің жоғын жоқтағандар. Олар ең алдымен патшаға, ел сорған байларға, болыстарға, старшындарға қарсы. Большевиктер барлық халықты, барлық ұлтты тең қылмақ. Жалшыларды, қалың бұқара кедейді бақытқа жеткізбек; қараңғылықтың қапасында жатқандарды жарық дүниеге шығармақ.

	Жойылсын алашорда!

	Жасасын большевиктер!»

	Хұсайынның большевиктерде шаруасы шамалы еді, бірақ «жойылсын алашорданы!» естігенде жаны ышқынып кетті. Мұратқалидың айтқаны орындалса, алашорда жойылса өзінің бүкіл болашағы, аңсаған арман-үміті, қазіргі тамаша өмірі түгел жойылатыны көз алдына келді. Алқын-жұлқын болып, сөз сұрап мінбеге шықты.

	– Уа, ағайын! Жаңа менің алдымда сөйлеп кеткен шешенді жақсы танимын. Ол қазақша сөйлегенмен, өзі қазақ болғанмен қазақты жақсы білмейді, қазаққа жаны ашымайды – оның себебі елден баяғыда кеткен. Сондықтан да айтар сөзін білмейді. Қазақ руға бөлінген, жүзге бөлінген, бірақ әлгінде Мәмбетұлы айтқандай байға, кедейге бөлінбеген. Мұны Мәмбетұлы білмесе білмес, ал мен жақсы білемін; өйткені сол елдің ішінен күні кеше ғана келіп отырмын. Ел іші Мәмбетұлы айтқандай ақырзаман емес – қайта керісінше мамыражай шалқыған тұрмыс. Аштан өлейін деп жатқан кедей жоқ, бәрінің ішкендері қымыз, жегендері ет, жасыл жайлау, күнде той, күнде жиын... Мұндай ел басқа еш жерде жоқ. Ал егер алашорданың айтқаны болып, өз алдымызға бөлініп шықсақ тұрмысымыз бұдан да жақсы болады. Алашорда халықты қараңғылықта емес, жүздеген жылдар бойы өзгермей келе жатқан тамаша тұрмыста ұстап тұрғысы келеді.

	Алаштан айырылып қалмайық, ағайындар!

	Хұсайын осы жерге келгенде айналасынан анталап тұрған топтың ішінен: «Мынау не деп сандалып тұр?! Әй, мынауың бөрінің бөлтірігі ғой, түбі хан болудан дәмесі бар неме ғой!» деген сияқты айқай-сүрең қаптап кетті. Бұлар әлгі Мұратқалидың ниеттестері еді. Енді солар шу көтергенде Хұсайынның да жақтастары табылды. «Ой, аузынан қақпаңдар! Дұрыс айтады. Қазір кімнің не айтам десе де еркі бар, сөйлесін! Сөйлесін!» деген дауыстар естілді. Хұсайын тағы бірдеңе айтқалы келе жатқан: большевиктерді қолдай ма, алашордаларды қолдай ма – онысы белгісіз, танауы делдиген біреу шапанының омырауын ашып тастап мінбеге өрмелеп келе жатты. «Жарайды, тоқтат! Енді мен... мен сөйлеймін!..» деп айқайлап қояды.

	Хұсайын амал жоқ ысырылып түсе берді.

	Мұратқалиды осыдан кейін де қызу айтыстардан, митингтерден әлденеше рет көрді. Сонда оның ниетінің біржолата бұзылғанына, бетінің қайтып түзелместей болып теріс қарағанына анық көзі жетті. Қит етсе кедей-кепшіктің күні туады, алашорданы да, алашорданы қолдап отырған байларды да құрту керек деп шыға келеді. Оны шапқа түртіп, желіктіріп жүргеннің кім екенін Хұсайын көп ұзамай білді. Ол – баяғы Михаил... зуылдаған қызыл сөзге жомарт, бірақ қалтасында көк тиын болмайтын Михаил екен. Жаны сірі неме, патшаны құртып, мұратына жеткесін енді өмір бойы кисе киімге, жесе тамаққа жарымай жүргенінің кегін қайтармақ болып байларға ауыз сала бастапты. Қазір ол баяғыдай қара жұмысшы емес, большевиктердің осы төңіректегі мықты басшыларының бірі, Совдептің мүшесі көрінеді. Сол Михаил қалай жұмсаса Мұратқали ойланбай-толғанбай солай шабатын секілді.

	«Қазақта біреуге өлім тілегенше өзіңе өмір тіле» деген сөз бар – сол рас, арада біраз уақыт өткенде «байлар құрысын, алашорда жойылсын!» деп жер дүниеге жар салып жүрген Мұратқалидың өзі құрып кете жаздады. Тіпті, ол кезде Хұсайын оны шынымен құрыды, келмеске кетті деп есептеген. Бір мың тоғыз жүз он тоғызыншы жылдың жазында Ақмолада Совдеп құлады: Совдеп мүшелерін түгелге жуық ақтар тұтқынға алды. Олардың арасында Михаил мен Мұратқали да бар еді. Тұтқынға алынғандарды қарулы солдаттар жан-жағынан қамап айдап бара жатқанын Хұсайын да көрген. «Құрысын да, жойылсын!» деп ұрандап шыға келетін Мұратқалидың қолға түсіп, пенде болғанын көргенде айызы әбден қанған. «Сен жалаң аяқ кедейге сол керек!» деп айқай салған. Мұратқали мұны естіп қалса керек, басын көтеріп жаман көзбен қарады. Сөйтсе, тегін қарамапты. Ой, дүние-ай, Хұсайын сонда оның көзіне бекер түсіпті, жайына тұра бермей, текке айқайлапты. Бірақ адам алдағы тағдырын болжап біле ме, заманының аласапыран ағынының қалай бұрылатынын, ол ағынның өзін қақпақылдап қайда апаратынын сезе ме?! Өйтетін болса, Хұсайын алашорданың маңайына жолар ма еді, айдалып бара жатқан Мұратқалидың соңынан «Сауап болды!» деп айқайлар ма еді?! Олай деудің орнына, мен де солардың адамымын, мені де қоса айдаңдар деп ақтың солдаттарына жалынбас па еді, оған батылы жетпеген күнде табалаған даусын шығармай, сорайған бойын көрсетпей, түк көрмеген, білмеген болып, жайына тұрмас па еді. Ақыр аяғында бәрінің осындай болып бітерін білсе, Ақмолаға жолап несі бар, қазақтың жері кең, көз көрмес, құлақ естімес жаққа зым-зия жоғалмас па еді, аты-жөнін өзгертіп, кедейдің баласымын, тас жетіммін деп төсін ұрмас па еді. Сосын Мұратқали сияқтанып «Кедейлерге теңдік берілсін, байлар жойылсын!» деп айқайға баспас па еді. Сонда Мұратқалиды былай қойғанның өзінде ауылдағы Дәймағанбет сияқтылардан он есе артық белсенді болып, талай жерге бармас па еді.

	Тіпті, мұның ешқайсысын жасай алмаған күнде де ел аман, жұрт тыныш кезде әкесінің қаптаған малын сатып, ақшасын қалтаға басып, өлмейтін, жанына қысым келмейтін жаққа құрымас па еді!

	Өкінішке қарай Хұсайын ол кезде мұның бірін де білмеді. Керісінше, ақтың әскерлері барлық адамын тұтқындап айдап кеткесін Совдептің шаруасы біткен шығар, большевиктердің күні мәңгіге батқан болар, Мұратқали сияқты «бәледен» біржолата құтылған шығармыз дегенге Хұсайын сенудей-ақ сеніп еді. Бірақ мұнысы бекершілік екен. Большевиктер құрымақ түгілі, күн өткен сайын күш ала берді. Жеңілместей көрінген Колчактің қарасы батты. Ақтар тоз-тоз болды. Алашорда таратылды, дәлірек айтқанда жойылды. Бір кезде Хұсайын алашорда көсемдерінің бірі болмаса да белсенді мүшесі еді – бас сауғалауына тура келді. Жылыстап елге келді. Елде әзірше алып-жұлып бара жатқан ештеңе жоқ сияқты, ауыл сол бұрынғы ауыл – Телікөл мен Торғайдың, Есілдің арасында тып-тыныш көшіп-қонып жүр. «Хұсайын қайда, құртамыз, жоямыз» деп сайланып шыққандар байқалмайды. Қайта ұзамай НЭП деген шығып жақсы болып қалды, әкесі Жиенберді сияқтылар малды бұрынғыдан да бетер көбейтіп, арқа-жарқа болуға айналды.

	«Аузы күйген үріп ішеді» деген, әйтсе де Хұсайын аяғын сақтанып басатын болды, айналасына үркектей қарайтын әдет тапты. Бұған да бірнеше себеп бар еді. Ең алдымен, ауыл жалпы тыныш дегенмен, Мұратқали сияқтанып «Байлар құрысын, кедей теңдігі жасасын!» деп ұран салып шығатын шолақ белсенділер бұл жақта да баршылық екен. Соның бірі – Дәймағанбет деген жігіт. Хұсайыннан бір-екі жас кішілігі бар. Өлмелі шешесі, шұрқ тесік үйі бар. Мал дегенде екі-үш тышқақ лағы бар, сосын әліпті таяқ деп ажырататын шала сауаты бар. Адам даңғой болса дауа жоқ – сол Дәймағанбет күнін көре алмай жүріп билікке, белсенділікке құмар. Жоғары жақтан өкіл келсе, жұрттан бұрын шапқылап алдынан шығады. Әлгі өкіл сайлау өткізсе көзі ежірейіп, танауы делдиіп соның қызу ортасында жүреді. Жиналыс ашылса, мінбеге жаман бөркі мыжырайып бірінші болып шығады; екі сөзінің бірі «байлар біздің қанымызды сорып жатыр, көзімізге көк шыбын үймелетіп қанап жатыр-дан» басталады. Құданың құдіреті, соның кедей болуына, дүние құрай алмауына, мал жинауға мойнының жар бермеуіне өзі емес, өзге біреу кінәлі сияқты.

	Хұсайынның көңіліне кірбің түсіретін екінші нәрсе Мұратқалиға байланысты хабар еді. Ана жолы ақтардың қолына түскендердің көпшілігі (арасында Михаил да бар) атылған, асылған – әйтеуір, құрыған. Аман қалғандары санаулы, солардың бірі – Мұратқали. Ұзын құлақ хабарға қарағанда, тұтқыннан қашып шығып, қызылдарға қосылған. Сонда жүріп біраз соғысқа қатысқан. Бір шайқаста ауыр жараланған. Қазір Ташкентте ме, Ақмешітте ме, әйтеуір, бір жақта кеңес қызметінде істейді.

	«Қап әттеген-ай, көзі біржолата құрығанда дұрыс болатын еді» деп сұмдық өкінді мұны естігенде Хұсайын.

	***

	Бұл кезде әкесі жалғыз ұлын аяқтандыруға қам жасап жүрген, бірақ ылғи да Хұсайын ат тонын ала қашатын. Бұған бір жағынан заман қандай, заң қандай болады деген көңіліндегі күдік әсер етсе, екінші жағынан үйлене қояйын дейтіндей де қыз да әлі кездесе қоймаған.

	Хұсайын сөйтіп жүріп-жүріп жиырма жетінші жылдың жазында үйленді...

	...Сондағы тапқаны өзінен он жастай кіші, былқылдаған сұлу Гүлраушан еді. Екеуі өзгелердің ұлдары, қыздары сияқтанып кішкентайынан атастырылмаған, сырттай құда түсіп, қалыңмал берілмеген. Екеуінің арасындағы махаббат – бұл өңірде сирек болатын махаббат еді. Хұсайын мен Гүлраушан бірін-бірі өздері тапқан. Хұсайын жиырма алтыншы жылдың көктемінде, Торғай бойында отырған нағашыларына барған. Гүлраушанды алғаш рет сонда көрген. Он алты, он жетідегі бойжеткен бұған көктен түскен хордың қызындай әсер етті. Екеуі әуелі алтыбақан басында танысты; сосын әлдебір бай баласының үйінде болған сауық кешінде қатар отырды... Сөйтіп, бір-бірін баяғыдан бері білетіндей жақын тартып кетті...

	Екеуінің де жүректерінде бірін-бірі құлай сүйетін ғашықтық сезім оянды.

	Келесі жылы екеуі қосылды.

	Хұсайын Гүлраушанды ақ отауға әкеліп түсірді.

	Егемберді жалғыз баласынан несін аясын. Төсбұлақ деген жерде дүрілдетіп той жасады...

	Бірақ екеуінің балдай тәтті жұбайлық өмірлері бір-ақ жылға созылды.

	Келесі жылы Хұсайын үшін ақырзаманнан бірде кем емес аласапыран уақиғалар басталды.

	Бұл аласапыран – конфискация еді. Көзі ашық, сауаты бар Хұсайын конфискация деген сөздің аржағында мал-мүлікті жаппай тәркілеу деген мәселенің жатқанын жақсы түсінген; соған орай, бұл хабар шыққан бойда аман қалудың жолдарын қарастырған. «Малды азайтайық» деген, әкесі әуелі бұған көнбеді; малдан айырылса жанынан қоса айырылатындай безілдеп баққан; бірақ Хұсайын ақырзаманды төндіріңкіреп қойғасын икемге келейін деді. Малдың біразын сатты, біразын көңіл жықпас ағайындарына таратты. Бірақ бәрібір үлгермеді; ұзынқұлақтан тараған сөз осынша тез арада жүзеге асады деп ешқайсысы ойламаған; бір күні конфискация жасайтын комиссия сау етіп жетіп келді. Хұсайын үшін ең сұмдық болғаны – комиссияның күтпеген жерден келуі болуы емес; ең сұмдығы – оның бастығы Мұратқалидың еді. Екеуі кездеспеген сегіз-тоғыз жылдың ішінде Мұратқали адам танымастай өзгерген екен – отызға енді іліккен жігіт өз жасынан әлдеқайда егде көрінеді. Шашы бурыл тартып, ағара бастаған. Оң жақ бетінде қылыштың ізі болса керек, ұзын тыртығы бар. Ептеп тұтығып сөйлейді. Үстінде – былғары куртка. Түсі – суық. Мұндай адамнан жақсылық күтуге болмайтын еді; Хұсайын онымен сәлемдескен де жоқ, қанын ішіне тартып, сұп-сұр болып отыра берді. Мұратқали конфискацияны осы төңіректің жарлы-жақыбайын жинап, ауыл сыртында митинг өткізуден бастады. Сөзі Хұсайынның құлағына үздік-создық жетіп жатты. Мұратқалидың екпіні баяғы Ақмоладағы митингте сөйлегеннен де қатты, даусы әлдеқайда сенімді еді. «Ғасырлар бойы қара халықтың қанын сорып келген байларды түп тамырымен жоямыз! Кедейлерге теңдік әпереміз! Қызыл тудың астында жаңа өмір орнатамыз!»

	Жарлы-жақыбайлар мынаған сүттей ұйып қалған, әсіресе Дәймағанбет мәз. «Дұрыс. Сөйту керек... байды ғана емес, байдың құйыршығына дейін қалдырмай құрту керек!» – деп шақ-шақ етеді.

	Содан конфискация басталды. Хұсайынның аршыған жұмыртқадай, іші-сырты жібекке, кілемге толы отауынан бастап әкесінің қара шаңырағындағы дүниелер түгел тізімге алынды. Қағазға түсті. Өрістегі қалың мал да түгел санаққа ілінді. Дәймағанбет «құртамыз, жоямыз» деп құр айқайлап қана жүрмейді екен, пәленің бәрін көріп, біліп жүреді екен, Хұсайынның қайда, қанша мал жасырғанына, қаншасын сатып құртқанына дейін жіпке тізіп айтып берді. Сөйтіп, ата-бабасынан бері дәулет арылмаған Хұсайын айналдырған бірнеше сағаттың ішінде үрерге иті, сығарға биті жоқ тақыр кедей болып шыға келді. Бүкіл бақ-дәулет қас-қағым сәтте көзінен бұл-бұл ұшты. Шешесі бетін тырнап дауыс салып жылады. Мал ашуы – жан ашуы деген, әкесі мынадай қайғыға төтеп бере алмай бүк түсіп жатып қалды. Гүлраушанның да есі кірерлі-шығарлы еді; сыр бермеген жалғыз Хұсайын болды. Әп дегендегі күйінен танбай, сұп-сұр болып, тістеніп шыдап бақты... Және ең соңына дейін шыдауы да мүмкін еді, бірақ...

	...Гүлраушанның шешесінің шешесінен қалған алтын алқа болатын. Гүлраушан оны сол кісілердің көзіндей көріп, мойнынан тастамайтын. Мал саналып, дүние қатталып біткенде бұл жұмыстың қызу ортасында жүрген Дәймағанбеттің көзі сол алқаға түсті. «Мынау да бір кедейдің маңдай тері, әкел бері!» – деп келіншектің омырауына жармасты. Әншейінде бір ауыз сөз айтпақ түгіл маңына жуи алмайтын Дәймағанбеттің өзін соншалықты қорлауын, көптің көзінше келіншегінің омырауына жармасуын көргенде Хұсайын не болғанын білмей кетті. Атылып барып тура тамағына жармасты, бір қолымен жұтқыншағынан қылқындыра қысып, екінші қолымен бетінен сілейте соқты. Дәймағанбет аузы-мұрнынан қан кетіп, көзі аларып талып қалды. Алқа қолында кетті.

	Мұратқалидың қасына еріп келген екі-үш милиционер бар еді, солар жабылып Хұсайынның саусақтарын әрең жазып Дәймағанбетті арашалап алды. Мұратқали жұрттың бәрін таң қалдырып, алтын алқаны Гүлраушанның өзіне қайтартты.

	Бұл ауылдағы конфискация осылай бітті, комиссия Жиенберді бай үрім-бұтағымен жер аударылсын, баласы Хұсайын әрі бұрынғы алашордашы болғандығы, әрі комиссия мүшесіне қол жұмсап, қарсылық көрсеткені үшін ісі тергеу орнына берілсін деген қаулы шығарды. Ал Гүлраушанға осы елде қала ма, жоқ, төркініне қайта ма, оны өзі шешсін деп басына еркіндік берілді. Ертеңіне Хұсайынды екі милиционер Ақмолаға алып жүрді. Қоштасарда шешесі мен Гүлраушан даланы бастарына көтеріп дауыс салып жылады, өмірінде бірінші рет әкесінің сақалы жасқа жуылды.

	Әйтеуір бір жақсысы жаяу емес, түйеге мінгізіп айдап еді, екі өркеші баладай сары атан орнынан аударылып-төңкеріліп тұрғанда Хұсайын артына қарап айқай салды.

	– Неге жылайсыңдар?! Құдайдың салғанын көрерсіңдер, жыламаңдар!

	Басқа ләм-лим деген жоқ.

	Милиционердің біреуі мойнына қылыш ілген, екіншісі ұзын винтовка асынған еді, қылыштысы түйенің басын жетелеп, мылтықтысы артынан айдап отырды.

	Бұлар ауылдан шыққасын кідірмей ұзақ жүрді. Хұсайын кеше ғана жорға мініп, шалқып жүрген жалпақ дала дөңгеленіп қалып жатты.

	Ауылдан шыққанда басы мең-зең, көзінің алды бұлдыр тұман еді, біраз жүргесін Хұсайын өз-өзіне келіп, есін жинай бастады.

	Ең алдымен ойлағаны – болашағы, өзінің алдан күтіп тұрған тағдыры еді.

	Өзіне төнген пәленің беті қатты екенін, кешірім, аяушылық болмайтынын сезді. Ақмолаға бір жетсе, тас түрменің есігінен әрі аттаса қайтып шығуы екіталай екені анық. Анық болмағанда ше?! Дәймағанбет иттің мұрнын бұзғаннан келер пәлені көріп алар-ау, бірақ алашордаға байланысты істі қайтеді?! Оған мүше болған екі-үш жылда қарап жүрмегені анық, тергеп-тексеріп келгенде оның бәрі қоқып шығады. Мойнына зілдей тас байланып, су түбіне жіберді деген сонда болады.

	Тіпті көрер жарығы таусылмаған адамға дауа жоқ, одан құтылып кетсін – ал содан кейін ше?! Қайда барады, не бітіреді?!

	Бақ дәулеттің бәрі бастан ұшты, бұрын кімсің – Хұсайын еді, ол атақ-даңқ келмеске кетті. Тек кеудесінде шықпаған жаны бар – басқа түгі жоқ. Енді ел аралап қаңғырған қайыршы да – бір, бұл да – бір.

	Кенет ол өзіне шығарылар ең ауыр үкімнің, қолданар ең сұмдық жазаның жүзеге асқанын түсінді. Бұдан кейін қалғаны не – өлу ме?

	Бақ-дәулетті түгел сыпырып беріп, атақ-даңқтан айырылып, итше сүйретіліп айдалып кеткеннің өлімнен қай жері артық?! Сонда барып түйе үстінде қалбиып, құр сүлдері келе жатқаны болмаса біржолата күйрегенін, жарық дүниеге қайтып шықпастай болып түпсіз шыңырауға құлағанын түсінді.

	Ендігі жерде мына екі милиционер дедектетіп айдап Ақмоланың түрмесіне өткізе ме, жоқ, сонша жерге несіне әуре боламыз деп атып тастай ма; әлде бұралқы итше қаңғып, күніңді көре бер деп босатып жібере ме – бұған бәрібір еді.

	Осы сәтте есіне әке-шешесі, келіншегі Гүлраушан түсті. Әке-шешесі туралы ойлағанда түк міз баққан жоқ, жалғыз ұлдан кім айырылмай жатыр, бақ-дәулет басынан ұшып, дүниеден кім ұрпақсыз кетпей жатыр?! Олар да сондайлардың бірі болар?! Ал Гүлраушан... Гүлраушан ше?! Оған келгенде Хұсайынның көңілі селт еткен сияқтанды. Ендігі қалған қызығы, қимасы сол... Анық сол ғой!.. Бірақ бұдан әрі екеуінің бақытты, тату-тәтті өмір сүруі мүмкін бе?! Ақ отаудың ішінде, ақ мамықтың үстінде үлбіреп жатқан келіншек ел-жұртқа масқара болып айдалып кеткен қайыршыға қосақ бола ма?! Сондай бейшараның қасында жата ма?! Хұсайын үшін ең сұмдық қорлық осы... осы екен ғой...

	Түйенің жүрісімен ырғалып, басы кеудесіне түсіп салбырап келе жатқан Хұсайын тісін шықырлатып қайрады. Кеудесінде және бір ой жылт етті: «Рас, Гүлраушан мұны сүйеді. Шексіз жақсы көреді. Бұдан айырылғанына шашын жұлып, бетін тырнап жылар. Дауыс салып жоқтар. Бірақ... бірақ бәрінің де шегі бар, жылап-жылап, қояр! Жоқтап-жоқтап, басылар! Сосын тірі адам тірлігін істеу керек деген өмір заңы бар – өзі жас, өзі сұлу келіншек көзі жайнаңдап айналасына қарар!.. Жұрт та қарамасына қоймас!.. Талтүсте, қалың елдің көзінше омырауына қол жүгірткен Дәймағанбеттер енді, тіпті, құтырар!. Ондай иттен нені де болса күтуге болады; Гүлраушанның жұбануын, көктем қызғалдағындай қайта құлпыруын күтпей, бүгін-ертең-ақ бас салар! Борықтай жұмсақ тәніне біреудің арам денесі тиер! Үлбіреген ернін Дәймағанбет сияқты біреу сүйер! Ой, сұмдық-ай!..

	Хұсайынның кеудесінде алапат ыза, қызғаныш оянды. Мыңғырған малыңды айдап кетсе төзуге болады, байлығыңды талап алса шыдауға шамаң жетеді, үстіңдегі ақ отаудан айырылсаң да өлмейсің – ал қойныңдағы әйелің... жанындай жақсы көретін жарыңның біреуге бұйырғанын көру жүз рет өлгеннен бетер қорлық! Хұсайын үшін ең сұмдық қорлық осы! Мал да бауыздағанда тұяқ серпиді. Бұл ең болмаса сол мал сияқты болмағаны ма?! Жоқ, бірдеңе жасау керек. Кеудесінде жаны барда, жүрегі соғып тұрғанда бірдене жасау керек. Ең болмағанда кейінгі жұрт «Хұсайын сөйткен» деп айтып жүрсін.

	Хұсайынның кеудесіндегі әлгі ыза, қызғаныш жанар таудай буырқанып, алапат күшпен тұтанып келе жатты. «Сүтпен келген мінез сүйекке кетеді, адам өзгермейді» дейді – ол бекер; Хұсайын енді өзінің мүлдем басқа жанға айналып бара жатқанын сезді. Әлгінде ғана тұла бойын жайлаған дәрменсіздік, тағдырына, болашағына деген бейжайлық, өлімге деген қорқыныш... бірі... бірі жоқ. Тек әлгі алапат қызғаныш... ыза бар. Кеудесін бұрын-соңды сезінбеген батылдық билеген... Неден де болса тартынбайтын өжеттік оянған.

	Бүкіл миы, сана-сезімі шырадай жанды. Енді не істесе де қателеспейтініне, мүлт кетпейтініне титей де күмәнданбады.

	Тек оңтайлы сәтті aca салқынқандылықпен күте бастады...

	***

	Хұсайынды айдап келе жатқан милиционерлердің қылыш асынғаны он сегіз-он тоғыздағы жас жігіт еді. Хұсайын жүзін шырамытады, ол осы төңіректегі біреудің есігінде жалшы болып жүретін. Мінезі жұмсақ, ақ жарқын жан сияқты. Жолай келе жатып бір-екі жерге аялдап, сусын ішкен. Сонда ол торсығындағы шалапты қалайы сапты аяққа құйып, өзі ішпестен әуелі Хұсайынға ұсынып, «Аға, шөлдеген шығарсыз, алыңыз», – деп жік-жапар болған. Мылтықты милиционер бұдан әлдеқайда үлкен, отыздан асыңқыраған, шот маңдай, палуан денелі қара бұжыр жігіт еді; мінезі ожар, ақылдан гөрі қаракүшке көбірек сенетін сияқты. Ауылдан шығарда Мұратқали: «Байқаңдар, жолай мынадан айырылып қалып жүрмеңдер», – деп қадағалап тапсырып жатқан. «Ой, мұндайдың талайын көргенбіз. Қашпақ түгілі қыңқ етіп көрсін, тіпті, оқ шығындамай-ақ, бір ұрып жерге тығып жіберейін!..» Осыны айтып, Хұсайынға ала көзімен қарап, күрзідей жуан жұдырығын көрсетіп қойған. Тіпті, мылтығын былай қойғанда жекпе-жек ұстаса қалғанның өзінде Хұсайынға бой бермейтін сыңайы бар. Соны сезетін болса керек – мұны тіпті адам ғұрлы көрмейді. Әлсін-әлсін: «Мен Мұратқали болсам, сені жер түбіндегі Ақмолаға айдап, әуре болмай-ақ, атып тастар едім, қап!..» – деп қояды. «Қора шетіне қойған қарақшыдай былқ-сылқ етпей, жаны бар адам сияқтанып отырсайшы», – деп жолай Хұсайынға қараптан-қарап бір-екі рет тиісіп те қойған. Серігінің Хұсайынға шалап ұсынғанын көргенде: «Ой, былжырап, не деп отырсың, бұл саған қайдан аға болады?! Бұл маңдай тер, табан ақынды жеген ата жауың емес пе?! Бұған су емес, зәр беру керек», – деп гүж ете түскен.

	Түнде үшеуі елсіз айдалаға қонды. Қара бұжыр милиционер Хұсайынның қолын қыл шылбырмен байлап, бір ұшын өзі ұстап жатты. Байлаулы қолдары қарысып, ұйып, Хұсайын дөңбекшіп ұйықтай алмады. Бірақ қозғалақтап қалса қара бұжыр милиционер басын қақшаң еткізіп көтеріп алады. «Ой, жеті әкеңді, неге тыныш жатпайсың, ей?! Өзің босанып кеткен жоқсың ба?» – деп жіптің ұшын тартып тексеріп қояды.

	Ертеңіне таң азаннан үшеуі тағы жолға шықты. Ебелекті, жусанды жолсыз даламен жүріп келе жатты. Хұсайынның кешеден бері қайта-қайта қарағыштап келе жатқаны астындағы жазының жазыағашы еді. Жазыағаштың жуандығы білектей, жидеден жасалған ұзын, салмақты болатын. Екі басы кендір жіппен мақтап байланған. Таңертең түйеге мінісімен Хұсайын ақырын, милиционерлерге байқатпай, кендір жіпті сипалап ұстап көре бастады. Мықтап байланған, шешілмейтін сияқты. Сосын ептеп артына көз қиығын тастаған: бұжыр милиционер едәуір кейінде өзімен-өзі болып отыр. Алдағы жас милиционер де бұрылатын емес, түйенің бұйдасын тақымына басып алып тартып барады.

	Хұсайын байқатпай, бір қолымен жазы ағаштың алдыңғы басындағы жіпті шеше бастады. Ұзақ әуреленді, саусақтарынан жан кетіп икемге келмей қалды, бірақ әрең дегенде күн көтеріле жазыағаштың басын босатты. Арт жағындағы жіпті шешу бұдан гөрі әлдеқайда қиын, әлдеқайда қауіпті еді. Хұсайын бір қырындаңқырап, қайғыдан еңсесі езілген адамдай басы салбырап отырып (бірақ көзінің астымен қара бұжыр милиционердің әрбір қимылын қалт жібермей аңдумен болған) бір уақытта артқы жіпті де босатты. Енді тек ыңғайлы сәтте жазыағашты суырып алу ғана қалған еді. Хұсайын мұндай сәтті асықпай күте бастады. Не істейтіні миында сайрап тұрған, бұған тұлай бойы бір түйір шімірікпейді, титтей де қорықпайды, толқыған да, абыржыған да, асып-сасқан да жоқ. Әншейінде ыза буған адам бойына иелік ете алмай, не болғанын білмей кетеді ғой – Хұсайынның қазіргі жағдайы мүлдем керісінше еді. Ол ызалы адамнан гөрі ызалы жолбарысқа көбірек ұқсайтын... жолбарыс дыбысын білдірмей, бұғып жатып... көз ілеспес шапшаңдықпен бір-ақ атылады ғой. Хұсайынның тұла-бойы, әрбір талшық бұлшық еті, миы, санасы осындай қалыпқа түсіп еді. Сол қалпынан танбай, босаған жазыағашты тақымының астына қысып, үнсіз келе жатты.

	Түске қарай арнасы кеуіп қалған жіңішке сайдың бойына жетті. Жағасына үш-төрт түп жыңғыл өскен екен. Соған жақындағанда артта келе жатқан қара бұжыр милиционер айқай салды:

	– Әй, бала, тоқта, осы жерге кідіріп, сусын ішіп, аяқ суытып алайық.

	Жас милиционер жыңғылға жете бергенде атының тізгінін тартты. Әуелі аттан өзі түсті, сосын Хұсайынның түйесін шөгерді.

	Хұсайын жерге түсуге асыққан жоқ, бүкшиіп отырған күйі көз қиығымен арттағы милиционерге қарады. Қара бұжыр милиционер атын анадай жерге қалдырған, ойында дәнеңе жоқ, винтовкасын салбырата ұстап бермен қарай жүрді.

	Хұсайын ақырын сыпырылып жерге түсті, бірақ аяқтары құрысып қалған адамның сыңайын танытып түйеге сүйеніп аз-кем аялдады. Бір қолы, жазыағашты сығымдай ұстаған еді. «Иә, пірім, ата-бабамның аруағы, қолдай көр!», – деп ішінен күбірледі. Жүрегін орнықтырды.

	Қара бұжыр милиционер қапталдасып келіп қалды. Бірақ Хұсайынға оншалықты назар аударып қарамаған сияқты.

	– Іші ауырған адамша екі бүктеліп неғып тұрсың. Жүр көлеңкеге, – деп гүж ете түсті. Сол бетімен тұсынан өте берген. Өте беріп: – Әй, бала, торсықты да ала жүр, – деп дауыстады.

	Бұл қара бұжыр милиционердің жарық дүниедегі ең соңғы сөзі еді...

	Осы сәтте Хұсайын көз ілеспес жылдамдықпен зілдей ауыр жазыағашты суырып алды, сол бойда қапталынан өте берген милиционерді қарақұсынан періп жіберді.

	Соншалықты ызамен, ашумен сілтеген соққыда алапат күш бар еді, алып тұлғалы милиционер қыңқ деп дыбыс шығарып үлгермеді, кескен теректей етпетінен құлады.

	Жұлыны үзіліп кетсе керек, ең болмаса аяқ-қолын да серпуге шамасы келмеді.

	Хұсайын бірден мылтыққа жармасты. Сарт еткізіп затворын ашқанда оқтаулы екенін көрді.

	Жас милиционер атының ерінің басына ілінген торсықты алып жатыр еді, затвордың дыбысын естігенде жалт бұрылды...

	Құлап жатқан серігін, винтовканы көлденең ұстап төніп келе жатқан Хұсайынды көргенде аңтарылып тұрып қалды. Қолындағы торсығы жерге түсіп кетті.

	Хұсайын есік пен төрдей жерге келгенде мылтықты тура милиционердің өңменіне кезеді.

	– Иманыңды айт, бала! – деді тістеніп.

	Жігіттің өңі боп-боз болып кеткен еді. Аузы ашылып, көзі ұясынан шығып бара жатты:

	– Аға, ағатай! Қасықтай... қасықтай қанымды қиыңыз... Атпаңыз... атпаңызшы, – деді иегі кемсеңдеп.

	Хұсайынның санасының түкпірінен аяушылық сезімі оянғандай болған; іле бойын жиып алды. Мына жігітті тірі жіберсе, табанда шауып Мұратқалиға баратынын, сосын артына ұлы қуғын түсетінін ойлап үлгерген еді...

	– Әй, бейшара бала, жәйіңе жүрмей милиционер болып нең бар еді, өз обалың өзіңе!

	Осыны айтты да шүріппені тартып жіберді. Жігіт екі бүктеліп түсті, бірақ жаны бірден шыққан жоқ, тыпырлап, әрлі-берлі аунап, бір кезде тізерлеп қайта тұра бастады. Бұрынғыдан бетер шарасынан шыға аларып кеткен көзінде сұмдық қорқыныш, қиналыс, өлім алдындағы жанталас бар еді; бірдеңе айтқысы келетін сияқты – аузы қисайып кетіпті, икемге келмейді.

	Хұсайын бұдан артық шыдай алмады, шүріппені және тартып жіберді.

	Жігіт шалқасынан түсіп қимылсыз қалды.

	Хұсайын сілейіп ұзақ тұрды. Маңдайын, тұла бойын суық тер жауып кеткенін сезді. Таңдайы құрғап кеуіп барады.

	Анадай жерде домалап жатқан торсықты көтеріп, аузындағы жібін тісімен жұлып шешіп, мұздай шалапты қылқ-қылқ жұтқасын барып есін жияйын деді. Сол бетімен аяғын сүйрете басып жыңғыл көлеңкесіне құлай кетті...

	Қанша жатқаны белгісіз – бір кезде басын көтергенде айнала тып-тыныш еді. Әлгінде ғана бұл жерде ешқандай қанды оқиға болмаған тәрізді. Анадай жерде Хұсайынның мініп келген түйесі төңірегіне бейжай қарап, баппен күйсеп жатыр. Екі ат шылбырын сүйретіп жайылып жүр. Екеуі екі жерде сұлап жатқан милиционерлер де ұзақ жолдан шаршап келгесін жәй, демалуға қисая кеткен тәрізді.

	Хұсайын мылтығын дайындап ұстап, екеуіне ақырын жақындады. Жоқ, шыбын жандары әлдеқашан шығып кеткен екен – өлім иісі анадайдан аңқып жүре берді; екі дененің де үстіне арам көк шыбындар құжылдап қона бастапты.

	Хұсайын қара бұжыр милиционердің денесін сүйреп сайдың құлағалы тұрған биік жарқабағының астына апарды. Үстіне екінші денені жатқызды. Сосын жардың үстіне шығып, шетін тепкілеп, төменге итеруге кірісті. Жарқабақ шаңы бұрқылдап, гүрс-гүрс етіп төменге құлады. Лезде екі денені де қалың топырақ басты...

	Хұсайын бір атқа мініп, мылтықты тақымына қысып түйе мен екінші атты жетекке алып, кейін қарай жеделдете жүріп кетті...

	***

	Хұсайынның Төсбұлақ жаққа жақындауға батылы жетпеді, ешкімнің көзіне түспей, түнімен жүріп отырып сәске түсте өзен бойына құлады. Бұл Сарысудың Көртоғай деген тұсы еді. Көртоғай – тораңғыл, тал, жиде, жыңғыл сыңсып өскен, ит тұмсығы батпайтын қалың жыныс.

	Өзеннің арғы беті – Жетіқоңыр дейтін сазды ойпат, Ақши деген қалың шилі алқап; күнгейі – Таңбалы нұрасына дейін қалың құм: арттан қуғын шықса бой тасалап, таптырмай кетуге болатын жықпыл-жықпылы мол қолайлы жер.

	Көртоғайда кезінде Хұсайынның әкесінің ең сенімді жігіттерінің бірі болған Сұрапберген дейтін кісі қысы-жазы жалғыз үй отыратын.

	Сұрапберген – жан дүниесін адам түсініп болмайтын жұмбақ, аяқ-қолдары серейген ұзын, алып тұлғалы адам еді. Сонысына қарай, ештеңеден сескенбейтін батыр, тақымы кеппеген ұры болатын. Бетпақдаладан әрі асып, сонау Балқаш, Шу, олардың ар жағындағы Жетісу, Тәшкен жағына дейін жорытып, мал ұрлап қайтатын. Көбіне Хұсайынның әкесінің жұмсауымен аттанатын. Бірақ соған қарамастан маңдайына тышқақ лақ бітпеген, қара лашығы ешқашан бүтінделмеген қу тақыр кедей еді. Бар байлығы есік пен төрдей қарагер аты, қарына іліп, сүйретіп жүретін қайың сойылы ғана. Бәлкім, осы кедейлігінен қорына ма, жоқ о баста саяқ жүріп үйреніп қалған әдеті ме – әйтеуір, елге қосылмайтын.

	Қайда барып бас сауғалаймын дегенде Хұсайынның есіне сол Сұрапберген түсіп еді.

	Сұрапбергеннің үйін өзеннің елеусіздеу иінінен, қалың жиденің арасынан тапты. Бірден жетіп баруға тәуекел ете алмады. Сыртынан торуылдап жүріп, Сұрапбергенді атын арқандап келе жатқанда жолдан ұстады. Шет жағалатып жағдайын сездірді.

	Сұрапберген баз біреулер сияқтанып мына суық хабарды естігенде шошып кеткен жоқ, тіпті таңырқамады да, тек жайбарақат қана:

	– Енді не істемексің? – деп сұрады.

	– Әйеліммен хабарлассам деймін. Ерем десе қасыма алып, бұл төңіректен біржола қарамды батырмақпын.

	– Жарайды, – деді Сұрапберген. – Жан адамға сездірмей әйеліңнің өзін, не сөзін жеткіземін. Тек ешкімге көрінбей осы Көртоғайдың бір түкпірінде жата тұр. Тіпті, біздің қатын-балалардың да көзіне түспе.

	Сол бойда Хұсайынды ауылдан қозы көш жерге, тоғайдың қалың түкпіріне бастап апарды. Екі-үш күн талғажу етер ірімшік, құрт қалдырып, өзі Төсбұлақ қайдасың деп жолға шықты.

	Сұрапберген екі күн өтіп, үшінші күн түске таман қайтып оралды. Хұсайын бұл кезде аттарды қалың құрақтың ішіне арқандап, түйені жиденің арасынан ұзап кете алмайтындай етіп тұсап, өзі көлеңкеде тым-тырыс жатқан. Бірақ екі түнде де ұйқысы мазасыз болып, тырс еткен дыбыстан шошып ояна берді. Баукеспе ұрыға дауа жоқ, осылай сергек жатқан Хұсайын Сұрапбергеннің қалай келгенін байқамай да қалды; тек екі аттының сумаң етіп қалыңнан шыға келгенін бір-ақ байқады. Алдыңғысы Сұрапберген, артындағы Гүлраушан еді. Орнынан созалаңдай тұрған Хұсайынды көргенде Гүлраушан аттан түсе салып, көйлегінің етегі жер сызып, сыңси жылап тұра жүгірді. Екі бетін пора-пора жас жуып, келе мойнына асылды.

	– Бармысың?! Тірімісің?! Сені енді қайтып көрмейтін шығармын деп едім. Шынымен құтылдың ба?! Аман қайттың ба?!

	Хұсайынның бір ауыз сөз айтуға шамасы келмей, буын-буыны босап бара жатты...

	***

	Екеуі Көртоғайда бірнеше күн оңаша жатты. Хұсайын Гүлраушаннан елдің соңғы жаңалықтарына қаныққан. Бұл кеткесін ертеңіне әке-шешесін де жер аудырып, баратын жағына аттандырып жіберіпті. Қайда апаратындары әзірше белгісіз, Гүлраушанның өзі алыстан қосылатын бір жекжаттарының үйінде қалған екен, Сұрапберген ешкімге сездірмей түн ортасында оятып алып шығыпты.

	– Ал қалай құтылдың? Милиционерлердің өздері жіберді ме?! – деп сұрады сосын Гүлраушан.

	Хұсайынның шындықты айтуға дәті бармады.

	– Қайдан өздері жіберсін, – деп күлген болды – бәлемдердің аузын аңқитып қашып кеттім.

	– Бәсе, өзім де солай ойлағам... Бір ретін тауып құтылар деп үміттенгем, – деді Гүлраушан.

	– Ал енді не істейсіңдер? – деп сұрады бір күні Сұрапберген.

	Не істейтіні Хұсайынның өзіне де қараңғы еді.

	– Дала кең ғой, бір жаққа сіңіп кетерміз, – деді сосын.

	– Осыдан екі күндік жерде, Бетпақдаланың бергі тұсында бір үңгір бар. Оны менен басқа жан баласы білмейді. Сендерді сонда апарып тастайын. Біраз уақыт бой тасалып тұрыңдар. Ар жағын көрерміз, – деді Сұрапберген.

	Бұлар келісті.

	Сұрапберген үйінен бір-екі көрпе, көрпеше, тамақ ішетін ыдыс-аяқ, су құятын мес ала шыққан екен, соның бәрін түйенің беліне салды.

	Үңгірге араға бір қонып, ертеңіне кешке жетті. Көліктерін сай табанындағы жантақ пен жоңышқаға жіберіп, өздері көлеңкеде месте қалған судан шай қайнатып ішіп отырды.

	– Сай табанынан құдық қазып аласыңдар, су тайыздан шығады, – деп қояды Сұрапберген.

	Шай ішіп болғасын үшеуі үңгірдің ішін көруге шықты. Үңгірдің табалдырығынан аттаған сәтте алғаш сезгендері қорқынышты қараңғылық еді: Хұсайын мен Гүлраушан жүре беруге батылдары жетпей іркіліп қалды.

	– Маған еріп отырыңдар, – деп Сұрапберген алға түсті. Сәлден кейін көздері үйренсе керек, айнала бозамықтанып, айқындала бастады.

	Кішкене жүргенде киіз үй сияқты дөңгеленген биік күмбезге тап болды.

	Қақ ортада әлдеқашан сөніп қалған оттың орны, шашылып жатқан сүйек-саяқтар көрінді.

	– Балқашқа, Шуға қарай асқанда көлігімді тынықтырып, өзім демалып кететін едім, – деді Сұрапберген отты көрсетіп. – мынау сол менен қалғандар ғой. Ал үңгір бір үйреніп алған соң хан сарайынан кем болмайды, баспана етуге әбден жарайды, жауын-шашынды суық күндері – жылы, бүгінгідей ыстықта – қоңыр салқын. Тіпті, қара күзге дейін тұруға болады. Әне, төбесінде кішкене тесігі бар: О баста қарсақ па, түлкі ме ін қазып, содан пайда болса керек. От жақсаңдар түтінін түгел тартып әкетеді.

	Сұрапберген қанша мақтағанмен үңгір Хұсайынға да, Гүлраушанға да мүлдем ұнаған жоқ; ауасы сасық, сызды көрінді. Көп шыдай алмай қайтадан сыртқа, жарық дүниеге шығып кетті.

	Сұрапберген үңгірде қалған, сонда жатып таң бозына дейін тұяқ серіппей ұйықтады. Таң бозында оянып, ауылына қайтуға жиналды:

	– Ал Хұсайын, «алай-бұлай заман болады, қарағай басын шортан шалады» деген сөз бар – сол рас, – деді атына мініп тұрып. – Кеше ғана ақ отаудың ішінде, ақ төсектің үстінде жатқан бекзада едің, енді келіп мынадай үңгірге паналадың. Саған тозақ сияқты көрінгенмен бізге бұл жұмақ сияқты тірлік; құдай қаласа сен де бұған әлі-ақ үйреніп кетесің. Ер азығы мен бөрі азығы жолда, мына сайдың ішінде, ана жонның ар жағында киік жайылады, соның бұйырғанын атып жеп, күніңді көресің. Одан арғысын құдай біледі... Тірі болсаңдар бір жерден шығарсыңдар!..Ал мен аман болсам анда-санда соғып тұрармын!.. Әзірше, қош, сау болыңдар!..

	Сұрапберген осыны айтып, қарагер атын санға бір салып, артына бұрылып та қарамастан Сарысуға қарай тарта жөнелді...

	***

	Сөйтіп, Хұсайын мен Гүлраушанның өмірі айналдырған бір аптаның ішінде өздері үш ұйықтаса түстеріне кірмейтін мүлдем басқа арнаға ауысты.

	Алғашқы кезде екеуі сызды, қараңғы үңгірге жоламай ашық далада түнеп жүрді, сосын біртіндеп бойлары үйренді, әуелі тал түсте, отты аңызақ соққан кезде паналайтын, бұл кезде үңгірдің ауасы қоңыр салқын, рақат сезілетін, кейін түнде де барып жатуды әдетке айналдырды. Сұрапбергеннің айтқаны рас екен, үңгірде сайдың табанында қаптап жүрген шыбын-шіркей, бақа-шаянның бірі жоқ – қараңғы түнде қорықпай-үрікпей, ештеңеден алаңдамай жата беруге болады. Алғашқы күндері үңгірдің табалдырығынан тұла бойы дір-дір етіп әрең аттайтын Гүлраушан енді оған еркін кіріп-шыға беретін болды. Сұрапберген әкелген төсек енді үңгір ішіне біржолата көшті.

	Жаңа тіршілікке Хұсайыннан гөрі Гүлраушан тез бейімделді. Хұсайын қараңғы үңгірдің ішіндегі құрым киізге, жүні бұрқырап шыққан қырық жамау ескі төсекке жатуға дәті бармай, тұщы еті бит-бүргенің ащы талауына түсетіндей шіміркене беретін. Көкірегін жара ащы күрсінетін. Мұны табиғатынан сезімпаз, аңғарымпаз Гүлраушан бірден түсінеді. Хұсайынның мойнынан құшақтап, бетінен, маңдайынан сүйе бастайды:

	– Құрысын!.. Мал да, дүние де, байлық та – бәрі құрысын!.. Ешқайсысының текке керегі жоқ – құрысын! Үңгірде жатайық, қайыршы боп күн кешейік, елден безіп қаңғырып кетейік – әйтеуір, екеуімізді ешкім айырмаса болды. Құдайдан, жаратқан тәңірден жалынып-жалбарынып сұрайтыным осы!.. Өзге ештеңенің де керегі жоқ. Мен өткен күндерімді аңсамаймын, ақ отауда жатқан кезім қайта келсін деп тілемеймін. Саған қосылғанда, неке суын ішкенде қаптаған малыңа, жинаған дүниеге қызыққан жоқ едім. Сені жан-тәніммен сүйгендіктен етегіңнен ұстап едім. Мен үшін жарық дүниеде сенің алтын басыңнан қымбат ештеңе жоқ – әлгі байлық та, мал да, дүние де... бәрі жиналып сенің қара тырнағыңа тұрмайды!.. Бәрі сенің жолыңа садақа болсын!.. Сен аман-есенсің, қасымдасың – маған осы жетеді!.. Сол үшін де мен шексіз бақыттымын!.. Сенімен бірге тұрғанда мына үңгір маған хан сарайынан да артық!.. Сенімен бірге жүргенде мына құладүз той-думаннан да көңілді!..

	– Әрине... әрине, оған сөз бар ма?! – деп қоштаған болады Хұсайын, бірақ келіншегінің ыстық демінен тұла бойы бұрынғыдай балқымайды, алқына сыбырлаған сөздері жүрегіне, сезіміне соншалықты әсер етпейді. Бүкіл тәнін, жан дүниесін суықтық, қайта жібімейтін, оянбайтын өлі суықтық жайлап алғандай... Оның не екенін өзі де түсінбейді. Мұратқали бастаған комиссия мұның мал-мүлкін ғана конфискалап қоймағандай, сонымен бірге бүкіл жан жүрегіндегі, кеудесіндегі жарық дүниеге деген... бүкіл тіршілікке деген құштарлықты, алпыс екі тамырын қуалап аққан қанындағы ыстықты түгелімен сыпырып әкеткен секілді.

	Қай күні өзін Ақмоланың түрмесіне айдаған екі милиционермен қосып өзінің жүрегіндегі, жанындағы ең асыл, ең қымбат нәрсені де өлтіргендей.

	Жоқ, ол екеуін қанқұмарлығынан, қатыгездігінен емес, амалдың жоқтығынан, құрдымнан құтылудын басқа мүмкіндігі қалмағанынан өлтірді емес пе, ендеше, өзін неге күнәһар санайды?!

	Дүние-мүлкі құрысын – бас бостандығы өзінде, Гүлраушан қасында, ендеше неге серпілмейді?

	Мұның бәрі түсініксіз еді.

	***

	Осылай жүріп жаз өтті... қара күз келді. Бетпақдала бұрынғысынан да жүдеу тартып, сарғыш түске ауысты, ызыңдап жел соғып, күн суыта бастады.

	Хұсайын бұл кезде адам танымастай болып өзгерген; бұрынғы ақ құба өңі күнге қап-қара болып күйген, сақал-мұрты қаулап өскен, үстінде әр жері жаман-жамау ескі күпі киген. Тіпті, жүріс-тұрысы да өзгерген, бұрынғы кербез, паң жігіт жаман күпісінің етегі сүйретіліп, қорбаңдап үңгірден шыға келгенде сырттан байқап тұрған біреу болса, қорыққанынан шалқасынан түсетіндей.

	Әсіресе, көз жанарында суық – бәлкім, жынданған адамдардын көз жанары осындай болатын шығар – сәуле бар.

	Кейде Гүлраушанның өзі бұл суық сәуледен шошынып:

	– Жаным, саған не болған, адамға бүйтіп қарамашы, қорқытпашы, – деп жылап жібере жаздайды.

	Хұсайын жанарын тайдырып әкетеді:

	– Білмеймін, шаршап, қажып жүргесін, сөйтетін шығар, – деп күмілжиді.

	Ұйқысы да нашар еді, түсіне көбіне өлген милиционерлер кіреді. Әсіресе, жас жігіттің жан тәсілім етер алдындағы киналысы, шарасынан шыға үлкейген көз жанары елестейді. Хұсайын содан шошынып, айқайлап оянады. Тұла бойын шылқыған суық тер басып жатқанын сезеді. Күндіз көбіне Гүлраушанды үңгірге жалғыз қалдырып, киік аулауды сылтау етіп дала кезіп кетеді. Атқа мінуге де зауқы жоқ, көбіне Бетпақдаланың көкпекті, жусанды жондарына кезек-кезек шығып, әлденені іздегендей қалбиып жүріп алады. Не іздейтіні өзіне де бұлдыр – әйтеуір, тұла бойын мұң ба, сағыныш па, бірдеңе жегідей жейді. Ең қимас жақыны өліп, қара жердің астына түскенін өз көзімен көрген адам оның қайтып келмейтінін, тірілмейтінін мойындап, біржолата үмітін үзеді ғой – Хұсайын да өткен өмірімен; тыныш, рақат дәуірімен осылай біржолата қош айтысқан. Ондай заманды енді қайтып ойламауға, еске алмауға тырысатын.

	Ендеше нені іздейді – бұл түсініксіз еді.

	Қара күзге дейін Сұрапберген екі-үш рет соғып кеткен. Біреулерден сұрап алды ма, ұрлағаны ма, әйтеуір, Хұсайын мен Гүлраушанға қысқа киюге жарайтын әжептәуір киімдер әкелді. Соңғы келгенде жағымсыз хабар жеткізді; із-түссіз кеткен милиционерлер мен Хұсайынды іздеушілер шығыпты. Олар Сарысуды бойлап отырып, Көртоғайға соғыпты. Ол маңнан көрдім, білдім деген хабар шықпағасын Ұлытау жаққа асыпты. Гүлраушанды шошытқысы келмесе керек, Сұрапберген мұны оңашалап айтқан. Мұны естігенде Хұсайын тездетіп Бетпақдаланың ішіне, көз көрмес, құлақ естімес жаққа тартып кеткісі келген – Сұрапберген тоқтау айтты:

	– Алдында қыс келе жатыр, кеткенде қайда барасың?! Бұл жерден сені ешкім де таба алмайды. Қара суық түскенше қыбыр етпе, сосын өзім келіп алып кетемін. Көртоғайдың бір түкпірін қыстап шықсаң, ендігі жылы алдыңды жаз қылып, бір жөніңді табасың.

	Арада бір жарым айдай уақыт өтіп, қар аралас жаңбыр жауып, жер көк тайғақ бола бастағанда, Сұрапберген Хұсайын мен Гүлраушанды Көртоғайға қайтадан алып жүрді.

	Бұл кезде Көртоғайдың бойы мүлдем елсіз болатын, Сарысу төңірегін жайлаған елдің бәрі жылдағыдай Телікөлге көшіп, бұл төңірек бос қалған, енді келесі көктем шыққанша қауіпсіз еді. Хұсайын тоғайдың бір иен түкпіріне тығылып, тып-тыныш жата бермекші болды.

	Өзеннің жағасынан, жиде өскен құмның беткейінен шағын жеркепе қазып алды.

	Көліктерін тоғайдың отқа тұнып тұрған түкпіріне жіберіп, өздері осы жеркепеде тып-тыныш тұрып жатты. Ұзамай екеуі өздері сияқты бір топ қашқындарға жолықты. Жолықтырған – Сұрапберген еді. Бұлар Көртоғайға келіп жайғасқасын бір апта өтер-өтпесте күні-түні борап қар жауған, жер беті лезде ақ көрпеге оранған. Артынан мидай жазық даланың үстімен ысқырып-гулеп қарлы боран көтерілген. Тек айналасын биік жар, қалың құм қоршаған Көртоғайдың іші ғана тыныш, жайма-шуақ. Енді қырдың аяқ жетер жердегі жортқан аңы, ұшқан құсы жан-жақтан тырағайлап келіп осында бас сауғалаған. Хұсайын Сұрапбергеннен қақпан, дұзақ алып, тоғай кезіп аң аулайтын болды. Тоғай іші Бетпақдаланың жылмиған жазығындай бірсыдырғы көңілсіз емес еді, көрінген бұтаның түбінен бұлтыңдап қашқан қоян; бір уыс қызыл жалын секілденіп жалт ете қалатын түлкі, ағаш бұтақтарының арасынан қаптап ұшатын құс – әйтеуір, қызық, ермек жеткілікті.

	Қашқындар осы тоғай ішінде кездескен. Хұсайын ойында түк жоқ, бір шоқ жиденің арасынан шыға келгенде, ар жағынан, қалың құмның беткейінен құлап келе жатқан жеті-сегіз адамды көрді. Бәрі атты, жетектерінде екі-үш түйелері бар. Хұсайын қуғыншылар ма деп шошып қалған. Дереу қалыңның ішіне зып беріп кіріп кеткен. Әлгілердің ортасында бейжай келе жатқан Сұрапбергенді көргесін көңілі орнына түсейін деді.

	Сұрапберген де мұны байқап қалса керек, шоқ жидеге жақындағанда айқай салды:

	– Ей, Хұсайын, қорықпай-ақ қой, бұл – өзіміздің кісілер!..

	Хұсайын қалыңнан шығып, әлгілерге шығып, әлгілерге қарсы жүрді. Топтың алдында мұртына сүңгі қатқан, қапсағай денелі қара сұр кісі келе жатыр. Хұсайын шырамытты: бұл осы төңірекке аты мәлім Биікбай деген мерген еді. Нендей себеппен екені белгісіз, әйтеуір, Кеңес өкіметінің ауылға шыққан бір қызметкерін өлтіріп, Арыс құмына қашып кеткенін Хұсайын кезінде еміс-еміс естіген. Арыс құмы бұл маңайдан алты-жеті көш жер еді, Биікбайдың қыстың көзі қырауда соншама жерден қалай келіп жүргені түсініксіз еді...

	Хұсайын жолаушылармен жағалай амандасып шықты, бәрінің де жүзінде ұзақ жолдан шаршап-шалдығып келе жатқандықтың белгісі бар.

	– Ал Хұсайын, мына кісілердің жағдайын байқап тұрсың ғой, – деді Сұрапберген. – Үйіңе баста, мән-жайға сосын қаныға жатарсың.

	Сәлден кейін Хұсайынның аядай жер кепесі кісілерге лық толды.

	Гүлраушан бұрыштағы қазан пешке от жағып, шәй қайнатып әкелгенше жолаушылар бойларына ие бола алмай, үн-түнсіз отырды да қойды. Хұсайынды таң қалдырғаны – жолаушылардың арасында бір әйел адамның болуы еді. Бұл сұңғақ бойлы, қызыл шырайлы келіншек еді; Хұсайынға әуелі жас жігіт сияқты көрінген. Үстіндегі еркектің сырт киімдерін, тымағын шешкенде бұрымы тоқпақтай, екі беті гүл-гүл жайнаған перизат болып шыға келді, сол бойда Биікбайдын оң жақ тізесін ала жайғасты. Хұсайын оның Мергеннің әйелі екенін жобалады.

	Шәй ішіп, әл жинасып алғасын жолаушылар тілге келіп жөн сұраса бастады.

	Хұсайынды олар да сырттай біледі екен, ал өздерінің жағдайлары туралы айтқандарынан ұққаны жолаушылар сонау Арыс құмынан қашып келе жатыр.

	Биікбай соңына ерткен біраз жігіттерімен Арыс құмын бір жылдай мекендеген. Батысы – сонау Сыр бойы, теріскейі – Қарсақбай, Ұлытауға дейін шарлаған. Тіпті, сонау Торғайға дейін барған. Нендей іс тынырғанын ашып айта қоймайды, бірақ Кеңес өкіметінің қызметкерлеріне шабуыл жасағаны, өздеріне оң қабақ танытпаған ауылдарға ойран салғаны анық сияқты. Содан Қызылордадан милиционерлер шығып, бұларды қалың құмның түкпірінде қоршауға алған. Биікбай біраз жігіттерінен өлідей, біраз жігіттерінен тірідей айырылып, өзі бес-алты кісімен әрең құтылған. Енді Арыс құмының төңірегінде өздеріне тыныштық болмайтынын түсінген соң кідірмей жоннан жон асып Сарысуға, Көртоғайға тартқан. Құмнан шығар-шықпаста қарлы боран көтеріліп, іздерін жасырып, қуғыншыларды біржолата адастырып кетуге мүмкіндік туғызған.

	Биікбайдың серіктері Хұсайын сияқты конфискадан қашқандар, Сұрапберген секілді ұрылар еді. Сосын әйелі Гүлзейнеп еді.

	Ертеңіне Биікбайдың жігіттері Хұсайынның баспанасының жанынан бұрқыратып және екі-үш жеркепе қазып алды.

	Біреуіне Биікбай әйелімен кірді.

	Жігіттері бөлек орналасты.

	Сөйтіп Көртоғайдың бір түкпірі шағын ауылға айналды.

	Пәлен айдан бері жапан кезіп, іші пысып жүрген Гүлраушанға Гүлзейнептің келуі жақсы болды. Екі әйел ертеден қара кешке дейін біресе Хұсайынның, біресе Биікбайдың жеркепесінде оңаша отырып, таусылып бітпейтін әңгіме соғады.

	Еркектердің де тындырып жатқандары шамалы: Биікбайдың жігіттері жеркепе қазып, жылы жерге кіргесін түйелердің семіз біреуін сойып алған; енді соның етін екі әйелге пісіртіп, майлы өркешті қырт-қырт кеміріп ұзақты күн жатады да қояды. Тек кезек-кезек Сарысудың биік жарқабақтарына шығып қарауыл қарап қайтады, кейде Көртоғайдың ішін шарлап аң аулайды. Сосынғы уақытта бұлардың да ермегі әңгіме. Сондай әңгімелердің бірінде, көктем келіп, жер аяғы кеңігесін не істейтіндері туралы сөз болған. Хұсайын өзінің жоспарын – Балқашқа не Тәшкен жаққа бас сауғаламақ ниетін білдіргенде Биікбай суық жымиды.

	– Не, ол жақта Кеңес өкіметі жоқ деп ойлайсың ба?! Қателесесің, ол жақта да бар; және мұндай иен шөл емес, қалың елдің іші – ондағы өкімет бұл жердегіден әлдеқайда күштірек. Бір күн болмаса бір күні бәрібір табады. Бәрібір ұстайды!..

	Бұл Хұсайынның онсыз да көңілін күпті қылып жүрген күдік еді:

	– Ал сонда не істеу керек дейсіз? – деп Биікбайға қарады.

	– Енді сенде де, бізде де туған жер, жанашыр ел деген жоқ,– деді Биікбай. – Осыдан біреу-міреуге барып паналатшы деп өтінші, өкіметтің қолына тыпыр еткізбей ұстап берсін. Барар жер, басар тауың қалмады деген – әне, сол!.. Бас сауғалаудың бір-ақ жолы бар: біржолата басқа елге... Ауғанстанға ма, Иранға ма, әйтеуір шекарадан өтіп кету... Егер ондай ойың болса бізбен жүресің.

	– Маған бәрібір, – деді Хұсайын. – Қазір кеттік десеңіз де дайынмын.

	– Қазір емес, – деді Биікбай. – Тіпті, көктем шыққасын да бірден қозғалмаймыз. Шетелде бізді құшақ жайып күтіп отырған нағашымыз жоқ. Сенде де солай шығар?! Жат жерге құрдан құр барғанда не бітіреміз қайыршы боламыз ба?! Өйтіп мүсәпіршілікке түскенше қарақшы болған әлдеқайда артық. Солай ма?! – Хұсайын басын изеді. – Солай болса, сенің кешегі қаптаған малың сенен кеткенімен мүлдем құрыған жоқ; әркімдердің алдында жүр. Жинаған дүние мүлкің де солай: ұстағанның қолында, тістегеннің аузында кетті. Оларды қайтарар болсаң тек зорлықпен, күшпен, қарумен қайтарасың. Бірақ қайтып келген малдың қайыры бар деп алдыңа салып, арқа-жарқа болып жүрер күн тағы жоқ, оның есесіне, бұл елде малыңның өтеуіне жүрер дүние, қоржын-қойныңа сыйып кетер асыл заттар бар. Солардың бұйырғанын қолға түсірсек, жат жерге барғанда біреуге қол жайып, қайыр тілеп, мүсәпір болмаймыз... Әрине, ондай дүниені бізге ешкім қолынан бермейді, амал жоқ, жолынан аламыз. Ауылын шауып, тартып, талап аламыз... Осыған тәуекелің жете ме?!

	– Неге жетпейді?! – деді Хұсайын. – Жұрт мені аямағанда... мен жұртты неге аяймын?! Жұрт мені тонағанда... талап алғанда... мен жұртты неге тонамаймын?! Неге таламаймын?!

	– Әп, бәрекелді... менің де күткенім осы сөз, – деп риза болды Биікбай...

	Осы әңгімеден кейін арада біраз уақыт өткенде, Хұсайынның өмірінде едәуір жаңалық болды. Бір күні пешті гулете жағып, қыз-қыз қайнаған жеркепенің ішінде қатар жатқан – Гүлраушан тосын әңгіменің шетін шығарды.

	– Мен екіқабат болып қалған сияқтымын, – деді. Хұсайын ұшып тұрып төсектің үстіне тізерлеп отыра кетті.

	– Шын ба?! Шын айтасың ба?! – деді Гүлраушанның қолынан тас қылып ұстай алып.

	Гүлраушан қысыла жымиды.

	Хұсайын балаша қуанып төсекке құлай кетті.

	– Уа... құдай берді!.. Ұл!.. Ұлды боламын!..

	– Қойшы, қайдағыны айтпашы!.. – деді Гүлраушан. – Ұл екенін қайдан білесің?!

	– Білемін, – деді Хұсайын Гүлраушанды бауырына тартып. – Жүрегім сезеді. Қара да тұр... Анық ұл болады!..

	– Жарайды, аптықпашы... Оны кезінде көрерміз... тек аман болайықшы.

	Хұсайын сол түні таң бозына дейін дөңбекшіп ұйықтай алмай жатты.

	Жүрегі қуаныштан алып-ұшады...

	***

	Көктем шыға бұлар жорыққа аттанды. Хұсайынның Биікбайдың жігіттеріне қосылмақ ойы бар екенін білгенде, Гүлраушан бірден қарсы болды:

	– Ойбай, құрысын, жол торып, ел тонаған қарақшыларда не шаруамыз бар; қыс бойы бірге болғанымыз жетеді, ендігі жерде өз бетімізбен бөлек кетейік. Аспан асты кең ғой, екеуіміз паналайтын жер табылар?!

	– Аспан асты басқаға кең болғанымен бізге тар, – деген сонда Хұсайын. – Қайда барсаң да құрулы қақпан. Қайда барсаң да бітімге келмейтін Мұратқали... қайда барсаң да дікеңдеген Дәймағанбет!.. Олардың біреуі болмаса біреуі, әйтеуір, кыр соңымызға түсіп жүріп күндердің күні әшкерелейді... Өйтіп тұзаққа өзім түскенше мына кең далада аз да болса сайраңдай тұрайық... Солай емес пе?!

	Гүлраушан күмілжіген:

	– Қайдам... Әйтеуір, Биікбайлардың әңгімелері, ниеттері ұнамайды. Қит етсе қыру керек, жою керек деп күпілдесіп жатады... Тіпті, заты әйел болғанмен Гүлзейнептің де сөзі, мінезі бір түрлі. Қорқамын...

	Гүлраушанның соңғы сөзінің жаны бар еді... Биікбайдың әйелі Гүлзейнептің бойында адам таңқаларлық біраз қасиеттер болатын. Тағдыр о баста Биікбай екеуін тауып қосқан секілді. Сыртқы пішіні көз тартарлық әдемі, сұлу келіншек анау-мынау еркектен бетер қайратты, жігерлі. Ер үстінде отырысында жігіттен артық шалымдылық, нығыздылық байқалады. Құлаймын, жығыламын деп мүлдем ойламайды: атын небір орлардан қарғытып, құйғытып кете береді. Және құралайды көзге атқан мерген. Кейде Биікбайларға еріп аң аулауға шығады, зымырап қашқан қоянды ат үстінде отырып, жалғыз оқпен ұшырып түсіреді. Мінезін де түсіну қиын. Кейде шектен тыс ақ жарқын, кейде сұмдық қатал. Биікбайдың жігіттерінің бірі сол ақжарқындығын пайдаланып, жеңге деп ептеп ойнайтын. Бірде әзілі сәл-пәл артық кеткен; Гүлзейнептің шамына тиетіндей әлденені байқамай айтып қалған. Сонда Гүлзейнеп қызыл шырайлы жүзі түтігіп, әлгіге мылтық ала жүгірген; енді болмаса атып тастауы да мүмкін еді, жұрт жалынып-жалбарынып жүріп райынан қайтарды. Жасыратыны жоқ, Хұсайын Гүлзейнептің бұл мінезіне кәдімгідей қызығатын, етікпен су кешетін мынадай заман туғанда ер жігіттің қасына ерткен жары осы Гүлзейнептей болуы керек қой деп қиялдайтын. Сол оймен Гүлраушанның бойына да осындай қасиеттер дарытпақ болып байқап көрген: қайдан... келіншегі күйеуі ерттеп, жүгендеп көлденең тартқан жуас аттың өзіне әрең маңайлайды. Құралайды көзге атпақ түгілі, оқ салынбаған құр мылтықтың өзін ұстауға жүрегі дауаламайды. Хұсайын Гүлраушанға әлденеше рет мылтық атуды үйретпек болған; винтовкасының затворын олай-бұлай сартылдатып ашып, былай оқтайсың, бүйтіп көздейсің деп тәптіштеп көрсеткен; келіншегі анадайдан үркектеп қарағаны болмаса мылтықтың маңына жуымады. «Қойшы... әрі әкетші... байқамай атылып кетіп жүрер», деп без-без еткен...

	Сөйтіп, Хұсайынның Гүлраушанды Гүлзейнеп сияқты әрі шабандоз, әрі мерген етіп шығармақ болған әрекеті сәтсіздікпен аяқталған...

	Екі келіншек тағдырлары, өмір жолдары соншалықты ұқсас болғанмен мінездері, жүріс-тұрыстары мүлдем басқа, кереғар күйінде қала берді...

	Бірі – Гүлзейнеп жанып тұрған от, ештеңеден тайсалмайтын өткір, қайтпас-қайсар, екіншісі – Гүлраушан нәзік, ұяң, бұйығы!..

	Тіпті, қысты бірге өткізсе де екеуінің бірін бірі түсінбегені, сонша жақындасып кете алмағаны анық еді...

	Екі әйел де өздерінше жұмбақ еді, ол жұмбақтың шешуін табу мүмкін емес те сияқты еді.

	Гүлраушанның әлгі күмілжуінің бір себебі де осында жатқан. Хұсайын да оны бірден аңғарған.

	– Кімнен қорқасың?! Гүлзейнептен бе?! Жаным-ау, одан қорықпау керек, қайта сол сияқты болуға тырысу керек... Ал аналар... әлгі Биікбайлар... қырамыз... жоямыз десе – ол басқадай жол қалмағасын айтылған нәрселер. Енді қайтеді?! Өздерін қырып, жойып бара жатса олар «ұсынған мойынды қылыш кеспес» деп аяққа жығылып жата бере ме?! Жоқ, өйтсе де бәрібір аман қалмас еді. Басқаны қойшы, осы өзімізге қарашы; кеше қандай едік, бүгін қандай болдық?! Уайым қайғысыз, еш алаңсыз, өзімізбен өзіміз жүрген бейбіт пенделер едік. Рас, бай болдық, ақ отау тіктік, ақ мамықтың үстінде жаттық?! Басқа не жазығымыз бар еді?! Енді соның бәрінің быт-шыты шықты. Мал да, дүние де жоқ, дымымыз қалмады. Ата-бабамыздың ешқайсысының басында болмаған масқара күйге түстік – ақ ордадан айырылып, сасық үңгірді паналадық. Ақ мамықтың орнына құрым киіз төсендік, құрттаған, биттеген жыртық көрпе жамылдық. Енді жеркепеге қамалып жатысымыз мынау! Сондағы жазығымыз не?! Айтшы... не жаздық?! Жоқ, мен ұсынған мойынды қылыш кеспес деп кім көрінгеннің табанын жалап, ит болып өмір сүре алмаймын. «Бастан құлақ садаға, әйтеуір, жаным қалды, соған шүкір» деп үн-түнсіз бейшара болып және кете бермеймін. Мен шамамның жеткен жеріне дейін шайқасып, қолымнан келгенше сойқан салып бағамын. Басқа жол жоқ... Түсінесің бе, жоқ! – Сосын әлдене есіне түскендей бір сәт ойланып қалды. Кеудесіндегі әлі күнге білдірмей сақтап жүрген қорқынышты сырын ашатын кездің енді келгенін аңғарғандай еді – даусы дірілдеп соны айта бастады. – Тәуекелге бармасам, өзімді аямағандарға аяушылық жасасам, мен бүгін бүйтіп сенің қасыңда отырмас едім. Басым түрмеде шіріп жатар еді. – Осы жерге келгенде тағы да сәл кідірді. Гүлраушан қазір бір жаман хабарды еститінін сезсе керек, көздеріне үрей толып, бұған шошына қарады. Хұсайын ауа жетпей, тұншығып бара жатқандай болып омырауын ашты. Қайта сөйледі. – Иә... Солай!.. Солай!!! Сен менің әлгі екі милиционерді ауызын аңқитып қашып кеттім дегеніме сеніп жүрсің бе?! Е, тапқан екенсің ақымақтарды... олар тірі алдана ма, мені қашырып жіберіп қарап тұра бере ме?! Жоқ, бұл мүмкін емес еді, мені олар ешқашан да тірі жібермес еді... Тіпті, қуып, әуре болмай-ақ, жалғыз оқпен жалпамнан түсірер еді... Сондықтан... сондықтан мен оларды... өлтірдім! Сүйектерін адам баласы таба алмайтындай етіп көміп кеттім... Міне, солай!..

	– Жоқ, бұл өтірік, өтірік, – деп ышқына айқайлап жіберді Гүлраушан. – Сенің адам өлтіруің, қолыңды қанға малуың мүмкін емес!.. Мүмкін емес! Сен періштедей тазасың!.. Пәксің! Білем ғой... Кісі өлтіруге сенің қолың бармайды. Саған қаншама жамандық жасаса да, қыр соңыңа түсіп, қаншалықты қуғын-сүргінге салса да бәрібір сен ондай қатыгездікке, жауыздыққа бармайсың! Бара алмайсың!

	– Неге?! Мен де кеудесінде ары, намысы бар тірі жан емеспін бе?! Дәймағанбет сияқты әумесердің әйелімнің омырауына қол жүгірткенін көріп тұрып, мыналар мені түрмеге айдайды екен деп сорлы, бейшара күйге түсіп тұра беруім керек пе?! Жалынсам, жалбарынсам жаным қалар деп екі милиционердің алдына түсіп, сүмеңдеп кете бергенім дұрыс па?! Жоқ, мұнымнан түк шықпас еді. Менің мойыныма түскен тұзақ мейірімсіз де қатал еді... Қаншалықты жалынайын, жалбарынайын: әкетай-көкетай, табаныңды жалайын, рақымшылық ете гөр деп көз жасымды төгейін – бәрібір босатпас еді. Бұдан құтылудың бір-ақ жолы бар еді; мен сол жолға түстім!.. Дәлірек айтқанда, мені сол жолға түсуге мәжбүр етті. Сосын өлтірдім... Амалдың жоғынан өлтірдім!.. Тып-тыныш жатқанымда тұтқиылдан келіп тиіскен соң, отбасымды ойрандап, шаңырағымды ортаға түсірген соң, өлтірдім!. Ендеше, мені қанішерсің, жауызсың деп кім кінәлай алады?!

	Гүлраушан екі қолымен бетін басып, тұла бойы дір-дір етіп кейін шегіне берді:

	– Бәрібір... бәрібір, – дейді сандырақтап сөйлеген сияқтанып, даусы үзіліп-үзіліп шығып, – Сен кісі өлтірді дегенге сенбеймін! Сенбеймін!

	Хұсайын бұдан әрі не айтарын, не істерін білмей дағдарып қалды:

	– Сенсең де, сенбесен де – сол, – деді ақырында. – Бірақ мені Ақмолаға айдаған екі милиционерді келмеске жібергенім анық. Бұл үшін мені кінәлайды екенсің, қанішер жауыз деп есептейді екенсің – онда әлі де кеш емес... Жолың әне, елге қайт!.. Тіпті, менің қайда жатқанымды айтып, ұстап берем десең де еркің өзіңде.

	Гүлраушан буынын бекітіп, өз-өзіне келейін деген секілденді; тұла бойының дірілдегені басылды, басын шайқады...

	– Қой... ондайды айтпа! Мен сені тастап, ешқайда да кетпеймін. Сен менсіз жүрсең – құрисың! Жүрегім сезеді – анық құрисың!.. Сондықтан, қайда барсаң да жаныңнан қалмаймын!..

	– Ендеше, мен Биікбайларға еремін, – деді Хұсайын. – Аз ба, көп бе, әйтеуір, дәм-тұздың бұйырғанынша бірге боламын. Шамамның жеткенінше кегімді аламын, талауға түскен дүниемді аз да болса қайтарамын. Осыған көнесің бе?!

	Гүлраушан тұйықтан шығар жол таба алмаған дәрменсіз жанның кейпіне түсіп, солқылдап жылай берді.

	***

	Жиырма тоғызыншы жылдың көктемінде Сарысудың бойында жүздеген жылдар бойы өзгермей келе жатқан дәстүр бұзылды; Ұлытауға, Есілге, Торғайға қарай көтеріле қаптаған қалың, сәнді көш биыл мүлдем көрінбеді. Бұл кезде барлық жерде түрлі серіктестіктер ұйымдастырыла бастаған, кооперативтер құрылған... сөйтіп отырықшылыққа, коллективтендіруге көшу мәселелері іс жүзіне асырылуға кіріскен. Осыған орай, Телікөл бойында қыстап отырған қалың елдің біразы Сыр бойына кетті, біразы сол қыстауларынан көп ұзамай, әліптің артын бағып, отырып қалды. Жылдағы дәстүрді бұзбай Арқаға көшкен ауылдар да бар еді, бірақ олардың көшінде жылдағы сәннің, қызықтың жүзден бірі де болмады. Бұл ағып-тамған, ең көп дегенде он-он бес үйден ғана іркес-тіркес жылжыған көңілсіз көш еді. Олар әнсіз-күйсіз, шаттық-думансыз кетіп бар жатты. Жұрттың бәрі бұрынғы мамыражай тіршіліктің біржолата бітуге, келмеске кетуге айналғанын сезген, мойындаған секілденді.

	Көшкен елдің азаюы, Сарысу бойының бос қалуы Биікбайдың тобы үшін өте қолайлы болды. Олар енді елсіз жатқан жапан даламен көлденең көзге шалынып қаламыз-ау деп қорықпай жорта беретін болды. Жол бастаушы – баяғы Сұрапберген еді, мына ұланғайыр жалпақ далада жүрмеген сүрлеуі, көрмеген ой-шұңқыры жоқ жан емес пе – не бір айсыз қараңғы түндерде Биікбайларды қалаған жеріне адастырмай алып бара береді. Және дыбыс білдірмей, із қалдырмай жүрудің неше алуан тәсілдерін біледі. Шайтан бола ма, періге айнала ма – белгісіз; әйтеуір, иттері сақ, адамдары әлдене боп қалады деп сайланып отырған ауылдарға у-шусыз барып, хабар алып келеді. Соның арқасында бұлардың жорықтары үнемі сәттілікпен аяқталып отырды.

	Биікбайлардың айрықша өшпенділікпен тиіскендері – ел ішінде орнап жатқан жаңалықтар еді. Бұларды шамалары жеткенше қайтып оңалмастай, бас көтерместей етіп, түп-тамырымен құртып жіберуге тырысты. Сол мақсатпен талай серіктестіктің тоз-тозын шығарды, талай кооперативті талап алды.

	Жортуылдары үнемі бір-біріне ұқсас болатын. Әуелі, Сұрапберген елеусіз барып әлгі ауылдың жай-күйін, қарсылық көрсетерліктей қанша күші, қару-жарағы бар екенін біліп қайтады. Егер Биікбай шамамыз жетеді деп тапса жігіттер дереу дайындыққа кіріседі. Бұл кезде Биікбайдың соңына ергендер бұрынғыдан едәуір көбейген. Хұсайын сияқты кеңес өкіметіне тісін қайрап жүргендер, конфискадан қашқандар әр жерден кездесіп, Көртоғайға қыстап шыққандардың қатарына тағы да он шақты адам қосылған. Біразының аннан-мұннан түсірген мылтықтары да бар. Енді солардың бәрі жиналып, әжептәуір күшке айналғасын Биікбай анау-мынаудан тайсалмайтын болды. Ауылды ылғи таңғы елең-алаңда, жұрт тәтті ұйқы құшағында жатқанда шабатын. Көбінесе Гүлзейнеп пен Гүлраушанды оңаша елсіздеу жерге тастап кетеді. Сосын бүкіл жігіттерімен дыбыссыз жүріп отырып, ауылдың тап желкесіне келеді. Таңның сәулесі сызаттана төгіліп, айнала буалдыр жарық бола бастаған сәтте үн-түнсіз лап қояды. Маңдайшасына қызыл жалау ілінген үй көрсе ең алдымен солай қарай ұмтылады – мұндай үй серіктестіктің кеңсесі, не кооператив; ең құрығанда қызыл отау болады. Ұйқыдағы жұрт оянғанша, бұлар мылтықтарының аузын үңірейтіп, қылыштарын жалаңдатып, төніп қоршап тұрады. Жұрт қыбыр ете алмай қалады. Қарсыласатындай біреу-міреу табыла қалса, не Дәймағанбет сияқты белсенді ұшырасса, ондайлармен тәжікелесіп жатпайды; тарс еткізіп атып тастай салады. Сосын қолға іліккен дүниелерді тездетіп жинап, қоржындарын сықап толтырып лезде тайып тұрады. Ауыл есін жинап, жан-жаққа адам шаптырып, қуғыншы жібергенше бұлар ұшы-қиырсыз жалпақ даланың бір түкпіріне сіңіп жоқ болады.

	Осыдан бар болғаны бір жылдай бұрын әлдекім Хұсайынға «енді көп ұзамай жол торитын, ауыл шабатын қарақшы боласың» десе, бұл не зәресі зәр түбіне кетіп қорқар еді, не мүлдем сенбес еді. Сөйткен Хұсайын енді Биікбайлардың ең ер жүрек батыр, батыл жігіттерінің біріне айналды. Әлдебір серіктестікті не кооперативті шабамыз десе, көзі жайнап шыға келеді. Қашан бұл ойларын жүзеге асырғанша асығып, шыдамсызданып бітеді. Сосын өз мақсаттарына жетсе, ауылды улатып-шулатып шауып, олжаға белшелерінен батып қайтып келе жатса тұла бойын бір рақат сезім билейді.

	Тек өкінішті бір-ақ нәрсе бар еді: осынша жорытып жүргенде қолына не Дәймағанбет, не ата жаулары Мұратқали түспеді. Әрине, Қызылорда жақта, қалың елдің ішінде қызметте жүрген Мұратқалиды кездестірмеуі заңды еді, бірақ Дәймағанбетті ұстап, сыбағасын беруіне әбден болатын. Бірақ ол Хұсайынмен қайта кездессе жақсылық күтуге болмайтынын сезгендей-ақ Сырға көшкен ауылдың ішіне кеткен еді. Содан қайтып Сарысуға аяғын аттап баспай қойды. Хұсайын бір-екі рет Биікбайға Сыр бойына кеткен елге де артынан қуып барып, тиісіп көрсек қайтеді деген, бірақ темір жолы мен үлкен қалалары жақын өңірге баруға оның тәуекелі жетпеді.

	Өстіп жүргенде Сұрапберген әлдекімдерден суық хабар естіп келді.

	Биікбайдың жігіттерінің іс-әрекеті туралы дақпырт Телікөлден әрі асып, біраз жерге жайылса керек. Енді бұларды біржолата құрту үшін Қызылорда жақтан арнаулы қарулы отряд шығыпты. Ұзын саны он бес шақты адам. Қарулары мықты және іштерінде Мұратқали бар көрінеді.

	Жұрттың айтуынша, отрядты бастап келе жатқан сол – Мұратқали. Мұны естігенде Биікбайдың жігіттері кәдімгідей үрейленіп қалды.

	Қуанған жалғыз Хұсайын ғана еді...

	«А, құдай, бар екенің рас болса мені Мұратқалимен бетпе-бет бір кездестір», – деп тілеген. Мұратқалидан кек қайтарудың ең соңғы мүмкіндігі туғанын іштей сезген... Осы жолы қапы қалса, мұндай қолайлы сәт енді қайтып келмейді... Анық келмейді!..

	«Қанды басыңды бері тарт!» деген сосын, алақанына түкіріп. Хұсайынның бұл ойын естігенде Гүлраушан және қарсылық білдірді:

	– Жаным, құлың болайын! Қояйықшы осыны!.. Тастайықшы бәрін!.. Күні-түні жорытқан бөрі сияқтанып қашанғы қаңғырып тіршілік кешеміз?! Бүгін болмаса ертең пәлеге ұрынамыз, мерт болуымыз да мүмкін. Күндіз күлкі, түнде ұйқы жоқ! Сендер бір жаққа аттанамыз дегеннен зәрем қалмайды. Көзім ілініп кетсе болды Биікбайдың жігіттері ылғи сенің атыңды бос жетектеп келе жатады. Өзің жоқсың!.. Құлағыма әлдеқайдан зарлап шыққан жоқтаудың даусы естіледі...

	– Қайдағыны айтпа! – деп сөзін бөліп жіберді Хұсайын. – Түс деген түлкінің боғы, шаршап-шалдығып жүргесін не болса, сол кіре береді...





– Сонда да қорқынышты, – деді Гүлраушан. – Оның үстіне сен бұрынғыдан да бетер өзгеріп бара жатырсың! Құдай ақы, мүлдем өзгергенсің!.. Әсіресе, бір жаққа аттанар кезінде жүзіңе қарауға дәтім шыдамайды. Құдды қасқыр... анау-мынау емес, құтырған қасқыр сияқтысың.

	– Енді маған қайт дейсің?! – деді Хұсайын. – Мені жетіскеннен, айдарымнан жел ескеннен өзгеріп жүр дейсің бе?! Мені өзгерткен заман... тағдыр!.. Әйтпесе, жол тосам, қарақшы болам деген ой үш ұйықтасам түсіме кірген бе?!

	– Жарайды... құрысын, мені де, өзіңді де аяма! Бірақ күні ертең жарық дүниеге келетін балаң бар ғой, ең болмаса, соның жайын ойласайшы. Бойыма біткеніне кемінде бес ай болды, енді қашанғы жүрем?! Әлде осылай қаңғып, қарақшы болып, жол торып жүріп босанып қаламын ба?!

	– Шыда! Енді бір он бес-жиырма күн... ең ары кеткенде бір ай шыдашы... Сосын көз көрмес, құлақ естімес жаққа құримыз. Баяғыдай тыныш, рақат өмір кешетін боламыз.

	Бұдан кейін Гүлраушанның көңілі аздап сабасына түсейін деген.

	***

	Өздерінің соңынан қуғыншы отрядтың шықанын естігенде Биікбай да, жігіттері де бетпе-бет шайқасуға тәуекел ете алмайтын сыңай танытқан. Енді мүлдем бой тасалап Бетпақдаланың қиян түкпіріне, не қайтадан Арыс құмына сіңіп кетуді ойластырған. Бірақ бұл жағдайда Хұсайынның ойы орындалмайтыны, Мұратқалидан кек қайтарудың реті келмейтіні анық еді. Сондықтан да ол Биікбайдың әлгі жоспарына бірден қарсы шықты. Бірақ көкейіндегі негізгі мақсатты бірден ашық сездірген жоқ. Биікбайды көндіретіндей етіп әңгімені әріректен бастады.

	– Рас, отрядпен бетпе-бет шайқаста төтеп бере алмауымыз әбден мүмкін, – деген, – Бірақ олардың ең болмаса төбесі де көрінбей, хабары шыққаннан қаша жөнелгеніміз қалай болады?! Отряд қанша мықты болғанымен мына ұшы-қиырсыз шөл далада бізді оңайлықпен ұстай алмайды. Бұл өңірдің ой-шұқырын олардан гөрі біз әлдеқайда жақсы білеміз. Кез келген уақытта сытылып, із тастап, адастырып, құтылып кетуіміз оңай. Ендеше, әліптің артын бағайық. Олар да өзіміз сияқты адам, құдай сәтін салып, ыңғайын келтірсе, бәлкім, отрядтың өзін тас-талқан етуіміз мүмкін ғой. Ондай атты күн болса, ең құрығанда, қару-жараққа қарық боламыз. Сосын қайда кетсек те өз еркімізде.

	Қару-жарақ мәселесі Биікбайдың ең осал жері еді, Хұсайынның мына дәлелді сөзі кәдімгідей әсер етті.

	– Бұл да дұрыс сияқты-ау, – деп басын изеді.

	Өздерінің соңына түскен отрядтың көбіне судың бойымен өзенді жағалап өрлейтіні анық еді, сондықтан да бұлар бірден Таңбалы нұрасына шығып кетті. Бұл жерден өзен бойы алақандағыдай көрінетін, қуғыншылар бұлардың ізіне туралап түскенннің өзінде кемінде қозы көш жерден байқалар еді.

	Биікбайлар осы жерде қыбыр етпей үш күн жатты. Күнімен кезек-кезек биіктің басына шығып, жасырынып тұрып, айнала төңірекке дамылсыз дүрбі салып, қарауыл қарайды. Бірақ көпке дейін өзен бойынан қыбыр еткен ештеңе байқалған жоқ. Отряд тек үшінші күні түс қайта көрінді. Бұл кезде қарауылда Сұрапберген тұрған, басқалары етекте, қалың жыңғылдың көлеңкесінде жатқан. Жоғары жақтан Сұрапбергеннің «Келе жатыр!» деген даусы шыққанда бәрі орындарынан атып-атып тұрды. «Жә, сабыр етіңдер! Ат-көліктеріңді дайындап, жинала беріңдер!» – деп, Биікбай жігіттеріне әмір берді. Өзі Хұсайынды ертіп биікке шықты. Екеуі кезектесіп Сұрапберген нұсқаған жаққа дүрбі салды.

	Отрядтың келе жатқаны анық еді.

	«Алыстан, сағымға араласып бұлдыраған өзен бойындағы қалың жыңғылдың арасынан қылт етіп әуелі бір салт атты шыға келді. Іле екіншісі, үшіншісі көрінді. Содан тізіліп, сақтана жүріп келе жатқан бүкіл отряд байқалды. Сұрапбергеннің хабары рас екен, кемінде он бес адам. Бұлар қыбыр етпей, демдерін ішіне алып, отряд қимылын ұзақ бақылады. Отряд бұлардың іздерін тап басып таба алмаған, тек, әйтеуір, ұзын аққан Сарысудың бір жерінде жатуы мүмкін деген жобамен келе жатқан сияқты. Әлсін-әлсін бір-екеуден бөлініп өзеннің арғы-бергі бетіндегі күдікті, қалың жерлерді шолып қайтады. Биік шоқылардың басына шығып, айнала төңіректі тінткілеп ұзақ қарайды. Сосын қайтадан өзенді жағалап кетеді.

	Отряд осылай жүріп отырып күн ұясына кірген шақта Биікбайлар жатқан тұстан едәуір өтіп, бір үлкен төбенің бауырына қонуға тоқтады.

	Сәлден кейін қара көлеңке кешті тілгілеп, шалқып от жанды.

	Отрядтың таң атқанша бұларға қатер төндіре қоймайтыны анық еді; Биікбай төменге түсіп бұдан әрі не істейтіндері туралы жігіттермен ақылдасты.

	Жұрттың біразы «құрысын, бәледен машайық қашыпты» деген, қарулы отрядқа соқтығысып неміз бар, осы қараңғы түнді пайдаланып Бетпақдалаға қарай асып кетейік дегенде Хұсайын сөйледі:

	– Қашуға қашанда үлгереміз. Олар шөлден жасқанып, бізді Бетпақдалаға тереңдеп қуа алмайды. Қуған күнде де Сұрапберген сияқты жолбасшымыз тұрғанда оларға жеткізе қоймаспыз. Меніңше, екі-үш жігіт білдіртпей отрядтың соңына еріп отыру керек. Сосын қапысын тапсақ, күтпеген жерден шабуылдап, талқанын шығарамыз.

	Биікбай да осыны қоштады.

	Отрядтың соңына Хұсайын түсетін болды. Қасына Сұрапбергенді және екі жігіт алып ешкімнің көзіне түспей, сырттай бақылап отырмақ. Ал негізгі топ бұлардан қозы көш жер кейін жүріп отырады. Әлдеқалай себеппен отрядтағылар Хұсайындарды байқап қалып, қуатын болса бұлар бірден кейін қашады. Кейінгі топтағылар бұларға тың ат дайындап күтіп тұрады. Келген бойда көлік ауыстырып, бәрі Бетпақдалаға жөнеп береді.

	– Егер менің айтқандарымды қалт еткізбей орындап отырсаңдар, ешқандай да қуғын болмайды, – деді Сұрапберген. – Мақтанғаным емес, бірақ сөз реті келгенсін шынымды айтайын, мен талай рет жұрттың жетектеп бара жатқан түйесін білдірмей шешіп алып қалғанмын. Онымен салыстырғанда біреулерді алыстан торуылдап отыру деген не тұрады?! Құдай сәтін салса мұны қатырамыз.

	Сонымен ертеңіне Сарысудың бойымен жоғары қарай үш топ ақырын жылжып бара жатты.

	Сұрапберген бекер мақтанбаған екен – қасындағыларды отрядтың көзіне түсірмей, асқан шеберлікпен алып жүріп келе жатты. Бұлар біресе өзен жағасындағы қалың жыңғылдың арасына бой тасалайды, біресе көлденең кездескен төбелердің тасасына түсіп жортады. Кейде бет алыстары мүлдем басқа жақ секілденеді. Хұсайын «Қайда барамыз?» деп таңдана сұраса, Сұрапберген жүре берсейші дегендей ым қағады. Сосын біраздан кейін қараса алдарынан бір шоқ жыңғыл ма, құлауға айналған төрт құлақ мола ма, бірдеңе кездеседі. Бұлар ақырындап соны тасалап жоғары шығып, ар жағына көз жібереді... Сөйтсе, өзен де осыларға қарай қиыстап бұрылады екен, бұлар мойындарын созып қарағанда сонадай жерде тізіліп кетіп бара жатқан отрядты бірден байқайды.

	Кейде отряд мүлдем көрінбей қояды. Хұсайын оларды күтпеген бір жақтан шыға келе ме деп тынышсыздана бастаса, Сұрапберген былқ етпейді:

	– Сабыр етсеңші, ешқайда құрымайды, жер жұтып кетпесе, қазір қара көрсетеді, – дейді.

	Шынында, сәлден кейін отряд қалыңның арасынан шұбырып шығып келе жатады.

	Бұлар тасаланған жерлерінде бұрынғыдан бетер бұғыңқырап, олардың әрбір қимылын қалт жібермей қадағалап тұрады.

	Осылай Хұсайындар отрядтың соңына екі күн түсті. Бірақ түк бітіре алған жоқ, отряд тым сақ еді, күндіз шабуыл жасау мүмкін емес, қару-жарақтары сай, бұлар ат қойып ұмтылғанмен, маңайларына жуытпай, жамсатып салатындары анық. Ал түнде аттарын алысқа жібермей, мылтықтарын дайындап, айналаларына екі-үш адамды күзетші қойып, кез келген сәтте айқаса кетуге дайын жатады.

	Көңілге медеу етерлік бір-ақ нәрсе бар еді, отрядпен бірге Мұратқалидың келе жатқаны анық екен. Хұсайын оның тұрпатын дүрбі салған алғашқы күні-ақ шырамытқан. Кейін жақындап қарағасын мүлдем күдігі қалмады. Анық – сол!.. Үстінде былғары куртка, атқа қисайып отырып, үнемі отрядтың алдында келе жатады. Қасындағы әскери киімді адамға бірдеңелерді айтып, түсіндіріп қояды. Соған қарағанда, ол отрядтың басшыларының бірі ғана емес, жол бастаушысы да сияқты.

	Үшінші күні отряд өзеннің арнасынан шығып, жусанды, күйреуікті жондарға қарай асты. Олардың былтыр ғана Хұсайынның жайлауы болған, қазір қаңырап бос жатқан Төсбұлаққа қарай бет алғаны даусыз еді.

	Енді мидай жазық жонның үстімен олардың сондарынан көзге түспей еріп отыру мүмкін емес еді, Хұсайындар кейіндей берді: тек отряд әбден ұзады-ау деген кезде өзен жағасындағы биік төбенің басына шығып, бір шоқ жыңғылдың түбінде тұрып соңдарынан дүрбі салды. Отряд сол беттерімен көліктерін аяңдатып бара жатты. Хұсайындар енді біржолата кеткен болар деп үміттерін үзіп, кейін қайтуға ыңғайланған кезде кенет көкжиектен асып көрінбей кетуге айналған топтың әлденеге ошарылғаны байқалды. Хұсайын дүрбісіне жабысып, қыбыр етпей ұзақ қарады. Отрядтың иіріліп тұрғаны даусыз еді... Біреулер көлік ауыстырып жатқандай, біреулер қол алысып қоштасып тұрғандай.

	Сосын топтан екі адам бөлініп шықты да аттарының басын батысқа, Телікөлге қарай бұрып, аяңдап жүріп кетті. Отрядтың негізгі тобы да бұдан кейін кідірген жоқ, қайтадан тізіліп, бұрынғы беттерімен Төсбұлақты бетке алып қозғалды.

	– Әп, бәрекелді, мына екеуі елге қайтты, – деп дауыстап жіберді Сұрапберген.

	«Е, ақсарбас, екеуінің бірі Мұратқали болса екен... Шіркін-ай, соның тап өзі болса екен», – деп ойлап үлгерді Хұсайын.

	– Не істейміз? – деп сұрады сосын Сұрапберген. – Ұстаймыз ба?!

	– Ол жағын Биікбаймен ақылдасып көрейік, – деді Хұсайын. – Ал ұстаймыз дейді екенсіңдер онда мына жазықта қуып әуре болмаймыз. Жеткізбейді!.. Не де болса өзенге қарай түсуін күтеміз. Өзенге түссе – оңай, қалыңның ішіне тығылып, күтіп тұрып, екеуін екі оқпен жалп еткізе саламыз.

	Хұсайындар тағы да біраз аялдап, әлгі екеудің отрядтан біржола бөлінгеніне анық көздері жеткесін, өзен табанымен құйғыта шауып отырып, сәлден кейін Биікбайға жетті.

	– Бұл өте дұрыс болды, – деп қуанып қалды Биікбай. – Екеуінің ең болмаса біреуін тірідей ұстау керек. Отрядтың негізгі мақсаты не, енді қайда барады, бұл өңірде қанша болады – соны білгеніміз жөн.

	– Құдай қаласа, оны орындаймыз, – деді Хұсайын. Сосын Сұрапбергенді бас қылып мықты деген бес-алты жігітті ертіп, әлгі екеудің алдын орау үшін атқа қамшы басты.

	Өзен табанымен құйғыта шауып, бір қия беткеймен жарқабақтың сыртына шықты. Алдарынан үлкен-үлкен қара шоқы көрінген, беткейлері сыңсыған қалың жыңғыл екен, соған жеткесін Сұрапберген атының басын ірікті:

	– Осы жерде күтеміз, – деп атынан түсуге ыңғайланды.

	Хұсайын оған күдіктене қарады.

	– Олардың дәл осы шоқының түбінен өтетінін қайдан білесіз?! Дала кең, басқа жақпен кетіп қалса қайтеміз?

	– Мынаны көрдің бе? – деді Сұрапберген шоқының түбін жанап өтетін ескі сүрлеуді нұсқап. – Төсбұлақ жақтан келетін жалғыз жол осы. Әлгілер қалай болғанда да осы тұстан өтеді.

	Хұсайын бір жігітті шоқы басына қарауылға қойды; өздері қару-жарақтарын сайлап, дайындала бастады.

	Бұлар едәуір күтті.

	Әлден уақытта қарауылда тұрған жігіт: «Көрінді, тура осылай келе жатыр», – деп дыбыс берді.

	Хұсайын атын ақырын тебініп, жұрттан ілгерірек шығып, жыңғыл арасынан баспалап тұрып, жолға көз жіберді.

	Қуанғаннан жүрегі лүпілдеп кетті. Екеудің бірі Мұратқали еді.

	Екеуі де қарулы, мылтықтарын дайындап ұстап, айнала төңірекке жіті көз жіберіп қатты аяңмен келеді.

	Хұсайын қолын ақырын көтеріп, жігіттеріне белгі берді.

	Дүниені құлаққа ұрған танадай жым-жырт тыныштық басты.

	Екі аттылы биік шоқының қапталынан өте берді.

	Хұсайын үн-түнсіз тебініп қалды. Аты тұрған орнынан оқша атылды.

	Өзге жігіттер де лап қойды.

	Бұдан арғы оқиға қас қағымдай уақыт ішінде болды. Мұратқалидың серігі жас жігіт екен – бұлар үн-түнсіз қапталдан шыға келгенде бір сәт не істерін білмей, аңтарылып тұрып қалды. Осы сәтте Мұратқалидың «Қаш!» деп саңқ еткен даусы естілді. Қатар келе жатқан аттар орындарынан ытырыла атылды. Іле гүрс-гүрс еткен мылтық дауысы естілді. Атқан – Мұратқали еді. Сұрап-берген Хұсайынмен қатарласа ұмтылған; мылтық даусы шыққан сәтте екі қолын жайып, аттың сауырына қарай құлай берді.

	Құйғытып шауып бара жатқан аттың жалына жабысып алған Мұратқали және атуға ыңғайлана – берген бірақ үлгермеді. Хұсайынның жігіттерінің бір-екеуі мылтықтарының шүріппесін жарыса тартқан. Мұратқалидың мылтығы қолынан сусып шығып, өзі ат бауырына қарай аударыла берді.

	Бұл кезде Мұратқалидың серігі едәуір жерге барып қалған, бірақ құтыла алмады. Хұсайын да, қасындағылар да оған бірнеше оқ жіберіп үлгерген. Қайсысының тигізгені белгісіз, әйтеуір аты мұрттай ұшты. Жігіт қатты жығылған. Екпінімен әлденеше рет домалады. Теңселіп орнынан тұра берем дегенде қуғыншылардың біреуі ағызып барған бойы атынан қарғып түсіп, үстіне қона кетті. Тыпыр еткізбей басып тұрып, қолын артына қайырып байлап тастады.

	Сөйтіп лезде бәрі аяқталды.

	Біреу Мұратқалидың атын қайырып, ұстап әкелді. Мұратқалидың өзі аппақ шаңға көміліп қимылсыз жатыр еді. Оқ өкпе тұсынан тисе керек, былғары куртканың жауырын жағынан шапшып шыққан қан байқалды. Жігіттердің біреуі басын көтеріп көрген.

	– Жаны бар ма екен? – деп сұрады ат үстінде тұрып Хұсайын.

	– Тірі, ыңырсиды, – деді анау.

	– Ең болмаса Биекеңе жеткенше өліп кетпесін. Жарасын таңа салшы, – деді Хұсайын.

	Әлгі жігіт Мұратқалидың курткасын шешіп жарасын таңуға әрекеттене бастады.

	Сұрапберген тіл тартпай кетіпті.

	Сәлден кейін Хұсайындар қолы артына байланған жас жігітті, ауыр жаралы Мұратқалиды, өлі Сұрапбергенді бір-бір аттың алдына өңгеріп, кейін қайтты.

	Биікбай бұларды бағанағы жерден қозғалмай күтіп отыр екен – сенімді серігі, небір қиыннан аман алып шыққан жолбасшысы Сұрапбергеннің өлгенін естігенде кәдімгідей өкінді; ат алдына өңгерілген, аяқ-қолдары байлаулы тұтқындарды көргенде ептеп жадырады.

	Сосын олардан жауап алуға кірісті.

	Жас жігіт Әділ деген тарамыстай қатқан, әлжуаздау біреу екен. Сөзінің ыңғайына қарағанда комсомол сияқты. Отряд қайда кетті, бұл жаққа орала ма – ол жөнінде ашып ештеңе айтқан жоқ. «Мұратқали аға тығыз жұмыспен елге қайтпақ еді. Сосын мені ертіп келе жатқан бетіміз одан басқа еш нәрсені білмеймін», – дегеннен танбады. Биікбай оны «Шыныңды айтсаң болды еш жамандық жасамаймын, босатып қоя беремін», – деп алдаусыратып та көрген, алқымына қанжар тақап «бауыздап жіберемін» деп қорқытып та байқаған, бәрібір ештеңе шықпады.

	Биікбай сосын оны байлаулы күйінде анадай жерге сүйреп апарып тастап Мұратқалиға келді.

	Бұл кезде Мұратқали кәдімгідей есін жинап, сөйлеуге жарап қалған.

	Хұсайын Биікбайдың жанында еді – есік пен төрдей жерге келгенде Мұратқали екеуінің көздері түйісіп қалды. Мұратқали күтпеген кездесуге түк те таң қалмады, қанын ішіне тартып, сұп-сұр болған күйі, үнсіз жата берді.

	– Мен білем ғой. Бұл кесіп алса қан шықпайтын, діні қатты неме. Құр текке әуреленбей атып тастау керек, – деді Хұсайын.

	– Ату ешқайда қашпас. Ертең таң атқанша бір тамшы су бермей, аяқ-қолдары байлаулы күйінде азапқа салып, жатқызып қояйық, – деді Биікбай.

	– Мынау Мұратқали – менің ата жауым, – деді Хұсайын. – Арманым – осыны қолға түсіру, кек алу еді – құдай сәтін салса, дегеніме жеткен түрім бар. Мұның мәселесін мен өзім шешемін!

	– Мейлің, – деп қолын сілтеді Биікбай.

	Хұсайын Мұратқалиды бір-екі жігітке сүйреткізіп, Гүлраушан екеуі тоқтаған жыңғылдың түбіне апарды.

	Бағана бұлардың Мұратқалиларды ұстап әкеле жатқандарын көргенде Гүлраушан әлденеден шошынғандай жыңғылдың ар жағына айналып кеткен. Енді сол жерде бір уыс болып отыр екен.

	– Саған не болған?! Бері шық! – деп дауыстады Хұсайын. – Бұ дүниенің кегі о дүниеге кетпейді деген, көрдің бе, кімді ұстап әкелгенімді?!

	Гүлраушан мұның бетіне шошына қарады.

	– Керегі жоқ, көрсетпе!.. Көрмеймін, – деп бетін баса берді.

	Хұсайын оның қолтығынан демеді.

	– Бұл бізді осындай күйге ұшыратқан, қаңғыртып жіберген қас дұшпанымыз емес пе?! Оны неге аяйсың?!

	Гүлраушан жауап қайтарған жоқ, үн-түнсіз басын шайқай берді.

	Хұсайын қол-аяғы байлаулы жатқан Мұратқалидың қасына жантайды.

	Мұратқали үнсіз ыңырсиды. Кейде есінен танып кете ме, сандырақтап сөйлейді. Арагідік «су... су беріңдер!» деп қалады. Гүлраушан соны естігенде шыдамаса керек, әлден уақытта барып бір тостаған шалап әкеліп, аузына тоса берген, Хұсайын қолын қағып жіберді.

	– Әрі әкет, әрі! Шөлден өлмек түгіл өмірем қапса да аузына бір қасық су тамызба!

	Қолындағы тостағаны жерге түсіп кеткен Гүлраушан, Хұсайынға тіктеп қарамаған күйі бұрылып жүре берді

	... Хұсайынның көзі түн ортасы ауа ілініп кеткен. Бір кезде абыр-дұбырдан шошып оянды. Басын көтерсе, жанына бір-екі жігіт келіп тұр.

	– Әлгі байлаулы жігіт... мынаның серігі – Мұратқалиды көрсетіп қояды – қашып кетіпті.

	– Қалай?!. Қайтып қашыпты? – деді Хұсайын ұшып тұрып.

	Жігіттер жөндеп жауап бере алмады.

	– Білмейміз... әйтеуір, жоқ! – дейді.

	Әділді Биікбайдың қарауына жақында келген екі жігіт күзетуге тиіс еді... Хұсайын дереу соларды іздеген. Сөйтсе олар Биікбайдың алдында түстері қашып, сөлбірейіп жауап беріп тұр...

	– Түні бойы кезектесіп күзетіп отырғанбыз. Тек таң алдында көзіміз ілініп кетіпті, оянсақ – жым-жылас, – дейді бірі.

	– Аяқ-қолы байлаулы адам, қашып кетеді деп мүлдем ойламаппыз, – дейді екіншісі.

	– Қап, ә, сендердің сыбағаларыңды қайтып берсем екен?! – деп гүжілдеген Биікбай. Сірә, арамызда бір сатқын бар-ау, аяқ-қолын шешіп жібермесе, байлаулы адам қалай босанып қашады?!

	– Биеке, не де болса кейін жазалай жатарсыз, – деп әңгімеге араласты Хұсайын, – Әлгінің таң алдында қашқаны рас болса, алысқа ұзай қойған жоқ, тездетіп қусақ қолға түсіреміз.

	– Онда атқа қоныңдар, – деп әмір берген Биікбай.

	Әлдеқалай заман болады деп аттардың біразын жақын жерге арқандап қойған еді – жігіттер жапа-тармағай солай жүгірді. Бірақ сәлден кейін бәрі аңтарылып тұрып қалды: ат арқандаған жерде түнде ғана түскен тезектер жатыр, қиылған, үзілген арқандар жатыр – басқа түк жоқ.

	– Ойбай, әлгі сұмырай аттардың біреуін мініп, басқасын артымнан қуғын шықпасын деп айдап кеткен ғой. Енді қайттік?! Жаяу қалдық-ау, қап! – деген дауыстар естіліп қалды.

	Биікбайдың жүзі бұрынғыдан бетер түтігіп кетті:

	– Басқа көліктер қайда?! Дереу соны тауып әкеліңдер, – деп әмір етті.

	Аттардың арқандалмағандарын кеше кешкісін қалыңның ішіне тұсап жіберген – жігіттер енді соларды тауып әкелуге жүгірді.

	Бірақ бәрібір кешігіп қалғандары анық еді; тоғай арасындағы аттарды тауып әкеліп, ерттеп, Әділдің соңынан қуамыз дегенше едәуір уақыт өтті. Содан қуғыншылар шаңқай түсте бір-ақ оралды... Әділді ұстай алмапты; тек оның әкеткен аттарының біразын тауып қайтыпты.

	– Қолға түсіп қалам деп қорықса керек... аттарды екі-үш жоннан асырып, бет-бетімен қуып тастапты да өзі тайып отырыпты. Содан аттарды төбе-төбенің әр жерінен әрең жинап алдық, – дейді жігіттер.

	– Ойбай, ол ит тегін кеткен жоқ, кешегі отрядтың соңынан кетті, – деді Биікбай. – Енді тезірек қарамызды батыру керек.

	Жігіттер асығыс жолға дайындала бастады.

	– Ал ананы... тұтқынды қайтеміз? – деп сұраған Хұсайын Биікбайдан.

	– Енді оны сүйреп жүре алмаймыз! Атып тастай сал, – деді Биікбай.

	– Рұқсат етсеңіз сыбағасын өзім берейін, – деді Хұсайын.

	Биікбай үнсіз басын изеді.

	Хұсайын аяндап Мұратқалидың жанына келді. Тізесін бүгіп қасына отырды.

	– Ал сөйле! – деді сосын жүзіне тіке қарап.

	Мұратқалидың жағы суалып, көзі бұрынғыдан бетер шүңірейіп кеткен еді. Аңқасы кеуіп, әбден шөлдегені көрініп тұр – еріндерінің түте-түтесі шыққан. Хұсайынның сөзін естімегендей, өзімен-өзі айдалаға қарап жата берді. – Сөйле! – деді Хұсайын және қайталап. Бұл дүниедегі ақырғы сағатың жақындап келеді; сөйлеп қал! Бәлкім, жалынып-жалбарынарсың... мейірімім түссе тірі қалуың да мүмкін.

	Мұратқали ақырын ғана мырс етті.

	– Сендей қарақшыға шығын қылатын сөзім жоқ!

	– Ах, солай ма?! Онда өз обалың өзіңе! Саған оқ шығындамаймын. Ат құйрығына байлап өлтіремін. Сазайыңды сөйтіп беремін. Кегімді солай қайтарамын!

	Мұратқалиға бұл үкім де түк әсер етпеген секілденді...

	Хұсайын орнынан ұшып тұрды... сосын есіне әлдене түскендей қайтадан отырды.

	– Әй, Мұратқали, енді кездессек, о дүниеде кездесерміз. Сонда кімнің ақ, кімнің қара екенін жаратқан тәңірдің өзі айтар. Бірақ бұ дүниеде сенен сұрасам деп жүрген бір сөзім бар еді. Жауап бересің бе, жоқ па?!

	Мұратқали біраз ойланып жатты. Сосын жүзін бұрып, шүңірейген көздерімен тесіп жібере жаздап қарады.

	– Арманда қаларсың, айт, – деді.

	– Айтсам былай, менің әкем Жиенберді бай болғаннан басқа жазығы жоқ еді. Ол ешкімнің қанын жүктеген емес, ешкімнің сүйегіне таңба салатындай, арына, намысына тиетіндей зорлық-зомбылық жасаған емес; бәлкім, пенделікпен анадай-мынадай кемшіліктер жіберсе жіберген шығар – бірақ, бәрібір, осы өңірдің жұртты аузына қаратқан игі жақсыларының бірі екендігі анық еді ғой.

	Менің де құртылуға, жойылуға тиіс болатындай жаманшылығым жоқ сияқты еді, рас, бір кезде алашордаға ердім, бірақ ниетімнің жамандығынан, елге, жұртқа қысастық, зорлық жасайын деген оймен ергенім жоқ. Біреуді біреу біліп болмайтын, кімдікі дұрыс, кімдікі бұрыс екенін айыру қиын аласапыран кез еді, маған алашорданікі жөн сияқты көрінді. Өзімді де, өзгені де мұратқа, бақытқа жеткізетін кілт солардың қолында секілденді. Сөйтіп ердім. Бірақ «Адасқанның айыбы жоқ қайтып үйірін тапқан соң» деген сөз бар. Мен де сондай едім, бұрынғының бәрі келмеске кетті деп біржолата ұмытып едім. Имандай шыным, көкірегімде мына Кеңес өкіметіне титтей бөтен ойым жоқ еді. Ендігі жерде малымды бағып, күнімді көріп тып-тыныш жүре бермек едім.

	Сөйткен бізге, менің әкеме, менің өзіме неге соншама өшігесіңдер?! Бізді құртып жібергенде қандай мұратқа жетесіңдер?!

	Жарайды, мұны да қойшы... біз құри берейік... ал ел-жұрт қайтеді?! Сен бүгін келдің, ертең кетесің ал сосын мына ауылға кім иелік етеді?! Анау әумесер белсенді Дәймаған бет пе?! Ендігі жерде елге-жұртқа жөн үйретіп, жол сілтейтін сол бола ма? Ол халықты сен айтып жүргендей ұшпаққа шығара ма?!

	Хұсайын осыны айтып Мұратқалидың жүзіне тіктеп қарады. Мұратқали міз бақпаған күйі сөйледі. Даусы сәл тұтығыңқырағанмен сабырлы шықты.

	– Мен сені жек көрем! Сұмдық жек көрем! Жоқ, бұл менің әкемнің сенің әкең сияқты байдың қойын бағып жүріп, қаңғырып өлгені үшін емес.

	Баяғыда ақтың әскері мені тұтқындап айдап бара жатқанда артымнан табалап айқайлағаның үшін де емес. Тіпті сен алашордаға араласпай, ауылда жатсаң да бәрібір жек көрер едім. Ерте ме, кеш пе, әйтеуір, осылай келіп мал-мүлкіңді сыпырып алар едім.

	Өйткені, біз бітіспес дұшпанбыз! Бірақ бұл дұшпандыққа біздің жеке басымыздың түк қатысы жоқ. Бізді жауластырған – мақсат! Идея! Уақыт!

	Сен алашордаға адасып бардым дейсің – бекер! Сен оларға қайтсең де қосылуың керек еді. Бұл кездейсоқтық емес, зандылық еді. Өйткені, мақсат, идеяларың бір жерден шықты. Олардың аузынан шыққан сөздердің бәрі көкейіңе қонып кеткені содан. Саған мына шексіз сахарадағы тіршіліктің жүздеген жылдар бойы қалпынан түк өзгермей тұра бергені керек. Сонда сенің жағдайың тамаша болады. Мұндай қараңғы, момын халықты басқару, билеу саған қой қайырудан да оңайға түседі. Сосын сен мыңғыртып мал айдағанына мәз... пәлен қатын алғанына мәз – шалқып жүре берер едің.

	Ал біздің мақсатымыз, идеямыз басқа. Біз халықты жарық дүниеге шығарсақ дейміз. Көзін ашсақ, өзінен жүздеген жыл алға кеткен ел-жұрттың қатарына жетсек дейміз.

	Мұны жүзеге асыру үшін алдымен сені... сендейлерді құрту керек!..

	Егер екеуіміз осыдан елу жыл бұрын дүниеге келсек, сен бай болып шалқып отырар едің. Мен жалаң аяқ, ернім тілім-тілім болып қой бағып жүрер едім. Бірақ біздің тағдырымыз басқаша болды; бұған сен өкінерсің – ал мен өкінбеймін.

	Сен халықтың қамын ойлап қайғырмай-ақ қой – елге,жұртқа жөн үйрететін, жол сілтейтін адам сенсіз де табылады. Және олардың жаны халыққа сенен гөрі жүз есе артық ашитын болады. Елді сендер мың жылда да шығармаған ұшпаққа олар шығарады. Сендер жеткізбеген бақытқа солар жеткізеді.

	Рас, Дәймағанбеттің білімі шамалы, оқыған-тоқығаны аз, саяси сауаты төмен – сондықтан да бірде артық, бірде кем кетіп қала береді. Бірақ жүрегі ақ, көңілі таза, жаңа өмірдің идеясына, мақсатына кәміл сенеді. Бірақ ауыл-аймақты өмір бойы Дәймағанбет... Дәймағанбет сияқтылар басқарады екен, солар өмір бойы белсенді болып жүреді екен десең, қателесесің. Дәймағанбеттердің орнына олардан әлдеқайда сауатты, әлдеқайда білімді, әлдеқайда қабілетті жаңа толқын келеді. Кеше менің жанымда болған Әділ, міне, сол ұрпақтың өкілі.

	Болашақ – солардікі. Ел-жұртты жаңа, жарқын өмірге бастап апаратын да солар болады.

	– Е, тапқан екенсің сенетін адамды, – деп мырс етті Хұсайын. – Оның елге, жұртқа жаны ашыса, өзінен бұрын өзгенің қамын ойлайтын болса неге сені тастап, алды-артына қарамай қашып кетеді?! Қол-аяғы босанысымен үн-түнсіз безе жөнелмей сені де құтқаруға әрекет жасамай ма?! Бәріміз ұйықтап жатырмыз, сені атқа өңгеріп ала жөнелсе қолын кім қағар еді?!

	– Әділдің ондай ойы болмағанын қайдан білесің?! – деді Мұратқали. Бәлкім, өзім бас тартқан шығармын, мына күйімде алысқа ұзай алмайтынымды, оған құр босқа кедергі жасап, қолға қайтадан түсетінімізді ойлаған болармын.

	– Ал онда оны кім босатты, қалай босатты? – деп айқайлап жіберді Хұсайын.

	– Оның саған не керегі бар?! Көңіліңде адамшылықтың сәулесі сөнбеген, мейірімділіктен безінбеген біреу табылды – сол көмектесті.

	– Айт! Жаныңнан дәмең болса, айт қане! Кім ол? – деп төне түсті Хұсайын.

	Мұратқали басын шайқады.

	– Құр әуре болма! Бәрібір айтпаймын!

	– Солай ма?! Онда өз обалың өзіңе! Мә?!

	Тып-тыныш даланы мылтықтың үстін-үстін гүрс еткен даусы жаңғырықтырды.

	Жыңғыл түбінде шалқасынан жатқан Мұратқалидың басы төмен қарай сылқ ете түсті.

	Құмдауытты жерге өскен жусандардың арасынан ақырын жылжып қып-қызыл қан ақты.

	Мұратқалидың жүзінде жан тәсілім етердегі ауыр қиналыстың ізі де жоқ еді. Жүзінде бұрынғыдан бетер қаталдық, суықтық... сосын сабырлылық бар. Хұсайынның айтқан сөздерін құлағына да қыстырмағандай; оның атқан оғының жүрегін тесіп өткенін де елемей; өзімен-өзі, әлдеқайда... тұңғиық көкке қарап, бей-жай жатқан сияқты...

	***

	Хұсайындар сол түні қалың құмның ішімен Бетпақдалаға қарай қашқан, бірақ көп ұзай алмады. Бәлкім, із білдірмей қашудың неше түрлі айла-тәсілін білетін Сұрапберген сияқты жолбасшының жоқтығынан ба, әлде, қуғыншылардың айла-тәсілі бұлардан басым түсті ме – әйтеуір Бетпақдаланың жазығына ілігуге жақындағанда қарулы отряд жетуге айналды. Оның үстіне қарсы алдарынан қатты жел көтеріліп, бұрқыратып құм суырып жүргізбеді. Құр далақтап қаша бергенмен құтылмайтындары анық еді, құмның жықпыл-жықпылы мол бір түкпіріне жеткенде көліктерін тастап, қалыңның ішіне бекініп, атысуға мәжбүр болды. Қуғыншылар да жан-жақтан қамап оқ жаудыра бастады. Ара-арасында: «Қаруларыңды тастаңдар! Бәрібір құтылмайсыңдар, беріліңдер!» деп айқайлап қояды. Жігіттердің кейбіреулері кәдімгідей толқыған секілденген; бастарын сауғалап, құмның ішіне пышырап қашуға бейімделді. Биікбай ақыра айқайлап, бәрін тыпыр еткізбей жатқызып тастады. «Аяқтарыңды қия баспаңдар – әйтпесе жалғыз оқ жалынсын!. Не де болса қараңғы түскенше берілмеу керек. Сосын амалын тауып құтылып кетеміз» деген. Енді қашқындардың қарсылығы қайта күшейеді. Бұл кезде құмды дауыл бұрынғыдан да күшейген; аспан түнеріп, айнала бұлыңғыр тартқан: сөйтіп екі жақ та бірін бірі дәл көздей алмай, жобамен атып жатқан. Хұсайын жұрттың орта кезінде еді, айналасын толық байқауға мұршасы болмады, әйтеуір есік пен төрдей жерде бір қырындап, мылтығын асықпай көздеп атып жатқан Биікбайды көрген. Қасында Гүлзейнеп, оның да қолында мылтық, қимылында қорқып-үркудің, қауіп-қатерден қаймығудың белгісі жоқ, тек қимылы Биікбайдан гөрі жылдамырақ, мылтықтың шүріппесін тартуы жиі. Хұсайын осы кезде барып өзінің әйелін іздеген, Гүлраушан бұдан сәл кейінірек кішкене төмпешікті паналап бір уыс болып жатыр еді. Екі қолымен бетін басып алған, тұла бойы дір-дір етеді.

	– Қорықпа! Көз байланса бітті, құтылып кетеміз! – деп сыбырлай сөйлеген Хұсайын.

	Бұдан әрі қарауға мұршасы болмады. Бұл кезде қуғыншылар бұта-бұтаны паналап кәдімгідей жақындап қалған. «Беріліңдер!» – деген дауыстары, тіптен, анық естілген. Хұсайын олардың ішінен Әділдің айқайын анық ажыратты. «Е, бәлем, қанды басыңды бері тарт, – деп ойлаған. – Мұртқалидан кейінгі екінші жауым сен!.. Сен көрінсең ғой. Жанынды жаһанамға жіберсем, шіркін!»

	Сосын Әділдің даусы шыққан жаққа қарай мылтығының қарауылын туралап кірпік қақпай біраз аңдыған. Сәлден кейін бұта тасасынан шығып келе жатқан оның тұлғасы көрінген тәрізденді. Хұсайын үсті-үсті атып үлгерді, оғы дәл тиіп анау құлаған сияқты еді, көңіліне кәдімгідей қуаныш лебі жүгірген, бірақ онысы ұзаққа бармады. Әлгі тұстан Әділдің «Беріліңдер!» деп саңқылдаған даусы қайта естілді, іле-шала қарсы атқан оғы Хұсайынның құлағының түбінен зу-зу етіп өте шықты. Хұсайын бұға қалды... сосын сәлден кейін басын көтеріп мылтығына жармасты.

	Бұдан ары оқиғаның қаншаға созылғанын Хұсайын анық білмейді, әйтеуір, тынымсыз гүрсілден құлағы тұнғандай болған, уақыт мүлдем жылжымайтындай, түннің қою қараңғылығы ешқашан түспейтіндей көрінген. Тек әлсін-әлсін оқ тиген біреудің жаны ышқынған айқайы шығып қалады, сосын Биікбайдың «Атыңдар! Жақындатпай, ата беріңдер!» деген бұйрығы естіледі. Бір кезде көз байланып, қараңғы түсіп, атыс әлсіреді. Оққа ұшқан ба, әлде қашып үлгерген бе, әйтеуір, Биікбайдың даусы естілмейді, аман қалғандар қараңғылықты жамылып бас сауғалауға кіріскен ыңғай танытты. Хұсайын да етпеттей жылжып Гүлраушанның қасына келген; қолтығынан ұстап «Жүр, кеттік» деп сыбырлады. Гүлраушанның кеудесінде жаны жоқ сияқты. Хұсайын оны қапсыра құшақтап, көтеріп алды да жүгіре жөнелді. Басын төмен салып, нар тәуекелмен бұрқыраған құмды боранға қарсы ұмтылды. Айналасында не болып жатқанын мүлдем көрген жоқ. Құмды боран қол ұсыным жердегінің ар жағын түгел қара түнекпен жауып үлгерген еді. Әйтеуір, сәлден кейін бір түп жыңғылға кездескен. Гүлраушанды құшақтаған бойы соның түбіне құлай кетті.

	Әр тұстан бірен-саран мылтық даусы естіледі. Ысқырып соққан аласапыран дауылдың бір түкпірінен біреулердің айқайлағаны, жан тәсілім етер алдындағы ышқынғаны жеткен сияқтанады. Сосын дәл қастарынан қашқындар ма, қуғыншылар ма ма белгісіз, әлдекімдер жүгіріп өте берді. Хұсайын абайсызда даусы шығып кетпесін деп Гүлраушанның аузын қолымен тас қылып басып, тыпыр етпей біраз жатты. Сосын орнынан қайта тұрды. Гүлраушанның қолтығынан демеп алға ұмтылды. Өкпесі өшуге айналып, мұрттай ұшып құлағанша ұзақ жүгірді. Сосын үн-түнсіз жатып айналаға құлақ тосты. Бұл жолы қорқатындай ештеңе байқалмады.

	***

	Екеуі сол беттерімен таң атқанша тынбай, ұзақ жүрді. Түннің бір уағында құмнан құтылып, өзен бойындағы тоғайға жетті. Қалыңның ішіне тереңдеп енгесін аузы-мұрнына кіріп, көз аштырмаған құмды боранның екпіні басылды; екеуі ит тұмсығы батпайтын ну жыныстың ішімен қараңғыда жығылып-сүрініп аяндай берді. Таң атып, айнала жарық бола бастағанда өмірі адам аяғы тимеген сыңсыған жиде тоғайдың арасына жасырынды. Соңынан қуа шыққандар тап үстерінен түспесе, бұл жерден таба қоюлары екі талай. Екеуі бір тәулік бойы осы жерде тыпыр етпей жатты да қойды. Тек бір-екі рет Хұсайын өзеннен жанторсығына су құйып алып келді. Сөйтіп жатып әрең деп және бір күн өткерді. Іздерін алай-түлей соққан құмды боран біржолата жасырып, қуғыншылар адасып кетсе керек, соңдарынан жеткен ешкім болмады. Екінші күні таңертең Хұсайын қалың арасынан шығып, биік-биіктің басына көтеріліп, айналаны түгел шолып шықты. Көз жетер жерден қауіп-қатер байқалмайды. Хұсайын осы бетімен және біраз жер ұзағанда өзен жағасына сыңсып біткен қалың құрақтың арасында шылбырын сүйретіп, жүгенін сылдыратып, жайылып жүрген ер-тұрманды атты көрді. Бірден таныды – Биікбайдын аты еді. Қай күнгі қырғын атыста иесіз қалғасын ышқынып шығып кеткен сияқты. Айналасында аңдып жатқан біреу-міреу жоқ па екен деп Хұсайын бой тасалап тұрып тағы біраз байқады. Сосын нар тәуекелмен ақырын жақындап атты ұстап алды. Көңілі орнына түсіп, тартпасын қайта тартып, үстіне қарғып мінді де, екі күн бойы тығылып жатқан қалыңға қарай жорта жөнелді. Содан көп аялдамады. Көз байлана Гүлраушанды артына мінгізіп жолға шықты. Өзен бойын сағалау қауіпті екені анық еді... Сосын Бетпақдалаға, өзі ғана білетін баяғы үңгірге бет алды...

	***

	Міне, содан бері бір айға жуық уақыт өтті. Хұсайын мен Гүлраушан елсіздегі баяғы үңгірді қайтадан мекендеп жатыр. Былтырдан қалған біраз төсек-орындары, ыдыс-аяқтары, аздаған оқ дәрілері бар еді, солары пайдаға асты. Күн көрулері аса қиын болған жоқ. Хұсайынның көңіліне кірбің түсірген бір-ақ нәрсе болды – бұл келіншегінің мінезіндегі күрт өзгеріс еді. Бұрынғыдай көп сөйлемейді, мұның бетіне тура қарамайды. Түнде Хұсайын қасына жатайын десе тұла бойы тітіркеп әрмен аунап түседі. Бір түрлі жат, суық. Хұсайын алғашында оны анадағы аласапыран оқиғалардан әбден шошынған шығар; енді қауіп-қатерден құтылып, үйреншікті жерге келгесін, бәрін ұмытып, бұрынғы қалпына түсер деп үміттенген. Бірақ бұл үміті ақталмады. Гүлраушан бұйығылана берді. Және бұл кезде іші кәдімгідей білініп, жүріс-тұрысы ауырлап қалған. Хұсайын әлгі өзгерістің бір себебі, бәлкім, осыдан болар деп ойлаған. Келіншегінің көңілін көтермек болып, әрлі-берлі әуреленіп байқаған, қараңғы үңгірді жаңғыртып ән айтқан. Есіне қай-қайдағы күлдіргі әңгімелерді, оқиғаларды түсірген. Бірнеше рет өзімен бірге киік аулауға ертіп баруға әрекеттенген – бірақ мұның бәрінен де ештеңе шықпады. Гүлраушан күйеуінің жан-тәнімен айтқан әнін естімеген сыңай танытты; күлдіргі әңгімелерінің мәнін түсінбегендей меңірейіп отыра берді; аяғының ауырлығын сылтау етіп сыртқа шығудан мүлдем бас тартты. Сосын әлсін-әлсін «үһлеп» терең күрсінуін көбейтті. Тек бір екі рет басын көтермеген күйі: «Енді не істейміз?.. Мына үңгірде қашанғы жата береміз?», – деп сұраған. Хұсайын бірден жауап қайтарған жоқ. Не десін... мұнда қашанғы жатары өзіне де белгісіз еді. Салтбасты болса бірсәрі; екіқабат келіншегін артына мінгестіріп жалғыз атпен қай жерге барады; қайда паналайды?! Қалай күн көреді?! Әрине, ұзақ жолға мықты көлік тауып, сайланып шығулары керек; Хұсайын бұл мәселені де шешер; Сарысудың арғы-бергі басын шарлап қайтса, мінуге жарайтын және бір-екі атты өйтіп-бүйтіп табар, сөйтіп бұл төңіректен безініп әлдеқайда тартып кетер, бірақ көздеген жеріне жетіп үлгере ме? Жоқ, әлде келіншегі жол ортасында босанып, үйсіз-күйсіз айдалада қаңғып қала ма – осы жағы күмәнді еді. Мұндай нар тәуекелге баруға Хұсайынның батылы жетпеді. Одан да мынау қауіп-қатерден аулақ, тып-тыныш оңаша үңгірде әзірше тыныш жата бергенді жөн көрді. Ұлытауға қарай там-тұмдап көшкен ел күзге қарай Телікөлге қайтады. Хұсайын күн-түн қатып соңдарына түссе де солардан бірер мықты көлік, соғымға жарайтын мал барымталап қалар, сөйтіп күн көрер, бұл екі ортада құдай қаласа келіншегі де босанар, ақ борықтай ұл тапса, тіпті, тамаша; Хұсайын әлгі барымталап әкелген малының бірін сойып, Гүлраушанға қалжа жегізер, сосын қалған етін талғажау етіп, қыс түскенше тыпыр етпей жата берер; күн суыта былтырғыдай Сарысу бойына қоныс аударар, әйтпесе, жылы орындарын суытпас, осы үңгірді қыстап шығар. Осыдан қозы көш жерде қалың сексеуіл бар, содан күн сайын тышқаншылап тасып жеткілікті отын жинап алса, мынау үңгірде ең қақаған аяздың өзінде тоңбай-жаурамай отыруға болар...

	Сөйтіп, бір қыс амалдап шықса ар жағын көріп алар; алдын жаз қылып, ерте көктемде көз көрмес, құлақ естімес бір жаққа, бұл өңірді енді қайтып баспайтындай болып, біржола аттанып кетер...

	Хұсайын осы ойының бәрін Гүлраушанға айтып көрген. Гүлраушан қоштамақ түгіл, өңі бұрынғыдан бетер бозарып, сұмдық қорқынышты хабар естігендей тұла бойы қалтырап, басын шайқай берді.

	– Жоқ айтпа... айтпа ондай пәлені! Ендігі маған қалғаны қалжаға барымта болған ұрлық, арам малдың етін жеу ме еді, тұңғыш нәрестемді жарық дүниеге мынау сасық, қараңғы үңгірде әкелу ме еді?! Жоқ, ол – болмайды! Болмайды!

	– Сонда маған не дейсің? – деп сұрады Хұсайын. – Баяғыдай мыңғырған малым жоқ, көк шалғынға тігілген ақ отауым жоқ; үңгірді паналамағанда, жол торып, мал барымталап, ұрлық қылмағанда қайтіп күн көремін?!

	– Ендеше, маған рұқсат бер! – деді сонда Гүлраушан, мұның үш ұйықтаса түсіне кірмеген әңгіменің шетін шығарып. – Мен кетемін. Біржолата... енді қайтып келмейтіндей, мына үңгірдің табалдырығын аттамайтындай болып кетемін...

	– Кеткенде қайда барасың? – деп таңырқай сұрады, өз құлағына өзі сенбеген Хұсайын.

	– Қайда баратынымды өзім де білмеймін... Басымның ауған жағына кетемін, өлмеспін. Шаршармын, шалдығармын, қазіргіден де ауыр азап шегермін. Біреулер кездесер. Елге қосылармын. Бәлкім, маған жұрт қарғыс айтар; қарақшының қосағысың деп бетіме түкірер... Мейлі!.. Тек құртақандай сәбиді адамдардың арасында дүниеге келтірейін. Періштедей таза, күнәден пәк жанды арам емес, адал сүтпен ауыздандырайын!...

	Хұсайын біреу ауыр тоқпақпен төбесінен қойып жібергендей есеңгіреп қалды. Тілге әлден уақытта барып келді. Әйелінің не айтқаны санасына енді жеткендей тұла бойын ашу, ыза кернеді.

	– Ә, солай ма?! Мен байдың баласы болғанда жақсымын. Сені ақ отауға кіргізгенде, ақ мамыққа жатқызғанда тазамын. Адалмын!.. Басыма іс түсіп еді, бар байлығымнан, малымнан, дүниемнен айырылып, дымсыз қалып едім – жексұрын болып шыға келдім бе?! Қарақшы атандым ба?! А?! Бәсе, соңғы кезде неге өзгеріп бара жатыр десем, көңіліңде сондай нәрсе бар екен ғой... Ой, сұмдық-ай, астыңдағы атына сенбе, қойныңдағы қатыныңа сенбе деген осы екен ғой!.. Рас екен ғой!..

	Осы жерге келгенде Гүлраушан жылап жіберді. Көзінің жасы тарам-тарам ағып, бетін жуып, Хұсайынға жалбарына қарады:

	– Ондайды айтпашы!.. Сені ақ, адал көңілмен сүйгенім құдайға аян!.. Саған тұрмысқа шыққанда көңіліме бүккен ішкі есебім болса; сенің дүниеңе, байлығыңа қызықсам мені жер жұтсын!.. Екі дүниенің бетін көрмейін!.. Имандай шыным – сені сұмдық жақсы көрдім, шексіз сүйдім. Махаббатым кіршіксіз таза еді. Оған кірбің түседі деген ой мүлдем қаперіме кірмеген. Бірақ... – Гүлраушан екі қолымен бетін басып, ойланып қалды. Сосын қайта сөйледі. – Pac айтасың, мен өзгердім. Бірақ бұл менің екі жүзді, опасыз әйел болғандығымнан емес. Басқа!.. Бұл – менің еркімнен тыс күш. Дәлірек айтқанда – бойыма біткен бала!.. Егер сол... бала болмаса қайда барсаң да, қайда аттансаң да бір сәт ойланбай, соңыңнан еріп жүре берер едім. Өлсем де сенімен бірге өлер едім – және оған өкінбес едім... Тірі жүрсем күндердің бір күні Биікбайдың әйелі сияқтанып құдай қосқан қосағың ғана емес, құралайды көзге ататын, ат құлағында ойнайтын сенімді серігіңе де айналуым мүмкін еді. Тағдыр бірақ маған оны жазбапты. Мен бойыма қалай бала бітті, солай өзгердім!.. Саған құлаған көңілім, ынтызарлығым – бәрі соған ауған тәрізденді. Мен енді жатсам-тұрсам соның... ішімдегі баланың тілеуін тілеуге көштім. Тіпті, дүниеге соның көзімен қарай бастадым. Енді не ойласам да өзімнің емес, сол баланың ойымен ойлайтын болдым. Сөйтіп, мен мүлдем басқа адамға айналдым. Егер өз еркіме салса сенің бойыңнан иненің жасуындай кемшілік көрмес едім; сен не жасасаң да кешіріммен қарауға тырысар едім, біреулерге оқ атсаң, мал-мүлкін тонасаң, кек қайтарғаны, өш алғаны деп ұғар едім. Ал бала... бүгін менің құрсағымда жатқан, ертең жарық дүниеге келетін бала, өзіңнің балаң... ұрпағың мүлдем басқаша ойлайды. Ол сенің ісіңді, ел тонағаныңды, біреудің қанын мойныңа жүктегеніңді ешуақытта ақтамайды, себебін түсінбейді, тіпті түсінгісі де келмей, қарғыс айтады. Саған ғана емес... арам сүтпен ауыздандырған, елден безіп, әлдеқайдағы қараңғы үңгірде дүниеге келтірген маған да лағнет айтады.

	Әйелінің әңгімені қайда бұрып бара жатқаны Хұсайынға түсініксіз еді.

	– Ал сонда маған не істе дейсің? – деп сұрады, басы мең-зең болып.

	– Маған салсаң алдымызда бір-ақ жол тұр. Егер ұрпағына, артында қалатын тұяғыңа жаның ашыса, мені босанбай тұрып бір қараға жеткізіп таста!.. Елдің төбесін көрсетсең болды, одан кейін бізге алаңдама. Бас қамыңды жасап, қалаған жағыңа кете бер. Жалғыз бастысың ғой, қуғын-сүргіннен құтыларсың, өйтіп-бүйтіп күніңді көрерсің. «Кебін киген келмейді, кебенек киген келеді» деген, тағдыр жазса қайта қосылармыз. Қосылмасақ та, артында ұрпақ қалғанына күмән келтірме! Он сегіз мың ғаламның атынан ант етейін – балаңды қанаттыға қақтырмай, тұмсықтыға шоқытпай, қатарынан кем етпей өсіремін. Бізге рұқсат бер!..

	Аты бар да заты жоқ, тек Гүлраушанның томпиған ішінде жатқан, әзірше ұл екені де, қыз екені де белгісіз бала екеуінің арасына осыншалықты жік салады, өткелі жоқ түпсіз шыңырауға айналады деп Хұсайын ешқашан да ойлаған емес-ті. Мынаны естігенде кәдімгідей абдырап қалды. Сосын жаны шырқырап сөйлей бастады:

	– Ойбай-ау, мұның қай сасқаның? Елге қайтамын дейсің; «келе ғой» деп құшағын жайып тұрған сенің қандай елің бар еді?! Тігерге тұяқ қалдырмай сыпырып алған, өзіңді мынадай күйге ұшыратқан елдің жаздым-жаңылдым деп қайтып барғанда саған мейірімі түсе ме?! Аяй ма?! Жоқ, түтіп жей ме?! Ең болмаса осыны ойласаң етті?! Баланы қанаттыға қақтырмаймын дегенді неге сүйеніп айтасың?! Сенің шамаң кімге жетеді, кімге тоқтау саласын, кімнің аузына қақпақ қоясың?! Жоқ, мұның ешқайсысы да қолыңнан келмейді. Бұл конфискеге іліккен байдың баласы, ел тонаған, адам атқан қарақшының ұрпағы деген ат оның өле-өлгенше қыр соңынан қалмайды. Дәймағанбет сияқтылар қит етсе көзге шұқып, күн көрсетпейді. Өйтіп ит қорлықпен өмір сүргенше көз көрмес, құлақ естімес әлдеқайда қарасын батырғаны әлдеқайда артық емес пе?!

	– Адамдардың бәрі сен ойлағандай қатыгез емес, – деді Гүлраушан. – Олар саған өштессе өштесер, бірақ дүниеге жаңадан келген күнәсіз сәбиге жаманшылық жасай алмайды.

	– Сен адамдарды білмейсің!.. Бірақ, жарайды, бәрі сенің айтқанындай болсын, ешкім менің балама тиіспесін, әкесінің қылмысын бетіне салық қылмасын. Ал сонда онын қандай болып өсетінін ойладың ба? Ол титтейінен ана Дәймағанбет сияқтылардың тәрбиесін көреді. Соның айтқандарын құлағына құйып, соған күмәнсіз сеніп өседі. Сосын ол мені дұшпандарына қарсы қайтпай күрескен батыр деп мақтаныш етпек түгілі, жек көреді. Басқасын былай қойғанда, мені бай, байдың баласы болғаным үшін-ақ жек көреді. Менің атымды атамақ түгілі, еске алмауға, ұмытуға тырысады. Ондай ұрпақтың... ондай баланың маған не керегі бар?! Өйтіп атымды былғатқанша, оны көзін ашпаған шарана күйінде өз қолыммен өлтіре салғаным әлдеқайда артық!..

	– Тоқтат! – деп шар ете түсті Гүлраушан. – Ондай сөзді атама! Аузыңа алма! Бала – сенің ғана қаның емес, менің де қаным. Менің де ұрпағым. Оны саған өлтіртпеймін!.. Өлсем өзім... өзім өлем!.. Ал оны аман алып қаламын!.. Қайтсем де артымда тастап кетемін!..

	Гүлраушан ішін қос қолымен басып, зәресі ұшып шегіншектей берді. Әйелінің мына түрін көргенде Хұсайын бетінің бұлшық еттері дірілдеп күлімсіреген болды:

	– Өй, тумай жатып соншама шырылдап саған не болды?! Өз баласын өзі өлтіретіндей мені кім деп ең сонша?! Құдай қаласа, аман-есен босаншы, сендерді ешқайда да жібермеймін. Баламды өзім бағамын!.. Өзіме тартқан мынадай керемет жігіт етіп шығарамын!.

	Хұсайын бас бармағын көрсетті. Бірақ бұл сөз Гүлраушанға түк те әсер етпеген секілді; шарасынан шыққан көздерімен бұған шошына қараған күйі есік пен төрдей жерге барып тұрды:

	– Қорқамын! – деді сосын ақырын сыбырлап. – Сенен сұмдық қорқамын!.. Сен баяғы Хұсайын емессің... Мүлдем басқа адамсың!.. Бөтен... жат біреусің! Жоқ... жоқ! Менің тар құрсағымды жарып шыққан бала саған ұқсауға тиіс емес!.. Сенің жолыңды қууға, сенің тәрбиеңді алуға тиіс емес. Тіпті ол сені көрмейді. Көрсетпеймін!

	Хұсайын Гүлраушанның қасына екі аттап жетіп барды. Шап етіп алқымына жабыса кетті.

	– Сандалма! – деді, даусы қырылдай шығып. – Бала менікі, оны менен ажыратып ешқайда әкете алмайсың!.. Аяғыңды қия бастырмаймын!.. Өлсең де жібермеймін!.. Келіншегінің түсі бозарып, есінен танып бара жатқанын көргесін саусақтарын ептеп босатты. Енді жұбата сөйледі. – Сен мені түсін!.. Сенен, сенің ішіңнен шығатын баламнан басқа менің кімім бар?! Мына жарық дүниедегі қалған барым да, байлығым да – екеуің!.. Екеуіңнен бірдей айырылсам менде қандай қызық, қандай үміт, қандай мұрат қалады?! Қалай жер басып, тірі жүремін?! Жоқ, кеудемдегі тірі жаным аман тұрғанда сені... сендерді ешқайда жібермеймін!.. Жібермеймін!.. Солай!..

	Хұсайын буын-буындарынан әл кетіп, жерге сылқ етіп отыра кетті. Гүлраушан состиып тұрып-тұрып, сәлден кейін аяғын сүйрете басып, үңгірдің бір бұрышындағы шомыт төсекке барып қисайды. Содан теріс қарап, бүк түскен күйі кешке дейін қыбыр етпей жатты да қойды. Хұсайын ашуын басқасын жанына келіп айналып-толғанып жұбатпақ болған – бұл әрекетінен ештеңе шықпады. Гүлраушан басын көтермеді, тіпті, Хұсайын қайнатқан шәйден де ауыз тимеді.

	Хұсайын содан талығып барып түн ортасы ауа ұйықтап кеткен; бір уақытта әлденеден шошып оянған. Көзін ашқан бетте іздегені Гүлраушан еді – жүрегі су ете қалды, төсегі бос жатыр...

	Орнынан атып тұрып, қараңғы үңгірдің ішін сипалап іздей бастады. Әлсін-әлсін «Гүлраушан, ау, Гүлраушан, қайдасың?» – деп дауыстап қояды. Ешкім жауап қайтармайды. Жым-жырт!.. Ақырын басып үңгірдің босағасына жетті, босағада аттың ері жататын, ол да зым-зия жоғалыпты. Хұсайын кенет бір сұмдықтың болғанын сезді. Атын кешкісін сай табанындағы жабайы жоңышқаға арқандап қойған, үңгірден шыға салып, тапырақтап солай қарай жүгірді. Ай көтеріліп қалған кез еді, қарагер аттың сұлбасы сонадайдан көрінді. Қасында ақ көйлегінің етегі желбіреген Гүлраушан әлдене істеп тұр. Сірә, ат ерттеп жатса керек. Хұсайын бұта-бұтаны тасалып, аяғын ұшынан басып жақындап барып келіншектің ту сыртынан шап берді. Гүлраушан айқайлап жіберді.

	– А, қаншық, енді қараңғы түнді жамылып қашайын дедің бе?! – Хұсайын келіншекті босатпаған күйі аттан былайырақ сүйрете жөнелді. Гүлраушан жанұшырып бұлқынып келеді. «Жібер! Жібер!» деп айқайлап қояды. Хұсайын оны біраз жерге апарып, құшағын босатып, итеріп қалды. Келіншек екі-үш аунап барып орнынан ұшып тұрды. Қашқан жоқ, тұла бойы қалш-қалш етіп жауыға қарады:

	– Жолыма көлденең тұрма! Бәрібір кетемін!.. Өлсем де кетемін!.. Одан да еркіңмен жібер!

	– Кетпейсің! Түс алдыма! Жүр! – деді Хұсайын.

	Гүлраушан қыбыр етпеді.

	– Әуре болма! Ендігі жерде мен сендік емеспін. Сені сұмдық жек көрем. Сен жауызсың, қанышерсің!..

	– Сөйлеме, үніңді өшір, – деді Хұсайын. Сосын келіншегінің білегінен шап беріп ұстап, үңгірге қарай сүйрете жөнелді. – Кетсең өзің кет, бірақ баламды бермеймін. Тусаң болды. Саған емізбей, ауыздандырмай, өзім алып қаламын. Мойныма дорба салып, диуана болып кетсем де асыраймын.

	Гүлраушан шамасы келгенше тырысып жүрмей келеді. Пора-порасы шығып жылап келеді:

	– Жоқ... Ол мүмкін емес. Олай болуы тиіс емес. Сендей жауыздың, қанышердің әке болуға, күнәсіз сәбидің әкесі атануға ешқандай қақысы жоқ. Құдай-ай! – деді сосын бұрынғысынан бетер өксіп. – Бәрін көре, біле жүріп күні бүгінге дейін неге шыдағам?! Ең болмағанда ана жолы Әділге еріп неге қарамды батырмағам?!

	Хұсайын артына жалт қарады

	– Ә, Әділді босатып, қашырып жіберген сен бе едің?! Бәсе, шыр-пырың шығып жаның ашуы жаман еді. Ішімнен секем алғам, ақыры сол рас болып шықты ғой.

	– Мен! Босатқан мен! – деді Гүлраушан. – Жұрттың бәрі ұйықтап қалғанда ақырындап барып қолын шешіп жібергем. Мұратқалиды да ала кетпек болған, құтыла алмаймыз деп бас тартқан оның өзі.

	Хұсайын Гүлраушанның сөзін бұдан әрі тыңдаған жоқ, ызалана сүйреген күйі оны үңгірдің ішіне әкеліп итеріп тастады..

	– Сыртқа аттап шығушы болма... Әйтпесе аямаймын. – Басқа ләм-лим демеді.

	Осы күннен бастап атын кісендеп, кілтін қалтасына салып қоятын болды. Түнге қарай ерді басына жастанып, мылтықты оқтап, қасына алып жатады. Гүлраушан болса басын көтермейді, бұған қарамайды, нәр татпайды, ұйқылы-ояу екені белгісіз – қыбыр етпейді. Бұл бірдеңе десе ешқандай жауап қайырмайды. Хұсайынның жым-жырт, меңіреу үңгірде жата беруге дәті шыдамайды; таң бозынан тұрып сыртқа шығып кетеді. Атына мініп, олай-бұлай жүреді; бірақ үңгірден ұзай алмайды: ұзап кетсе Гүлраушаннан айырылып қалатындай, алған бетінен қайтпайтын неме жаяу-жалпылап қашып кететіндей болады да тұрады. Қайда барса да көзінің қырымен үңгірдің аузын бағып жүреді, сосын бір уақытта қайтып келеді. Шәй қойып, тамақ істеп, жалынып-жалбарынып Гүлраушанның аузына тосады:

	– Өзіңді аямасаң да, ішіңдегі баланы аясаңшы... Бүйте берсең өлтіріп аласың, – дейді.

	– Өлсе өлсін, – дейді Гүлраушан. – Сенің бетіңді көргенше, саған бала болғанша жарық дүниеге келмей өлгені жақсы!..

	Хұсайын не істерін білмейді. Гүлраушанды райынан қайтар, ашуын басар деп үміттенген. Бірақ ол сазарған қалпынан танбай жата береді.

	***

	Бетпақдалада тағы бір таң атып келе жатты. Әуелі шығыс жақ бозамық тартты. Қара мақпал аспанның етегіне күміс зер жүгірді, жұлдыздар бірінен кейін бірі сөніп, ізім-қайым жоғалды. Көкжиектің ар жағынан қиянда жанған өрттің сәулесіндей болып қызыл-сары бояу шашырады. Ол бірте-бірте ұлғайып, жоғарылай берді. Енді аспанның жартысы түгел өртеніп жатқан тәрізденді. Жер бетімен ыңырсып, ызыңдап суық жел соқты. Боз мұнар дүниенің арасынан қылаңдап жусанды, жапырақ шайырлы жондар көрінді.

	Сәлден кейін көкжиектен қылтиып қып-қызыл күннің шеті шықты.

	Таң атты...

	Бұл – біреулердің соңғы таңы еді...

	Бұл – біреулердің алғашқы таңы еді...

	Ал мынау ұлан-ғайыр Бетпақдала үшін бұл – соңғы да емес, бірінші де емес, сан миллион рет атқан мәңгілік таң еді!.. Жұмыр жердің бір пұшпағы – Бетпақдаланың өзі де мына таң сияқты мәңгілік еді. Сан миллиондаған жылдар бойы ол әрбір таңды осы қалпынан танбай, өзгермей қарсы алатын еді. Шетсіз-шексіз бұл даланың топырағын сол мәңгілік ғұмырда сан мыңдаған ұрпақ басып еді. Олардың арасында атағы жер-жаһанға тараған небір батырлар, аузымен құс тістеген небір шешендер, ақылы асқан небір данышпандар болып еді. Қазір жым-жырт жатқан мына мидай жазықпен сыңсыған талай ауыр қол өтіп еді; талай қанды шайқастар болып, дала айқайдан, ұраннан, жан тәсілім етердегі ышқыныстан жаңғырығып еді; дүниенің шаңы аспанға көтеріліп еді. Бұлдыраған көкжиектің ар жағындағы өшуге айналған айдау жолдармен қызыл-жасылды талай көштер қаздай тізіліп жүріп еді; қымбаттылығын айтуға тіл жетпейтін қазына тиеген талай керуендер батыстан шығысқа, шығыстан батысқа сан рет ағылып еді.

	Енді солардың бірі де жоқ: бірін-бірі қырып-жойып шайқасқан қалың қол, үдере көшкен сансыз көш, қазына тиеген мың-мың керуен, міне, солардың бәрін... бәрін уақыт дейтін құдіретті күш сыпырып-сиырып жұтып әкетіп еді. Әлгі батырлар да, данышпандар да, шешендер де белгісіз, түсініксіз жаққа... о дүние дейтін қайтып келмес сапарға біржола аттанып кетіп еді...

	Бірақ өмір дейтін асау өзеннің ағысы тоқтамап еді; ол баяғы күйінен танбай бұрқырап-сарқырап, басы да жоқ, аяғы да жоқ, шетсіз-шексіз кеңістікпен тынымсыз ағып келіп жатыр еді.

	Ұрпақ үзілмеп еді; қан жоғалмап еді; олар не бір аласапыранды бастан өткерсе де, сұмдық қырғындарға ұшыраса да бәрібір өртеңге шыққан гүлдей қаулап, қайтадан өсе түсетін еді.

	Иә, жұмыр жер сияқты... мына Бетпақдала сияқты... Адам да мәңгілік еді...

	Төбе басында шыққан күнге қарап үн-түнсіз отырған Хұсайынның көкірегінде осындай бір ой бар еді. Ол ойдың қаншалықты дұрыс-бұрыстығын ажыратуға шамасы жеткен жоқ – әйтеуір, «Адам – мәңгілік» деген ұғым аласапыран көңілін ептеп сабасына түсірген сияқтанды. Соңғы күндері еңсесін басқан зіл салмақ ептеп жеңілденейін деген тәрізденді. Санасына бұрын сезінбеген жарық сәулелер шашырағандай болды. Кәдімгідей жадырады, сосын түндегі түс туралы ойлады. Өз қолымен атып өлтірген Мұратқалидың дәл өңіндегідей, ап-анық боп көрінгендігіне таңырқады. Бұл түсті не жамандыққа, не жақсылыққа жорырын білмеді. Енді Мұратқалиды түсінде емес, өңінде, кәдімгідей тірі күйінде көргендей сезім пайда болды. Тіпті, ол қазір де мына бұлдыраған белестердің бір жерінде кірпік қақпай аңдып тұрған секілденді. Айналасына алақ-жұлақ көз жіберді. Күдіктенерлік ештеңе байқалмаса да орнында шыдап отыра алмады. Неге екені белгісіз – үңгірге де кіргісі келмеді. Атын ерттеп мініп, жүріп кетті. Қайда бара жатқаны өзіне де түсініксіз еді – беті ауған жағына тарта берді. Атының тізгінін тартып, тоқтатып қойып төңірекке ұзақ қарайды. Неге қарайды, не іздеп қарайды – оған да мүлдем ой жүгіртпейді. Әйтеуір, көкірегінде біртүрлі ынтызарлық бар екенін сезеді. Мына ұшы-қиырсыз даланы мың жыл көрмегендей; сағыныштан сарғайып, өртене жаздап туған жеріне енді ғана оралғандай; кеудесіне шемен болып қатқан кек, ыза, өшпенділік бірте-бірте еріп, бу болып ұшып жоғалғандай: енді сезінетіні – мұңды сағыныш, алпыс екі тамырын түгел иітетін, көзіне жас келтіретін – ынтызарлық!.. Мұның бәрі бұрын басынан кешірмеген күй еді; ешқашан болмаған тәтті сезім еді. Мұндай сезім ұмытпаса атам заманда... есін енді біле бастаған кезде... анасының ыстық, жұмсақ құшағында жатқанда болған. Анық сонда!.. Сол кіршіксіз таза... күнәсіз пәк кезінде... міне сонда дүние... тіршілік дәл қазіргідей мәңгілік және еш уайымсыз сезілетін. Қайғы-қасірет, жамандық, зұлымдық деген қаперіне де кірмейтін. Әлі күнге көз алдында: сол кішкендей кезінде... осындай күн шығып келе жатқанда ұйқысынан оянып, үйдің іргесіне сүйеніп, шуақтап отыратын. Күннің өткір сәулелері жанарын қарып түсетін; бұл сонда да қоймай, тұнық ауамен, күміс сағыммен мөлдіреп жатқан далаға, дүниеге талмай қарайтын. Қайда барса да тазалықты, кеңдікті, әдемілікті байқайтын. Күннің нұрлы, жылы сәулелерінің денесіне еніп жатқанын анық сезінетін. Сонда құйтақандай бала Хұсайынның кеудесінде дәл қазіргідей ынтызарлық, қуаныш сезімі оянатын. Жалаңаяқтанып, әлдеқайда шапқылап, жүгіре бергісі келетін...

	Осы әлдеқашан ұмыт болған сезімнің араға сан жылдар салып, көкірегінде қайта оянғаны таңқаларлық еді...

	Хұсайын ұзынды күні осы сезімнен арыла алмады. Артына бұрылған жоқ, Гүлраушан қашып кетер ме екен деп те алаңдамады. Ұланғайыр даланың түкпір-түкпірін аралап жүре берді. Шөлдегенін де, шаршағанын да елемеді. Атын аяңдатып Бетпақдаланың шетіне дейін барып қайтты. Таңбалы нұрасының түбінде селтиіп ұзақ тұрды. Алыста... сағым теңізінде жүзіп, жап-жасыл болып жатқан Сарысу бойына телміріп көз жіберді. Көптен бері тұңғыш рет жанарына жас іркілгенін сезді. Осы бетімен Сарысуға жетіп, жағасындағы көк шалғынға аунағысы, мөлдіреген суына түсіп, үсті-басындағы кір-қоқыстан арылғысы, қайыр құмда рақаттанып жатқысы келді; бірақ оған батылы жетпеді. Тұрып-тұрып кейін қайтты. Үңгірге ымырт үйіріле келді. Атын үйреншікті орнына аяғына кісен салып арқандады. Сосын кешкі қоңыр салқын самалды рақаттана жұтып, біраз жүріп үңгірге кірді. Гүлраушан отта жақпапты, шәй да қоймапты – төсегінде бүк түсіп жатыр екен; Хұсайын оған назар аудармады. Үңгірдің бұрышында тұрған мұздай суды басына бір-ақ көтерді, дастарқанға жақындап, бір жапырақ нанды екі бүктеп аузына тықты. Сосын күнде жататын жеріне қисая кетті. Бірден ұйықтады. Көптен бері мұндай тыныш, рақаттанып ұйықтамап еді – таң бозына шейін тұяқ серіппеді. Тек таң бозарып келе жатқанда әлденеден шошып оянды. Оятқан – Гүлраушан еді... Хұсайын көзін ашқанда тас төбеден бозамық сәулені байқады: сосын өзіне анадай жерден төне қарап тұрған Гүлраушанды көрді.

	Гүлраушан қолында мылтық, ұңғысын тура мұның көкірегіне көздеп тұр еді...

	Хұсайын түсінген жоқ, басын көтеріп, келіншегіне аңтарыла қарады:

	– Кілтті әкел! – деді Гүлраушан.

	– Қандай кілт? – деді Хұсайын есін жия алмаған күйі.

	– Аттың кісенінің кілтін, – деді Гүлраушан. – Қане әкел! Тез!

	Хұсайынның ұйқысы шайдай ашылды:

	– Өй, мынау не дейді?! – деді орнынан тұра беріп: – Оны қайтесің?! – Сосын қолымен мылтықтың ұңғысын көлегейледі. – Тарт мынауыңды! Атылып кетіп жүрер!..

	Гүлраушан бір қадым кейін шегінді:

	– Қозғалма, – деді, сосын мылтығын төмен түсірмеген күйі. – Әкел кісеннің кілтін. Әйтпесе атып тастаймын.

	Келіншек қанын ішіне тартып сұп-сұр болып алған еді. Сұқ саусағы шүріппеде тұр. Неден де болса тайынатын түрі жоқ. Хұсайын әлгі сөздің құр қоқан-лоққы емес екенін түсінді. Қолы дірілдеп қалтасындағы кілтті әрең алып, Гүлраушанға лақтырып жіберді.

	Келіншек кілтті жерген түсірмей қағып алды.

	– Ал енді мен кетемін, – деді сосын. – Тағдырдың жазуына дауа жоқ, сенімен айрылысамын және дәл мынадай жағдайда айрылысамын деген ой үш ұйықтасам түсіме кірмеген еді. Амал не, басқа жол қалмады. Ер жігітсің ғой, жалғыз қалсаң да, жаяу жүрсең де күніңді көрерсің. Мәңгі қош бол!.. Мен кеттім!..

	Гүлраушанның даусы Хұсайынның құлағына күңгір-күңгір жетеді. Келіншегінің не айтып жатқанын толық ажырата алмады. Әйтеуір, ұққаны: «кетем», – дегені. «Мәңгіге, біржолата кетем, қош бол!» дегені...

	Бұл сұмдық еді. Хұсайынның өміріндегі ең сұмдық сәт еді. Бар байлығынан, мал-мүлкінен айырылғаны, жер аударылғаны, түрмеге айдалғаны, адам өлтіргені – бәрі-бәрі мұнымен салыстырғанда түк емес сияқтанды. Мынау – біржолата күйреуі, жарық дүниедегі барлық үміттен, қызықтан айырылуы, тірідей өлуі еді. Бұдан асқан қорлықтың, азаптың болуы мүмкін емес-тін.

	– Жоқ! Жоқ! – деп айқайлап жіберді Хұсайын. – Кетпейсің!.. Кетпейсіңдер ешқайда!..

	Соны айтып келіншегіне тұра ұмтылды. Ойы бас салып құшақтау еді, аяғына жығылып, жалынып-жалбарыну еді, бірақ үлгермеді... Кенет!..

	...Кенет орасан зор алапат күш кіндік тұсынан періп жіберді. Хұсайын мылтық даусын естіген жоқ... тек әлгі алапат күш өзін кейін қарай лақтырып жіберген сияқтанды. Әйтеуір, құламады... Тек екі қолымен ішін басып теңселіп тұрып қалды...

	Гүлраушанның «А...а...а» деген жан даусы шығып кетті... қолындағы мылтықты тастап жіберіп сыртқа қарай безе жөнелді...

	Хұсайын теңселіп біраз тұрды... Оқ тиген жері ауырған жоқ... тек тұла бойын әлсіздік меңдеп бара жатты. Әлгі алапат күш соғып өткенде айналасын бір сәт қараңғы түнек басып қалған, Гүлраушан да сол қараңғылыққа араласып жоқ болған. Енді көзін қайта ашқанда келіншегін таба алмады...

	«Гүлраушан... айналайын, Гүлраушан... қайдасың?!» деп айқайламақ болған – даусы шықпады. Тамағы құрғап, еріндері кеберсіп, жабысып қалған еді.

	Көз алдында қып-қызыл шеңберлер пайда болды.

	Алға бір-екі рет аттады да бүктетіліп құлап түсті. Әлгі қызыл шеңберлер енді лаулаған қалың өртке айналды... Хұсайын сол өртке қарай зымырап құлап бара жатты...

	«Өлетін болдым-ау!» деген ой келді. Бірақ ол ойдан қорықпады. Өйткені тұла бойын билеген әлсіздік енді рақат тыныштыққа... мәңгілік тыныштыққа ауысып бара жатыр еді..

	Кенет әлгі қызыл өрт жап-жасыл шалғынға айналды. Жасыл шалғынның ортасында ақ отау тұр. Күн шығып келе жатқан кез болса керек... бір құртақандай қара бала есік алдына шығып, шуақтап отыр. Әуелі баяғы өзім шығармын деп ойлаған... сосын барып таныды... Өзінің баласы... Өзінен қалған жалғыз тұяғы.

	«Мынау қашан туған?! Қайда жүріп мынадай адам болып қалған?! Жаным сол!.. Күнім сол!..»

	Хұсайын айналып-толғанып ұлына жақындамақ болды; мына қараңғы, сызды үңгірден тезірек жарық дүниеге... шуақты әлемге шықсам деп талпынды.

	Бірақ үлгере алмады. Шамасы тек шалқасынан аударылып түсуге ғана жетті, сосын...

	...Сосын мәңгі тыныштық тапты.

	***

	Гүлраушан безек қағып жүгірген күйі, құлап-сүрініп арқандаулы атқа жеткен. Есі кіресілі-шығасылы еді. Аттың кісенін қалай ашқанын, қасында жатқан ер-тоқымды қалай үстіне салғанын бұлдыр біледі. Атқа әрең мінді; сосын Сарысуға қарай тарта жөнелді. Аттың жалын құшып, етпетінен түсіп кетіп бара жатқан, кенет есіне бірдеңе түскендей кілт бұрылып үңгірге қарай шаба жөнелді. Жеткен бойда домаланып түсіп, ішке жүгірген... Хұсайынның жаны қиналып жатса басын сүйемек еді... аузына су тамызбақ еді... Кірді де селтиіп тұрып қалды.

	Хұсайын нұры сөнген жанарын үңгірдің төбесінен түскен әлсіз жарыққа қадап шалқасынан жатыр еді.

	Жаны әлдеқашан шығып кеткен еді...

	Гүлраушан сүйретіліп сыртқа қайта шықты. Тоқым салынған атқа ілдалап қайта мінді.

	Сарысудың құрағын, мөлдір суын сағынған ат басына ерік тиген соң батысқа қарай бүлкілдеп тарта жөнелді.

	Аттың жалын құшқан Гүлраушан көз жасы пора-пора төгіліп, сары даланы жаңғыртып, жоқтау айтып, зарлап жылап бара жатты.

	***

	Гүлраушан елсіз өзеннің бойымен екі күн жүрді. Қарыны ашып, өзегі талғанда қалтасындағы екі-үш малтаны талғажау етеді, өзеннің ащы суымен шөлін қандырады. Бір мезгіл жыңғыл көлеңкесінде жатып, атын көк шалғынға жіберіп, оттықтырып алады. Сосын қайта жүреді. Ойы тезірек Телікөлге, ел қарасына жету еді – бірақ жүрісі өнбеді. Аттың жүрісі өте жайсыз секілденді, ер үстінде екі бүктеліп әрең отырады. Оның үстіне соңғы кезде аяқ-қолы дірілдейтін, көзінің алды мұнартатын бір ауру жабысқан; кешеден бері сол күшейе түсті. Кейде денесі өрттей жанады, кейде тісі-тісіне тимей қалшылдап тоңады. Тұла бойынан әл кетіп сандырақтап, есінен танып кеткен секілденеді. Қайда келе жатқанын, неге келе жатқанын өзі де білмейтін түсініксіз, бұлдыр күйге түсті. Әйтеуір құлап бара жатқанын сезіп, аттың жалынан тас қылып ұстап, етпеттей жатып алды.

	Екінші күні түс қайта іші бүріп ауыра бастады. Әуелі ат соғып тастағанның әсері шығар деп елемей қойған, бірақ ауру күшейе түсті. Кейде сәл басылады... сол сәтте Гүлраушанның маңдайынан тер бұрқ етіп, тынысы кеңіп сала береді. Енді қойған шығар деп ойлайды. Жоқ, ауру сәлден кейін қайта білінеді...

	Кенет Гүлраушанның санасынан бір ой жарқ ете қалды. Бәрін түсінді – бұл ауру емес, толғақ еді...

	Өзінің есебінше екі қабат болғанына жеті айдан аспаған сияқты, не істерін білмеді...

	«Апырмай, енді қайттім; ең болмаса ел қарасына жете алмай қалдым-ау», – деп аттың жалын құшқан күйі күбірлей берді...

	Толғақ біресе басылып, біресе қайта басталып күшейіп келе жатты.

	Шыдау керек; шамам жеткенше тоқтамай жүре беру керек деп ойлайды Гүлраушан. Енді бұрынғыдай өзенді жағалай бермей, біреу-міреу көзге шалынбас па екен деген дәмемен төбе-төбеден асып, төтелей тартты. Биікке шыққанда аттың басын тартып, бойын түзеп айнала төңірекке көз жүгіртеді. Бірақ ештеңе көре алмайды, жапан далада қыбыр еткен қара жоқ, дел-сал болып тұнжырап жатар еді.

	Осы бетімен қанша жүргені белгісіз, бір жерлерге келгенде толғақ мүлдем күшейіп, шыдатпауға айналды. Енді есінен танып, құлап қалуы да мүмкін еді, өзеннің қалың жыңғылды иініне келгенде Гүлраушан жерге түсті. Жыңғылдың шеті қалың бидайық еді, атты соған арқандауға әрең шамасы жетті. Сосын сүйретіліп барып суға төніп тұрған үлкен жыңғылдың түбіне, құм қайырдың үстіне барып құлай кетті. Құм қайыр жұп-жұмсақ еді, жамбасына мамықтай тиді, бір сәт аяқ-қолын созып рақаттанып қалды.

	Кішкенеден кейін толғақ қайта келді, бұл жолы жанын бұрынғыдан бетер қинап, тынысын тарылтып басталды.

	Құм қайырда жатқан әйел құйқатамырды шымырлатардай ащы үнмен бебеу қақты.

	Қанша қиналғанымен Гүлраушанның санасы анық, айқын еді; тіпті, толғақ күшейгенде пәлен күнгі ауруды ұмытып кеткендей, бойында жаңа ересен күш пайда болған сияқтанды.

	– Шыдау керек!.. Қайтсем де шыдауым керек!.. – деп ернінен қан шығара тістеніп, ақырын күбірледі...

	Иә, әйелге қайтсе де шыдау керек еді; құрсағында жатқан сәбиді, жаңа ұрпақты қалай да дүниеге әкелу қажет еді. Мұндай аналық сезім көкірегінде дәл қашан және қалай оянғанын Гүлраушанның өзі де айтып бере алмайтын. Әйтеуір, Хұсайынға қосылғанда ана болсам, бала сүйсем дегенді мүлдем ойламағаны анық, тек жүрегінде күйеуіне деген шексіз махаббат қана бар еді, оны көрмесе тұра алмайтындай аңсау, ынтызарлық болып еді. Бұл өрттей ыстық сезім тек Хұсайынның құшағына кіргенде, Хұсайынның жанында болғанда ғана басылатын еді. Дүниеде басқа біреуді дәл осыдан артық жақсы көруім мүмкін деп әсте де ойламайтын еді...

	Бойына бала біткенін білген сәтте осы сезімге алғаш рет жарықшақ түсті. Өзінің де ана болатынын, енді біраз уақыттан кейін дүниеге құртақандай сәби әкелетінін ойлағанда өне бойы біртүрлі елжіреп кетті. Ол құртақандай сәбиді де Хұсайынға ғашық болғандағыдай сезіммен жақсы көре бастады; қара жерді жарып шыққан бүршік сияқты бұл сезім уақыт өткен сайын тамырын тереңге жіберіп, сабағын көкке созып, бой салып өсе бастады; санасын, ақыл-ойын, жүрегін түгел жаулап алуға айналды. Құрсағындағы шаранаға жан бітіп, ақырын-ақырын қимылдайтын болған кезде оған ықыласы біржолата құлады. Одан басқа дүниенің бәрін ұмытты. Жатса-тұрса енді тек соның тілеуін тілейтін болды. Жарық дүниеге келмеген сәби енді мұның үміті, қызығы ғана емес, ең жақын сырласына, серігіне, ермегіне айналды. Қараптан-қарап жатып онымен сөйлесетінді шығарды: «Ой, құртақандай жаман неме-ай! Тентегім-ай, тыныш неге жатпайсың-ей?! Бүйірімді неге тепкілейсің-ей» – деп өз-өзінен еміреніп-толғанып жатқан әйелді сырттан көрген біреу-міреу болса, мынаны жын қаққан шығар деуі әбден мүмкін еді. Бәлкім, әйелдің бойын ауру меңдеп әлсірегесін бе, әлде, басқа себебі болды ма; әйтеуір құрсақта жатқан бала соңғы кездері көбірек, қаттырақ қимылдайтын болған... Енді сол сәби жарық дүниеге шыққысы келіп жатыр. Асығып жатыр...

	– Құдай-ай! Алла-ай! – деп ыңырсиды әйел. – Жаным қиналды-ау! Қинадың-ау... Қайтейін?! – Ернін жымқыра тістеп сәл жатты. Сосын көкірегін жара ауыр күрсініп, қайтадан күбірлей бастады. – Ойпырмай, не де болса тезірек болса екен. Құйтақандай құлыным жарық дүниеге ертерек келсе екен... Келсе екен!..

	Ұланғайыр жапан дала жарық дүниеге адам баласы келе жатқанында түк шаруасы жоқ, бәз-баяғыдай мамыражай, ұйқылы ояу, бұйығы, тып-тыныш күйде жатыр еді...

	***

	Кішкене қарагер құлын енесінің біресе алдына, біресе артына шығып, бұлтыңдап ойнап келе жатты. Қарагер құлынның маңдайында қара мақпал аспандағы кішкене жұлдыз сияқты дөп-дөңгелек төбелі бар еді; аяқтары түп-түзу сүмбілдей әдемі еді; ол әлдеқандай себептермен кештеу, кенжелеу туған, әйтсе де бұл өзіне бір жағынан жақсы да болған, өйткені оның дүниеге алғаш рет келіп көзін ашқандағы көргені – жып-жылы шуаққа малынып, мөлдіреп жатқан ұшы-қиырсыз сағымды дала болды. Қалт-құлт еткен аяғымен алғаш басқаны тізесінен келетін көк шалғын еді. Алғаш рет таңдайына тигені көк майсаға тойған енесінің балдай тәтті уызы еді. Жер аяғы кеңіп, дүние құлпырып жатқан кезде туған құлын осы аз ғұмырында қызықтан, ойыннан басқа ештеңе көрмеген және өзге бірдеңе бар дегенді қаперіне де алмайтын. Енесі Телікөлдің қиян түкпірінде отырған бір жатақтың жалғыз биесі еді, жазғытұрым бошалап, елсіз жапанға қашып, таптырмай кеткен. Осында жүріп құлындаған. Сосын шыбын-сонасы көп Телікөлге қайтып беттемей, Сарысудың көк шалғынды жағасын, жыңғылды, тораңғылды тоғайдың арасын мекендеген. Қарагер құлынның мұның бірінен хабары жоқ-тын. Оған мына жаздың мамыражай шуағы мәңгілік өзгермейтіндей; өзі мынадай бостандықта, шалғынды даланың үстінде мәңгілік асыр салып, шапқылап жүре беретіндей көрінетін. Сөйткен құлынның өмірінде кеше күтпеген оқиға болды. Енесі екеуі өзен жағасында су ішіп, шалғынды далаға қарай беттеп бара жатқан; анадай жердегі төбенің басына, үстіне қаздиып отырған қарайғаны бар, мойыны иреңдеген бір пәле шыға келді. Бұл өмірі көрмеген нәрсесі еді, құлын зәресі кетіп, безіп, қаша жөнелді. Енесі көп абыржыған жоқ, мойыны иреңдеген пәлеге аз-кем қарап тұрды да, ақырын бұрылып, қалыңға қарай бүлкілдей жөнелді. Мойыны иреңдеген пәле «бақ» еткен ащы дауыс шығарды, іле үстіндегі қарайғанның да үні естілді. Төбел құлын одан сайын безді. Сол бетімен қалыңның ішіне қойып кетті. Артынан аяңдап енесі де жетті. Осымен құтылған шығармыз деп екеуі бейжай жайыла бастаған еді әлгі пәле қайта көрінді. Және бір ғажабы мойны иреңдеген мақұлықтың үстіндегі қаздиып отырған қарайған енді жерге түсіпті. Қолында ұзын құрығы бар, екі аяқтап, қорбаңдап жақындай берді.

	Бұл құлынды биенің иесі еді. Жасы қырыққа жақындаған, жүзін айғыз-айғыз әжім шимайлай бастаған ұзынтұра арық кісі болатын. Оның жалғыз әйелі, жалғыз биесінен басқа малы жоқ-тын. Әйелі үш-төрт бала көрген, бәрі жастай шетінеген; биесіне құлын құтаймаған, біреулерін қасқыр жеп кеткен, біреулері қыста суыққа ұшып өлген, әйтеуір, жоқшылықтан құтыла алмаған. Содан биыл жазғытұрым көзінің қарашығындай сақтап отырған осы биесінен де айырылып қалған... Бошалап кеткені анық еді... бірақ іздеп шығуға көлігі болмады. Жаяу адам қанша жерге барсын, табанын тоздырып, әрлі-берлі сандалып, ақыры үмітін үзіп қойған. Сөйтіп жүргенде құдай айдап мына мойны иреңдеген атаншаны кездестірді. Қайдан келгені, қайдан шыққаны белгісіз, әйтеуір, алыс жақтан қаңғып келе жатқаны анық-тын. Биенің иесі оны көл жағасында су ішіп тұрғанында ұстап алды. Атанша арық, әрі бақырауық еді, жүрісі де шабан екен, бірақ жоқтан тәуір ғой, биенің иесі оның беліне шомыт салып, жоғын іздеуге шықты. Сарысудың бойымен үш-төрт күн сандалып... ақыры құлынын ертіп келе жатқан биенің үстінен түсті.

	Құлынның еркіне салса мына екі аяқты пәлеге қара көрсетпей, біржолата шығандап қашып кетер еді, бірақ енесі өйткен жоқ, басында арқаны бар құрық ұстап, ақырын басып, жақындап келе жатқан ұзынтұраға көзінің қиығымен қарап жайыла берді. Тек анау тым төніп қалғанда барып бүлк-бүлк желіп едәуір жерге барып, шөпке және бас қойды. Өстіп жүріп ақыры қолға түсті, ұзынтұра қыр соңынан қалмай, оңтайлы бір сәтте құрықты биенің мойнына салып үлгерді. Бие тағы да бүлкілдеп қаша жөнелмек болған; бірақ қылқындыра тартқан арқан еркіне жібермеді.

	Бие сәлден кейін тулауын, бұлқынуын доғарды, ұзынтұра адам оны құлақ түбінен қасыды, жауырынынан сипады, желініне қол жүгіртті. Бие бір-екі пысқырынып лезде жуасыды.

	Ұзынтұра кісі мойны иреңдеген атаншасына мінді. Биені жетекке алып өзенді бойлап, төмен қарай жүріп кетті.

	Құлын мұның бәріне сонадай жерде қыбыр етпей қарап тұрған, енесін жетекке алып кетіп бара жатқанын көргенде жанұшырып кісінеп жіберді. Бие басын бұрып оқыранды; мұнысы «жүре ғой, құлыншағым, мына адам бізге жамандық жасамайды» дегені сияқты еді. Құлын түйе мен адамға көп жақындамай, едәуір жерден ойқастап еріп отырды. Кешкісін өзен бойына түнеді. Таң азаннан қайта жолға шықты. Төбел құлын адамға да, түйеге де біртіндеп бой үйрете бастады. Әсіресе, бүгін түске қарай кәдімгідей жақындап, түйелі адам сәл кідірсе шапқылап келіп, енесінің бауырына тығылып еме бастайтын болды. Мұны көргенде түйелі адамның әжімді жүзіне кәдімгідей қуаныш толқындары жүгіріп, құлын қашан еміп болғанша қыбыр етпейді.

	Олар осылай ұзақ жүрді. Күннің ысып кеткеніне қарамастан түс кезінде де аялдаған жоқ. Жолаушы не де болса қараңғы түскенше аяңдай бермек еді, осылай келе жатып намаздыгер уақытында алыстағы белдің басына көтерілген жалғыз аттыны байқады. Әуелі мынадай елсізде қандай адам жүреді, жол торыған ұры-қары емес пе екен деп сескеніп қалған. Бірақ байқап қараса әлгі шаршап-шалдыққан жолаушы секілденді.

	Ұзынтұра кісінің де жолы әлгі жұмбақ жолаушы көрінген бағытта еді, түйесін тебініп қаттырақ жүре түсті. Бір уақытта әлгі белден асқан, өзенді жағалап едәуір жер жүрген – кенет қалың бидайықтың арасында арқандаулы тұрған атты көрді. Иесін өзен жағасына төніп қалғанда бір-ақ байқады, ол әйел екен. Құм қайырдың үстінде бүк түсіп жатыр еді. Ұзынтұра жолаушы абдырап қалды. Түйе үстінен мойнын созыңқырап: «Әй, кімсің, неғып жатырсың?! Жаның бар ма?!» – деп айқай салды.

	Әйел жауап қайтарудың орнына бебеу қағып, ыңырсыды. Ұзынтұра жолаушы айналасына алақ-жұлақ қараған, көзіне бөтен ештеңе шалынбады. Сосын тездетіп түйесін шөгеріп, жерге түсті. Биесін бидайықтың шетіне арқандай салып, жүгіре басып әйелдің қасына келді.

	Әйел көзін тарс жұмып алған екен, мұны аңғармаған да секілді. Жолаушы:

	– Кімсің?! Неғып жатсың?! – деп қайталап сұрады.

	Әйел ыңырсығанын бір сәт доғарды. Ақырындап көзін ашты. Бұған таңырқағандай аңтарыла қарады. Сосын иығынан ауыр жүк түскендей көкірек жара күрсінді. Күлімсіреді. Мынаны көргенде ұзынтұра жолаушы мүлдем шошып кетті. «Дені сау емес шығар, жатысының түрі мынау, күлгеніне жол болсын» деп ойлады.

	– Неғып жатқаны несі, толғатып жатырмын, – деді әйел. – Құдай-ай, жапан далада жалғыз өзім қайтем, не істеймін, біткен жерім осы шығар деп ем. Бақытым бар екен, шарананың көретін жарығы бар екен, әйтеуір біреу кездесті-ау. Соған қуанып жатырмын.

	Ұзынтұра жолаушы апалақтап қалды. Әйелге жақындауға батылы жетпей, кідіре берді.

	– Апырмай, мынау қиын болды-ау?! Енді қайттім?! Қасымда жөн-жоба білетін әйел де жоқ... не істеймін?! Не көмек жасаймын?

	– Әзірше ештеңенің керегі жоқ, – деді әйел. Тек кетпесеңіз... Тастап кетпесеңіз болды.

	– О не дегенің?! Неге тастап кетемін?! Тастамаймын!.. – деді жолаушы.

	– Рақмет!.. – деді әйел.

	– Ештеңе керек емес пе?! – деп сұрады жолаушы. – Бәлкім шөлдеп қалған шығарсың, менде мосы бар – шәй қайнатып берейін.

	Әйел басын шайқады.

	Сәлден кейін әйелдің беу-беуі қайта күшейді. Құтырған адам сияқты аласұрып, жанталасып дөңбекши бастады. Бүкіл денесі біресе жиырылады, біресе жазылады: Аяқтарымен, қолдарымен саусақтарының көбесін аямай осқылап қайыр құмды бұрқыратып қазып барады. Бағанағы ыңырсығаны жайына қалып, енді құлындағы даусы құраққа шығып зарлайды. Жолаушы шыдамай кетті, жүгіріп келіп әйелдің басын сүйеді.

	– Қарағым-ай, сабыр етші!.. Есіңді жишы!.. – деді.

	– Жіберіңізші! Ұстамаңызшы! Өзім... өзім!..

	Әйел қолды-аяққа тұрмай, жұлқынып шығып, қайта дөңбекши берді. Демі бітіп, тұншығып бара жатқандай, даусын үзіп-үзіп сөйлейді.

	– Алла-ай! Жаным-ай! Қиналдым-ау!.. Құдай-ай!..

	Саусақтарынан саулап қан шыққанына қарамастан қайыр құмды бұрынғыдан бетер бұрқыратады.

	– Өлмесем екен... Құртақандай күнімді жарық дүниеге әкелмей тұрып өлмесем екен!.. Уһ!..

	Жолаушының сай-сүйегі сырқырады, әйелдің зарлағанын, қиналғанын көруге төзе алмай, өзен табанынан шығып, біраз жерге ұзап кетті. Бірақ көп жүруге дәті жетпеді, әлдеқалай бола қалса баланың кіндігін кесу үшін қалтасындағы бәкісі мен бір сабақ шуда жібін дайындап қайта келді. Әйел босанбаған екен, даусы күңіреніп, бұрынғыдан бетер жанталасып, дөңбекшіп жатыр. Тұла бойын қара тер жуып кеткен, екі беті қу шүберектей аппақ, шашы дуда-дуда. Көзін мүлдем ашпайды, танауы қусырылып кеткен, ышқына тыныстайды – енді болмаса демі үзіліп кететіндей... жүрегі тоқтап қалатындай...

	«Жаратқан ием-ай!.. – деп ойлады жолаушы. – Мынау неткен азап еді. Адамның дүниеге келуі қандай қиын еді?! Әйелдің жаны сірі деген рас болды-ау?! Мұндай азапқа әйел... тек әйел ғана төзе алатын шығар?!».

	Бейтаныс әйелдің толғағы ұзаққа созылды. Жапан далада мұнартып қоңыр кеш түсті. Дүниені рақатқа бөлеп, көк шалғындардың басын сыбдырлатып жібек самал соқты. Көкжиектен қылтиып ай туып, нұры жазғы түнді бозамық мұнарға бөледі. Сәулесі сылдырап аққан суда мың құбылып ойнайды.

	Бірақ мұның бәрі толғатқан әйелдің азабын жеңілдете алмады. Ол бұрынғысынша жанталаса берді. Бебеу қаққан ащы үні айлы түннің астында талай жерге кетіп жатты. Жолаушы не істерін білмей әрлі-берлі жүрді де қойды.

	– Бүйте берсе төзе алмас... Шыдай алмас... Енді қайттім?! – деп күбірлейді.

	Кенет түнгі тыныштықты баланың шар еткен ащы даусы бұзып жіберді. Жолаушы апалақтап тұра жүгірді. Ай нұрына шомылған аппақ құмның үстінде қызыл шақа сәби жатыр еді. Жолаушы қолы қалтылдап кіндігін кесті. Шуда жіппен мықтап байлады. Сосын баланың үлпілдеген нәзік денесін күс-күс алақанымен абайлап ұстап көтеріп алды. Бала айдың таза, мөлдір нұрына шомылды.

	Бала – ұл екен!.. Шала туса керек, тым құртақандай еді, соған қармастан шақар даусы тым ащы шығып, шар-шар жылайды.

	Жолаушының тұла бойы елжіреп кетті:

	– Қоя ғой, құртақандай неме, қоя ғой!.. Бәрі бітті, аман есен дүниеге келдің, – деп алақанына салып әлдилеген болды.

	Сосын шешесі есіне түсті. Тізерлеп отыра қалып, баланы соған ұсынды.

	– Ұл! Ұл тудың, қарағым! – деп дауыстады. Әйел жауап қайырмады..

	Ол ес-түссіз жатыр еді...

	Әйел сүт пісірім уақыттан кейін көзін ашты. Бұл кезде ұзынтұра жолаушы баланы ақ сұрыптан тігілген көйлегіне орап, далбайына салып ұстап жүрген. Бала біресе шырылдап, біресе тынышталып, сосын қайтадан жылап әбден мазасын алған. Әйелдің көзін ашқанын байқағасын дереу қасына келді.

	– Қарағым, міне балаң!.. Ұлың! – деп ұсына берді.

	Әйел орнынан тұрмақ болған, бірақ шамасы жетпеді.

	– Басымды көтеріңізші, – деді әрең сөйлеп.

	Жолаушы бір қолымен әйелдің басын сүйеді, бір қолымен далбайының ішіндегі құртақандай қызылшақа нәрестені тырбыңдатып алып шықты.

	Күс-күс алақанының үстіндегі нәресте бұл жолы дыбыс шығарып жыламай, аяқ-қолын ақырын қимылдатып, үн-түнсіз жатты.

	– Құлыным-ай, құртақандай күнім-ай!.. – деп еміренді әйел. – Тентегім-ай, жанымды қинағаның, азапқа салғаның не сонша?!

	Нәрестені ақырын иіскеп, терең күрсінді. Сосын қайтадан есінен танғандай басы былқ-сылқ етіп төмен түсіп, үнсіз жатты. Әлден уақытта көзін қайтадан ашты.

	– «Қырықтың бірі қыдыр» деген, бізге мынадай жағдайда кездескен сіз тегін адам емес шығарсыз: олай-бұлай боп кетсем, мына құртақандай нәресте сізге аманат, – деді.

	– Қой, қарағым, ондайды айтпа! – деп шошып кетті жолаушы. – Құдай сәтін салып, аман-есен босандың. Енді аяқ-қолыңды бауырыңа алып, тұрып кетесің. Менің жалғыз биемнің құлыны бар, қазір соны сойып, қалжа берем.

	– Ниетіңізге мың да бір рақмет!.. Айттым ғой, сіз жақсы адамсыз!.. Өте мейірбан жансыз! – деді келіншек, сөзін үзіп-үзіп сыбырлай сөйлеп. – Ақырғы сәтте сізге жолықтырған тағдырда әділеттілік бар екен.

	– Жаман сөзді айтпа!.. – деді жолаушы жыларман болып.

	Келіншек әлсіз ғана басын шайқады:

	– Жоқ, бұдан әрі шыдайтын шамам жоқ. Мына нәресте болмаса, мен баяғыда өлер едім. Аурудан, құсадан өлер едім. Мен осы шарананың көрер жарығы үшін шыдадым. Сол үшін ажалдың өзіне берілген жоқпын. Күні бойы қалай қиналғанымды, жанталасқанымды, азапқа түскенімді көрдіңіз мен осы нәрестені жарық дүниеге әкелу үшін бойымдағы күшті, қайратты, қуатты түгел бердім. Тіпті, артығымен бердім. Бәрін нәрестем үшін сарп еттім!.. Енді өн бойымда тіршілік үшін, өзім үшін күресетін бір мысқал әл-қуат қалған жоқ. Меңдеген ауруды жеңетін күшім жоқ.

	Әйелдің сөзі біртіндеп әлсіреп, аяғы естілмей кетті. Енді оның күнге күйген қоңырқай бетін, топыраққа, қанға былғанған жалаңаш тәнін сылап-сипап салқын самал соқты. Әлдеқайдан шешек шырылдады.

	Біраздан кейін әйел қайтадан есін жиды. Айлы түнге, жұлдыздар жымындасқан тұңғиық аспанға қимағандай телміре қарап, үнсіз жатты,

	– Мен күнәһармын, – деді кенет. – Мен... мен...

	Сөзінің аяғын айта алмады, қыстыға өксіді. Көзінен жас шықпады, бірақ бүкіл жан-тәнімен езіле жылағаны анық еді – тұла бойы дірілдеп кетті.

	Жолаушы оның бас жағына тізерлей отырды:

	– Жоқ, сен ешқандай да күнәһар емессің. Әлгіндей жанталас, ауыр азап пен төзбес қиналыспен жарық дүниеге мынадай тіршілік иесін әкелген соң күнәң қандай ауыр болса да жуылады. Ендігі жерде сені ғайбаттауға, күстаналауға ешкімнің аузы бармайды. Сен тазасың! Періштесің!

	– Солай ма?! Рас айтасыз ғой?!

	Әйел иығынан ауыр жүк түскендей терең күрсінді.

	– Қарағым-ай, өзің кімсің?! Қайдан жүрген адамсың?! Мына баланың әкесі бар ма еді?! – деп сұрады жолаушы.

	Әйел аз-кем ойланды.

	– Оны қайтесіз?!. Оны білмей-ақ қойыңыз, – деді сосын. – Құдай алдында сұраусыз – бала сіздікі!..

	«Апырмай, бұл қалай болды?!. Қалай болды?! – деп күбірлей берді жолаушы.

	Әйел қайтып тіл қатқан жоқ. Жолаушы алақанымен маңдайын сипаған – от болып жанып тұр екен.

	Біраздан кейін әйел дөңбекшіп, сандырақтап сөйлей бастады. Не айтып жатқанын түсіну қиын еді – біресе «қанышерсің, жауызсың» деп әлдекімге тісін қайрайды, біресе «Жаным сол! Күнім сол! Дүниедегі жалғыз тірегім сол» деп еміренеді. Әйел осы қалпымен түн ортасы ауғанша сандырақтап жатты. Түн ортасы ауа есін жиғандай болды. Бұл жолы мүлдем жазылған тәрізденді. Жанары ай сәулесімен нұрланып, даусы айқын, анық шықты. Ешқандай азап көрмеген адамдай бейжай сабырлы сөйледі...

	– Мына баланы қатарынан кем қылмай, қанаттыға қақтырмай, тұмсықтыға шоқтырмай, жетім атандырмай өсіресіз бе? Сол үшін ант бере аласыз ба?!

	– Қарағым-ау, о не дегенің?! Оған сөз бар ма?! Жер басып, тірі жүрсем жаным соның үстінде болар.

	– Рақмет!

	Әйел содан қайтып тілге келген жоқ. Үн-түнсіз жатқан бойы таң бозара үзіліп кетті.

	Әлгінде ғана жаңа ұрпақтың жарық дүниеге келуі үшін жанталаса арпалысқан нәзік, әлжуаз әйелдің жүрегі тоқтады. Денесі суығасын жат, бөтен біреуге айналды. Жүзінде енді ештеңе де жоқ еді: босанғанға дейінгі ауыр азап та, жанталас пен қиналыс та, босанғанынан кейінгі рақат пен қуаныш та байқалмайды. Тек түсініксіз бір суық көлеңке бар... Бұл өлімнің көлеңкесі еді.

	Жолаушы әйелдің денесін ақырын көтеріп, судың жағасына алып келді. «Қарағым, жалаңаш тәніңе көзім түскені, қолым тигені үшін кешір!» деп күбірледі. Әбден арып, қу сүйегі қалған денені өзеннің сылдырап ағып жатқан тұнық суына ұстап тұрып жуа бастады.

	Әйелдің ұзын, қолаң шашы мөлдір толқындарға араласып, жан біткендей бұлаңдап ойнайды.

	Жолаушы денені кір-қолаңнан әбден тазартып, жағадағы кіршіксіз ақ қайраңның үстіне жатқызды.

	Алыс жолға аттанғанда әлдеқалай болады деп өзімен бірге кебіндік мата ала шығатын дәстүр бұл жақтың қазақтарында да ежелден бар еді; мына жолаушының да қоржынының түбінде екі-үш бүктелген ақ сұрып жатқан, сол енді бейтаныс әйелге бұйырды.

	Жолаушы ақ сұрыппен әйелдің денесін мұқият орады. Сосын мүрдені мәңгілікке жайғастыратын ыңғайлы жер іздей бастады. Қолында қабір қазатын ешқандай құралы жоқ – әуелі не істерін білмей кәдімгідей тұйыққа тірелді. Осы сәтте құм қайырдың шетіндегі биіктеу тұстан кішкене шұңқыр көзіне түсті.Қазіргідей сәтте бұдан артық қабір болуға ыңғайлы жер табу қиын еді; жолаушы қолымен шұңқырдың құмын одан әрі қаза түсті. Күн шыға шұңқырды кәдімгідей, кісінің белуарынан келетіндей етіп тереңдетті. Сосын ақ сұрыпқа оралған денені басын құбылаға қаратып шұңқырға жатқызды. Құмды қолымен ысырып, көме бастады. Сәлден кейін шұқырдың орнына кәдімгідей төмпешік пайда болды. Жолаушы шала-шарпы құран білетін еді, күбірлеп соны оқыды. Бетін сипап орнынан тұрды. Сосын артына қайырылып қараған жоқ.

	Нәресте салынған далбай жыңғылдың көлеңке бетінде, жуан бұтақта байлаулы тұрған, шешіп алды.

	Нәресте бағанадан бері жылап-жылап, әбден талықсып ұйықтап қалған, енді қайтадан оянып, жан дауысы шығып, шырылдай бастады. Жолаушының есіне нәрестенің әлі ауызданбағаны, нәр сызбағаны түсті. Далбайды көкірегіне қысып, арқандаулы тұрған биесіне барды. Түнімен балауса бидайықта жайылған биенің желіні сүтке толы еді, жолаушы ақырын-ақырын сипалап сауа бастады. Биенің емшегінен аппақ сүт шықты. Жолаушы нәрестені далбайдан шығарып биенің бауырына апарды. Нәрестенің еме алмайтыны анық еді – биенің емшегінен шыққан сүтті жайлап аузына тамызды. Нәресте бірлі-екілі жұтынды. Ақыры, бірте-бірте үйреніп, биенің сүтін біраз емді. Сәлден кейін жолаушының қолында жатқан күйі ұйықтап қалды.

	Жолаушы оны қайтадан далбайға жатқызып, жүруге жиналды.

	Ол «бүлінген елден бүлдіргі алма» дегенді қаты ұстанатын еді. Өз қолымен көмген бейтаныс әйелдің атын мініп кетуге дәті бармады. Аттың ер тоқымын шешіп, жүгенін сыпырып алып, қоя берді. Сосын атаншасына мініп, биесін жетелеп, Телікөлге бет түзеді...

	***

	Айдаладағы көл жағасында отырған үйіне жолаушы ертеңіне кешке жетті.

	Күйеуінің құлынды бие жетектеп келе жатқанын көрген әйелі қуанышын жасыра алмай анадайдан жүгіріп алдынан шықты. Бірақ алып-ұшып жеткенде күйеуі бұған құлынды биенің шылбырын емес, әлдене салынған далбайды ұсынды.

	– Уа, қатын!.. Сандуғаш!.. Той жаса!.. Құдай берді!.. Көктен тілегеніміз жерден табылды... Бала! Бала тауып әкелдім. Анау-мынау емес – ұл!.. Атын – Олжабай қоямын!..

	Әйел түкке түсінбегендей аңырайып, далбайға қолын созды... Далбайдың ішінде тірі жан бар сияқты, қыбырлайды...

	Жолаушы – есімі Сейітмұрат еді – әжімді жүзін жас жуып, түйесін шөгеруді ұмытып, сыпырылып жерге түсті...

	...Сейітмұрат келесі жылы жаз айында жолы түсіп, былтырғы жерге, бейтаныс әйелдің басына соққан. Бейіттің ізін де таба алмады, көктемде тасыған су құмқайырды астын үстіне шығарып, тып-типыл етіп, тегістеп жіберіпті. Әйелдің сүйегі қалың құмның астында қалды ма; әлде, тасқынға араласып ағып кетті ме, оны ажырату мүмкін емес еді.

	Сейітмұрат құмқайырдың шетінде, күбірлеп құран оқып, ұзақ отырды...





ЭПИЛОГ




	Олжабай мен Қажымқұмар сол түні үңгірдің алдына түнеп шықты.

	Ер-тоқымдарын жастанып, құмшауытты беткейде, сансыз жұлдыздар жымыңдаған аспанға қарап, қатар жатты...

	– Қалай ойлайсың, әлгі кімнің сүйегі болды екен? – деп сұрады әлден уақытта Қажымқұмар.

	– Кім білсін, – деді Олжабай. – Баяғыда он алтыншы жылдың дүрбелеңінде осы өңірдегі Бағаналы болысының біраз жігіттері Бетпақдалаға қашқан. Бәлкім, солардың бірі шығар. Бәлкім, азамат соғысы кезіндегі аласапыранның... не одан кейінгі ұжымдастыру дәуірінде қашып-пышып жүрген біреулердің сүйегі болар.

	– Ия, – деді Қажымқұмар, – есіне әлдене түскендей болып.

	Ат соғып шаршап келгесін бе, Олжабай сол түні қыбыр етпей қатып ұйықтады. Таңертең кемінде он жасқа жасарғандай қол-аяғы жеңілдеп, тұла бойы сергіп оянды. Көзін ашқанда, күн шығып келе жатқан кез еді; дүние аппақ нұрға, күміс шуаққа малынып, мөлдіреп тұрды. Сайдың табанында – сірә, түнде түскен шықтың әсері болса керек – болар-болмас бу көтеріледі. Қажымқұмар сол тұста – аттардың жанында жүр екен – алыстан қарағанда мың құбылып ұшқан бозамық дүниенің ішінде жүзіп жүрген сияқтанды.

	Олжабай уылжыған кіршіксіз дүниеге сүйсіне қарап, құрысып қалған аяқ-қолын жазып, керіліп тұрды.

	Сәлден соң Қажымқұмар қайтып келді.

	– Күн ысымай жүріп кетейік, – деді Олжабай...

	– Үңгірдегі адам сүйегін көміп кетейік, обал болар! – деді Қажымқұмар.

	Таңғы шуақпен тұла бойы түгел маужырап рақаттанып тұрған Олжабайдың сызды, қара күңгірт үңгірге қайтып кіре қойғысы келмеді.

	– Қайда көмеміз?! Үңгірдің ішіне ме?! – деп сұрады.

	– Кім де болса соңғы сәтінде жарық дүниені көре алмай кеткен пақыр екен; сыртқа... жусанды беткейге жерлейік, – деді Қажымқұмар.

	Екеуі ішке аяңдады. Түйенің беліне салынған жалпақ қалың брезент бар еді. – Қажымқұмар соны ала жүрді. Сүйекті брезентке ақырындап салып, екі жағынан ұстап биіктің басына алып шықты. Сыңсып жусан өскен жердің топырағы бос еді, Қажымқұмар өздерімен бірге ала келген күрекпен лезде бұрқыратып қазып тастады. Шұқыр кеуде тұсына жетті-ау дегенде сүйекті ішіне түсірді.

	– Жатқан жерің жайлы болсын!.. – деді.

	Топырақты бірінші болып Олжабай тастады.

	Сәлден кейін Бетпақдаланың қиян түкпірінде кішкене төмпешік қабір пайда болды... Қажымқұмар Олжабайды қасына отырғызып мұңды әуенмен ұзақ құран оқыды.

	Күн арқан бойы көтерілгенде түйе жетектеген екі жолаушы Сарысуды бетке алып, аяңдап келе жатты.

	Қажымқұмар үңгірдегі темірі тот басып, құндағы шіри бастаған бесатарды түйенің үстіне салып алған...

	– Ескінің көзі ғой, біреу-міреуге керек болар, – деп қояды.

	Олжабай үнсіз...

	Күн ыси бастаған еді, көз жетер жердің бәрінде көк мұнар сағым мұхиты дірілдеп, теріскейден ақырындап аптап соғады...





	https://t.me/kzkitap





