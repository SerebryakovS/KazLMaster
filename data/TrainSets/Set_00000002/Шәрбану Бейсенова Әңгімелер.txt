	Шәрбану Бейсенова

	Әңгімелер





Әңгімелер





ТОЙҒА КЕЛГЕН КЕЛІНШЕК





	Түнде туған ақ сарбас саулықтың қозысын енесіне теліп еңкейе бергені сол еді, Шәркүлдің оң қабағы бүлк-бүлк тартқаны. Кейде адам деген өзі қызық қой, оң қабағының тартуын жақсылыққа жорып, әлденеге іштей елегізіп үміттенетіні бар. Көзін оң қолының сұқ саусағымен жайлап сипап «ұзағынан, ұзағынан» деп күбірледі. Аяғы жерге, тұмсығы енесіне жетпей екі ортада салбырап қалған ақ қозы тыпырлады. Шәркүл сонда барып тізе бүгіп:

	– И-и, жарықтық-ай, – деп қозыны енесінің бауырына салды. Қозыны ауыздандырып отырып қиялы шарқ ұрып, алысты кезіп кетті. Пенде емес пе, әркімге өз туысы жақын. Есіне Сапардың биыл университет бітіргелі отырған інісінен бұрын, әскердегі өзінің кенже бауыры түсті. Көзінің тартуын соның аман-есен оралуын жорып отыр қазір.

	Бұлар елден шалғай. Қандай хабар болмасын ауылдағы ағайын-туғандарға жетіп, бұларға ара қонып асықпай келеді. Шәркүл өздерін үлкен әлеммен жалғастырушы қонағы да, ұлығы да келетін жалғыз күре жолға қарап елеңдей берді. Бір тәуірі, осы жолы көп күттірген жоқ. Түс ауа орталықтан келген кітапханашы қыз бір топ газет-журналдармен бірге мұның қолына әдеттегіден қалыңдау хат ұстатты. Бірден таныды. Қайнысының мөрдей жазуы көзге ыстық тартып барады. Қайнысы Алматыда үлкен оқуда. Шәркүлдің шамалауынша, биыл тамамдайтын болуы керек. Өзі Сапардан мүшел жас кіші. Содан да шал-кемпір Сапарға медет, шаршап-шалдыққанда демеу берер қуат болсын деп атын Қанат қойыпты. Шәркүл оны «Төрежігіт» дейді. «Төре десе дегендей-ау», – деп қайнысының ауыл дәстүрі бойынша үлкейтіліп, қабырғаға ілінген суретіне қарап кейде айтып қояды. Шашын бір жағына жыға тарайтын. Иегін сәл көтере қырын қарап отырған келбеті көркем. Қабақтан тік түскен қыр мұрыны жарасты өң береді. Бұл – былтыр жіберген суреті еді. Есейіп кеткені көрініп тұр.

	Алдында асқар таудай әке, сөзін жықпас аға болғаннан ба, ол Сапарға қарағанда қамсыз, шаруаға қырсыз болып өсті. Бірақ мінезі салдырлақ, төгіп-шашпа жомарттығы тағы бар. Әрі жиын-тойға үйір. Осы әдеті өзіне үйлесімді де еді. Мектеп бітірген соң аудандық газетте екі жыл жұмыс істеп, оқуға аттанды. Оқуы жазушының дей ме, тілшінің дей ме оқуы көрінеді. Әйтеуір, жаман оқу емес екенін Шәркүл біледі:

	Конвертті қысып ұстаған күйде қалбалақтап үйге жүгірді. Қысып ұстамаса жақсы хабары конверттен шығып тұра қашатындай-ақ көреді.

	– Дулаттың көкесі, а Дулаттың көкесі, Төрежігіттен хат келді ғой.

	Басыңды көтерші. – Үйді басына көтере самбырлай кірді.

	– А-ау, – Сапар орнынан созыла тұрып, кеудесін көтеріп отырды. Оның түскі шайға келгені еді. Шәркүлдің шайы қайнағанша көз шырымын ала тұрайын деп қисайған. Көзі ілінгені сол еді. Келіншегінің «көкесі десе көкесі» деген түбі түскен шелектей даңғыраған даусы оянбасына қоймады. Әншейінде «Әй, сонша неге желіктің?» – деп зекіп тастар еді. Қанаттан хат келді деген соң көңілденіп, жадырай түсті. Інісінің атын естігенде, көкірегі сағыныштан сырқырағандай болды да, бір нәзік нұр құйылғандай жайдарыланып сала берді. Оны биыл жиі ойлайтын болып жүр. Оқу бітіретіні көңіліне көп демеу. Келіп ауданға жақсы қызметке орналасса, бір жағыма шықса деп көксейді. Қойдан қажыған, талған шақта осы ой қуат береді. Әлгінде ғана ат соғып ауыр тартқан бойы жеңілденіп кеткендей өзін тып-тың сезініп қалды. Дем ала алмай оянғанына өкінген жоқ.

	Шәркүл о бастан күйеуінің алдына шығып көрген жан емес. Хаттың да сол үйде болған кезде келгеніне қуанды. «Шаршап жүр еді, көңілі көтеріліп, сергіп қалатын болды» деп қуанды ғой Шәркүл. Хатты күйеуіне ұстатып, өзі жанына жүрелеп отырды. Сапар қара суықтан жарылып кеткен быртиған саусақтарымен конвертті ебедейсіз ашып, ішінен төрт бет хатты алып, аударыстырып қарап шықты. Асықпай баппен оқуға кірісті. Кей тұсында «не дейді» деп қойып, қайта оқиды. «Өй, күшік, бұл да қатын алуға жарап қалған екен ғой» деп кеңкілдеп күліп алды. Шәркүл ешнәрсе ұқпады, сонда да бөлмеді. Сапар хатты оқып бола беріп:

	– Ой-бой, бәйбіше, тойға дайындал. Қайның үйленетін көрінеді, – деп көңілденгендегі әдетімен келіншегінің иығына ап-ауыр қолын арта салды. Бұл оның шын қуанғаны еді.

	– Рас па?

	– Міне жазыпты ғой, сенбесең өзің оқышы. – Шәркүл хатты қолына алып, Сапар құсап абдырамай, дауыстап, біркелкі ырғақпен түсінікті етіп оқып шықты.

	Хатында Қанат барлық жағдайды түсінікті етіп-ақ жазыпты. «Оқу аяқталып қалды, жасым болса жиырма бестен кетіп барады, енді үйленуге рұқсат берерсіздер», – депті. Келін сол жақтың қызы көрінеді. Өзімен бірге бітіретінге ұқсайды. Алматыдағы жора-жолдастарына бір үлкен той өткізгісі келеді екен. «Сабақ аяқталған соң келіндеріңізді алып ауылға барамын. Ондағы ел-жұртқа той өзіміз барған соң жасалар. Алдымен Алматыдағы жолдастар, тарап кетпей тұрғанда, осы көктемнен қалдырмай өткізсек», – дейді. Ағасы мен жеңгесіне: «Өздеріңіз келіп, тойдың басы-қасында болмасаңыздар болмайды ғой», – деп аяқтапты. Шақыру билетін қоса салып жіберген екен. Бұған Сапар мен Шәркүл қуанбағанда қайтсін.

	– Біліп едім-ау, – деп мақтанып қойды Шәркүл. – Көзімнің тартуы бөлек еді бүгін. Сезгенмін ғой бір нәрсені.

	– Сәуегейлігіңді қоя тұр. Шайыңды жаса. – Морт кететін томырық әдетіне басып, қабағын түйе айтты.

	«О, байғұс-ау, жалғыз інің үйленейін деп жатқанда қуанышыңның жеткен жері осы ма». Шәркүл күйеуінің сөзін жақтырмай іштей әлгіні ойласа да ширақ жүріп дастарқан жайды. Жоқ, оның қуанышының жеткен жері бұл емес екен. Шайды көңілденіп отырып ұзақ сораптап ішті. Ыстық шайды ұрттай отырып алдағы той қамы туралы екеуі кезек-кезек сөйлеп таусылмас әңгімеге көшті. Мұндай әңгіме де сирек. Қонақ келгенде, әйтпесе Сапар не Шәркүл орталыққа туыстарға барып-қайтқаннан кейін осылай бір еркін көсіле екеуі де ықыластанып әңгімелесуші еді. Бүгін де ерекше ыстық әңгімеге берілді. От басының күңкіл әңгімесінен бөлек, көптен күтіп жүрген жақсы ниет – келін түсіру, алдағы той қамы арқау болып отыр. Шәркүл әбдіре түбіндегі Төрежігітке деп сақтап жүрген женттен опырып ортаға қойған. Сапар женттен май қасықпен тастап қойып, шайдан асықпай ұрттайды. Олардың көп қиналып, басын ашып шеше алмай отырғаны – отар. Төл уақыты. Қыстайғы еңбектің нәтижесін көрсететін де осы шақ. Әлде тойды бір-екі ай кейіндете тұр деп айтсақ па екен деп те оқталды. Бірақ бұл райларынан тез қайтты.

	– Қой, Дулаттың көкесі, құдалар жағы тойға ақша таппай жатыр деп ойлап қалар.

	– Иә-ау, танымайтын жекжат біздің мұндағы қойдан шыға алмай қалғанымызды қайдан білсін, ойласа ойлар.

	– Төрежігіттің сағын сындырмайық. Бір амалын қарастыр.

	Ертесіне ертемен қойды өріске шығарып беріп, Шәркүлге тастады да, Сапар орталыққа кетті. Жол бойы басқармаға айтар ойын сабақтаумен болды.

	Бұл барғанда кеңсе жаңа ашылған екен. Бастық орнында. Сапарды көргенде бірінші сұрағаны «Отар қалай? Аманшылық па?» болды. Сапар отардың амандығын, төлдің бет алысының жаман еместігін, жалғыз інісінің үйленетінін, соған бармағын шорқақ тілімен асыға баяндап шықты. Орнына он күнге адам беруін сұрады. Бастық көп ойланды.

	– Қанат бәріміздің де жақсы көретін ініміз. Оның оқу бітіретіндігіне, бір басының екеу болғанына қуанамыз. Бірақ, отағасы, сіздің отарды өзіңіздей бағатын адам жоқ. Тойды кейін өткізіңіздер, не басқа амалын табыңыздар. Оның үстіне, – бастық күлімдеп Сапарға бағдарлай қарады, – орден, медаль деген нәрселер бар, төлді жақсы алсаңыз, сізді соның біреуіне ұсынамыз ба деген ойдамыз. – Бастық осы сөзім ұнаған шығар дегендей лекітіп күліп алды. – Осылай, Сәке. Төлден анау Нұркелді шалдан кем түспессіз. Әй, ол дағы қасқыр ғой. – Бастық басын шайқады. – Кеше барып қайтып едім, осы онкүндікте туғандары кілең егіз екен. Биыл да алдына жан салмас. – Сапарды қайрай түскісі келіп жорта айтқанын сездірмеді.

	Сапардың көңілі шым ете қалды.

	– Бүгін сақпанға жоғары класс оқушылары барады. Оларға өзіңіз басшылық жасап, үйретпесеңіз, балаларға сенуге бола ма? Сөйтіңіз, Сәке...

	Сапардың орталықтан жабырқау, қапалы оралғанын Шәркүл бірден сезді. Тез шай дайындап, киімін шешісіп бәйек бола қалды. Ондайда Сапардың тез жадырайтынын біледі. Төрге сылқ отыра кеткен соң барып тілге келді:

	– Болшы, тамағың бар ма еді? – Тілге келгені – түнергені болмаса жауарға жоқ жел көтерген ақша бұлттай ашуының селдірей бастағаны. Қой сүтін қатқан күрең шайдан екі-үш шыны ішкен соң, қабағы ашылғандай болды. Сонда барып Шәркүл де суыртпақтап сөзге тартты.

	– Бастық не деді?

	– Не деуші еді, орныңа адам жоқ дейді де.

	Шәркүл енді күйеуінің көңілін орнықтыра сөйледі:

	– Орныңа адам тастағанмен, атақ-абыройы өзіңе келмеген соң өзіңдей қайдан қарасын.

	– Мен де соны ойлап отырмын. – Ол кенет көңілденіп, күрт жадырады. Шұғыл шешімге келген жайы бар. – Бұл тойға сен бар, бәйбіше. Нешауа, мен ауылдағы тойдың, әкесін танытып, бел ортасында боламын емес пе? Сөйт, қайныңның тойын өз қолыңмен өткізіп кел. Оған сенен жақын адам жоқ. Мен өткен жылы өтпескемде Алматыны көрдім ғой. Қайныңның арқасында сен де көріп кел. Мына қара домалақтар, – ол өзінен төмен шүпір-шүпір отырған балақайларды нұсқады, – адам болып Алматыда той жасағанша қашан.

	– Қой, олай деме, көкесі. Ертең-ақ әлі-і. Дулатыңның өзі алтыншы класқа келіп қалған жоқ па?

	Шәркүлдің күн қаққан жүзіне қызғылт рең жүріп, қуаныштан жайнап шыға келді. Шай ішіліп болған. Сапар маңдайының терін сүртіп, іргеге қарай шегініп отырды. Орнынан тұрып кетсе, әңгіменің шырқы бұзылатындай.

	– Әй, осы сен білдің бе? Қалада өтетін тойға қанша қаржы керек екен өзі? – Сапар осыны айтып, қалтасынан сіріңке шығарды. Қорабынан жіңішке тал сындырып, тісін шұқи отырып өзі де ойланды. «Қанша керек екен?».

	– Өткен жиналыста Сәлімқожаның Қанипасын көргенмін. Олардың тұңғыштары да былтыр оқуға түсе салып үйленген екен. Тойды сонда Алматыда өткізген көрінеді. Бір мыңдай кетті деп тұрды ғой.

	– Е-е...

	– Кім біледі. Қанипа өзі есіп сөйлегенді ұнатушы еді. Қосыңқырап та жіберген шығар.

	– Ол қосса мен де қостым. Сен бір жарым мыңмен бар. Балалар қысылмай еркін жұмсасын. Келін балаға, таза бұлды не деуші еді, содан көйлек әпер. Ол жағын өзің менен жақсы білесің ғой.

	Шәркүл қалаға жүрер алдында үш күн жиналды. Шайыңды қайнатып берсе де деп Сапардың жанына жеті жасар қызын ғана қалдырды да, екі кішкентайын жақын жерде тұрған шешесіне апарып тастады. Қайтарында жолай орталыққа соғып интернатта оқып жатқан үш баласына бара келді. Алматыға тойға жүретінін айтып, балалардың мұқтаж болып жүрген кітап-қағаздарын бір параққа жазып алды. Сол жақтан ала келмек.

	Осы үш күн Сапар келіншегін оқытумен болды. Қалтаңа мұқият болдан бастап, қай жерде қалай жұмсау керектігіне дейін топшылап үйретті.

	– Әйелдік жасап ақшаға тарлық етпе. Қайныңның өз еркіне бергін. Бүгінгі балалардың қай қажетін сен біле бересің. Алматыда дүние көп.

	Қызықпағын. Бір сабақ ине-жіп алма. Жетпейді десе, балаларға ділгірам салғыз. Тауып жіберем.

	Мұндайда сенікі дұрыс демесе болмайтынын біледі. «Жақсы», «мақұл», «ұқтым» деп қостап қояды.

	– Осы ауылдың Алматыда оқып жатқан балаларын тұтас шақырт. Қалып қоймасын. Оқуға әлгі тапал сары, аты кім еді, сол бұғалтыр да кетті деген. Оны да тауып шақырғын. Сапар дүниедей болып інісіне той жасағанда айтуға да жарамады деп жүрмесін. Ең мықты деген «Алматы» рестораны бар. Қайдан шықса сонан шықсын, тойды сонда өткізіңдер.

	Күйеуінің айтқандарын көкейіне құйып алған Шәркүл Алматыға көңілді аттанды.

	Дүрс-дүрс солқылдаған поезд дөңгелегінің дауысымен Шәркүл жүрегінің дүрсілі үндес шығады. Көңілі алып-ұшып өрекпіп келеді. Тәтті қиялға беріледі, «Төрежігіттің тойын дүрілдетіп өткізсем» дейді. «Тойға келген жұрт дән риза болса, бәрін өзім сыйласам» дейді. «Оқыған балалар да, құдалар жағы да жап-жас болып мына құдағи жөнді біліп тұр ғой десе... Ауылға өзімнен бұрын Сапардың Шәркүлі керемет той өткізіпті деген атағым жетсе...» көңілі осылай деп сан-саққа алып қашады.

	Көз алдына Сапар келеді. Тойға сол бармай өзі келе жатқанға бір қиянат жасап алғандай қысылады. «Жоқ, қысылуың бекер. Жол сенікі», – деп бір ой басу айтады. Иә, Сапар кім, бұл кім?! Қалай десе де жол сенікі. Сапарға жолдас болғалы он бес жыл бопты. Құдалыққа баратын уақыты қалай болғанда да жетті емес пе? Қанат өз қолында өсті. «Менен жақын кімі бар» деп Шәркүл көңіліндегі бар түйткілді кейін ысырды.

	Сапардың өзі кеткеннен кейінгі күнін ойлады. Төркініне барса үш күннен артық жата алмаушы еді. «Енді қайтер екен. Төрежандар «қал» деп жатқызып қойса қайтем-ау», – деп те қиналды. «Алматыда әйелдердің тырнағын, бетін бояп беретін жер бар, – деді-ау Сапар кетерінде қалжыңдап.

	– Соған кіріп ақ шабақтай келіншек болып кел» дегені есіне түсіп, жымиып күліп қойды. Күлген кезде оң жақ ұртының тұсында болар-болмас шұңқыр пайда болды.

	Сапар келіншегіне қатал-тын. Анда-санда көңілі түсіп кеткенде болмаса атын атамаушы еді. «Әй» деп, болмаса балаларға қаратып «әлгі шешелерің» деп атайды. Еркелетіп, көңіл көтере сөйлеуі тіпті сирек. Бұған Шәркүл үйренген. Кейде осылай қалжыңдайтыны бар. Оның да ығын жатқыза алмай кеңкілдеп, ыржиып күледі. Шәркүл күйеуін сол қалпында біледі. «Қандай үйдің еркегі әйелінің асты-үстіне түсіп сыйлап тұрады екен», деп те ойлайды. Сапар сөйтсе жараспайтын сияқты. Сапардың мол денесімен ебедейсіз қимылдап, қазан-аяқ жанында аюша қорбаңдап жүргенін елестетіп сәл жымиды. «Мен барғанша жүдеп кететін шығар».

	Көңілі алып-ұшып тағы алдағы тойға жетелейді. Шәркүл тәтті қиялға берілген бойда жастыққа қисайды. «Түу, жылдар қалай тез өтеді. Төрежігіттің «тәтелеп» қаймақ сұрап жүргені күні кеше ғана сияқты еді.

	Бәйбіше болып, келін жұмсап, егде тартқан деген осы-ау». Осы оймен көзі іліне бастады. Купедегі жолаушылар да бағана ұйықтап қалған. Тек тепловоз ғана жерді солқылдата өзіне тіркелген жасыл вагондар тізбегін арындап тартып келеді. Сірә, Шәркүлді тойға тезірек жеткізуге асық. Шәркүл тоңазыған иығын бүркеп, бұйығып қымтана түсті. Жүзінде алаңсыз, аңғал күлімсіреу бар. Түсіне ақ бөртпе шәлі жамылып келіншек болып жаңа түскен шағы кірген еді...

	Алдын ала хабарланған қайнысы Шәркүлді вокзалдан тосып алды. Ымырт шақ. Қапырық вагоннан сыртқа шыққанда таудан соққан көктемнің қоңыр желі Шәркүлдің тынысын кеңітіп, басқа жерде тұрғанын бірден сездірді. Олар тұрған Айыртау баурайында қар кетіп, күн жылығанмен желінде ызғар бар еді. Мына самал бетке жып-жылы, майда тиеді.

	Әлгінде жаңбыр жауып өтіпті. Жаңбырдан кейінгі таза ауа Шәркүлдің бір сәтке жол соғып шаршағанын ұмыттырды. Екеуі жеңіл таксимен Қанаттың жаңадан шыққан пәтеріне тартты. Көше шамдары қуана құбылып алыстан көз тартады. Жауыннан кейінгі асфальт шам жарығымен жарқырай созылып жатыр. Жер де, көк те сарғыш, қызғылт шамдарға толып кеткендей алдан да, арттан да жарқырайды. Шәркүл сұқтанып екі көзін сырттан ала алмай, қайнысына да қысқа ғана тіл қатады. Осынша оттардан басы айналғандай.

	Қанаттың жалдап алған пәтері шағын ғана екі бөлмелі үй екен. Дәлізден ене берген Шәркүл ішінен ғана күбір етті. «Құдай-ау, Алматының үйі де осындай болады екен. Осыны да үй деп». Орталықта саңғырлап тұрған алты бөлмелі ағаш үйін есіне алды. «Текке тұр-ау, шіркін».

	Келінінің аты Назтай екен. Бас-аяғы тәп-тәуір, еліктің лағындай ғана бала көрінеді. Бұлар келісімен дәлізге қойылған газды шұқылап, зыр жүгіріп кетті. Кіріп-шығып:

	– Тәте, шаршаған жоқсыз ба? Тәте, жайсыз отырсыз-ау.

	Орындығымыздың да кісі отыратын түрі жоқ, – деп асты-үстіне түсіп жүр.

	– Жоқ, айналайын. Менен қысылмай-ақ қойыңдар. Сендерге не сын бар. Өздерің оқушысыңдар. – Келінінің ілтипатына Шәркүлдің көңілі өсіп қалды. «Кісі күтіп үйренген бала екен. Қаланың қыздары қылтың-сылтың келеді дегені қайда? Тфа-тфа, тіл-аузым тасқа» деп, іштей шүкіршілік етіп қойды.

	– Көрмеген құда-құдағилар аман есен бе, қарағым?

	– Жақсы, – «Әке-шешесі де жаман адам болмас» деп түйді іштей Шәркүл.

	Қайнысы мен келін дастарқанға отырған кезде елдің амандығынан бастап, олардың сәлемдерін жеке-жеке атап айтып, берген сәлемдемелерін бұлжытпай жеткізді. Қанша қаржымен келгенін, тойды ел-жұртқа ұялмай қарайтындай етіп өткізбек ниетін, Сапардың төлден келе алмай қалғанын жүйелеп тарқатып айта бастады. Қанат екеуі тойға шақырар адамның ұзын-ырғасын есептеді.

	Сөз арасында келіні де қосылып отыр:

	– Қанат-шы, – дейді бірнәрсе айтуға жүрексінген адамдай көзін Қанатқа бір, Шәркүлге бір аударып, күлімсіреп, қолындағы шанышқымен ойнап, – тойға сонша адам шақырып несіне көп шығынданамыз. Ең жақын-жақын деген туыстарды, достарды ғана шақырып шағын топқа өткізсек ше? Тәтем әкелген қаржының қалғаны диплом қорғаған соң Қара теңіз не Балтық теңізі жағалауына свадебное путешествие жасап қайтуға жетер еді. Сен қалай қарайсың, өзің ойлашы, Қанат?

	Шәркүл келінінің мына сөзінен тіксініп қалды. Жап-жас болып қалған ақшаға өйтсек, бүйтсек дегені ұнамады. «Япыр-ау, онысы несі». Назтайдың бұл сөзі тіпті ойына сыймады. Зу етіп басына «Сұғанақ емес пе екен осы келін» деген ой да келді. Әйтсе де жамандыққа қимады. Өзінің жаңа түскен кезін еске алып, салыстырып қана отыр. Күні кешегілерге дейін өз еркімен ақша ұстап көріп пе? Көзі тірі кезінде атасы кеңседен өзі есептетіп алып жүрді. Бұларға шай-суандық деп мөлшерлеп беріп жіберетін. Ақша ұстамадым-ау деп Шәркүл ойына да алмайтын. Үлкен кісілер тегінде арыдан ойлайды емес пе? Орталықта саңғырлап тұрған үйді алып беріп кеткен де солар. Қашан көшіп барамын десе де дайын тұр. Әзір қойдан шыққалы отырған жоқ қой. Оқу бітіріп барса, қайнысы тұрады емес пе. Бұл да Сапар мен Шәркүлдің көксеген арманы еді. Балаларды интернаттан шығарып алар еді. Қайнысының қолында тұрады ғой. Орталықта дүрілдетіп қайнысы тұрса, балалар екі үйдің арасында еркін ойнап-күліп жүрсе... «Келіннің қабағы ашық, мінезі жайдары екен, балаға жайлы болар» деп отырған Шәркүл.

	«Жаңағысы тегі балалығы ғой. Өз қызығында не көрінді дейсің» деп түйіп, келінін түзете:

	– Қой, шырағым, – деді. – Қайнағаңның жаман-жақсы болсын елде атақ-абыройы бар. Бұлай етсек мін емес пе? Мұндағы оқып жатқан балалар бөтенің емес. Мына Төрежігіт біледі, ара жігіміз ажырамаған ағайын-туыстың балалары. Оларды шақырмағанда кімді шақырасың?

	Өзінің ағат кеткенін көңілі жүйрік сезімтал келін жылдам сезді.

	– Тәте-ау, мен кімнің жақын, кімнің алыс екенін әлі де ажырата алмай жатырмын ғой. Сіздерді көп шығындандырмасақ деген ой ғой, – деп Шәркүлге ең жағатын сөзді айтып, екінші жағына шыға келді. Жүгері дәндеріндей тізілген, біркелкі тістерін тегіс көрсете күлді.

	– Ой, айналайын, оны ойлағаныңа рақмет. – Назтайдың мына сөзіне қайта іші жылып, ақтарылып сала берді. – Қайнағаңның дәулеті бір Төрежігітке қалай шашса да жетеді. Қысылсаңдар телеграмм салыңдар деп қалды ғой.

	Шәркүлдің Назтайға көңілінің құлай кеткені сондай – келін деуге қимады. Атын атаса алдына шырағым, қарағым деген өзі білетін жылы сөздерін қоса айтады. Жаңа түскен келінінің құлағына келін, келіншек деген сөздердің шаншудай тиетінін басынан өткізді ғой. Шәркүл онда небәрі он жетіде болатын. Түскен күннің ертеңіне-ақ енесі ала таңнан оятып, «Ал, келін, шаруаңа ие бол» деп, үй тірлігіне қосып еді. Келін деген сөзді алғаш естіген. Шеше үйіндегі тірліктен бұл тірліктің басқаша екенін осы сөз ұқтырған. Бірақ Шәркүл қабақ шытып көрген жоқ. Нақ солай болуға тиіс нәрседей қабылдаған.

	Шәркүл тойды кешіктірмей өткізуге асықты. Үйден көп ұзап шықпаған соң ба, күйеуі мен балаларын уайым ете берді. Қаланың дәстүрі жақсы екен. Ауылдағыдай мал сойып, бауырсақ пісіріп, үй дайындап әуре болмайды. Барады да бір түнге ресторанды сатып алады.

	Той Сапар айтқандай «Алматы» ресторанының банкет залында өтті. Халық мол жиналыпты. Ауыл балалары тұтас шақырылған еді, қонақ көп болғаннан ба, олар аз ғана топ болып, көзге қораш көрінеді. Тойды өңшең лыпыл қаққан пысық жігіттер басқарып жүр.

	Ең ортада қайнысы мен келіні отыр. Олардың оң жақтарын ала Назтайдың құрбылары, құдалар. Оған жалғас Алматының Қанатты танитын көңілдес қызметкерлері. Сол жақта Қанаттың бірге оқитын достары, одан әрі ауыл балалары. Шәркүлді қайнысы мен келінінің қарсы алдына отырғызған.

	Тойды Қанаттың мұғалімі деп таныстырған мол денелі шашына ақ кірген егде адам ашты. «Тегі, оқыған адам сөзшең келеді деген рас екен ғой» деп таңданды Шәркүл. Әлгі мұғалім майда қоңыр дауыспен әр сөзін баптап, салмақтап екі жасқа бірталай тілек айтып, ниет білдірді. Сөзінің арасында жұрт әлсін-әлсін қол шапалақтап дүр-дүр ете түседі. Ұстаздың сөзіне қайнысы мен келінінен бұрын Шәркүл толқып отыр. Жаңағы айтылған ақ тілеудің бәрі мұның да көкейінде сайрап тұр ғой, майын тамыза, әдемілеп, әсерлеп жеткізе алмақ емес. Дүниедегі бар жақсыны тілер еді, тіл жетпейді... Бар болғаны, аппақ желек астында ала құйын сезімнің құшағында алабұртып, екі беті сәл қызара демінде аз ғана діріл білініп толқып отырған келініне ет-жүрегі елжіреп:

	– И-и, айналайын-ай, – деп іштей айналып, толғанып қояды.

	Осылай басталған ақ тілеу бірінен-бірі асып түсіп, бірінен-бірі әдемі айтылып жалғаса берді.

	«Шіркін, қаланың тәртібін-ай, біреу сөйлемей, сөз айтпай арақ ішпейді екен. Ішсе де, ән салса да, күлсе де бір кісідей. Басқарып жүрген де тілін безеген шешен жігіт. Әркімге сөз берердің алдында өлеңдетіп таныстырып, жұрттың назарын соған аударып, желпінтіп алады. Қай жерінен шығып жатыр десеңші» – деп Шәркүл таңдана, қызыға қарайды.

	Тойдың бас жағын ала алыстан келген жеңгесі деп Шәркүлге сөз берді. Шетінен шешен мұндай шаршы топта сөйлеп көрмеген ол қысылып, сасқалақтап еді, Қанат демеп қойды.

	– Бір нәрсе деңіз.

	– Мен, мына Төрежігіттің жеңгесі боламын. Тойға жалғыз келгенге алды-артында ешкімі жоқ екен демеңіздер. Ол жақта да бір қауым елміз. Төрежан үйленем деген соң, ағайындарды жинақтауға мұрша келген жоқ. Және қазір төл айы. Жазға қарай, бұйырса, құданың алдына келіп арнайы түсеміз. Әзірге қолымызда барымызбен келіп қалдық. Азды-көпті осы сыйымызға риза болыңыздар. Біздің үйдегі кісіге басқарма рұқсат бермеді. Қойды баққан соң, оның бар азабын көрген соң, төл кезінде кетіп қала алмады. Колхозға бір медаль келген екен, содан да үмітіміз бар...

	– Тәте-ау, оның бәрін сізден кім сұрап жатыр.

	– Танымайтын құда-құдағиларға айтып жатқаным ғой. Төрежігіттің көкесінің ауыл-аймаққа беделі де жоқ емес. Еңбегіміз абыройлы. Назтай келін бұрын сіздердің бала болса, енді біздің бала. Бір адамнан кем болмас.

	– Қысқарақ, тәте.

	– Осылардың бақытты, үбірлі-шүбірлі болуы үшін.

	– Міне, табылған сөз! – Жұрт гуілдеп жатыр. Шәркүл терлеп, қайнысы қызарып кетіпті.

	– Тәте, тамақ алыңыз. – Шәркүл терін сүртіп айналасына қаранып отыр. Мұның сөзін ешкім жат көрмеген сияқты. «Қап, Төрежігіттің бөле бергені-ай». Шәркүлдің құда-құдағиларына қарата тағы біраз айтпағы бар еді. Осындай ұлы дүрмек, үлкен жиын үстінде айтпағанда қашан айтпақ.

	«Неге құдаларға жақын отырмадым» деген ой келді. Қанаттың өзіне қарсы отырғызғаны есіне түсті. «Төрежан бірнәрсені біліп отырғызған шығар. Құдаларға жақын отырғызса көрмеді дейсің бе», – деп тағы бір ойлады.

	Шәркүлдің таңданысы, шалқуы ұзаққа бармады. Көңілінде басқадай бір сезімнің туғанын сезінді. Әлдеқандай жарықшақ түскендей. Ол жағалай, бағдарлай қонақтарға көз салып отырған. Бәрі ана бір мұртты жігіттің сөзінен шықты ғой. Той бастаушы өзін ақын деп таныстырған. Шәркүл елең ете қалды. Кітаптарын оқып жүргені болмаса тірі ақын, жазушы дегенді бұрын көрмеген еді. Бар денесімен бұрылып қарады. Ақын десе ақын екен. Сөзі де сорғалап тұрған өлең болды. Өлеңі естігенде құлаққа құйылып, әуезді келгенмен Шәркүл тұтастай есінде сақтай алмады. Сөзінің соңында:

	– Үлкен де, кіші, де, ғалым да, ұлы да баладан өседі. Мен Қанаттың өзі шықпаған биіктерге шығатын он шақты ұлдары болса дер едім. Ал, жамағат, осы тілекке әуелі құдай, сонсоң бұлар бізді жеткізсін деп тілейік, – деген еді. Жұрт ду ете түсті.

	Столдың Шәркүлге қарсы бетінде отырған жіңішке сары жиек көзілдірікті келіншек тітіркеніп, Назтай тап сол жерде өңкей қызылшақаны туа салғандай-ақ басын шайқап:

	– Он шақты! У-у-жас. Слишком много, – дегені. Мұны естігенде Шәркүлдің өне бойы дір ете түсті. «Астапыралла. Бала көрмегендей онысы несі. Апыр-ау, жаңа ғана осының өзі де сөйлемеп пе еді? Не деп еді сонда? Ә, екі жастың бақытты болуы үшін ішемін деген екен ғой. Жаңағысы не сөз? Әлде қағыс естідім бе? Бақытты баладан бөліп қарағаны ма? Солай болғаны ғой, шамасы». Шәркүлдің ойы астан-кестең.

	Әлгінде ғана өзі қызықтап отырған салтанатты тәртіп барша қауымның көңілінің де, ойының да бір жерден шығып отырған бірлестігіндей емес, басқаша бір сипатта көріне бастады. Кілтпен бұрап сөйлетіп, кілтпен бұрап күлдіретін ойыншық қуыршаққа жақын ұқсастық бардай. Ол енді бір тектес сөзден, той басқарушының бір сарынды таныстыру өлеңінен де жалыққан. Сөйлесіп отырайын десе, айналасында өңкей жас қыздар мен жігіттер. Бірін-бірі жаңа көргендей ақырын сыбырласып, бұйығып отыр. Ыстықта көлеңкені паналап, ұйлыққан қойлар болушы еді. Шәркүл мына жас қыздар мен жігіттердің отырысын осыған теңеді. Бір-екі ауыз тіл қатысып еді, маздап әңгіме туа қоймады. Құдалардың столына таман отырмағанына шындап өкінді. «Тап осы жерде Төрежігітті тыңдамағанда ешнәрсе болмайтын еді ғой...».

	Құдалардан да Шәркүлге пейіл білдіріп отырған ешкім жоқ-ты. Кейіптерінде қыз берген жақтың ежелгі паңдығы, асқақтығы бар. Құдағиы тумысында кербез болмағанмен жорта тәкаппар шалқаяды. Бабымызды тап дегендей. Шәркүл мойын созып, үн-түнсіз томсарған құдағиына тіл қатып, сөзге тартпаққа оқталып еді, Қанат:

	– Тәте, қайтесіз, – деп басып тастады.

	Шәркүл дегенмен осы тойдың иесі өзі болған соң қонақтарын өз қолымен сыйламаққа:

	– Құдағи-ау, сіз алмай отырсыз ғой, – деп дауыстады.

	– Құдаша, бізді қайтесіз, өзіңіздің қамыңызды ойлаңыз.

	Шәркүлге құдағиының сызданған жауабы, оған қатарлас отырған екі келіншектің бір-біріне көз қиығын тастап, мырс-мырс күлгені жайсыз тиді. Өзін сынап отырғанын аңғарды. Құдаларымен және мынау барша жұртпен өзінің екі арасында көзге көрінбейтін қорған тұрғандай. Әңгімелесіп көңіл жұбатарға бүкіл тойдан бір адам таппай жалғызсырады. Айнала төгілген ән-күй, шаттық пен күлкі болса да мұның көңіліне ауыр мұң ұялады. Тіпті мына жұртқа оның бар-жоғы бәрібір болар-ау. Шәркүлге өзінен басқаның бәрі бақытты, бәрі қуанышты сияқты көрінді. Көңілі пәс болып, жұрттан шет қалғанына өзін кінәлідей сезініп төменшіктей берді.

	– Тәте, тамақ алыңыз. Тәте, ішпедіңіз ғой, – деп келіні ғана ауық-ауық тіл қатады. «Оған да шүкір».

	Бара-бара бастапқыдай бір кісідей күлу, бір кісідей ән айту тәртібінен ауытқып той гу-гу қызды. Шәркүлге көздерінің астымен қарап отырған ешкім байқалмайды. Әркім өзінше. Шәркүл сонда ғана өзін еркін сезініп, бағанадан көңілін қажаған ауыр ойлардан серпілейін деді. Енді ол жұртты сынай қарады.

	Көзін қанша аударып әкетейін дегенмен көзілдірік таққан жаңағы әдемі келіншекке тоқтала берді. Жалғыз Шәркүл емес, көпшіліктің пейілі де соған ауып жатқандай. «Назтайдың жақын жеңгелерінің бірі ме екен». Әсіресе, жігіттер жағы жиі әзіл тастап, сөзге тарта береді.

	Шәркүлдің жанында отырған келісті, көркем жігіт те араларының алшақтығына қарамай қолын созып, рюмкасын соғыстыруға ұмтылды.

	– Сіз, қарындас, зиялы қауымнан шыққаныңызды білдіріп бізбен соғыстырмайсыз, әрі ішпейсіз, бұл қалай? Әлде сізбен шарап ішуге біз тұрмаймыз ба? Бір рет алып қойыңызшы, – деп қиылып жатыр.

	– Япырым-ай, сіздей адамның жанында отырудың өзі жарты бақыт екен ғой.

	– Тұтасын иемденіп жүргендердің не арманы бар екен.

	– Құдай-ау десеңші. Ән ғой, ән. – Келіншектің айналасындағы жігіттер қолпаштап кетті. Келіншекке өзімен қатарлас адамның оны жасарта қарындас дегені ұнаса керек, басын оң жағына қисайтып, көзін төңкеріп жымия күліп алды. Көзілдірігін шетінен ұстап сәл түзеп қойып, бишілердің қолындай салалы саусақтарын әсем созып, рюмкасын алды. Рюмкасын түйістірмекке көтере беріп тағы сылқ-сылқ күлді. Көзін жігітке еркелей еркін тастап, қолқалай түс дегендей. Жігіттің қолындағы рюмкасы қисайып Шәркүлдің етегіне шарап тамшылады. «Осы келіншектің жас шамасы менен кіші емес шығар, – деп ойлады Шәркүл іштей. – Үлбіреп қыздай сызылады. Қаланың адамдары-ай. Қызы қайсы, келіншегі қайсы айырып болмайды ғой шіркіндеріңді». Шәркүл өз ойымен отырған еді.

	– Жолдастар, – деп бағанағы жігіт орнынан тұрды. Даусы барлық шудан көтеріңкі естілді. Ақынның даусы басты ма, әлде мысы басты ма зал тына қалды. – Жолдастар! Бағанадан Қанат пен Назтай туралы ғой керемет жақсы пікір айтып жатырсыздар. Әрине, оған олар тұрады. Осындай жақсы азамат өсірген жігіттің ағайын-туысы бар емес пе? Сол қауымның атынан арамызда Қанаттың жеңгесі отыр. Жеңгелердің қуанышы ерекше болуы керек. Алыстан қарбалас уақытта алып келген де сол қуаныш екені белгілі. Осы жеңгейдің ақ ниеті үшін, денсаулығы үшін, Қанаттай азаматтарды өсіре беруі үшін деп бір рет алып қоюға болатын шығар деймін.

	Шәркүл дір етіп, бойын қуалай бір толқын жүгіріп өтіп, екі бетінің ұшынан шыққандай алаулап кетті. Өзі туралы ақын айтады деген ойында жоқ қой.

	– Браво, браво! – Жастар жағы ду ете түсті. Орындықтар сартылдап, түрегеліп тұрып ішіп жатыр. Шәркүл өзі де рюмкадағы шүпілдеп тұрған коньякті ішіп салды. Бағанадан жалғызсырап отырған көңілі әлгі сөзден кейін толқып, егіле бастағаны. Тойда да жалғыздық жараспайды екен. Оның есіне той десе қарадай мас болып, «келші, бір ән салайық» деп екі-үштен бірігіп алып шырқайтын серіктес келіншектері түсті. Сабаздарың-ай, «күнде ауылда осындай той болсашы-ай» деп аңыратушы еді. «Не солардың біреуін ерте келмедім екен» – деп өкінді.

	Шәркүлдің керемет ән айтқысы келді. Ол өзінің жақсы көретін «Келіншек» әніне бастады.

	Көптен ән айтпаған соң дауысы бастапқыда жарықшақтанып естілгенмен әуелетіп алып кетті.

	Ол әнін үзіп қоя бергенде жұрт шу етіп шапалақ ұрып отырып алды. Әнінің осынша әсер еткендігін Шәркүл білмеген. Тіпті, Шәркүл біреу үшін ән салып көрген емес. Кейде көңілі тасып шалқығанда, мұңайғанда әндететін әдеті бар. Мұның жаңағы әні баз біреулердің көзіне түсу үшін, қауымның назарын өзіне аудару үшін басқадан асыра айтуға тырысқан өзімшіл ниеттен таза еді. Тек өз көңілінің бір сәттік сезімін ғана сыйдырып тұрған. Сол табиғилығымен баурап алса керек. Барлығы қошемет көрсетіп:

	– Пай-пай, қалай-қалай айтады-ай! – деп тамсанды.

	Шәркүлдің көңілі одан көтерілмеді, қайта құлазып қалғандай. Оны өзі де түсіне алмай отыр. Таңдайындағы небір тәтті дәмінен айрылып қалғандай жылымшы тати ма қалай? Алыстан бақыт деп сезініп, соған сағым қуғандай жетем деп алқына шаққа жеткенде, үміткер нәрсесінің алдамшы болып шыққанына өкінгендей ме, әйтеуір, түсініксіз бір күй.

	Ол сызылтып тағы ән бастады:



	Талдан таяқ жас бала таянбайды-а-а-ай,

	Бала бүркіт түлкіден аянбайды-а-а-ай.

	У-гай-а, ән салшы-ай, бір бала-ай.

	Қос етек, бұраң бел

	Қуалай соғар қоңыр жел...



	Көтеріп айтқан сайын бойындағы топтанған түйнек шешіле бастағандай. Беріле айтқандағы әдетіне салып сәл теңселіп отыр.



	...Жат болмағы адамның осындайдан...

	У-гай-ай, ән салшы-ай бір бала-ай...



	– Тәте-ау, қойсаңызшы, не болған сізге?

	Шәркүл өзінің жылап отырғанын енді аңғарды. Көкірегінде тығылып сыздатқан нәрсе әнмен, жаспен шығып жатқандай. Одан сайын созылтып, еріксіз тыңдатады. Әнінде сорғалаған мұң, өкініш, наз білінеді. Неліктен? Оны Шәркүл түсіндіре алмақ емес.



	Ән салшы-ай, бір бала-ай...



	Бұл – оның сүйетін әні. Әр ырғағына әбден беріле аңыратып отыр. Бордай егіліп жылап та отыр. Жеткізбейтін алыс армандарымен бірге көңіл түкпірінде сақталған, үнемі талшық етіп еске алатын қимас жалқы сәттер болады ғой. Бақыт дегенді сезініп, көңілі жәй, ойы орнында болса да, сол көңіл түкпіріндегі жұмбақ шақты еске ала беретіні несі екен, аңсайтыны несі екен? Шәркүл бақытты ма? Оны да айта алмайды.

	Сапарға тұрмысқа шыққан жылы болар, екеуі тойға барған еді. Ойын кезінде бір бейтаныс жігіт Шәркүлге өлеңмен тиісе берді. Ашық үні құлаққа жұмсақ тиеді. Әнші екен, Шәркүлді өлеңмен көп қажыды. Бірақ жауап қатып, айтысуға Шәркүл ұялып, бар болғаны орамалының шетін тістелеп «қызық бала екен өзі» дей берген. Сапар бұлқан-талқан ашуланып, жүр-жүрлеп мұны тойдан алып кеткен.



	Ән салшы-ай, бір бала-ай...



	Шәркүл жыласа әлдеқашан ұмыт болған бейтаныс бозбаланы есіне түсіріп емес, жігіттерге ән болған, алыстап кеткен жастығын аңсағаны шығар. Қазір айтса мына отырған жұрт сенер ме екен? Сенбейді. Қызғалдақ ғұмырындай қысқа уайымсыз, алаңсыз, сондығына қарай баянсыз шағын сағынғаны болар. Өтіп бара жатқан уақыт-ай!

	«Бәлкім, мына отырған көзілдірікті келіншек ондаған жылдар осылай сылқылдап өтер, – деп ойлады Шәркүл. – Ондаған жылдар жігіттер әнін арнап өтер». Шәркүл өзінің қартая бастағанын бүгін сезіне түсті. Көңілі де жер болып отыр.

	– Құдағиларыңыздан ұят болды ғой, тәте, қоймайсыз ба? – Қайнысы қанша жұмсақ айтқанмен, лып етіп қызарған жүзі, білеуленген шеке тамыры ашудан тырсия қалғанын жасыра алмай-ақ тұр. Оны Шәркүл жазбай таныды. Қайнысының мұнысы көңілін одан сайын қапаландырды. «Тойда өлең айтса несі айып» деп налыды. Бөтенің емес, өз қайнысының тойы ғой.

	Қанат той басқарып жүрген жігітті қасына шақырып әлдене деп жатты. Үзіліс жарияланып жұрт биге ойыса бастаған. Шәркүл орнында отыра берді.

	– Жеңешемнің әні-ай, – деп екі жігіт Шәркүлді қолтықтап орнынан тұрғызды. Оның сыртқа таза ауаға шыққысы келіп еді. «Балалар осыны түсінген ғой», – деп түйді Шәркүл. Әр жерден сыбыр-күбір естіледі. «Құдаша мас боп қапты. Қайнысының тойында бір ішейін деген ғой». «Байғұс-ау, сонша ішпесе етті». Шәркүл мас емес-ті. Ілік-шалыс сөздің бәрін естіді. Бойын билеп, көңілін сыздатқан бір сезімді өзі де ұқпай келеді. Басқа біреу қайдан білсін? «Шамасы, өздері мас болу керек» деп қана қойды іштей. Екі жігіт есік алдына шықты. Қастарына Қанат келді.

	– Тәте, қалыңыз қалай, шаршаған жоқсыз ба?

	– Осы Төрежігіт қызық. Бүгін менің шаршадым деп айтатын күнім бе?

	Құдалар жағына барайын ба?

	– Оларды күтетін жігіттер бар. Сіз үйге барып дем алсаңыз қайтеді, тәте. Сөйтіңіз. – Тойға келгендерге қызмет көрсетуге бір такси есік алдында қаңтарулы тұр еді. Қанат жеңгесін қолтықтап машинаға қарай алып жүрді. Соған отырғызып екі жігіт Шәркүлді пәтерге алып келді.

	Үйге келген соң Шәркүл ал кеп жыласын. Осы әулетке келін болып түскеннен бері жанына бата ренжігені осы шығар. Енеден естіп келген сөздерінен де, Сапардың көңіл қалдырып, сағын сындырған кездерінен де қайнысының мына қылығы ерекше батты.

	Қым-қиғаш ойға кетті. «Кешегі өз қолымда өскен Төрежігіт емес пе еді? Неге бүйтті? Осы тойда мені бір білетін адам болса, ол – өзімнің Төрежаным емес пе? Соншама жер түбінен бар малды, бала-шағаны тастап келіп отырғам жоқ па?» – деп қамықты. «Шынымен-ақ Төрежігіттің өзгергені ме? Әлде осы Төрежандікі дұрыс па екен? Өңкей жастың арасында менің отыруым өрескел болғаны ғой». Олай дейін десе құдалары еске түседі. «Қап, құдалар күтусіз қалды-ау? Жас балалар бабын таба алар дейсің бе?» Құдалардың той үстіндегі қылықтары есіне оралды. «Төрежігіт жаңа мен сөйлегенде неге сонша қысылды. Күн-түн қатып бір солар деп қой соңында жүргендегі көрмегіміз осы ма? Тойында еркін көсілтіп сөйлетпеді де ғой, шіркін! Әлде аға-жеңгесінің қойшы екеніне қысыла ма», – деген бір ой көкірегін тырнап өтті.

	«Алматыда шалқытып той жасап отырғаны да біздің қойдан тапқан адал табысымыздан емес пе? Оған несіне қорынады екен?»

	Әуелеп алып ұшқан көңілі жермен жексен. Екі көзге ерік беріп жатыр. Құдай-ай, Сапарға не бетімді айттым. Оған да өз туысы жақын ғой. Осылай болды десем сенер ме екен? Сенбейді. «Сен бүлдірдің деп өзінен көрмесе не қылсын». Шәркүл күйеуін бір жағы аяды, бір жағы одан қорықты. «Әй, жеңілтек басым-ай, соның өзін жібермей несіне желпілдеп келе қалып едім...» Бір реніші бір ренішін есіне түсіріп, көп жылады...

	Таңертең бет-аузы ісіңкі, қабағы сынық оянды. Қайнысы мен келіні таңға жуық той тарқатып бір-ақ келген. Сонда да Шәркүлден бұрын тұрып, ас дайындап қойыпты.

	– Тәте, басыңыз ауырып отыр ма?

	– Қабағыңыз келмей отыр ғой. – Екеуі екі жақтан бәйек болып алды-артын орайды. Шәркүлге бастапқыдай әсер етпеді. Жанымен ақтарыла алмады. Көңілінде дық қалыпты. Қалай білдірмейін десе де сезіліп қалады. Мұнда енді көп жата алмасын сезді.

	Тойдан қалған қаржыны қайнысының көзінше есептеді де, жартысын бөліп қолына ұстатты. Қалғанын:

	– Ол жақта да бала-шаға бар ғой, – деп өзіне қалдырды. Астан кейін келінін ертіп алып қаланың біраз дүкендерін шарлап, балаларына, Сапарға, өзіне тұтастай киім-кешек, керек-жарақ сатып алды. Құдаларына кіріп қоштасып шықты.

	Сол күні поезбен Шәркүл ауылға жүріп кетті.

	* * *

	Басын шырмаған кешелі-бергі күннің оқиғаларын ұмыт етіп бір тынығайын дегенмен, дүрс-дүрс солқылдаған поезд жүрісінен оның ұйқысы келмеді. Купенің қапырық ауасы тұншықтырып иықтан басып тұрғандай. Келерде мұның бірін байқамаған еді.

	Шәркүлдің көңілі жүдеу. Алматыда той өткізіп келіпті деген аттан еш қуаныш таппай сыздайды. Көзін жұмды. Шашын тоқпақтай етіп желкесіне түйген, қасын керіп, тәкаппар шалқайған құдағиы, «Қанат-шы, былай істесек қайтеді» деп күлім қағып біресе олай шығып, біресе былай шығып бәрінің де көңілін тауып, лыпып отырған жүзіктің көзінен өткендей пысық келіні, «Оһ, слишком много» деп тіксінген алтын жиекті көзілдірік киген келіншек, «Тәте, сіз шаршаған шығарсыз» – деп, күліп айтып, қабағымен сіз артықсыз дегенді ұқтырып тұрған қайнысы Шәркүлдің жүрегін бір-бір шаншып өтті.

	Сапарға мұның қайсысын айтпақ. Айтып мін таппассың, қайта ұсақ-түйекті жіпке тізген кінәмшіл атанарсың. Тек сезінетін нәрсе ғой. Бәрі өткінші ағыстай ағып өтіп алыстап, көз алдына тұңғышы Дулаттың момақан жүзі келді. Бәріне сәл таңданыспен, таза аңғалдықпен қарайтын ойлы тұңғиық жанары жаудырап бұған «Тәте-ау, несіне сонша налыдың» дейтіндей.

	Басқа балалары бір төбе, тұңғышы Дулат бір төбе. Мұның сәл қапаланғанын әуелі елден бұрын сол сезеді. Шәркүл баласының соншалық нәзік сезімталдығына қуанатын, марқаятын. Қазір де «тәте, налымашы» дегенді көзбен ұқтырып тұрғандай.

	Шәркүлдің көз алдына жастары іркес-тіркес, қаздың балапанындай бөпелері елестеді. Көкірегін шымырлатып сағыныш биледі. Ашу-ыза тарқап, сағыныш, аяушылық сезімі бұрынғы иі жұмсақ Шәркүлді қайта тапқандай. Өзінің тойда жылағанының ағат болғанын сезіп:

	– Туу, ұят-ай, қара басқыр басым-ау, – деді. – Төрежандар өкпелеп қалды ау.

	Ол тойды өткізе салып қайнысы мен келінінен қашқандай болып кеткенін ойлап тағы өкінді. Көкірегі болмашы сырқырады. «Соғымға деп жіберген тананы сатқызып ақша салдыртайыншы. Келесі қысқа дейін ерте ғой. Келіннің барам деген жағына барып келсін. Сапарға айтпасам ба». Осы ойдан кейін бойы жеңілдеп, көңілі тыншығандай болды.

	Жүрдек поезд анда-санда қышқырып қойып, жерді солқылдата тарта берді. Дауысы қатты, жүрісі айбарлы. Сірә, адал жанды келіншекті көңілі жараса алмаған, қым-қиғаш иірімі көп, біріне түсінсе, бірін түсіне алмаған күрделі, күле отырып ренжітер, мақтай отырып шеттетер ортадан алысқа әкеткісі келетін сияқты.

	Шәркүл терезе жақтауына сүйеніп алысқа көз тікті. Көкжиекті көктемнің көкмұнар сағымы буып тұр. Мына қарқынмен поезд әп сәтте-ақ көкжиекке жеткізетіндей көрінді. Көңіл шіркін көтеріліп, алысқа, жаңа армандарға жетеледі. Тәтті қиялға берілді. Бірақ көкжиек жеткізер емес. Алыстап бара жатқандай...





БӘКЕНЕ ҚЫЗ




	Ауылдан үркектеп аулағырақ қонған аудандық автостанцияның алдында қалаға қатынайтын қызыл белдеулі домаланған сарғыш автобус дүрілдеп бағанадан тұр. Қыдырмашы қалашылар да, жексенбілік жайма базарға асыққан базаршылар да жайғасып, адам аяғы саябырлап қалған шақ. Тұра-тұра автобустың да шыдамы таусылды білем, артқы екі шамы шоқтай жайнап, тұрған орында бір-екі ырғалып қойды. Онысы «ал кеттік» дегені болса керек, сол екі арада шолтаң қағып орнынан қазғалып та кетті.

	Жайбарақат жайғасқан жолаушылар лоқ етіп, артқа қарай лықсып барып тіктеліп отырды. Орындықтың арқалығы сұп-суық екен, Сайранның бойы тітіркеніп майда діріл жүгіріп өтті. Үстіне киген қонымды сәнді көйлектің шолақ жеңінен білегінің жартысынан көбі жалаңаштанып тұр еді. Демде білегі құс еттеніп шыға келді. Музыканттарға ғана лайық сүйріктей салалы саусақтарымен білегін сипап, шалқалаған бойы арқалыққа сүйеніп отырып қалды. Ширатылған бипаз қимылында, балауса ерке қылықтан гөрі, ой тоқтатқан бойжеткеннің қараған жұрттың назарын аударып, бір сәт санасын баурап қаларлық әдемі кербездігі жатқандай.

	– Әй, шопыр, тоқта-ей, әке, тоқтасаңшы. – Дауыс Сайранның артындағы орындықтан шықты. – Әке-ау, әлгі қызымыз қалып қалатын болды ғой. – Қатпа қара келіншек осыны айтып, терезеден мойнын созып, жан-жаққа қарай бастады.

	Оның есіне қасындағы көршісінің далаға алқын-жұлқын шығып кеткені сонда барып түсті. Автобус жүрерде қайда кетті екен? Қалып қалармын деп, сірә қорықпайды ғой. Осындай да бейғам жандар бар-ау?! Әлгінде кіріп келгенде-ақ әуелі әр нәрсенің сыртқы сипатына шұқшиятын Сайранға осы қыздың түр-тұрпаты ұнамаған-ды. Дене бітімі олақ ұста соққандай олпы-солпы кеспелтек келген бәкене қыздың кейбір қимылдары цирктегі домаланған клоунға ұқсар еді. Қолындағы билетіне бір, әр орындықтың арқасындағы номеріне бір үңіліп, өз орнын іздеп әуреленген қызға ол әуестікпен қарап отырған. Тақуасын-ай, алдыңғы жақтағы бос орындыққа отыра салса қайтеді екен деп тағы ойлаған. Қыз мұның ойын сезіп, әдейі жанына отырғысы келгендей-ақ, дәл мұның қатарындағы бос орынға келгенде уһ таптым-ау дегендей терең тыныстап кідірістеді. Шып-шып терлеген маңдайын қолының сыртымен сүртті. Бүйірі шығыңқы қомақты қоңыр торын жайғастырып, аз-кем кідірді де, есіне әлдене түскендей, апыл-ғұпыл қайта шыға жөнелді. Қоңыр тор тепе-теңдігін сақтап біраз тұрды да Сайран жаққа ауып, жантая жығылды. Ол қабырғаға қарай ысырыла жылжып отырды. Көз қиығы қоңыр торда. Бәкене қыздың бір қабат киім-кешегі екені көрініп тұр. Көнетоздау боз сулық, қыздардікі деуден гөрі ер баланың аяқ киіміне көбірек ұқсастау қалың табан қара туфли иесінің шама-шарқын айқындай түскендей. Сайран көршісінің жүдеу кейпін жақтырмай, бойын тартқан сыңай танытты. Осыған өзі бір түрлі ыңғайсызданып, қоңыр торға қайтып қарамауға тырысты. Ұзақ жолда тым болмаса әңгімелесіп баратын жолсерігінің де жібі түзу болмағанына өкінгендей терезеден сыртқа қарап отырып қалған. Ертеңгілік бойкүйездіктен әлі де арыла алмаған денесі ауыр тартып, бей-жай күйде келе жатқан томаға тұйық бір сәт еді.

	Жаңағы қатпа қара келіншектің сөзін естіді ме, әлде өзінің басқа да шаруалары болды ма, автобус автостанциядан шыға берістегі көпірден өтіп барып тоқтады. Шофер жерге ырғып түсіп шіреніп тұрып доңғалақты бір тепті де темір-терсектерін сылдыратып түрткілеп жөндеуге кірісті. Түсерде кабинадағы «спидоланың» дауысын көтере кетті. Әдеттегідей демалыс күні ертеңгісін Москвадан беретін «Қайырлы таң» хабарының жеңіл ойнақы музыкасы естілді. Сайран әуенге беріліп шалқалаған қалпы көзін жұмды.

	Әлгіндегі көңілсіз әсерден бір сәтте сергіп, бойы жеңілденіп, ширығып сала берді. Ол музыканы сүйетін. Үйірілген биге шақыратын осындай жеңіл әуезге еліккіш. Ол тағы машинамен екпіндетіп жүретін ұзақ жолды қалайтын. Дәл қазір мына музыкаға ілесіп автобус ұшқан құстай зымырар ма еді. Жүре берсе, жүре берсе... Жұмыр жер дөңгеленіп артта қалып жатса... Оны білетін достары қала сыртына шыққанда машинаның бар әйнегін ашып тастап, өзін алдыңғы орындыққа отырғызып қойып, тас жолмен зулатар еді. Алдан ескен желге маңдайын төсеп, сүмбілдей қою шашы желбіреп, көзін жұмып отырудан бұл жалықпас еді. Қазір соны есіне алды. Көңілі шапшаң жүрісті қалады. Сонда ол өзінің кешкі мектептің қатардағы оқытушысы екенін, шалғайдағы ауданға қарт ата-анасының көзіне бір көрініп, балалық парызын өтеп қайтып бара жатқанын, алда бірнеше сағатқа созылар ұзақ жол барын, топастық пен талғампаздықтың таптырмас үлгісіндей миын шабақтап келе жатқан жолсерік көршісін – бәрін-бәрін ұмытып, басқа әлемде отырар еді.

	– Тәте, – Дауыстан ойы бөлініп кетті. Келіп тұрған бәкене қыз екен.

	– Тәте деймін, терезе жақтағы орын менікі екен, ауысып отырыңызшы.

	– Үні еркек баланың үніндей жуан, бірақ жағымды қоңыр сазды. Сөзі нық. Сайран талай еркек дауысты, тарғыл дауысты әйелдерді көріп жүр, бәрі шылымның әсері. Тәйірі, қазір шылым шекпейтін әйел қалды ма?! Бұған онша таңданған жоқ, әу баста екі орынның қайсысы менікі деп ойлап жатпастан терезе тұсына отыра кеткен.

	Ол демалыс үйлерінде, ауруханада, қонақ үйлеріне түскенде үнемі қабырғаға іргелес орынды қалайтын. Үнемі солай тап келетін. Сайран, бәкене қыздың сөзінен сасып қалды.

	– А?! Пожалуйста... пожалуйста...

	Ол лып етіп жеңіл тұрып, қызды өткізіп жіберді де, өзі қоңыр тордың орнына отыруға мәжбүр болды. Бәрінен де оған қыздың тәте деген сөзі батқан еді, құлағына инедей қадалып тұрып алды.

	Сайран өзін-өзі күтетін қыздардың әдеті бойынша жасымнан әлдеқайда жас көрінем деп ойлайтын. Шындығында да солай еді: артық еттен арылып таралған бойшаң денесі, жұмыр мүсіні, ат жақты ашаң жүзіне иығының сәл төмен не ұзын емес, не қысқа емес біркелкі қиылып ұшы бұйралана толқынданған қою қара шашы жарасып, барлығы кербез қимылымен ұласқанда оны ширатылған бойжеткен көрсететін. Бармақтай бәкене қыз, сөйткенмен де мұның өзінен мүшел жас үлкен екенін танып «тәте» дегеніне намыстанғандай күйге түсті.

	Бәкене қыз ешнәрсе болмағандай нықталып отырды. Аудандық газеттің күн жеп сарғайған ескі номеріне оралған түйіншегін екі қолымен қапсыра сығымдап ұстап алған. Бейне жан-жаққа бытырай қашар деп қорқатындай. Алдына өңгермей-ақ жерге қоя салса қайтеді екен? Ай-ай-ай, осынша жабайы болармысың?

	– Әке-ау, аяқ астынан қайда кетіп қалдың? Мен айтпасам, қалып қала жаздадың ғой. – Қара келіншек бәкене қызды сөзге тартты. Оның автобустан қалып қоймағанына өзінің қатысы болғанын білдіргісі келген сыңайы бар.

	– Базарға. – Көтеріңкі леппен айтты да қыз қолындағы орауын мақтанышпен одан сайын қыса түсті. – Алма алып келдім. – Келіншек қайтып тіл қатқан жоқ, ернін сылп еткізді де қойды. Дәл автобус жүрерде базарға жүгірген қыздың бұл қылығы оны да таңдандырса керек.

	Сайран көршісіне қайтып назар салмауға, оның әлгіндегі «тәте» деген сөзін де еске алмауға тырысты. Бірақ қыздың жиі-жиі дем алғаны, әлсін-әлсін мұрынын пысылдата тартқаны оның дәл қасында отырғанын ұмытуға тіпті мүмкіндік бермеді.

	Бәкене қыздың от пен суға сала берген соң қызыл күрең тартқан сәл ісіңкі саусақтарын көріп, Сайран өз қолына қарады. Екі-үш күн ішінде күтілмей, жалбырап көбесі сөгіле бастаған тырнағын байқап, үнемі сумкасында жүретін былғарымен қапталған шағын тырнақ тазалағышын алды. Ұзақ жолда бұл да ермек. Көбесін тазалап, тырнағын екі жағынан қырнап, үшкірлеп, біраз уақытын ұтқызды. Он саусақты қашанғы тазаласын, мұны да болып, жабдығын орнына салды. Қолын айқастырып шалқайып отырып, терезеден төңірекке көз салды. Автобус бұл уақытта ел қарасынан ұзап шыққан. Оңынан да, солынан да ұшы-қиыры жоқ шексіз, шетсіз көсілген сары алқап көрінді. Қаладағы көкке қол созып ұмсынған ығы-жығы көк үйлерден, көп үйлерден көз сүрініп, мезі болған шақта жанарың жеткенше еркін қарауға кең даланың болғаны қандай жақсы! Сайран осыны сезініп, тынысы кеңігендей терең демалып, алысқа көз жіберді.

	Көкжиек сөгіліп, күн едәуір көтерілген. Аспанда шүйкедей де бұлт жоқ. Күз айының жадыраған жайма шуақ жып-жылы кезі. Сары далада бауырында сағым ойнап қарауытқан жоталар жатыр. Жүріп келе жатқан автобус емес, бейне бір таулар сияқты, бірімен-бірі жарысып, бірін-бірі қуып, бірін-бірі басып озып бара жатқандай. Біреуі жақындай түссе, екіншісі алыстайды. Сайранның ойы шырқап алысқа кете қоймай, қасында отырған бәкене қызға тіреле берді. Оған назар салмаса да қыздың кескіні қырынан көрініп отырды да қойды.

	Енді аңғарды, бәкене қыз жас екен. Оның топ-томпақ беті, бұртиған ерні балалық аңғалдықтан арыла алмағанын байқатады. Бірақ, өсіп, тарала келгенде де шырайлы бойжеткен бола қоймас, тайқы маңдайы мен бауырсақ мұрны, сәл қысыңқы жанары осыған меңзейді. Сайранның көңілі өсіп, қай ортада болса да мысы басып кетерін сезінген кісінің сыңайымен тәкаппар шалқайды.

	Таяуда орталық журналдардың бірінен «Акселерациялық құбылыс» дегенді оқып еді. Қазіргі оқымысты ғалымдардың зерттеулерінде, кейінгі жас балалар өз жасындағы алдыңғы буынмен салыстырғанда, дене құрылысы ірі, бойшаң, өңдері де біркелкі келеді деген тұжырым бар көрінеді. Бұл халықтың өскенін көрсетеді екен. Ал олай болса, мына қыз неге аласа? Неге сол ғалымдар топшылаған болжамға жатпайды? Мүмкін, бәкене қыз тараған ұрпақтар біркелкіленер. Сайран көзін жұмып, ой құшағында отырып қалды...

	...Лап берген салқын лептен бойын, шашыраған ойын тез жинап, көзін ашты. Күзгі даланың күйген шөп, қураған сабан, дән исі бұрқыраған құп-құрғақ қоңыр самал желі соғып тұр. Бәкене қыз екен терезені ашқан. Өзі басын сыртқа шығарып, алға ентелей қарап отыр. Желке тұсынан бір өрім етіп өріп, бос қоя берген бұрымына қосылмай қалған балапан шаштары желге желбіреп, тайқы маңдайын одан сайын аласарта түскендей. Автобус шағын ауылдың шетіне кіріпті. Жол бойында қалаға жеткенше мұндай ауылдар көп. Сайран осы ауылдардан үнемі күйкі тіршілік көргендей болады. Өңкей біркелкі бір-бірінен аумайтын жатаған үйлер айдалада үлкен әлемнен бөлініп қалғандай әсер ететін. Кімдер тұрады мұнда, немен шұғылданады, ол осыған таң қалатын?

	Ауыл ішіне кірген соң автобус жүрісін баяулатты. Тас жол бойында ойнап жүрген балалар көрінді. Ол қайта көзін жұмып шалқая беріп еді, бағанадан далаға сұғылып отырған бәкене қыз бірнәрсе деп айқайлағандай болды. Сол-ақ екен, топтан бөлініп үш қара домалақ бала автобусқа қарай жүгірді. Ересектеуінің:

	– Әне, апайым, апайым, кетіп барады, қарасаңдаршы, – дегенін Сайран анық естігендей. Балалар автобусқа қатарласа беріп ұмар-жұмар болды да қалды. Басында түсінбей аңтарылып отырған ол істің мәнісін енді ұққандай, бәкене қыз бағанадан сығымдап ұстап отырған газеттің орауын жазып, нарт қызыл алмаларды балаларға қарай лақтырып-лақтырып жіберді. Бұл көріністен Сайранның жүрегі бір түрлі бүріп кетті де, бір сәт соқпай, сол бүрген қалпында тұрып алғандай болды. Біртіндеп шымырлап барып жазылды, сол мезетте бойына бір жылы леп тарап бара жатқандай денесін жалын шарпыды. Қыздың бағана автостанциядан едәуір қашық базарға не үшін жүгіріп барғаны жетесіне енді жеткендей: алыс қалаға оқуға кетіп бара жатқан қыз бауырларының жол бойында тосып жүрерін сезген. Сәбилердің «апайым кетіп барады» деген қуанышты дауыстары құлағынан кетер емес. Ол дауыста бір қимастық, жақын адамға деген бауырмалдық бар еді. Қат-қабат сезімге толы осы бірауыз сөздерінен соншалық қимас туысын, ең жақын адамын шығарып салғандарын ұғуға болатын.

	– Апама, апама болысыңдар, – деп дауыстап, бәкене қыз етжүрегі елжірей артқа қарап біраз отырды да, терезенің әйнегін жауып, түк болмағандай манағы монтаны қалпына қайта түсті. Бірақ түрінде өз ісіне риза болғандық, сәл мақтаныш сезімі әлі басылмай тұрды. Дәл осы әрекетімен Сайранға қыр көрсетіп тастағандай.

	Сайранның жүрегі біреу өткір ұстарамен тілгілеп жібергендей әлі де удай ашып отыр. Анасы бөпелері туғанда кіндігін босағаға көметін еді. Иә, енді есіне түсті. Бұл алыстап кеткен балалық шақтың көмескі көріністері ғой. Байғұс шеше қарақтарының туған үйден, туған жерден кіндігі үзілмесін деп ырымдайтыны. Мына отырған бәкене қыздың кіндігі туған үйден, туған жерден үзілмеген екен. Өзін нық сезінуінің бір ұшығы осында шығар. Манағы марқайып жатқан көңілі кілт басылып, төменшіктеп қалды.

	Осы мына отырған бәкене қыз өзінен әлдеқайда тамырлы, әлдеқайда бауырмал көрінген. Бірақ оны мойындағысы келмеді... «Менің жасыма келгенде, мүмкін, бұл да өз қамын көбірек күйттейтін болар. Иә, солай болатын шығар». Осыған өзін сендіргісі келді.





МАҚТАҚЫЗ





І


	Мақтақыз бүгін де жұмысқа әдеттегідей тура уақытында келе жатыр. Адамға қарсы келмеу, өзіне жүктелген іске мұқият қарап, ережені бұзбау оның бойға сіңген әдеті еді. Мектепте де нақ осылай-тын. Бір рет те сабақтан кешігіп, болмаса қалып көрген жоқ шығар. Үлгілі оқушы атанған күйінде мектеп бітірген еді. Оқуға түсе алмай қалғанына өзінің қатты таңы бар. Жұмысқа араласқалы да әлі бір кешіккен емес.

	Бояуы оңған ескі сәкімен ақырын басып жоғары өрледі. Аяғын басқан сайын талайдың табанынан өтіп әбден мүжілген баспалдақ ауырсынғандай сықыр етіп қалып жатыр. Екінші қабатқа көтеріліп, ұзын дәлізді қуалап түкпірдегі өз бөлмесінің алдына келді. Есікті ашқанда іштегі қапырық лап беріп, бетке ұрады. Ертеңгілік бойкүйездіктен арыла алмай, онсыз да дел-сал болып сергімей тұрған қызды маужыратып, одан сайын ұйқысын келтіргендей. Бұл да Мақтақыздың күндегі сезінетін нәрсесі. Ол осы манаураған қалыпта біраз отырар еді. Айналасына есіней жалқау ғана көз тастайды. Күні бойға созылатын сарт-сұрт «шабуыл» алдында қалғып кеткендей машинкалар ақ жамылғысын жамылып, тымпиып-тымпиып қана тұр.

	Орнынан тұрып репродуктордың даусын көтеріп қойды. Таныс әуен естіледі. Қай ән екенін есіне түсіре алмай ойы сан-саққа кетіп отыр. Ол дереу өзінің осы дағдарып отырғанына қысылғандай машинкасының қабын алып мұқият сүртті. Екі парақ ақ қағаз өткізді. Өшіргішін, сызғышын, қарындашын алып, оң жағына қойды. Өзі қолын алға созған бойда орындықтың арқалығына сүйеніп шалқайып отырып қалды. Бұл жұмысқа әзірмін-ау деген отырысы еді.

	Көзі қарсы қабырғадағы сұлу әйелдің суретіне түсті. Бұл атақты киноактрисаның суреті болатұғын. Сүйріктей ұзын саусақтарын көрсете жағын таянып отыр. Сүп-сүйір етіп қырланған тырнағы қандай әдемі. Жоғары тараған шашы толқынданып жатыр. Машинканың үстінде созылған өзінің саусақтарына қарады. Көңілін құлазытар көңілсіздік басып, іштей терең күрсініп қойды. Мұның саусақтары жуантық, алақаны жалпақ, қыздың қолынан гөрі ер баланың қолына ұқсайды. Тырнағы да сүп-сүйір емес, ішке қарай батыңқы, қысқа. Шашы қанша қалың болғанмен көтеріліп толқынданып тұрмайтын. Майлап қойғандай құйқаға жабысып, қанша жоғары түйсе де желкесіне қарай сырғып түсіп кететін.

	Кішкене қолайнасын алып шашын түзей бастады. Өзінің түр әлпетіне көңілі, сірә, толмайды. Ат жақты ашаң жүзіне бауырсақ мұрны тіпті де үйлеспейді. Тар маңдай, қабағы өсіңкі қалың болған соң ба көзі де кіші көрінетін.

	Кейде жұмысқа келгенде осы суретке қараса көңіліне қаяу түсетін болды. Ызасы келгені сондай бір-екі рет алып тастауға оқталды да, бірақ бір уақыт қарап отырғанды жөн көрді.

	Бөлмеге қызметкерлер де келе бастаған. Жол жөнекей көргендерін, естіп-білгендерін сампылдап айтып жатыр. Олардың сөзі мұны еліктіріп, көңілін көтеріп әкете алмады. Қайта мұңайып, қолын машинканың үстінен асыра алға созып, басын бір жағына қисайтқан бойда отыра берді.

	– Сен, қыз, ауырып отырсың ба? – деген Майнұрдың сөзінен есін жинады. Үнемі ақжарқын жүретін күлегеш қыз еді. Бірде ана жерден, бірде мына жерден шығып жүретін құйын мінез. Жақсы қызметкерлер қатарында аталатын. Дегенмен де Мақтақыздың оның нәтижелі, тиянақты іс бітіретіндігіне күмәні бар.

	Қу тілді Айжан сөз орайын жіберсін бе:

	– Көктем ғой, есіне әлде не түскен шығар, – деп екі ұштылау сөздің шетін шығарып, бәрін күлдірді. Мақтақыз қалжыңға жауап бере алмай тығылып қалды.

	Бөлмеге керіле басып көрші мекемеде істейтін сұлу келіншек кірді. Есіктен кіре сыңғыр қаққан күлкісін төге, бөлменің төрінде отырған, машинисткалардың үлкені Бижамал апайдан бастап амандасты.

	– Апай-ау, өзіңіз күннен-күнге сұлуланып, жасарып барасыз ғой. Шын айтамын, дәл он жасқа жасарып кетіпсіз. – Мақтаған апайға жақса керек, ақ сары жүзі жайнап, аздап қызғылт ірең пайда болды.

	– Жаным-ау, сендер тұрғанда бізден жастық кетті емес пе? Біздегі жүрген жұрнағы шығар. Көйлегің де өзің сияқты жайнап жасарып тұр ғой. Асылын таңдап киесің-ау. – Келіншектің өзін де көңілдендіріп тастады.

	– Мен дегенің, өзіңіз білесіз, осындайға тіпті мән бермеймін ғой, подругам алып қойған екен, саған жарасады деп болмай кигізіп жібергені. – Келіншек жорта өкпелеп жүзін томсартып, көйлегінің өңірін түзеп қойды.

	– Жақсы жарасады екен. – Басқа қыздар да жан-жақтан жамырай айтып жатыр.

	Мақтақыз үндеген жоқ. Бұл жақсы демесе де келіншектің өзі де, көйлегі де әдемі еді.

	Табиғат та кейде әділетсіз ғой. Бір адамның басына көрікті де, тілді де, қылықты да үйіп-төгіп бере салады. Біреудің тілін табу үшін дәл жаңағыдай іші-бауырына кіріп өтірік мақтап, көлгірсу қолынан келмейтін нәрсе. Ол өзінің өңі түскен көйлегіне қарап одан сайын жабыға түсті...

	...Бөлмеге ұзын бойлы, шашын майлап, бір жағына жыға тараған, қолында қалың папкасы бар жігіт кірді. Қыздар бас көтеріп бағжия қарамаса да, көздерінің астымен кімге келген жігіт болды деп байқатпай бағып отыр. Назар аудармаған тек Мақтақыз еді.

	Мынандай сымбатты, сыпа жігіттің өзіне келмейтінін біледі.

	– Мен бір повесть әкеліп едім, екі-үш күн ішінде басып бере алар ма екенсіздер? – Ол жағалай бәріне тәкаппар қарады. Ешкім мен ала қояйын демеді.

	Айжан ғана:

	– Әй, Мақтақыз, сенің жұмысың жоқ көрінеді ғой, алып баса берсеңші, – деп сөзінің аяғында сықылықтап күліп алды.

	Оның сөзі істің шешімі болғандай, бәрі Мақтақызға қарады. Ол басын көтеріп жігітке бұрылды. Жүзін анық көрді. Бұрын жігітке сұқтанып тіке қарап көрмегендіктен бе екі беті ду етіп, көзін тез тайдырып әкетті. Жігіт өзіне бұрылып қараған Мақтақыз екенін болжаса керек, оның столына тақады. Қалыңдау қолжазбасын ұсынып жатып, күнде кешке жұмыс аяғына таман келіп, дайын болған беттерді алып кетіп тұратындығын білдірді. Мақтақыз бәлендей ештеңе демеді. Қолжазбаны алып, салмақтап байқады да столдың тартпасына салып қойды.





ІІ


	Айтқандай, жігіт ертеңіне жұмыс аяғында келді. Мақтақыз бөлмеде жалғыз еді. Коридордың ана басынан аяқ дыбысы шықса, елегізіп келіп қала ма деп есікке қарайлап қояды. Бірнеше аяқ дыбысы естілген, мұнда ешкім соқпады. «Несіне алаңдаймын, келсе келер, келмесе қояр», – деп өзін тоқтатқанмен, аяқ дыбысы естілсе тағы да елегізеді. Күні бойы тосқанмен жігіт кіріп келгенде өзін қалай ұстарын білмеді. Сәлемдесіп столға тақаған ол басылған беттерді аларда қызға анықтап көз тоқтатып қарағандай болды. Мақтақыз қысылып, жүрегі лүпіл қағып, екі беті қызарып кеткенін сезді. Біресе жазып, біресе қолын алдына қойып, не жаза берудің, не қоюдың ретін таппады. Жігіт әр бетті сыбдырсыз, баппен ашып, мұқият тесіле қарап жатыр. Мақтақыз қате тауып алар ма екен деп састы. Жігіт көз қиығын қызға да тастап қояды. Ол қараған сайын қыздың саусағы шатасып басқа әріпті соғады. Көріп қоймады ма деп одан сайын қысылады. Сасқаны сондай, жазуды қойды. Алақанына дейін тер шыға бастады.

	– Біразын болып қойыпсыз ғой. Бүгінге осы жетер. Шаршаған да шығарсыз. Жүріңіз. Далада күн деген ғажап. Осындай күнде сізге жұмыс істетіп қойғаным қиянат болар.

	Жалғыздықтан жабығып отырған қыз елеңдеп, көңіл түкпірінен бір сәуле жарқ еткендей болды. Сонда да орнынан бірден тұрмай, жігітке бағдарлай қарап алды. Шырайлы, маңғаз жігіттің өзін шақырып тұрғанына сенбеген секілді. Жігіт те мұны сезгендей, беттерді папкасына салып жатып күлімсіреп, басын иіп:

	– Жүріңіз, бірге шығалық, – деді қайталап.

	Көктемнің жеңіл ауасы қыздың бойын тез сергітті. Алақанының тершіп, бетінің дуылдағаны салқынға шыққан соң қайтып, тынысы да кеңейгендей болды. Айтса айтқандай дала жақсы еді. Күн нұры шақыраймай, бетке жұмсақ тиеді. Қар еріп жатыр. Қыз көзін төмен салып келеді. Ойдым-ойдым жерлерге іркілген қар суы болымсыз діріл қағады. Шатырдан, теректің бұтағынан үзіліп түскен тамшылардан әлгі діріл бұзылып су бетінде бірнеше сақина пайда болады. Біртіндеп сақиналар жойылып, қайта дірілге ауысады. Екеуі қатар аяңдап келеді. Бірнеше тамшы қыздың жағасына, жеңіне тамды. Тамған кезде одан тағы ұсақ жұлдызшалар шашырап бетіне тиеді. Әдетте, ол осы тамшыны жек көретін. Қазір оған тамшы астында тұру теңдесі жоқ керемет рахат дүниедей көрінді. Күнде неғып байқамаған. Тұра берсе ғой.

	Тыныштықты жігіт бұзды:

	– Қай автобусқа отырасыз?

	– Трамвайға...

	– Нешінші?

	– Төртінші.

	– Імм... Тастаққа барасыз ғой?

	– Иә.

	– Пәтерде тұрасыз ғой?

	– Иә.

	– Пенсионер кемпірдің үйінде ғой?

	– Иә. – Қайдан біледі дегендей ол жігіттің бетіне күдіктене қарап қойды.

	Бұлар аялдамаға жеткен.

	– Осындай күні жаяу бармайсыз ба? – Ол қыздың жүзіне барлай қарады.

	– Тым алыс қой.

	– Алыс дейсіз бе? Иә, алыс екені рас-ау. Сонда да бір-екі көше жаяу жүрейік. Сонсоң отырарсыз.

	Жігіт қызды сөзге тартып, әр нәрсені айтып, оның жүзіне үңіліп қояды. Ал, ол көз қиығымен ұрлана қарағаны болмаса тіке қарауға батылы жетпейді. Жігіттің жүзінде ойлылық бар. Салмақтап басқан аяғы да ширыға, ойланып келе жатқандығын білдіргендей. Көзінен не ойлап тұрғаны байқалмайды. Тұңғиық терең, әйтеуір, бұл болжап болмайтын тереңдік жатыр.

	Мақтақызға жігіт құпиясы мол, бұған түсініксіз жұмбақ ортада өмір сүретіндей. Мұндай интеллигент жігіттерді кинотеатрдан, әртүрлі жиын-кештерден көруші еді. Әлбетте мұндай сымбатты көркем жігіттердің жанында гүлге қонған көбелектей шүпір-шүпір кілең бір ботатірсек, сұңғақ бойлы, шаштарын жауырынға төгілдіре жайып жіберген цыган өңдес, қаланың еркетай бұла қыздары жүретін-ді. Мақтақыздың кей-кейде сол ортаға қатты қызығып, дәл солардай алшаңдап жүруге көңілі кететіні бар. Бұрын сырттан ғана көзтаныс бұған таңсық ортаның бір өкілі бүгін мұның да қасында келе жатыр.

	– Мақтақыз, не ойлап келесіз?

	– Ешнәрсе. – Бұл жігіт мені неге шығарып салады. Әлде ұнап қалдым ба? Әлде... әлде... – деген толып жатқан ойларын қалай айтсын. Сезіп қойды ма деп жаны алқымға келді.

	– Неге? Адам ойсыз бола ма?

	Қыз жауап қатпады, көзіне түскен кекілін түзеп қойды. Бұл кекілін түзеткісі келгендіктен емес, жауап таппағандықтан жасаған әрекеті еді.

	– Ә, таптым! Көшеде жүріп не сөз болушы еді! Не деген мәдениетсіз жігіт деп келесіз ғой. Мына жақын арадағы кафеге отыралық. Дастархан басында болмаса сөздің сәні келген бе? – Жігіт сөзінің аяғын созып мәнерлеп әкетті. «Түу, ақын ба өзі, қалай?»

	Олар келесі көшеден бұрылып кафеге кірді. Кафе шағын екен. Адам да көп-ақ. Іздеп жүріп бұрыштан бос стол тауып сонда отырды. Түсініксіз дыбыстан құлақ тұнады. Түтін мен шараптың араласқан ашқылтым иісі көкіректі қырып, мұрынды жарады. Мақтақызға бұл ара демалатын орын емес, қайта беймаза шудай көрінді. Лыпыл қағып даяшы қыз да келді. Жігітке бір, Мақтақызға бір қарап алып, көзін төңкеріп күлімдеп жігіттің қасына еңкейе, аққудай иіліп тұра қалды. Төңкере қараған көзі тіпті әдемі екен. Жігіттің де жымия күліп қызға қарап отырғаны байқалады. Жанында қызы бары ұмыт болғандай. Жігіттің аузынан шыққан сөздің бірін бір, екісін екі жазып алған сайын иіле түседі. Мұрынға жұмсақ әтір иісі келеді. Мақтақызға бұл қыз да сұлу көрінді. Осы сияқты әдемі, көзін ойнақшытқан еркін, сүйкімді, жұртты ә дегеннен бірден баурап алатын қыздардың не арманы бар екен. Бұларға адаммен тіл табысу оңай, достасу жеңіл шығар. Қашанда біреулердің назарына ілінген жақсы ғой деген ойға кетті. Мақтақыз өз ойымен болып отырып даяшы қашан кеткенін байқамапты.

	– Мақтақыз, – деген жігіт үнінен ойы бөлініп кетті. – Сіз де жақсы қызсыз ғой деймін.

	Жігіт мұның қамыққан ойын тура оқып алғандай. Ол қапелімде не айтарға білмеді.

	– Сіздің қалай айтып отырғаныңызды түсінбедім. Мен... – деп келе жатты да тілін тістей қойды. Ол өзінің сұлу еместігін, мінезінің де басқалар сияқты биязыланып, майысып тұратын қылықты емес, қара дүрсіндеу екендігін айтып сырласқысы келген еді. Танымайтын бір көрген адамға бұлай ашылудың жөні жоқ екенін сезіп тоқтай қалды.

	– Ал, мен білем. Сіз оқуға келдіңіз. Түсе алмадыңыз. Ауылға барғыңыз келмеді. Сонсоң жұмысқа орналастыңыз.

	Қыз күліп жіберді. Өзі туралы танымайтын жігіттің осынша тура айтқанына таңданды. Соған қуанғандай да еді. Күлкісі де тұйық адамның бір сәтте жарқ еткені, сезімінің тереңінен шыққан шын күлкі болатын. Алғашқы тұспалының растығына көзі жеткен жігіт мұртынан күліп қойды.

	– Енді не күтіп тұрғанын айтайын ба? Қыз күлкісін тыйып басын изеді.

	– Күйеуге шығасыз.

	Мақтақыз ойланып қалды.

	– Таңертең оны жұмысқа шығарып саласыз. Кешке тосып аласыз. Жақсылап тамақ дайындап бересіз. Ол, әрине, шағын мекемеде болсын бастық болады. Сіз оған дән ризасыз. Қас-қабағына қарайсыз. Шаруаға араластырмайсыз. Айтқанын екі етпейсіз.

	Қыз шын айтып отыр ма дегендей бетіне бажырая қарап қапты, Мақтақыз үшін бұл да әсерлі сөздер еді. Енді соны елестетіп, толқып отыр. Өзін сүйетін адам табылар ма екен, қашан жолығады? Ол кім? Көргісі келетін. Іштей ғана ойланып қоятын да, кейде өз ойынан өзі ұялып, көңілін басқаға тез аударуға тырысатын. Қазір ол жігіт айтқан сөздерге қалтқысыз сенді.

	Кафенің төргі бұрышында өзара қызу әңгімелесіп отырған үшеуге жігіт әлсін-әлсін жалтақтап қарай берген. Мақтақыз да назар салды. «Осы қаланың дөкейлері». Жігіт қысқа таныстырды. Олар даяшыға бұрылғанда жігіт те өте кішіпейілдікпен басын иіп сәлем берді.

	– О, інішек те отыр екен ғой, – деп қалды біреуі.

	– Бізге қырын отырғаны – институттың оқытушысы. Ұзын сарысы бір мекеменің директоры, анау көзілдірікті жазушы. Мақтақыздың жігіттің көпке танымал «ұлы» адам екеніне күмәні қалмады.

	Жігіт даяшы қызды шақырып, оларға бір коньяк жөнелтті. Өзі ұзақ әңгімеге көшті:

	– Жазушы болу үшін, ең бастысы өмір көру керек. Қараңызшы, – ол айналасына бұрылып қойды, – қандай орта. Бәрін, қандай кейіпкер керек, түгел табуға болады. Мысалы, анау шеткі столдағы төртеуге көз салыңызшы. Екі жігіт, екі қыз. Сол жігіттің біреуі ана әдеміше бикешке көз салып жүр. Қыз онша ұната қоймаса да жігіттің ақшасына қыдыруға қарсы емес. Жігітті алдап жүре тұрады да, бір күні тайып кетеді. Міне дайын сюжет. – Ол терең дем алып көзін бір нүктеге қадап, отырып қалды. Өзінің келешек повесінің желісін ойлап кетті-ау.

	Мақтақыздың есіне қыздар көп айтатын, жазушылар сенің түріңе қарап, ойыңдағыны табады, адам танығыш, сырыңды сезіп білгіш деген алып-қашпа сөздері түсті. Сол сөздердің шындығына енді көзі жеткендей.

	Олар кафеден шыққанда қала шамдары жанған. Бағаналардан қызғылт сәуле тарап, дүние көңілді сияқты көрінеді. Жігіт әзілдеп те алды.

	– Сізді ұстап қалдым ғой. Кешіккеніңізге ұрсатын адам жоқ па еді? Қыз басын шайқады.

	– Ендеше мен сізді шығарып салайын. – Олар мінген жалғыз вагон қаланың батысына қарай селкілдетіп алып жөнелді. Трамвайда пәлендей әңгіме болған жоқ. Қыз да алғашқыдай емес, қысылмай өзін еркін ұстауға үйреніп қалды. Түскен бойда анадайда тұрған көк қоршаулы ақ үйді көрсетіп.

	– Менің пәтерім, – деп күліп қойды. Қақпаға жетпей жігіт тоқтады:

	– Қарындасым, егер артық кетіп, ағат айтқан жеріміз болса, көңіліңізге ала көрмеңіз. Қош.

	Бұрылып кейін қайтты. Қыз қақпадан кіргенмен үйге тіпті енгісі жоқ. Жігітті көргісі келді. Баспадан сығалап еді, жігіт трамвайға мінбей жаяу кетіп барады екен.

	Үйге кірісімен айна алдында ұзақ отырды, пәтердегі серіктестері бүгін кешкі сменаға кеткен еді. Оңаша қалғаны қандай жақсы болды. Шашын әртүрлі етіп түйіп көрді. Соның ішінде біреуін ұнатып, қайта-қайта тарқатып-түйіп, шашын үйретті. Соңғы прическасы көңіліне ұнаған соң тарқатпай орамалмен таңып алды. Орталық журналдардың бірінде бет күтімі туралы жарияланған шағын мақаланы тауып алып тағы мұқият оқып шықты. Анада тастай салмағаны қандай жақсы болған. Аталған кремнің атын қағазға жазып, қолына ұстап жүрген сумкасына салып қойды. Ертең дүкенге кіріп сатып алуды ойлады. Сонсоң бүгінгі күнін әлдеқандай ризашылық көңілмен еске алып өтті. Көңілі толып төсегіне қисайды. Жастыққа басы тиісімен ұйықтап кетті.





ІІІ


	Таңертең сергек оянды. Жұмысқа бұрынғысынан да ерте келген. Кіре берістегі күнде кілт аларда көріп жүрген кезекші кемпір мұның бетіне ұзағырақ қарап, ернін сылп еткізгенін Мақтақыз байқамады. Бөлмесіне кіріп айнасын алып, тершіген мұрнының үстіне жеңілдеп опа жақты. Сұлу актрисаның суретіне көзі түскенмен, бүгін күндегідей төменшіктеп жасымады. Жігіттің повесін алып сыртылдатып баса берді.

	Жиналған қыз-келіншектер мұның жаңа прическасын сөз етпей қалмады. Жарасады деді, жараспайды деді, жарасады, бірақ есейтіп көрсетеді деді. Әйтеуір, жақсы деген ешқайсысы жоқ. Ол жабығып жүдеп қалды. Бұл күн де көңілсіз, баяу өтіп жатты. Жігіт бүгін келмей-ақ қойса етті деп тіледі. Жұмыс аяғында ертерек шығып кетермін деп отырған, қас қылғандай жігіт те ерте келді.

	Беттерді алып қарап жатып, Мақтақызға да көз тоқтатты. Қызарып кеткен қыз материалды қолына ұстата салып, еш жұмысы болмаса да столдың тартпасын ашып, бір зат іздеген кісіше, өзімен-өзі ұзақ әуре болып кетті.

	– О, бітіруге таяу қалыпсыз ғой.

	Ол көп кідірген жоқ, беттерді алып кешегідей мұны бірге жүруге шақырмай шығып кетті. «Бәрі бітті, ұнамадым». Осы ой шың етіп басына шығып, дыңылдап тұрып алды. Шалқайып орындыққа сүйенді. Күні бойғы ойлаған жақсы ойлары сағымдай бұлдырап алыстап барады. Қабырғадағы әйел суреті тесірейіп, табалап отырғандай. Мақтақыздың жүрегі шаншып, біреу біз сұғып алғандай болды.

	Жұмыс аяғы таяу. Енді мандытып еш нәрсе жаза алмасын сезіп жиналып сыртқа шықты, күн кешегісінен де жылына түскен. Шуақты. Өтіп жатқан көше жүргіншілері де көктем күніндей жайдары сияқты. Екеу-екеу болып наздана күліседі. Кешегі жігіттің сөзі есіне түсіп үйіне жаяу қайтты. Жол жөнекей ауыр ойдан арылып көңілі де серпіліп, ширыға түсті.





IV


	Ертеңіне жұмысқа шашын бұрынғысынша түйіп жабырқау қалыпта келді. Жұмыс бір қалыпты өтіп жатқан. Ол елегізіп жігітті күтпеді. Оның бей-жай қалпын:

	– Сені телефонға бір жігіт шақырады, – деген Майнұрдың даусы бұзды. Кім болды екен? Әдетте, оны телефонға да сирек шақыратын. Кейде мектептес қыздары хабарласатын. Есен-саулық сұрасудан басқа айтатын ешнәрсе таппайтын. Сен жұмыс істейсің ғой, стипендиямыз таусылып қалды, қарайлассайшы дейтұғын кейде.

	Қыз телефонға тақады. Аржағынан жігіт дауысы естілді.

	– Мен қазір бара алмаймын, егер ренжімесеңіз, үйге ала барсаңыз. Мен кешкісін соғып алып кетер едім.

	– Жақсы.

	Мақтақыз үйге келісімен бөлмені тез жинастырып от жақты, дүкенге барып жеңілдеу шайдың қамын қарастырды. Жігіт кештеу келді. Шай ішуге қарсы болған жоқ. Шай үстінде повестің соңын қарай отырды.

	– Қалай екен? Сізге ұнады ма?

	– Ұнады, бірақ екеуінің қосыла алмауы өкінішті екен. Жігіт лекітіп күліп алды.

	– Өкінішті дейсіз-ау, ә?

	Неге екені белгісіз Мақтақыздың өзі де күлді. Пештен сырт-сырт дыбыс шығара ағаш отының маздап жанғаны естіледі. Содан бір жылылық, көңілділік тарап жатқан сияқты. Шай ішіліп болды.

	– Қарындасым, көп рахмет. Қолыңыз жеңіл екен. Повестің алдын орысша аудартып жатырмын. Мынаны қазір сегізде аудармашыма беруім керек еді. – Ол сағатына қарады. Сонсоң кібіртіктеп бір нәрсе айтуға оқтала беріп тұрып қалды. Қыздың бойын селк еткізіп жеңіл діріл жүріп өтті. Бұған қазір жігіт маған ұнадың дей ме, әйтеуір, осы төңіректе бұл естімеген, бірақ жағымды, көптен күтулі жұмбақ сырға толы әңгіме қозғайтындай көрінді.

	– Екі-үш күн турасында Москваға ұшатын едім, оқуға кетіп барамын. Көйлегіңіз мойнымды. – Ол қалтасына қолын салып тосылып тағы біраз тұрды да столға аздаған ақша қойып жатты:

	– Мынау еңбегіңізге, аз деп сөкпеңіз...

	Мақтақыздың тынысы тарылып кетті. Қыз өңінің өзгеріп, мұңайып қалған жүзін байқаған жігіт шындап қысылды, шамасы ақшаны азырқап тұр деп ұқса керек:

	– Повесім шыққанда қымбат сыйлық әперемін. Сіз бен біз енді жақсы таныспыз ғой. Бір тұрақты машинистка іздеп жүр едім... – Күлген болды. Өзін зорлап күлгені сезіліп тұр.

	– Ал, қарындасым, қоштасалық.

	– Сау болыңыз. – Қыз қолын ұсынды. Жігіттің қолы жұп-жұмсақ екен. Ол өзінің машинка баса-баса қатып кеткен саусақтарын тез тартып ала қойды.

	Келесі сәтте аласа босағадан жігіт еңкейе аттап баспалдақпен төмен түсіп бара жатты. Анадайға барған соң артына бұрылып тағы: – Қош! – деді.

	Жанары жасқа толып тұрған қызға оның жүзі бұлдырап көрінді. Неге атын сұрамадым? Әдемі қиял бәрі осымен бітті. Демек, атын біліп не керек?!

	Қыз артына бұрылып, екі-ақ аттап столға тақады. Жігіт қойып кеткен ақшаға біраз қарап тұрды да, бәріне осы кінәлідей уыстап алып, біраз мыжғылап, пешке атып жіберді. Ақшаның жанғанын бұрын көрмеген еді, ызалы көзбен мысқылдай ұзақ қарап тұрды. Жиырылып жұмарланып қалған ақша жалынға түскен соң, ары шиыршық атып, бері шиыршық атып,

	«қиналып» біраз жатты. Жиырылып жазылған сайын Мақтақыздың да тығылып тұрған кеудесі босай бастағандай. Жанып жатқан ақша, тағы бір аунап түсіп жазылды да жеңіл түтін бұрқ етіп, қызыл жалын қауып кетті.

	Осымен бірге бағанадан бері алқымға кеп буып тұрған ашуы да сырт сынып, қыз төсегіне құлаған. Ол өзінің сұлу еместігіне, жасықтығына, ең аяғы атының да Ажар, Анар, Жанар, Жібек емес сәп-сәнсіз Мақтақыз екеніне ұзақ налыды...

	Бөлмені қою қараңғылық басты. Мақтақыз шалқасынан аунап түсті. Мұның ойлары сияқты қатқабат бұлт қырсаулаған ай да баяу жүзіп барады екен...





САН СУРЕТТІҢ БІРІ ЕДІ...




	Мұрат елегізе ерте оянып, терезеге қарай аунап түсті. Бөлме іші жап-жарық екен. Мамыражай шуақты ертеңгілік тыныштықты бұзып шықылықтаған бір әуен құлағына еміс-еміс жетеді. Бұл күнде естіп жүрген торғайлардың оған таныс дағдылы дыбысы еді. Манаурап көзін бір ашып, бір жұмып, бұйығып тыңдап жатыр.

	Торғайлар оған «таң атты», «таң атты», «тұрсайшы-тұрсайшы» дейтіндей көрінеді.

	Биыл көктем шыға, терезе алдына осы ала торғайлар ұя салған. Содан бері әр таңды жұдырықтай құстың сайраған әнімен қарсы алатын болды. Күнде бұл көзін ашқанда өздерінен басқа еш жан баласына түсініксіз тілде айтқан әндерінің әуенімен бе, әлде самал екпінінен бе, бұтақтарды сәл ие қонақтап тербеліп отыратын. Ал сосын сайрасын келіп. Бұл ала торғайлар Мұраттың айнымас достарына айналған.

	Бұлардың ауылы шаңы шыққан қуаң, әрі тастақ жерге орналасқан. Қолдан отырғызылғаны болмаса ағаш атаулы көп ұшыраса бермейді. Ауылда үш-төрт үйде ғана бар шығар. Соның бірі Мұраттың үйі. Зәулім-зәулім үш-төрт түп терек көптен бар.

	Басқа балалар сияқты Мұрат та үлкен адамдарға, әсіресе тәтесіне сұрақ қоюға әуес. Аспан қайдан пайда болған? Құлап кетпей ме? Мен сенен тудым, сен әжемнен тудың, ал әжем кімнен туды? Әжемнің әжесі кімнен туды? Ол тәптіштеп қуалай сұрай беретін. Ұғындырса, түкке түсінбейтін өзі. Қалай көп сұраса, соншама тұйыққа тірелгендей болатын. Сол әдетіне салып, ала торғайлар мекендеген теректердің де «кімнен туғанын» сұраған-ды.

	Теректер жайлы айтқанда тәтесінің қара торы жүзі сәл нарттанып, көзінде қуаныштың ұшқынындай әлдебір сәуле құбылып, біз оны ертеректе, сен де жоқсың ол кезде, отырғызған едік. Сонда байқамай бетімнің мына жерін бұтақ алып кетіп еді, – деп сол жақ езуінен сыртқа қарай тартылған болар-болмас тыртықтың ізін сипап қоятын. Терек жайын айта отырып, өзі сәл күрсінгендей болушы еді. Жүзін төмен салып, ойланып қалатын. Неге әлгінде қуанып, неден күрсініп, ойланғанын Мұрат бажайлап жатпайды. Бір ғажабы, осы сызат тәтесіне әрқашан көңілдене жымиып, жүзіне күлкі үйіріліп тұрғандай әр береді. Тәтесі Мұрат екеуі ғана тұратын. «Біз» дегеннің кім екенін ойлап бас қатырмайды. Кім болса, сол болсын. Ол тек ауыл балаларына терезе алдында осы үш-төрт түп терек өсіп тұрғанына мақтана алатын. Бұған ең қуаныштысы осы еді.

	Терезені көлегейлеген жапырақтар арасынан бірнеше нәзік сәуле көрпе үстіне құйылып тұр. Мұрат сирағын шығарып күнге тосты. Күн қыздырған аяғы жып-жылы. Жылы шуақ маужыратып ұйқы шақырады. Не ұйықтаған емес, не ояу емес балбыраған күйге түсті. Балбырап жатып қиялдауды ұнататын.

	Жаз болса, ауылдың бар баласы асыға күтетін бір шағы бар. Ол – бүлдірген піскен кез. Осы ауылдың ірілі-ұсақты бар баласы жиналып бүлдірген теруге аттанатын. Мұрат өзі тектес балалармен ауылға тиіп тұрған Қоңыршоқыны еншілейді. Ересектері ары қарай Молдабайға асып кететін. Мұраттар Қоңыршоқының өздеріне қалғанына дән риза.

	Бүлдірген маусымы өтіп барады. Жақында ағып таусылатын шығар. Бір барып қайтса... Қоңыршоқының түстік жағында етекке қарай созылып жатқан үш сай бар. Осы үш сайдың жидегі ауылдың бар баласына жететін. Тек... Тек соңғы жылдары қалаға апарып жидек сатуды әдеттенген әйелдер теріп кетпесе... Даланың жемісінен шай-суын айыратын бірді-екілі қолы бос, пысық келіншектерді балалар да ұнатпаушы еді. Кейде алдынан ұшырасса, «бар, әрі барыңдар, кісінің алдын таптамай» деп аулаққа қуып тастайтыны әбден зығырдандарына тиіп жүр.

	Шіркін, жидек неге үнемі пісіп тұрмайды екен деп ойлады Мұрат.

	Аузына жидектің дәмі келіп, кеберсіген ернін жалап қойды.

	Қоңыршоқының терістік тастақ бетінде үйдей-үйдей ақ қойтастар бар. Қатпар-қатпар қоңыр тас, әжесі айтатын ертегідегідей, алыстан Иран-Мысыр шаһарларынан керуен тартып, шаршап келе жатып бір-біріне іркес-тіркес шөгіп, содан тұра алмай қалған түйені елестетер еді. Бүлдіргенге әбден тойған балалар осы қойтастарға келіп шығатын. Бұған соқпай кеткендері сирек шығар. Бар бала осы «шөккен түйелерді» жақсы көруші еді. Оның тағы бір сыры бар.

	Күн қыздырған ып-ыстық тасқа таласа-тармаса өрмелеп шығатын. Алақандарымен күнді көлегейлеп, солтүстік шығысқа қарасатын. Сонда алыстан мұнартып қала көрінуші еді. Көзге алғаш қала емес, қара қоңыр түтін будақтаған ұзын-ұзын трубалар көрінер еді. Сол трубаны қуалай көзді сәл төмен аударса, көгілдір сағымға оранған қала бұлдырайтын. Қаланы көрдік деп бар баланың мәз болатыны осы ғана. Бұл қойтастар балаларды қаламен жалғастырушы «құдірет». Ыстық тасқа табандарын тірей, иектерін тізелеріне сүйеп отырысатын. Қалаға барғандары көргендерін, өздері көрмегендері естігендерін болса да, бір-бірінен қалыспай әңгімелейтін-ай кеп. Мұрат ол кезде үнсіз тыңдайтын. Енді ғой Мұрат та әңгімеге қосылар еді. Қалаға бұл да барды ғой. Тек, бүлдірген маусымының өтіп бара жатқанын айтсаңшы.

	Баланың жидекке бармауының себебі бар-ды. Бұл арада сәске түс шамасында почта тарататын. Оны бала жақсы біледі. Ол хат тосып жүр. Басын көтеріп, терезеге бетін тақап, сыртқа көз жіберді. Күн Қоңыршоқыға иек артып, көтеріліп келеді. Әлем қызғылт сияқты. Таңертең күн шыққанда даланың қызғылт болатыны несі екен.

	Екі төбенің арасындағы саймен табын өрлеп барады. Табыннан қалып қойған сиырларын қуалай жүгірген бала-шаға, әйелдер ағараңдайды. Мұздай шықты жалаң аяғымен көсіп Мұрат та талай сиыр қосқан. Осыны ойлағанда маужырап отырған денесі тітіркенеді.

	Тәтесі бүгін өзі қосып кетіпті. Кешкісін жиналысқа, ойынға барған күндері ертесіне ұйықтап қалатыны бар. Ондайда өзімен бірге Мұратты да оятып:

	– Көкетай, тұра ғой. Бол енді, менен гөрі жылдамсың ғой, жүгіріп барып қосып келгенге нең кетеді, – дейтін. Мұрат тұрып киінгенше өзі жылдам беті-қолын шая салып, сиырдың бауырына отыратын. Соңғы иіндісін саумастан, қолына шыбығын алып даяр тұрған Мұратқа қуалатып жіберетін.

	– Жүгір, сиыршыға көрсетіп, алдына қосып бер. Қалып қойып, егінге түсіп кетпесін, – деп, артынан ере жүріп қайталайды. Оны өзім де білем ғой деп бұл болса жаратпайды-ақ. Кер сиырды қолындағы шыбығымен жон арқадан тартып-тартып жіберіп, тырағайлатып жүгіре жөнелетін. Менің не жазығым бар, ұйықтап қалған өздерің емес пе дегендей артына бұрыла қарап, дағарадай мүйізін шайқап-шайқап алып, сиыр байғұс табынның соңынан борс-борс желіп кете баратын-ды.

	Сыртқы есік сықырлай ашылып, тәтесінің аяқ дыбысы білінді. Мұрат көрпесіне кіріп, ұйықтаған болып жата қалды. Ол жалындырып барып тұрғанды ұнататын. Өкшесін тық-тық басып, тәтесі жанына тақады. Көрпесін ашып мойнынан иіскеді. Өзі бүгін көңілді сияқты. Мұраттың тәтесі қызық. Кейде шалқып-тасып, көңілді жүреді. Мұндайда ол күлегеш те әзілқой. Мұратты да еркелетуінде шек жоқ. Ал кейде салы суға кетіп, тұнжырап, ешнәрсеге ықылассыз сүлесоқ кезі де болады. Мұраттың жек көретіні осындай шақ. Тәтесінің кейпін көріп бұл дағы басылады. Жаутаңдап қарай береді. Артық сөз айтуға батпайды. Сөйлесуге үшінші бір адамды іздейді. Екеуі-ақ болған қандай жаман!

	Бүгін көңілді екенін сезіп, жаңа оянған болып, керіліп, мойнынан құшақтады. Тәтесі көңілденгендегі әдетіне салып, ашық даусымен өзінен-өзі сыңғырлай күліп, оны әрі-бері аунатып, қытықтай бастайды. Мұның ұнататыны тәтесінің осындай төгілме ақ жарқын сәті ғой. Еркелеп күні бойы ойнауға бар. Оған уақыт қайда? Айтқанындай-ақ, тәтесі мұны аз-ақ ойнатып, шай қоюға шығып кетті. Мұраттың көңілі көтеріліп қалды. Әлденеге елегізіп, бойын билеген құпия қуанышты сезінді. Ол шалқасынан жатқан күйі іштей күбірлеп, саусағын ерніне тигізіп санай бастады. Бір екі... үш... төрт... тоғыз... он... ім. Он күннен кейін салып жіберемін деген, келетін уақыты болыпты.

	Асығыс тұрып киіне бастады. Бір-екі керіліп алып сыртқа шықты. Тәтесі самауыр қойып жатыр екен. Басын көтеріп бұған күле қарайды. Көзіне самауыр қойып жатыр екен. Басын көтеріп бұған күле қарайды. Көзіне самауыр үрлегенде түтін тисе керек, сәл жасаурағандай. Бірақ мейірлене күліп тұр. Мұрат қораның артына айналып кетті. Ауылдың аяғынан кіретін қара жолға үмітпен көз тастап қойды. Оған суреті бүгін келетін сияқты көрінді де тұрды.

	Үй іргесінен ағып жатқан бұлақ жиегіне отырды. Уақ малта тас тауып алып, бір-бірлеп лақтыра бастады. Жақын жерден таяз суға түскен тас шолп етіп, бірнеше тамшылар шашыратады. Баланың аяғына, қолына су тиді. Су тиген сайын қытықтана түсті.

	Мұрат биыл мектепке бармақ. Сабақ алдында сергіп, қаланы көріп, бой жазып келсін деп тәтесі мұны қалада оқып жатқан сіңлісіне жіберген. Таныс ағайынмен ілестіріп жіберген еді, Гүлжан өзі тосып алды. Ол да тәтесі сияқты күлегеш, балаға үйірсек қыз. Мұратты жанынан қалдырмай, қаланы көп аралатты. Балаға қызық-ау деген жерін түгел көрсетті. Қайтарында мектепке ки деп оқушы формасын, ақ жейде, сұр берет сатып әперді. Осыларды кигіздіріп суретке түсіртті. Ол өзі кеш шығатын нәрсе екен. Артынан салып жібермек болып қалған. Шамамен он күннен кейін деген еді. Келетін уақыты болған екен ғой.

	– Мұрат-а-а-ай! – деген тәтесінің даусы естілді. Ол беті-қолын жуып үйге беттеді.

	Мұрат үйге кіргенде әдеттегідей дастарқан жасаулы, самауыр өзінің меншікті орнында божылдап тұр. Тәтесі тіпті ыстық ас та әзірлеп жіберіпті. Мұраттың асқа зауқы соқпады.

	– Көкетай, мен бүгін сені әжеңе апарып тастаймын ба деп отырмын. Мен қос басына шөпшілерге барамын. Кеш келемін бе, кім білсін. Сені несіне борбайыңды созып, осы ыстық күнде далаға апарамын. Апаңның қасында бол. Ішің де пысып жүрген шығар, балалармен ойнайсың.

	Тәтесі кейінгі күндері мұны өзімен бірге жұмысына алып барып жүрген. Ол кітапханашы еді. Қолы қалт еткенде ертегі, әңгіме оқып беретін. Биыл оқитын болған соң, саусағың жаттықсың деп сурет салдыратын. Айтуға қиын дыбыстарды қайталататын. Тақпақ жаттататын. Әйтеуір күні бойы ермек табушы еді. Мұраттың өзіне де қызыл матамен қапталған сөрелері бар, үлкенді-кішілі көп кітаптар тізілген, ішінде көзілдірік кигені бар, мұрттысы бар, ылғи бір қасқабас кісілердің үлкейтілген суреттері ілінген осы кішкене ғана бөлме ұнайтын-ды. Бірақ бүгін үйде қаласың дегенге өкінген жоқ. Әжесінің үйіне де барғысы келмеді.

	– Тәте, фу-у, ол үйге бармай-ақ қояйыншы. Әжем өзі келсінші, – деді де, еркелегендегі әдетіне салып қабағын тыржитты. Оған мүмкіндік беріп отырған тәтесінің көңілділігі. Тәтесі ашулы болса әлдеқалай болар еді. Осы жолы жайымен:

	– Мұрат-ай, кәрі кісіні сүйрегенше... әрі ол жақта, өзің білесің, әжеңнің мойнында бақандай бес-алты бала бар, соның бәрін шұбыртып қайдан келсін.

	– Сәл ойланып қалды. – Е, айтпақшы, Қатира ауырып жұмысқа шықпай жүр деген. Келе алса, келетін шығар. Қазір айтып кетермін. Тек, сен тілін алып, отын-суын әкеліп беретін бол. Көп шаршатпа.

	Мұрат мақұлдағандай басын шұлғып отыр. Тәтесі тез жиналды да Мұраттың бетінен сүйіп, асығыс шыға бастады. Есікке жете беріп, артына бұрылып:

	– Гүлжаннан хат келсе, жыртпай алып қой, – деп қатты тапсырды. Неге жыртсын, өзінің де тосып жүргені Гүлжанның хаты ғой. Сол үшін жоғарғы ауылға бармай қалды емес пе? Жоғарғы ауыл деп тәтесінің аға-жеңгесі, шешесі тұратын ауылдың он шақты үйден құралған бөлек тұрған шеткері бөлігін атайтын. Ауылдың бұрынғы жергілікті тұрғындары тұрған соң ба, кейіннен жоғарғы ауыл дейтін болды. Жоғарғы ауылға бару әншейінде Мұрат үшін тоймен тең-ді. Айналдырған он шақты үйден жиырма-отыз ойын баласы шығатын. Ал ойнасын келіп, бүгінгідей, иә дәл бүгінгідей, қаладан суреті келетін күн үшін бір уақ ойынды қиса да түк етпейді деп білді Мұрат.

	Көп кешікпей үлкен немересін ертіп әжесі де келді. Бірақ Мұрат Серікке суреті жайлы ләм демеді. Тек әлденеге іштей қоразданып, бұлданып жүргені әр қимылынан байқалады.

	– Ой-бой-й, менің қара шұнағым да мектепке баратын жігіт болып қалыпты ғой. Түріңе болайын-ай. Қане айтшы, нешеге оқисың? – Әжесі әлсін-әлі Мұратқа мейірлене сөйлеп отыр. Оның қоқиланып жүргенін сірә мектепке баратын болған соң ес тоқтатқаны деп ұқса керек.

	– Ту-у, біздің Мұрат қалаға барып келіп, бөсіп кетіпті ғой, – деп Серік те бір бүйірден қалыспайды. Серіктің Мұраттан үш-төрт жас үлкендігі бар.

	Олар не десе ол десін, Мұраттың өз қуанышы өзінде. Ол аузына тәтті салып жүргендей қиялға тамсанып, елітіп, рахат дүниеге батты.

	Хат тасушы түске жақын почта таратып кеткен. Почта жәшігіне бірінші болып жеткен әрине Мұрат еді. Аудандық газеттің арасынан көгілдір конвертті суырып алып, қарап-қарап тұрды да әжесіне қарай жүгірді. «Ап-па хат келді, хат». Әжесі хатты қолына ұстап, бас-аяғын бір аударып, қарағанымен:

	– Мен мұның тілін білмеймін ғой – деді, соған өзі қысылғандай. – Әй, Серік, оқышы мынау кімнің хаты екен.

	– Гүлжан тәтемнен келіпті, апа.

	«...Тәте, Мұраттың суреті шықпай қалыпты. Бірінші класқа барғаннан ескерткіш болсын деп суретке түсіріп едім. Шыққанда жақсы болар еді, бірақ алда тағы талай түсер...»

	«Шықпапты» деген жалғыз сөз Мұраттың бағанағы әдемі қиялын лезде-ақ быт-шытын шығарды. Қалайша? Анада Серіктің папасы екеуі түскен суреті осылай артынан келген еді ғой. Мұнікі неге шықпай қалды. Серік те хатты үзіп тастап:

	– Сенің суретің шықпай қапты-ей, – деп құдды бұл естімей қалғандай-ақ қайталап айтты.

	«Өзім де естіп тұрмын ғой. Несіне қайталайды екен? Маған дегенде қырсыққанын көрмейсің бе? Жаңа жарқ етіп шыға келгенде ғой Серікке қалай мақтанар еді. Енді міне «шықпай қапты-ей» деп мазақтап қиқылдауын қарашы. Қазір ауылдың бар баласына жаяды. Неге, неге шықпай қалды екен?» Айран-асыр болған Мұрат хаттың соңына дейін оқылуын тоспай, ақырын жылысып сыртқа шығып кетті.

	Бұлақты бойлап тауға қарай жүре берді. Басын тұқыртып иіп алып жүріп келеді, көзі ешнәрсені көрмейді. Көрсе де ажыратарлық дәрмен жоқ.

	Аяғының астында ұшырасқан тасты пәрменімен теуіп өтеді. Салдырап аяғы әбден талған кезде бір түп шидің жанына отыра кетті.

	Оның бойын дәл қазір бір-ақ құштарлық биледі. Ол – тезірек ер жету еді. Сонда, ол көп нәрседен, әсіресе үлкендердің мұны көргенде еріндерін сылп еткізіп, мынау әлгі кімнің тауып алғаны ма, дардай болып қалыпты ғой өзі дейтін сөздерінен, балалардың әкең жоқ деген қағытпаларынан құтылар ма еді? Ең аяғы бүгінгі суретінің келмей қалуының бәрінде бұл білмейтін бір жасырын байланысты сыр бар шығар деген жорамал да оралмай қойған жоқ. Неде болса, тезірек жігіт болса ғой...

	Бұлаққа еңкейіп қарап еді, қалқан құлақ қара бала да бет ауызын қисайтып, келемеждеп тұрғандай. Көңілі шындап бұзылып отырған орнына қисая кетті. Ұйықтап қалған жерінен кешкілік әжесі әрең тауып алды.

	* * *

	Әлі лайланбаған мөлдір бастаудай баланың ашық жаны бұл дүниеден ойлағанының бәрі бола бермейтінін, үмітінің бірі жеткізсе, бірі алдамшы сағымдай бұлдырап жеткізбейтіндігін, сәттіліктерімен қатар сәтсіздіктер де боларын сезбейді ғой.

	Қалада жиырма жылдай осы мамандықты кәсіптеген суретші қолындағы дайын пленканы кешегі өткен футбол жарысы туралы серіктесімен дауласып тұрып байқамай, күйдіріп алғанын, оған өзі еш қынжылмай-ақ:

	– Аһ, дерьмо! – деп лақтырып тастағанын ол қайдан білсін.

	Фотограф үшін күнде күйіп, артынан қайта түсіріп жататын мың сан суреттің бірі еді бұл.





КӨЛЕҢКЕ


	(Х.К. Андерсеннің ізімен)



	Тар көшенің екі жағындағы көкке ұмсынған үйлердің бірінде ғалым тұратын. Күн дәл бұл елдегідей еш жерде ыстық емес шығар. Дәл төбеден шақырайып түскен қызуы тас қабырғаға, одан тас жолға соғылып, қайта көтерілгенде ыстық лебі бетті күйдіреді. Кейінгі кезде ғалымға осы ыстық жақпай жүр. Ыстықтың оған әсер еткені соншалық, жағы суалып, көзі шүңірейіп, жүдеп кетті. Тіпті көлеңкесінің өзі бұрынғысынан әлдеқайда шөгіп, кішірейіп қалды.

	Ғалым мен көлеңкесі тек күн ұясына батқан соң ғана қыбырлап тіршілік қамына кірісетін. О, сонда олардың әрекетіне қарап тұрудың өзі ғажап сезімге бөлер. Қалай бөлмеге қожайын балауыз шамды жағып әкелді, солай көлеңке бір қабырғадан екінші қабырғаға сойдаң қағып жүре бастайды. Тұрқы да ұзарып, бөлмеге сыймай жартысы төбеге шығып кетеді. Бір уақыт оған да қол-аяғын жазу керек емес пе, қабырғадан-қабырғаға секектеп есі кететін.

	Сол уақытта ғалым да балконға самалдап, түнгі жұлдызды аспанды қызықтап, керіліп-созылып, бой жазып, өмірге қайта келгендей рахаттанып қалатын. Басқа терезелерден де осындай тіршілік сезілетін. Есік-терезелер сарт-сарт ашылып, күндіз ыстық буып тастаған қала халқы жапырлап сыртқа шығуға, ұзағырақ самалдауға тырысатын. Тек бір үйде ғана күндіз де, түнде де селт еткен тіршілік тынысы білінбейтін. Ол – ғалым тұратын үйге қарама-қарсы үй еді. Бірақ мұнда адам тұрмауы да мүмкін емес. Балконда жайқалып гүл өскен. Ешкім суармаса, күтпесе, мынадай ыстықта оның желкілдеп, жайқалып дәл осындай өсе қоюы да екі талай. Демек, біреудің болғаны, ал кірген-шыққан пендені ғалым көрген емес. Балконның есігі күнде кешкісін жартылай ғана ашылатын да іште шам жанбайтын. Тек ар жағынан жеңіл, бойды балқытар әуезді музыка естіліп, көңілді қытықтап, елегізетін. «Әдемі музыканы тыңдап отырған адамның өзі қандай екен? Әдемі, нәзік жанды болу керек» – деп ойлайтын ғалым. Үй қожайынынан сыр тартып, суыртпақтап көріп еді, қарама-қарсы көршісін танымайтын болып шықты. Ол үйдің тұрғыны туралы басқа жұрттан сұрап, мазалап жүруді ұсақ-түйек деп біліп, әрі тәрбиелі адам өз бойына ар санады. Осылай күндер өте берді.

	Бір күні түнде ғалым оянса, жел қатты соқса керек, іңірде жапқан балконның есігі шалқасынан ашылып, перде сырылып қалыпты. Орнынан тұрып, ашық жатқан терезені жабуға қол соза бергенде көзі қарсы балконға түспесі бар ма? Сонда ол не көрді десеңізші? Күндегі өзіне таныс гүлдердің басы ырғалып, сүттей аппақ ай сәулесімен шағылысып, айналасын шуаққа толтырып жіберген. Сол шуақтың астында ақ маңдайы мен танадай көзі жарқырап, қолаң шашы иығына төгілген сұңғақ бойлы бір бойжеткен ерекше құлпырып ақ нұрға малынып тұрды. Тұрған жоқ ау, гүлдерге су құйып жүрді. Ғалым атып балконға жетті, сол-ақ екен алай-түлей дауыл көтеріліп қыз көзден ғайып болды. Гүлдер де ай нұрына жайнамай, күндегісіндей-ақ жетімсіреп, жүдеу кейіпке көшті, үзіп-жұлып кетердей жел ғана өршелене соғады. Бірте-бірте жел басылып, айнала тыншыды. Қарсы үйден шалқыма музыка ғана естіліп жатты. Сол күннен бастап ғалымның қарсы үйге ынтықтығы арта түсті. Танадай көзі жарқырап, ақ нұрға оранған бойжеткен есінен шықпауға айналды. Күнде шам жанған соң ғалым балконға шығып, самалдап ұзақ тұратын. Арттан түскен балауыз шамның жарығынан өз көлеңкесі созылып қарсы балконға дейін жететін. Басқа қыбыр еткен пенде сезілмейтін.

	– О, таптым, таптым, – деді бірде ғалым өз көлеңкесіне өзі. – Қарашы, гүлдердің арасында сен өзің тым пішінсіз де көрінбейсің. Ашық тұрған есіктен ішке кіруді де білмейсің, антұрған?! Сенің де осы пайдалы іс істейтін уақытың жеткен шығар, сол үйге кіріп, кім тұратынын біліп берші! Сөйте ғой. – Ол осылай деп көлеңкесіне иек қақты. Көлеңкесі де бұған иек қағып жауап берді. – Бар, бар! Жолың болсын! Маған көргеніңді тек ұмытып қалмай айтып беретін бол! – Ол балконды жауып пердені түсіріп, жұмысқа отырды.

	Ертеңіне таңертең ғалым кофе ішіп, газет сатып алуға сыртқа шықты.

	Өзінің көлеңкесінің жоғын байқаған ол:

	– Бұл қалай? Көлеңке қу кешеден бері келмеген екен ғой. Антұрған ұрыншақ еді, бір нәрсеге арандап жүрмесе жарады.

	Кешкісін тағы балконға шығып тұрды. Бірақ шам жарығы ту сыртынан күндегісіндей түсіп тұрғанмен де көлеңкесі көрінбеді. Көлеңкесінің кейде иесінен асып түсуге тырысып тыраштанып бағатын мақтаншақ ниетін білетін ол отырып-тұрып, ары-бері жүріп те көрді, көлеңкесі келе қоймады. Бұл оқиғаны содан қайтып есіне алмауға тырысты.

	Ғалымды тағы бір таңқалдырғаны – күнге шыққанда байқады, аяқ астынан қылтиып жаңа көлеңке өсіп келе жатты. Арада үш жұма өткен соң сол бұрынғы көлеңкесінен де тұлғалы, сымбатты жаңа көлеңкесі қасынан екі елі қалмай еріп жүрді. Өзі тіл алғыш, елгезек. Онысы ғалымға ұнады. Қайтып ғалым бұрынғы көлеңкеге байланысты оқиғаны есіне мүлде алмайтын болды. Арада күндер, айлар, жылдар өтті. Бұл күндері ғалым денсаулығына бола басқа қалаға ауысқан. Жұмысын жазып жатты. Бірде кешкісін ғалымның үйінің есігін біреу баяу қақты. «Кім болды екен?»

	– Кіріңіз. – Ешкім ішке ене қоймаған соң ғалым өзі шықты. Есік алдында сұңғақ бойлы, ат жақты, ашаң жігіт тұрды. Үстіндегі киімі ине-жіптен жаңа шыққандай, айтулы мырзалардың киім киісінен бір кем емес.

	– Мен кіммен жүздесіп тұрмын? – деп сұрады ғалым.

	– Мен өзім де осылай боларын біліп едім, – деп мырза еркіндеу бастады әңгімесін. – Сіз мені шынымен танымадыңыз ба? Сіз менімен бұлай кездесем деп ойламаған шығарсыз? Мен өзіңіздің бұрынғы көлеңкеңізбін ғой. Сол сізден кеткен күннен бастап, менің жолым болды ғой. Несін айтасыз? Жағдайымды әбден түзедім. Ортаға, қоғамға танымал беделге ие болдым. Енді өзіңізбен есеп айырысуға келіп тұрмын. – Мұның бәрін қолындағы жарқыраған қымбат сағатының алтыннан өрілген шынжыр бауымен немқұрайды ойнап тұрып, айтты.

	– Тоқта! Тоқта! Бәсе, мен сені бір жерден көрген сияқтымын.

	– Иә, мен сіздің көлеңкеңіз болғаным рас! Екі елі сізден ажырамай жүргенім де рас! Қайта айналып келгенге, тағы көлеңкелік міндетін атқаратын шығар деп қалмаңыз. Оның жөні бола қоймас. Енді, міне, өз қолым өз аузыма жеткенде, сіз өліп қалмай тұрғанда жүздесуге оралдым. Сіздің жаңа көлеңкеңіз бар екенін де білемін. Сізге, жаңа көлеңкеңізге мен осы қарыз емеспін бе? Берешек болсам, оны айтыңыз, өтейін. Осыны айтып, ол мойнындағы мырзалар тағатын алқа бауды бір қозғап өтті. Бұл қимылдан саусақтарындағы алмас тас орнатқан сақиналар жарқ ете түсті. Сақинаның тастары жасанды емес, табиғи асыл еді. Оны ғалым таныды.

	– Ах, сен өзің менің шын көлеңкемсің бе? Ғажап! Ғажап! Бұрынғы көлеңкем адам болып келеді деп ойламаппын ба? Тоқтай тұр, одан да сен маған қарсы үйден не көріп, не білдің, кімді жолықтырдың, соны айтшы?! Маған сол жағы қызығырақ.

	– Қазір айтайын. Бірақ мынаған келісіп алалық, сіз бұл қаладан мені көрдім деп ешкімге тіс жармайсыз. Мені бұдан былай қай жерде, қандай ортада, кімдердің арасында көрсеңіз де таңданбайсыз, танитын түр көрсетпейсіз. Менің сіздің бұрынғы көлеңкеңіз екенімді ешкім білмеуге тиіс. Осыған келіссеңіз айтамын.

	– Бәрекелді, сол да сөз болып па?! Мен тіпті сенің өз орныңды тапқаныңа қуанып тұрмын. Ол жағынан қам жеме. Менің аузыма беріктігімді, біреу білсе, сен білуге тиіссің ғой.

	Ілімнің неше тарауын меңгерген ғалым бұл жайға қатты қайран қалды.

	Көлеңкеде зиялы қауымға тән мінез-құлық, жүріс-тұрыс – бәрі бар еді.

	– Сіз білсеңіз... Ол үйде кім тұрғанын? – деп көлеңке даусын созып тұрып алды. – Ол үйде ғажайып, тұнған поэзия бар. Мен небәрі ол үйде үш-ақ жұма тұрдым, бірақ үш мың жыл өмір сүргендей болдым. Мен бір адам білуге тиіс нәрсені біліп, бір адам көруге тиіс нәрсені көрдім. Бұл сөзімнің бір өтірігі болсашы.

	– Сенем, сенем! Мен де оны бір көріп қалдым емес пе? Оның өзінде ұйқылы-ояу. Ол балконда солтүстіктің арай шұғыласындай ақ нұрға малынып құлпырып тұрды. Иә, сонымен балконнан өтіп, бөлмеге ендің... Айта берсейші...

	– Ол бөлмеде шам жанбайтынын өзіңіз білесіз. Бөлме ала-көлеңке екен.

	– Білем-білем, ары қарай айта бер.

	– Жалпы, бұл тәкаппарлықтан шыққан нәрсе емес, сізге қалай айтсам екен, менің сіз білетін ілім-ғылымды меңгергендігімді мойындауыңыз керек болар. Сіз бен біздің арамызда қазір айырма да жоқ шығар. Осыны ескерткім келеді. Менің қоғамдағы, зиялы қауым ортасындағы қадірім өз алдына, әлгінің өзі енді маған бұдан былай «сіз» деп сөйлеуіңізді талап етеді-ау деймін.

	– Ах, кешірім өтінем. Мен бұрынғы ескі әдетпен кете берем. Өте дұрыс айтасыз. Мені мұны да есімде ұстармын. Құдай ақысына, ары қарай айта түсіңізші...

	– Бәрі бар екен, бәрін көрдім, бәрін білемін. Ол үйге барған адамның бар қалауы өтеледі екен. Әрі өмірдегі өз орныңды білуге болады екен. Ол үйге сіз барсаңыз ешнәрсе сұрамауыңыз да мүмкін бе еді, ал мен өзімнің жеке басыма керектіні алдым. Әуелі өзімнің табиғатымды жете таныдым. Өзіме не керегін мұқият білдім. Дәл мұндай жағдайдың қайталанбасын бірден ішім сезді. Соны жіберіп алмауға тырыстым. Мен сіздің жаныңызда жүргенде адамдардың барлық іс-әрекетін зерттеп алдым емес пе? Ол үйге кірген пенденің бір қалауы өтелсе деп, мен әуелі адам бейнесіне түсуді қаладым. Оған қолым жетті. Ал адамға не керек басқа қасиеттердің барлығы өзімді бар деп ойлайтынмын. Тек адамға қажет жағдай атаулы менде жоқ екенін өзіңіз білесіз. Үстімде лыпам жоқ, сізге келуге, шынымды айтсам, батпадым. Ол үйде мен үш жұма тұрдым. Күндіз тығылып жатамын да, түнде көлеңкеге тән қасиетпен қабырға-қабырғаларға өрмелеп, ғаламат биік деген үйлердің терезесінен, кең сарайлардың төбесінен үңіліп қарап көрдім. Көлеңке болғанымның бір пайдасы сонда тиді. Мен не көріп білді дейсіз ғой?! Мен ешкім көре алмайтын құпияларды көп көрдім. Сіздің көлеңкеңіз болып жүргенімде адамдарды білемін дегенім бекер екен. Мен көрген ғаламаттардың бірін сіз сезбейсіз. Өйткені сіз жаныңыз таза, өз ісіңізге шын берілген, басқада шаруаңыз жоқ адал адамсыз. Ал мен екі аяқты пенделердің қылмысқа батқан күнәкәр түрлерін көріп, адам бейнесіне енгеніме өкіндім де. Бірақ қалайда, өмір сүру керек, адамдардың осалдығын мен көрген үстіне көре бердім. Оны өз пайдама жарата білдім. Әйелдердің, еркектердің, данышпан деген қарттардың нағыз құпия, ешкім білмеуге тиіс деген қылмыстарын көріп жүрдім. Егер газетке жазар болсам, сөз жоқ, қолдан қолға тигізбей оқыр еді. Бірақ мен олай істемедім, өзімді қызықтырған, маған көмегі тиеді деген тұлғаларды таңдап алып, солардың соңына түстім. Мен келе жатқанда олар қатты қорқатын еді. Қылмысының ашылғанын кім жақсы көрсін?! Мені мейлінше жек көретін, бірақ жек көре тұра жандары қалмай құрақ ұшатын. Оларға өз әмірімді орындату – мені керемет ләззат сезіміне бөлейтін. Профессорларыңыздың өзі мені әріптесім деп айтатын болды. Тігіншілер маған деп арнайы киім тігіп, зергерлер маған деп арнайы алтын бұйым, ақша жасайтындар мен үшін тиын соғатын болды. Әйелдер қауымы менен өткен бай, өзі көркем еркек жоқ деп білді. Бір адамның басына бұл аз ба? Мен бұлай ашылмаушы ем, сізді көріп, өткен есіме түсіп, ішіме сыймаған соң айтқаным ғой. Мынау – менің анықтама қағазым. Күн жақ қабатта тұрамын, жауынды күндері мені үнемі үйден табуға болады. – Осыны айтып көлеңке қоштасып шығып кетті.

	– Қалай-қалай болған?! – Ғалым ойланып көп отырды. Бойында жағымсыз бір әсер қалғанын сезді. Баяғыда көлеңкесі жоғалып кеткенде де көпке дейін дәл осындай сезім болып еді.

	Арада айлар, жылдар өтті. Көлеңке бір күні ғалымға қайта келді.

	– Халыңыз қалай? – деп сұрады ол әуелі.

	– Онша емес! Мен сарылып, ақиқат, шындық, ізгілік туралы кітап жазамын. Оны жан адам қажетсінбейді. Адамдар өзінше өмір сүреді. Осы қажытып барады.

	– Ай-ай-ай! Айтамын ғой, сіз өмір сүре білмейсіз деп. Ақылдысыз, ғалымсыз, бірақ өмір сүре алмайсыз. Сізге жақсылап бір дем алып, сергу керек. Серуендеп саяхатқа шыққан оңды болар еді. Осы жазда мен оңтүстікке

	– теңіз жағалауына бармақшы едім, келіссеңіз менімен жүріңіз. Маған да серік керек, бірақ екі адамды жолда өткізбеуі мүмкін, сіз менің көлеңкем ретінде барасыз. Сізбен жүру мен үшін бір ғанибет. Өзімнің көлеңкем ретінде ала кетер едім.

	– Жоқ, мен оған келісе қояр ма екем, – Ғалым қатты ашуланды.

	– Сіз өз пайдаңыз тұрғысынан қарасаңызшы. Көлеңке болып бару – жол-қаражаты жағынан да жеңіл. Сіз қайбір қалтасы қалың адамсыз?! Келіссеңіз болды, арғы жағын өзім реттер едім.

	– Жоғал, көзіме көрінбе!

	– Сіз мен білгеннен бері осындай едіңіз. Сол қалпыңызда қалыпсыз және қолыңыз ешнәрсеге жетпеген күйі қала берерсіз-ау! – Көлеңке қоштаспастан шығып кетті.

	Көлеңке кеткесін көпке дейін ғалым өзіне-өзі келе алмады. Қорланғандай күйге түсті. Өзінің көлеңкесінің алшаңдап, жалғанды жалпағынан басып жүргені ызасын келтірді. Көңілі құлазып, ешнәрсеге зауқы соқпады. Жазып жүрген жұмысы болса, ол жатыр. Сүлесоқ, бейжай жүретін болды. Ол бұрынғысынша ақиқат, шындық, ізгілік туралы беріле жаза берер еді, оның жұртқа қажетті екеніне сенімі азайды. Мұны жүдеткен осы дерт еді. Келе-келе төсек тартып жатып қалды.

	– Сіз өзгеріп кеттіңіз. Тіршілікке ұмтылған ешқандай әрекет жоқ көлеңке сияқты құр сүлдеңіз қалды, – десті айналасындағылар. Осы бір сөзден ғалымның құйқа тамыры шымырлады.

	– Сізге қалайда емделу керек, – деді тағы бірде мұның көңілін сұрай келген көлеңке. – Сізді бұрыннан білетіндіктен, сол ескі танысқа деген аяушылықтан, өзімнің көлеңкем ретінде теңізге ала кетпесем болмас.

	Ғалымның қарсыласуға шамасы келмеді, ол әбден әлсіреген, жүдеген еді.

	– Айтқанға көнсеңізші. Менің ойлап отырғаным – сіздің қамыңыз.

	Біздер ескі жолдастармыз, сіздің қамыңызды менен бөтен кім ойлар. – Мынандай жылы сөзден ғалымның жүйкесі босады.

	Олар сонымен оңтүстікке – теңіз жағалауына аттанды. Жолдағы көңілді әсерлер ғалымды бір сәтке болса да сергітті. Екеуі бір-бірінен ажырамай қатар қыдырады. Тек көлеңке алда, ғалым күннің түсуіне қарай ту сыртында, артта жүреді. Көлеңке өзін нағыз мырзалардай, еркін кербез ұстайтын. Ал ғалым өзінің жанының жұмсақтығынан оны ескермейтін, ескерсе де мән бермейтін. Ол бір жаны жайдары жайсаң еді.

	– Олай болса, мынаған келісіп алалық, – деп тағы бір шартының шетін шығарды көлеңке. – Мен сіздің осылай шешілетін күніңізді күткен едім. Сіз ғалымсыз, адамның мінезінің қалтарысы мен заңдылықтары туралы өзіңізден көп білетін адам жоқ. Осы сапарда маған ғалымға сыйланар сый-сияпатты, соның ләззатын барынша қызықтырып, сезінуді қиыңыз. Ол үшін айналадағы жұрт менің ғалым, сіздің көлеңке екеніңізге көздері жетуі керек. Мен ел көзінше сіз деп сызылып тұрсам, жұрт сірә сенбес. Сондықтан сен десем, оның еш оғаштығы жоқ шығар, ал сенің тек сіз деп сөйлеуіңді талап етер едім. – Ғалым өз елінде болса ашуланар еді, жол үстінде көлеңкесінің қойған шарттарын орындауға келісе берді. Басқа амалы да қалмаған еді.

	Олар теңізге де жетті. Осы кезде теңіз жағасындағы қалада шетелдіктердің үлкен бас қосуы өтіп жатқан. Оның ішінде бай өлкенің патшасының жалғыз қызы бар еді. Осы күні-ақ теңіз жағасындағы жалпақ елге дем алуға келген «ғалым» туралы, ғалымның да ақылды оның «көлеңкесі» туралы қауесет тарап үлгірді. Бұған әуелі, өзімнен ақылы мен көркі асқан жігітке күйеуге шығамын деп жүрген патша қызының құлағы елеңдеді.

	Жас ханша – байтақ өлкені көп жылдан бері билеген, аузымен құс тістеген патшаның жалғыз қызы еді. Ол бір байлығында қисап жоқ, тыныш өлке болатын. Әкесі қартайып, күш-қуаты қайта бастаған шағында түрлі жиындарға, мәслихатқа қызын жіберіп, тақтың келешек мұрагері ретінде мемлекеттік істерге араластырып отыратын. Мәслихат аяқталғанмен, ханша еліне қайтуға асықпады. Ел мақтаған жігітті көріп, сынамақ. Жігітпен танысу сәті де көп кешікпей орала кетті. Шетелдік қонақтардың құрметіне кең сарайда салтанатты би кеші өтті. Кеш басталар алдында ханша көлеңке мен ғалымды тауып, бір кешке өзіне серік болуын қалайтынын ешқандай қысылу-қымтырылусыз білдірді.

	Кеште көлеңке мен ханша би биледі. Ерке өскен қыз өте әдемі билейтін. Ал, көлеңке өзінің тегінің көлеңке болғандығынан одан да жеңіл билейтін. Мұндай бишіні ханша да аз кездестірген екен. Көлеңкенің билеу, өзін ұстау сипатына қарап зиялы ортадан шыққанына ешқандай шек келтірмеді. Көлеңке билей жүріп, ханшаның көңілін көтеретін әсерлі әңгіме айтуды да ұмытпады. Қыздың елін білетін де болып шықты. Адам аяғы көп баспаған табиғи көркі тамылжыған өлке оның көкейінде сақталып қалғанын да ескертіп үлгірді.

	Көлеңкемен тағы бір-екі рет билеген ханша оның ақылдылығын мойындауға мәжбүр болды. Бірақ текті қыз көңілі кеткенін сездірмей, әлі де сынай, барлай түсуі үшін ғалым мен әлемнің байланысындағы өзі шеше алмаған түйінді жайларды сұрады. Мұндағы мақсаты – жігіттің өресін байқау еді. Көлеңке еш мүдірместен:

	– Мен бұл жайлармен бала кезімде-ақ әуестенгенмін. Тіпті соның бәрін қайталап айтуға зауқым жоқ. Оны менің көлеңкем де сізге түсіндіріп бере алады, – деп жалтарып кетті.

	«Қызық екен??! Оның көлеңкесі соншалық ақылды болғанда, өзінің басында табиғаттың талай жұмбағы жатпасына кім кепіл?!»

	– Мұның қызығуға тұрарлық екен. Жанды көлеңкені бұған дейін де естіген едім, жүздесуге сәті түспепті.

	– Көлеңкем өзіммен үнемі бірге жүргендіктен, мен айналысқан ғылым-ілімнен оның да хабары мол. Сіздің сұрағыңызды толық түсіндіріп бере алады демеймін, бірақ сөйлесуге тұрарлық. Бір нәрсені есте ұстауды өтінер едім, көлеңкем там-тұмдаған біліміне соншалық масаттанады, сөйлескенде өзін адамдармен тең деңгейде ұстайды. Сәл кемсітушілікті сезсе, сөйлемей қоюы мүмкін.

	– Бұл қасиеті маған ұнайды. – Ханша босағада тұрған ғалымға жақындап, мырзалармен әңгімелескендей биязы сөзге тартты. Ханшаның тектілігі, соған орай адамға жұғымдылығы ғалымға ұнады. Оның сұраған адам мінезінің, табиғатының ішкі ырғақтары, қоғамның заңдылықтары, ай мен күннің, жердің қасиеттері туралы жайларды жүйелеп, түсінікті тілде айтып берді. Ғалымның да көптен шешіліп сөйлегені осы еді. Ол өзінің жазыла бастағанына қуанды. Теңізге ертіп келген көлеңкеге де риза. Оның пендешілік өзімшіліктерін кешіре білді.

	«Мен ғылым үшін өмір сүремін. Менің еңбектерімді бүгінгі жұрт түсінбесе, ертең түсінетін, оқитын ұрпақ келеді. Көлеңке жеке басының қызығы үшін жаралған. Оның бұл ғұмырдағы бір тілегі – көйлегінің көктігі, тамағының тоқтығы. Неше жыл менің еркіммен көлеңкем болып, қатып-семіп жүргенде, одан маған шыққан мүйіз жоқ еді ғой. Оның аз күнгі пенделік қызығын қызғансам, менің ғылымның жеті тарауын меңгергендігім қайсы» деп түйді ғалым. Өзінің атын сатып ханшамен қыдырған көлеңкесіне іштарлық жасамады.

	Көлеңкенің ақылдылығына көңілі біткен ханша «Менің бейбіт еліме, иегінің астындағыдан басқаны көрмейтін қараңғы халқыма ғылым нұрын себер ғалымдай адам керек» – деп шешті. Олар үйленуге уәделесіп, жолға жинала бастады.

	– Біздің үйленетіндігімізді көлеңкем де сезбеуге тиіс, – деп пысықтады көлеңке. – Бөтен елге бармаймын деп шатақ шығаруы мүмкін. Жол-жөнекей керілдесіп жатқанымыз болмас. Барған соң бір-ақ білсін.

	Асықпай салтанат құрып, серуендеп сапар шеккен ханша тобы байтақ өлкеге де жетті. Қыз еліне келген соң, көлеңке:

	– Ал, досым, мұқият тыңда, маңызды әңгіме бар, – деп ғалымды оңаша шақырды. – Менің енді адамзаттың қолы жетер бақытының ең биік шыңы – тәж бен таққа да ие болар уақытым жақын. Сені де далаға тастамаспын. Сен үнемі менің жанымда боласың. Сарайда тұрасың. Менімен бірге патшаның пәуескесінде жүресің. Мен өзім шеше алмаған нәрсеге ақыл қосасың. Бірақ әрбір кездескен адамға сені көлеңкем деп таныстырамын, сол уақытта дыбысыңды шығармайсың. Осыған келіссең, жылына жүз мың теңге ақшалай аласың. Тағы мынаны айтуға мәжбүрмін: жат елдің халқы басынбас үшін айбыным артуы керек, сондықтан жылдың ең ұзақ күні мен балконда тұрып халайықпен жүздескенде, сен кәдімгі көлеңкем сияқты аяғымның астында жатасың. Сонда халық менің өз басымның да білімді, ақылды екенін мойындайды. Біліп қой – бүгін кешке ханша екеуміздің үйлену тойымыз.

	– Жоқ, мен бұған еш уақытта көнбеймін, – деп айқайлады ғалым. – Сен алаяқсың! Ханшаны, бүкіл елді, халықты алдау қалай ойыңа келеді? Қазір барамын да ханшаға барлық шындықты айтамын. Ғалым мен екенімді, ал сен тек адам бейнесіндегі көлеңке екеніңді, бәрін-бәрін айтамын.

	– Ей, есуас, ханшаға сенен гөрі төсегіміз бір мен жақынмын, тезірек жетемін. Ақылыңнан алжаспасаңшы. Жүз мың теңге жерде жатқан жоқ, осы уақытқа дейін аз ақымақ болған жоқсың ғой.

	– Жоқ, маған ешнәрсе керек емес!

	– Ендеше өз обалың өзіңе!

	Көлеңке үйлену салтанатына әзірленіп күтуші қыздарымен дайындалып жатқан ханшаның үстіне рұқсатсыз кіріп келді.

	– Сен неге сабырсызданып жүрсің? Не болды, өңің қашып кетіпті ғой, айтсаңшы тезірек, – деп ханшаның да дегбірі қашты.

	– Жаңа ғана менің көлеңкем жынданып кетті. Өзін адаммын деп болмайды...

	– Қап, аяулы жан еді...

	– Жендеттерді жібермесең, мен қолына түссем, аяйтын түрі жоқ.

	– Оны өйтіп қор қылып қойғанша, жанын азаптамай...

	– Мен де дәл солай ойлаймын. Бірақ бұл қалай болар екен, менің ең жақын серігім еді... – Көлеңке өтірік күрсінді.

	Сырттан халықтың көңілді шуылы естілді. Бұл үйлену тойы салтанатының басталғаны еді. Оны ғалым естіген жоқ. Ханшадан әмір алған жендеттер оны жазалап үлгірген...

	...Жылдар жылжып, дәуір керуені оза берді. Өз пешенесіне жазылған дәуренін сүріп, дүниеден көлеңке мен ханша да өтті. Одан кейін сан ұрпақ ауысты. Күндердің күнінде, ғалым жазып кеткен ақиқат, шындық, ізгілік туралы ілімді қажетсінетін, парқын түсініп, пайдаға асыратын жаңа адамдар келді өмірге. Олар ғалымның елеусіз жатқан том-том еңбектерін оқып-үйреніп, ақиқат пен шындықтың салтанат құруы үшін күресе білді.

	Осы керемет дәстүр қазір де жалғасып келеді. Ғалым мұрасы өлген жоқ...





АҚБОТА




	Тар шатқалды қуалай аққан толқынды өзен арнасымен шағын катерге мінген бір топ жолаушы келеміз. Сылдыр қаққан мөлдір сулы ерке Ертіс толқындары бірін-бірі қуалай асыға ағады. Биік қырдан иек арта көтерілген қызыл табақ күннің сәулесімен сан құбылып көк бұйра ақ жол толқындар кеме табанынан төңкеріле аунап түсіп жатыр. Шатқал арасынан құстардың сайраған нәзік үні талып-талып жетеді. Көк төсінде ақ ұлпа бұлт баяу қалықтайды. Ана бір алақандай шөкім бұлтты жел бөліп әкетіп, еріксіз шететіп айдап барады. Бейне ол да жанымда отырған Ақбота тағдырына ұқсас па деп қалдым...

	Ақботаның ауылға дәрігер болып келгеніне көп болған жоқ. Қыс та келіп еді, міне қайтып барады. Шалғайдағы ауыл тұрмысына үйрене алмаған ғой деп айта қою да ретсіз. Дөңгелек жүзін күн қағып қоңыр салқын дала самалы тербеп өсірген қыр қызының нағыз өзі. Бұл қайтуының себебі әріректе секілді.

	Жолымыз бір болғанмен, екеуміздің ойымыз әр тарапта секілді. Жаздай көріспеген достарыммен қауышатынымды есіме алсам ой түкпірінен бір қуаныш бас көтереді. Жазғы демалысты ауылда өткізіп, аудан орталығындағы интернатыма қайтып бара жатқан бетім болатын.

	Ақботаға бұрылып қараймын. Оның үнсіз кескінінен нені ойлап отырғанын айыра қою қиын. Қабағындағы кірбің жанарына әйтеуір бір мұңның қонақтағанын аңғартады. Көтерілген көңлім су сепкендей басылып, мен де осы адамның тағдырына ой жібердім...

	Қанша ойласамда сыр ұшығы ұстатпай қойды.

	– Бота, – дедім ақыры оған тура қарап. Мен одан көп кішімін, сонда да таныса келе еркін сөйлесетін болып кеткенбіз.

	– Иә, жай ма?..

	– Ауылдан неге кеттің? Сені біреу... – менің көкейіме осы сұрақтың оралғанына көп уақыт болған, соңғы кезде тас-түйін болған болған түрін көріп батылым бармайын. Жаңа да жалт қараған жанарын көріп ар жағын айтпай тоқтап қалдым.

	– Не айтпағыңды білемін, – деп жеңіл күрсініп алды да – Білгің келсе, өз аузымнан есті, мүмкін сен де кіналарсың мені – деді. Үнінен өкініш пен реніш қатар байқалды.

	...Жазғытұрымғы кез болатын. Түнделетіп таудағы отардан бір жаралы жігітті жеткізді. Бізде аурухана дейтін белгілі аурухананың жоқ екені өзіңе белгілі ғой, жігітті науқастар қабылдайтын екі бөлменің біріне түсірдік. Денеге қатқан қан теңбілдерін спиртті дәкемен сүрте бастадым. Кенет өніне үңіліп едім: жазық маңдай, оң жақ шекесінде білінер-білінбес тыртық ізі бар жігіт кескіні көзіме оттай басылды. Жүрегім әлдекім ыстық ине жүгіртіп алғандай оқыс шаншып кетті. Қолымдағы дәкенің төсек қырына соғылып барып жерге сылқ ете түскенін білемін.

	– Жанболат – дегім келеді, бірақ даусым шықпайды. Сынған қол сүйектерін барынша мұқият таңдым да көмекшімді үйге қайтарып өзім қасында қалдым. Жарақатын ауырсынған ол әлі есін жияр емес. Шекесіндегі тыртық ізін ақырын сипап қоямын. Көмескі тартып қалған көріністер жаңғырып, ой бұлағының көзі ашылып бір-біріне жалғаса берді.

	...Сыңғырлаған әсем қыз күлкісі мен зілсіз әзілді, албырт жастық думанды жарастырып, шалқытып тұрған бұл кеш – мектеп бітірген жастардың соңғы бас қосқан кеші еді. Жанболат келіп биге шақырды. Әлденені айтуға жасқанған түрін анық көремін. Оның ұяңдығы біртүрлі қызық көрініп, іштей күліп қоямын. Ол да сәл ғана сыпайы жымияды. Ауық-ауық жанарымыз түйісіп қалады. Ән ырғағымен тербеле билеп жүрген маған жігіт жүрегінің тынымсыз лүпілі анық сезіліп тұрғандай. Бойымызда болмашы діріл бар. Би аяқталмаса екен деп тілейтіндейміз. Бірақ музыка үзілді. Келесі биге Асан екеуміз шықтық. Ол әркез өзін еркін ұстайтын, әдетінше сөйлеп кетті. Бірнәрселерді сапырлыстыра айтып, мені күлдіруге тырысады. Бірақ менің күлкіге зауқым жоқ.

	– Ақырғы күн ғой біраз қыдырып қайтайықшы – деді. Мен артыма қарадым. Бәрі өзімен өзі, тек бізге қарап тұнжырап тұрған Жанболатты көрдім. Қыдырғым келмей-ақ тұр. Ол:

	– Немене, қорқасың ба? – деп намысыма тиіп, жынымды келтірді.

	Сосын оған ілесіп, қалай сыртқа шығып кеткенімді білмеймін.

	Торғын көк шымылдығын түсірген мақпал түн өте әдемі екен. Алтын теңгедей қалықтап ай жүзеді. Біз ауыл шетіндегі көлге беттедік. Асан әлі сөйлеп келеді. Мен мұндай түнді бірінші көргендей жан-жағыма қызықтай қараймын. Көл жиегіндегі қалың көкке келіп ай сәулесінен жарқыраған айдынға қарап тұрмыз. Баяу ескен лептен өзен бетінде бедерленіп шеңбер ойнайды. Асан маған бұрылды. Қайратты қолдарымен өзіне қарай тартып баурап барады. Қанша бұлқынғанмен темір қарсаудай сығымдай түсті. Қалайда мені жерге алып жықпақшы... Екеуміз кәдімгідей алыспақ ойнағандаймыз. Қалай ышқына айқайлағанымды өзім білмеймін. Демім үзіліп көзім қарауытып кетті. Түн тыныштығын өткір тіліп өткен «Жібер» деген ащы үн дәл құлағымның түбінен шыққандай болды. Жанболаттың дауысы екенін бірден білдім. Сығымдаған қолдар кенет босай берді. Дуылдаған бетімді басып жүгіре жөнелдім. Артымнан екі жігіттің керіскен ызғарлы үндері, сарт-сұрт жұдырықтасқандары естіледі. Жанболаттың шекесіндегі кішкене тыртық сол күннен қалған белгі болатын. Оны ұмытуым мүмкін емес еді...

	Қыз жүзін бағып отырмын. Қызылшырайлы өңі қуқыл тартып кетті. Толқыған көңлін басып біраз үнсіз отырып қалды. Арқан бойы көтерілген күн шуағын аяусыз төгіп тұр. Төңірек қызғылт сары түске малынғандай.

	Ақбота да күлімсіреп, буылдыр сағым ойнаған көкжиекке қарады. Аздан соң ғана:

	– Жігіттің көгілдірленген жүзіне қарап әрнені ойлаймын, – деп әңгімеге қайта бет бұрды.

	Есіме Жанболатпен соңғы кездескенім түсті. Оқуға аттанғалы жатқанымда Жанболат келген еді.

	– Неге айтпай кетіп барасың – дейді, үнінен кіналаудың да, өкпенің де лебін танытып. Анадағы оқиғадан кейінгі кездесуіміз осы еді.

	– Рақмет, Жанболат – дедім, енді бір сөз айтсам жылап жіберетіндей даусым қалтырап.

	– Бота, бір сөз айтсам ренжімейсің бе? – Мен одан көзімді жылдам тайдырып әкеттім. Автобус орнынан жылжи берді. Біраз қатарласып келген ол артта қалып қойды. Шеті-шегі жоқтай болып көрінген тас жол, бұл – менің ұзақ сапарымның жол басы еді. Содан дәрігерлік институттан бірақ шықтым, – деп ол азырақ ойлана үнсіз отырып қалды.

	Мен жағадағы қалып бара жатқан ақ балтырлы қайындарға қарап әңгіменің жалғасын күттім.

	– Сол күзде Жанболат әскерге кетіпті – деп жалғастыра берді ол. – Әкей басқа жаққа қызметке ауысқан соң бұл ауылға мен де келе алмадым. Оқу бітірген соң осында сұранып келдім. Жанболатпен осылай ұшырастым.

	Іштен «өзің үшін құтқардың» – дегендей бір ой бас көтерді. «Табысар сәт жақын».

	Есін жиып көзін ашқанда ол маған таңдана қарап жатты да:

	– Сен Ботасың ба? – деді. Мен несіне таңданасың дегендей үндемедім.

	– Сені көремін деп ойлаппын ба, не хабарсыз кеттің?

	– Тыныштал, саған дем алу керек – деп, өзімсініп ұйпаланған шашын тарап қойдым.

	– Бұл жаққа қашан келдің? Енді сені таппайтын шығармын деген едім, – үнінен өкініш лебін анық аңғардым.

	– Үйлендін бе? – Ол басын изеді. Төбемнен біреу суық су құйып жібергендей бүкіл тұла бойым дүр сілкінгендей. «Кеш қалдың... Кеш қалдың...»

	...Таңертеңгілік келсем жігіт төсегінің бас жағында отырған жас келіншек мені көріп, орнынан тұрып рахмет айтып жатыр. Жанболат қолындағы өзіне тартқан сүйкімді сәбиді алып маңдайынан иіскедім де:

	– Атың кім қалқам, – дедім, даусым сіл бұзылып шықты.

	– Әк-бө-тә – дейді былдырлаған тілімен. Мені енді бір жалын шарпып өткендей болды. Тамағыма көлденен кесек тұрып қалғандай үнім шықпайды. Көзіме іркілген тамшыны білдіргім келмей теріс айналып кеттім. Жанболат таудағы қой фермада шопан екен. Жауында ығып кеткен отарды іздеп жүріп жартастан құлап жараланған көрінеді. Аттасымның анасы – Гүлжанға үйленгелі де бір қыдыру уақыт болыпты.

	Осы жас отбасының мамыражай бақытын қызғанатынымды өзім де сезіп жүрдім. Кейіннен «Жанболат келіншегін тастап дәрігер қызға үйленгелі жатыр екен» – деген өсек те тарап кетті. Оған желеу болғаны – орталыққа келген сайын Жанболаттың маған сәлем бере соғып кетіп жүргені-ау деймін. Ол да әрі-сәрі күйге түссе керек...

	Бір күні Гүлжан келіп:

	– Бұл қалай құрбым – деді. Мен ешнәрсе айта да, ақтала да алмадым, – деп күрсініп барып тоқтады. Мен оның тұнық қара көзінен үлкен бір тазалықты аңғардым.

	– Міне, сіңлім – деді ол аз-кем үнсіздіктен кейін. Осы нәзік жанды адамның бақыты шытынамасын деп алысқа кетіп барамын. Облысқа барып шет аудандардың біріне сұранамын. «Қош, менің сүйген жандарым. Қош, қош, келген махаббатым», – деп ойланып отырғандай көрінді. Мен де бір сәт толқып кеттім. Жанымда отырған жаралы жанды қалай жұбатарымды, не айтарымды білмедім. Байқаймын мен түсетін жерге де таяп қалыппыз. Ақботамен қоштасып, есікке беттеген адамдардың соңын ала мен де жылжыдым.

	Жағада шашыраған ойымды жия алмай әлі тұрмын. Бір ауыз жылы сөз тауып айта алмағаныма қатты өкіндім...

	– Бақытты бол, Ақбота. Қош жаны сұлу дала қызы, – дедім іштей таза жүрек үнімен.

	Артына бұйра толқын қалдырып катер бұрылыстан айналып кетті. Күн нұрына ойнаған майда толқындарға қараған мен оның әлі өз бақытын табарына сенгендей сезімде едім...





Мөлтек әңгімелер





ҚАС ҚАҒЫМ СӘТТІК СЕЗІМ





	Құлып кілтінен құлық кілтін табу қиын...

	(Халық даналығы)





Қайран көңіл...


	Бір жиында Жазира өзінен бір-екі қатар ілгерірек келіп отырып жатқан жастайынан күйеуімен бірге өсіп, біте қайнасып дегендей, көңілдері ежелден жарасқан Жексенәліні көріп қалғаны. Жүрегі құрғыр қуаныштан лүпілдей жөнелгені. Ескі достан қадірлі кім бар?! Көріспегелі көп болып еді. Осы жылдар арасында ол еш өзгермегендей, сол маңғаз қалпы, шашын да еш селкеусіз бір жағына жыға тараған, сұлу сыпайы қалпы. Жиын алдындағы абыр-дабыр шақ. Соны пайдаланып бұл «Жексен» деп қалды жайымен баяу. Бірақ дауысы естілердей анық айтты. Үні де еркелей шықты. Өз атын естіген бойда ол артына кербез бұрылып, айнала шола қараған. Әуелі, мұнымен бір қатарда өзара күлісіп отырған бір топ жас қыздарға көз тастап өтті. Назары тағы біраз қыдырыстады. Бірақ бұны байқамағандай. Енді түзеліп отыра бергенде бұл шыдамай, әрі өзін танымағанына баладай мәз болып, сыңғырлай күліп алып, тағы да «Жексеш» деді жып-жылы үнмен. Бұл жолы да артына бұрылып қараған оның жанары бұның басынан асып, артқы қатарларды қыдырыстап, қыз-келіншектерді тегіс сүзе қарап шықты. Осыны көргенде Жазираның көңілі демде су сепкендей басылып сала берді.

	«Шынымен-ақ көрмегені ме, әлде, танымағаны ма? Танымайтындай не көрініпті? Атын бекер-ақ атаған екенмін». Сөйтіп отырғанда екеуінің көздері түйісіп қалғаны. Келіншек оның жүзінен дәл өзіндегідей қуаныш нышаны да, тым болмаса таңданысты да аңғармады. Күнде көріп жүргендей-ақ соншалықты самарқау, салқынқандылықты сезді. Суық жымиысынан-ақ: «Ә, сен бе едің? Қайдан жүрсің? Қашан келдің?» – дегендей жаттанды сұрақты ғана оқығандай.

	Кешегі доспен арада терең шыңырау жатқандай. Одан өтетін өткел жоғын ұқты. Соны қапысыз түсінгенде бойын да, ойын да тез жиып алды. Ол отырған жаққа қайтып қарамауға тырысты. Ол әлдене деп сөйлеуге оқталғанда байқамаған түр танытып отыра берді. Жүрегін нәзік мұң торлады...

	Көңіл шіркін осылай қалады екен...





Алдаған үміт


	Шаршы топ жиналған бір үлкен жиын еді. Бұл ертерек барып отырған. Алдыңғы есіктен адамдар лек-легімен ене бастады. Солардың арасында кірген ескі досын көрді. «Оһо, біздің Бәкең де келген екен ғой», – деп қасындағыларға естірте оның атын мақтанышпен айтып, көтеріліп қалды. Алыста жүргенде жақыныңды бір көрген де қуаныш екен ғой.

	Ол келген бойда аз-кем тоқталып, залдағыларды көзбен бір шолып алып, тура бұл отырған жаққа қарай жүрді. Бұған ол өзіне сәлемдесуге келе жатқандай көрініп, көңілі одан сайын марқайып қалды.

	Алайда, ол бұл отырған қатарға тақала бере бері емес, ары қарай кілт бұрылып, биік лауазым иесінің жанындағы бос орынға жайғасты. Екеуі демде шүйіркелесіп әңгімелесіп кетті. Бұл болса, әңгімесі біткен соң келіп сәлемдесер деген үмітпен отыра берді.

	Кеш те аяқталды. Жұрт жапатармағай тарай бастады. Досы лауазым иесімен бірге әңгімелесіп, алшаң басып бара жатты. Әйтсе де, шығар есікте екеуі тоқайласып қалды. Мұны көргенде досы: «Сен де осында ма едің?» – дегені таңданыспен. Бұл не дерін білмеді. Досы әу баста бұны емес, лауазым иесін көріп, бұлар жақ қанатқа содан бұрылған екен ғой. Бағанадан онымен кездесуге алып-ұшқан көңілі нәумиез болып жаси қалды. Қасындағыларға «Бәкең келеді», – деп бекер мақтанғаны-ай! Лауазымның қасында бұл кім, әрине?Лауазымның аты – лауазым.

	Алданған үміт-ай!





Билесе, билік билесін


	Тойдың қызған шағы еді. Өзі құралпы келіншектердің арасында тым тәуір билейтін өнері бар Айсәуле жадырай күліп, жарқылдай сөйлеп, көңілді билеп жүрген. Құйқылжыған саз әуені бірінен соң біріне жедел ауысып, шаршы топты би ырғағымен шырқ үйіруде.

	Бір кезде ойын басқарушы жұртты бір сәт тоқтатып, ханымдарды биге шақыру таңдауын жігіттерге ұсынатынын айтты. Сол уақытта тойдың көркі болып билеп жүрген ақ костюмді сұрша жігіт тура бұл отырған жаққа қарай тартты. Ол тақалған шақта Айсәуле өзін шақыратынына сенімді түрде орнынан тұруға ыңғайлана берген. Бірақ жігіт мұны айналып өтіп, оның ту сырт жағында әңгіме соғып отырған бүгінгі жиналған қауым арасындағы лауазымы ең биік билік иесінің үйіндегі жеңгейге барып өтініш білдірді. Аз-кем қарсылығына қарамастан үйректей балпаңдатып ортаға ертіп шықты. Екеуі ал кеп билесін! Бидің бас жүлдесін алып бір-ақ тоқтады. Жеңгей де мәз, жеңгесінің көңіл қыбын табу арқылы ағасына жаққан жігіт те мәз. Кіммен билеуде де саясат бар-ау! Билесе, билік билесін!

	Айсәуленің осыдан кейін биге зауқы соқпай қалды.





Құлықсыздық


	Шығармашылық бәйгенің жеңімпаздарын марапаттаған кеш. Арасында Нұрсәуле де бар. Ол тәжірибесі біршама қалыптасқан кәсіби аудармашы еді. Бұл бәйгеге бірнеше ғылыми аудармаларымен қатынасып, үздік дипломға ие болған. Міне, сол жүлдені тапсыру салтанаты өтіп жатыр.

	Нұрсәулеге диплом мен арнайы жүлдені табыс ету үшін атақ-дәрежесінен ат үркетін салиқалы аға қаламгер сахнаға көтерілді. Мұндайда дәстүр бойынша, жас талантқа ақ жол тілеп, бір-екі ауыз жүрек жарды тілек білдіру парыз іс қой.

	Дипломды қолына ұстаған бойы Нұрсәулені қасына тұрғызып қойып, жазушы ағасы сөйлеп бір кетсін!

	...Таланттарды қолдау керектігінен бастап, мұндай байқаулардың жиі-жиі өткізіліп тұрғанынан ешкім ұтпаса, ұтылмайтынын дәлелдеп біраз жалпылама сөйлеп алып: «Мен бұл ақын қарындасты көптен бері білемін. Өлеңдерін оқып жүремін, маған ұнайды», – дегені.

	Мұны естіген Нұрсәуле ұялғанынан жерге кіріп кете жаздады. «Ағай, мен ақын емеспін», – дейді ақырын сыбырлай. Оны шешен еститін емес, сөзге қызу берілген. Мұның атына тағы біраз құрғақ мақтауларды үйіп-төгіп тастады. Нұрсәуле енді қарсыласуды қойды. Тек, «Япыр-ай, осыншама бос сөздердің орнына ана дипломдағы жазылған жазуды оқып бергенде ғой, әлдеқайда абыройлы болар еді-ау», – деп ойлады іштей. Ал, ол ой жазушы ағасының есіне келер емес.

	Ақыры диплом мен жүлдесін бұған ұстатып, екеуі де сахнадан түсті-ау. Бұл оның біраз жылғы көз майын тауысқан еңбегінің мерейлі бір жеңісі еді. Алайда, оның қуанышынан гөрі бір қолайсыздықты сезінді. Өзіне арналған несібесін әлдекім төгіп-шашып жібергендей ме қалай? Көңілінде қынжылыс аралас өкініш қана қалғандай... Құлықсыздық-ай!..

	Шіркін-ай, адамдардың шынайы ықылас-пейіліне не жетсін! Сол құрғыр өзі бар ма екен?!





Сәлем саясаты


	Әсемгүл кіргенде үлкен зал толы адам екен. Жағалай отырған қауымның үстіне баса-көктей баруға қолайсызданған ол, есік аузынан көз тастап еді, бос орын көрінбеді. Тұрып орын бере қоятындай жан баласы тағы байқалмады. Күйеуінің қазасынан кейін, көптен үйден шыққаны осы еді. Көпшіліктен именіп артқа қарай ығысты. Төменіректе отырғандардың арасынан күні кеше ғана күйеуімен қызметтес болған да «ағалап» жүретін жас жігіттерді танып қалды. Ал, олар мұны көрмегендей...

	Жұрт орындарынан тұрып, жапыр-жұпыр шыға бастады. Бұл жолда тұрмайыншы деп, дәліздің түкпіріне қарай шегінді. Қасынан жүз таныстары бас изесіп, қайсы бірі ернін күбірлетіп, енді біреулері танымағандай түр танытып өтіп кетіп жатты.

	Сол уақытта дастарханнан шыққан әкім қайнысы бұның тұрғанын байқап қалып, бұрылып келіп:

	– Иә, жеңге қалың қалай? Амансың ба? Немерелерің шапқылап жүр ме?

	Өз денсаулығың жақсы ма? – деп егжей-тегжейлі есен-саулық сұрасқаны.

	– Рахмет. Шүкіршілік қой, – деді бұл. Адамның ішіндегісін айтқызбай танитын сұңғыла қайнысы бұның көңілінің пәс болып тұрғанын ұғып:

	– Ана балаға айтсаңшы, хабарласып тұрсын да. Өзі кісікиік пе немене, адамға жуымайды ғой. Әкесі ондай емес еді, кімге тартып кеткен, жеңге, – деп ашық пейілмен ақтарыла күліп қалжыңдады.

	– Бауыр өзіңдікі. Оның сыртта не істеп, не қойып жүргенін қайдан білейін. Сабап алсаң да қолыңды қағатын адам жоқ, – деп бұл да көкірегіне шуақ құйылғандай жадырай өңі ашылып.

	– Баланы ағайыннан ажыратпа. Төркініңе қарай тартпа, – деп, қайнысы жорта сес көрсетіп, қолын алып, иығынан қағып қойды. Әсемгүлдің осы бір ауыз жылы сөзге-ақ көңілі өсіп жүре берді. Адамға бір ауыз жылы сөзден басқа не керек?

	Сол, сол-ақ екен, бағанадан бері оқтау жұтқандай ыздиып, еріндерінің ұшымен әрең амандасқандар, қайрылып келіп, жағдайын сұрасып, ыждаһатты, кішіпейіл бола қалды. Әсемгүл «япырай мына жұрт әкім амандаспаса, тегі амандаспаушы ма еді?» – деп қайран қалды.

	«Сараңдықтың ішіндегі ең жаманы – сәлемге сараңдық», – деуші еді үлкендер. Сәлем де сатулы болғаны ма? Әлде, сәлемге де саясат араласқан дүние ме? – деп ойлаған ол аң-таң.





«Дефицит» бөлім


	Оның бір министрліктің үлкен департаментіне қызметке тұрғанына көп болмаған. Түскі үзілістен оралған беті. Бірінші қабаттағы коридормен өтіп бара жатып, ашық тұрған есікке кездейсоқ көзі түсіп еді. Стол басында отырған ескі танысы жылушырай кеткені. Алматыдан Астанаға жаңа келіп жатқан кез. Жүзі таныстың ұшырасуы да зор қуаныш. Оның қасында бұл дәмдес болған жан емес пе? Көре тұрып өте шығуға дәті бармаған ол ішке кіріп, сәлемдесіп арқа-жарқа шұрқыраса кетті.

	– Қайдан жүрсіз? Қашан келдіңіз? – деген секілді сұрақтарды екеуі де бір-біріне жаудырып жатыр.

	Бұл өзі осы қалаға таяуда көшіп келгенін айтты. Ескі танысымен енді бір мекемеде қызмет істейтініне де іші жылып тұр. Оның отырған бөлімінің жай-жапсарын сұраған. Сол, сол-ақ екен, оның зарлай жөнелгені.

	– Біздің бөлім ең негізгі – престижный, оңайлықпен қолға түсе бермейтін – дефицит бөлім ғой. Бұл араға қызметке тұру өте қиын екен.

	Атамаңыз. Құрыққа сырық жалғап, әрең дегенде өттік қой. Жұмысы да ауыр көрінеді. Кадрды тек біріншінің өзі таңдап алады...

	– А-а?!

	– Айта көрмеңіз машақаты көп... Жоғары жақтан телефон шалдырып дегендей... – деп, безілдей жыланып қоя берді.

	Түкке түсінбеген бұл үнсіз тыңдап отырып-отырып, оның қара аспанды неге мұнша төндіріп жібергенін анық ұғынбаған бойы:

	– А-а! Солай де... Дефицит бөлім де... Мен де осы мекемеге қызметке орналасып едім. Бірақ ондай атауды әлі естімеппін. Екінші қабатта отырмын. Қолың қалт еткенде келіп тұр... Әдемілеп шай ішеміз, – деді орнынан тұра беріп.

	– А-а-а?! Солай ма еді? Мен сізді жұмыс сұрап келген шығар десем...

	«Ұялған тек тұрмас» – деген-ау. Қызметтен де гөрі адамдардың көңілі «дефицит» болған заман-ай!





Түлкібұлаң


	Жазушылар одағының екінші қабатындағы фоэде отырған бұны әнге мәтін жазуымен аты шыққан ақын замандасы көріп қалғаны. Анадайдан екі езуі екі құлағына жете, тап бір ең қимас етжақынын көргендей-ақ елпілдей келіп, қолын алды, шұрқырай амандасты.

	Осы ілтифатына шынымен-ақ риза болып, «Көзкөрген деген осы-ау», – деп ойлаған бұның көңілі өсіп қалды.

	– Мен, мен өткенде, алпыс жылдық кешімде «Менің ең жақсы көретін жақын досым – Сәкең еді ғой», – деп айттым... Шіркін, Сәкең екеуміз өйткенде-бүйткеде деп екпінін баса алмай, атының басын біраз жерге дейін жіберіп барып, әрең қайырды.

	Бұл естігендерін саралап, оның кешін есіне түсіргенше, «апырау, ол кешке өзім де қатынастым емес пе? Сәкеңнің атын атағанын естімеген сияқты едім ғой», – деп ойлап үлгергенше, қалай тез келсе, солай тез тайып тұрды.

	Баспалдақпен төмен қарай түсіп бара жатқан оның ту сыртынан қарағанда бұған жаурынына дейін бүлкілдеп:

	– Алдадым, бәлем, алдадым, – деп күлетіндей болып көрінді...

	Оның былай шыға бере, алдынан ұшырасқан жанға Сәкеңді қазір қалай ағыл-тегіл мақтаса, сондайлық құлшыныспен жамандарына да еш күмәні болмады.





«Құдай сенсе, біз сендік»


	Көшеде егде қаламгер мен жасамыс әріптесі ұшыраса кетті. Жас әріптесі елпілдей сәлем берді. Сәлемін алған егде қаламгер ризашылықпен аңқылдап, жай-күйін сұрап жатыр.

	– Осы таяуда сенің жүргізген бір хабарыңды теледидардан көрдім-ау.

	Маған ұнады, – деді ақ көңілімен ақтарыла.

	– Рақмет, аға! Мен сол хабарда сізді де айтып едім, қысқартып тастапты, – деді өзінен өзі ақталып.

	– Оқасы жоқ...

	– Рас айтамын... «Біздегі жастарға қамқоршы ең көшелі қаламгер» – деп сізді атағанмын...

	Қарт қаламгер оның жүзіне көз тоқтатып ұзағырақ қарап еді, әріптес інісі қыбыжықтап, жанарын алып қаша берді.

	– Жә... Құдай сенсе, біз сендік, – деп, егде қаламгер басын шалқақ ұстаған бойы, аяғын нық басып жүріп кетті...





Әзілің жарасса...


	Ғылыми жұмысына қажетті деректер алуға келген әлде аспирант, әлде ізденуші келіншекпен әңгімесі біткен соң шығарып салуға кабинетінен ілесе шыққан қартаң ғалым оның сулығын алып беріп, киінуіне көмектесіп іждаһатты-ақ болып тұр. Әншейінде біреудің жәрдемінсіз өз киімін өзі кимейтін, бәтеңкесінің бауына дейін біреуге байлататын отағасының елпеңдеген түрін ас үйдің ашық есігінен көріп отырған бәйбішесі жақтырмай келін-балаларына қарата:

	– Әкелеріңнің жентельмен бола қалуын қараңдаршы. Әй, өзіңнің әлі бір шабары бар екен... Тоқалдан дәмесі болмаса неғылсын? – деді естілер-естілмес күңкілдеп. Ондай сөз естілмеуші ме еді? Келіндері теріс бұрылып, тұншыға күлісті.

	– Әй, осы сенің усойқы тілің-ай! Келіндерден ұялсайшы... – деп, қарт ғалым кабинетіне қарай тұқшыңдап өтіп бара жатты...





Соңғы бөтелкенің түбін шайып ішіп...


	Қонаққа кеткен баласын тосып ол көп отырды. Бір уақыттарда аяғын тәлтіректей басып, шаршаңқырап келген түрін көріп:

	– Е-е! Әдеттегідей соңғы бөтелкенің түбін шайып ішіп, бір-ақ келдің бе? – деді аузына басқа сөз түспей.

	– Жо-о-ға, апа-асы! Әлі бірталай бөтелке ашылмай қалды... Ы-ых!

	– Қап, әттеген-ай!.. Соның бәрін тауысып, ертең бірақ келмедің бе?





Тышқан жылғы оқиғалар


	Жуынатын бөлмеге кіріп кеткен Ғайни «Ата» – деп шар ете қалды. Даусы соншалықты қатты шықты. Кабинетінде қағаз қарап отырған атасы жас келінінің оқыс даусына елеңдеп, соңынан іше-шала жеткен. Бұрышта бүрісіп отырған тышқанды, оған арбалғандай тілсіз қалшиып тұрған келінін көріп, қолына ілінген затпен тышқанды ұруға ұмтылды.

	– Ғайни, есікті жап...

	– Ғайни, қышқаш әкел...

	«Ғайни өйт», «Ғайни бүйт», – деп тағы бірталай қысқа бұйрықтар беруде.

	Етженді кісі тар жерде тышқанды ары-бері қуамын деп, жолындағыларды қағып құлатып, өзі әлденелерге соғылып, әп-сәтте аялдай жерді асты-үстіне келтіріп, қаңғыр-күңгір дыбысқа толтырып-ақ жіберді.

	Оның үстіне: «Ата, тышқан әне, анда кетті, мұнда кетті», – деп келіні шыр-пыр.

	Өлдім-талдым дегенде атасы тышқанды ұстады-ау. Далаға апарып тастайын деп кілттерін салдырлатып, сыртқы есікті ашып әуре.

	«Басымның сақинасы ұстап тұр», – деп, бағана жатып қалған бәйбіше мына салдыр-күлдірге бөлмесінен шыққан. Уақсыз уақытта далаға кетіп бара жатқан отағасын көріп аң-таң.

	– Апа, тышқан! Атам екеуміз тышқан ұстадық, – дейді келіні аптығын баса алмай.

	– Апырай, ә..! Тышқан ба еді? Мен атаң екеуіңді арыстан ұстаған екен десем... – деді, енесі бұрылып бөлмесіне кіріп бара жатып, езуіне мысқыл күлкі үйіріліп.

	* * *

	Әселдің әке үйіне келген күнінің ертеңі еді. Әке үйіне жылына бір соғатын әдеті. Үй ішінің бар мүлкі мұның бала кезіндегідей, еш өзгермеген тәрізді. Өйткені, қара шаңырақтың алтын қазығы – анасы отыр. Анасы отырғанда одан асып, үйге жаңаша сән беруге келіндері батпайтындай...

	Ол қоналқаға ауасы кеңдеу ортаңғы бөлмені таңдайтын. Таңғы ұйқылы-ояу шақ. Ол анасының ерте тұрып, тықырлап жүргенін естіп жатыр. Үнемі осылай. Жазда ерте тұрып, сиыр сауатын. Бұлар оянғанша, жаңа сауған сүтін тартып үлгеретін. Жаңа ағызған жас қаймағы мен гүжілдеп қайнаған сары самауыры үнемі дастарханның шетінде әзір тұратын...

	Қазір қыс. Анасы пештің күлін алып, от жағуға оқталғанын анық біліп жатыр. Ол анасының бар тіршілігіне, қимыл-қозғалысына сырттай қарап отырудан еш жалыққан емес. Анасы оны: «Анда-санда бір келгенде араласып қайтесің, келін бар ғой», – деп, үй тірлігіне қоспайтын. Қайран ана көңілі-ай! Әр келген сайын анасының қартая түскенін көріп, жүрегі шымырлайды...

	Ас үй жақтан әлдене тасыр-тұсыр ете қалды. Анасының ары-бері тырпылдаған жүрісі көбейген тәрізді. Тағы да тасыр-тұсыр. Сарт-сұрт. Таң атпай бұл не болды екен? Іле-шала:

	– Ақжігіт, а, Ақжігіт, кис-кис-кис, – деген анасының даусы естілді.

	Түпкі бөлмеде пырдай болып ұйықтап жатқан анасының немерелерінің қасынан керіліп-созылып Ақжігіт әрең шықты. Ақжігіт десе ақ жігіт, кербез-ақ. Анасы тағы екі-үш рет шақырғанда, «Енді бармасам болмас», – дегендей еріне басып, ас үйге қарай бүлкілдей жөнелді.

	– Осы сенің жалғаулығыңнан-ақ бізді тышқан дегендер басынып кетті.

	Қайда жүрсің?

	Анасы немерелеріне ұрысқандай-ақ мысығына бұлқылдап жүр.

	– Бұл енді өстіп, жемей кергиді ғой...

	Әсел одан әрі жата беруге шыдамай, тұрып анасының қасына келген.

	Істің мәнісін ұғып, анасының мойнынан құшақтап, еріксіз күліп жіберді:

	– Апа-ай! Мысығыңа өзің тышқан ұстап беретін болғансың ба?

	– Суық түскен соң ба, үйге тышқан үйір болып кетті. Түнде кіргізіп қойған көмірдің үстінде қонжиып отыр. Адыра қалғыр, тап мен бір қонаққа шақырғандай-ақ. Әрең ұстадым емес пе?

	Ал, Ақжігіт болса, шала-жансар тышқанды бас салудың орнына иіскеп-иіскеп қақпақылдап ойнай бастады.

	– Осы күннің мысығы тышқан аулаудан да қалып барады... Дүкеннің дайын тамағын алып беріп, әбден жаман үйретті... «Әпермеңдер, даладан тышқан ұстап жесін» – деп қашанда қақсаймын осыларға...

	Анасы енді мысығымен қосып немерелеріне ұрса бастады.

	Ойпырмай, хайуанның да табиғи қасиетінің жойылып бара жатқаны ма? Мына жаңалыққа Әсел таң-тамаша. Оны бұрыннан да кейбір жандардың о бастағы қабілет пен ерекшеліктерінен таза ада бола бастағандары қайран қалдырушы еді... Мысық екеш мысық та әдетінен жаңылыпты...

	Табиғат бүлінбесе, неғылсын...





ӘЖЕСІ МЕН НЕМЕРЕЛЕРІ





«Сен кемпір емессің, апасың ғой»


	Мұғалима үй тапсырмасына тек бір әріптен басталатын сөздерден сөйлем құрап, шығарма жазуды тапсырған. Айғанымға «К» әріпі тиіпті. Отыра қалып ойланып-ойланып, сыдыртып жаза бастады:

	«Көк көйлек киген кемпір кітапханаға келді. Кітапханада кітап көп. Кемпірдің көзі көзілдіріксіз көрмейтін. Көзілдірігін киіп, кітаптарды көрді. Кемпір кітапханада кино көрді. Көп кешікпей кері кетті. Келісімен кермедегі көмірді көседі. Көп-көп көбелектерге кездесті. Кемпір көк кимешек киді. Кемпірдің көсегесі көгерді...»

	Жазып отыр, өзі самбырлап дауыстап оқып отыр.

	– Айтшы, тағы не қосуға болады?

	Оны бағанадан бері үнсіз тыңдап отырған әжесі қатты шамданды:

	– Сен немене, «кемпір, кемпір», – деп қақылдап қалдың. Кемпірден басқа сөз таппадың ба? Не, қазақта К-ден басталатын өзге сөз құрып па тегі?

	Көңілі зерек Айғаным әжесінің ашуланғанын сезе қалып:

	– Сен неге кейисің? Сен кемпір емессің, сен апасың ғой, ал, бұл басқа кемпір, – деді еркелей күліп.

	– Жазарыңды жазып қойып, мені жұбатқан түріңе болайын! Бар, көзіме көрінбе...

	– Таптым-таптым! «Кемпір кейіді. Кемпірдің көзіне көрінбейін», – деп, қағаз-қаламын шапшаң жинаған ол дереу тайып отырды.

	Немересінің тапқырлығына көңілденген кемпір шын көңілден күлді...

	* * *





Алтынайдың мұғалима болғысы келеді...


	Алтынай биыл бастауыш сыныпты тәмамдады. Ол алғашқы ұстазы Гүлмира апайын сондайлық жақсы көреді, оған ұқсағысы-ақ келеді. Соңғы уақытта оны «Өскенде кім боламын?» деген ой көп-көп мазалайды. Кім болушы еді, Гүлмира апайы сияқты мұғалима болуды армандайды ғой. Бірақ... бірақ...

	– Апа, апа деймін, тыңдашы...

	– Ал, айта ғой, құлағым сенде.

	– Мен өскенде Гүлмира апайдай мұғалима болғым келеді.

	– Бола ғой, күнім! Оған кім бөгет жасайды? Мұратыңа жет!..

	– Бірақ математика қиын ғой. Мен есепті шығара алмай қалсам, балалардан ұят емес пе?

	– Әлі өсесің... Ақылың толады. Бастауыштың есебін шығаруды оған шекті үйренерсің, не көрініпті сонша...

	Алтынайды әжесінің жауабы иландыра қоймады. Сол құрығыр есептерді өскенде де оңай шығарарына көңілі онша сенбей тұр. Ол қатты абыржулы.

	– Апа, мен ойлап таптым, – деді ол қуанып біраздан соң. – Мен өскенде сурет сабағынан беретін мұғалима боламын. Балаларға сурет салғызып қойып, өзім қара-а-а-п отырамын, – деді қиялға беріліп.

	– Әй, ботақаным-ай, жалқаулығыңнан қашан арылар екенсің?.. Бола ғой, бола ғой! Дегеніңе жет, – деп әжесі мәз.





Алтынайдың дәптеріндегі Әлиманың бесі


	Алтынайдың сурет дәптерінің ашық жатқанын көрген Әлима оны парақтап қарап шығып, қатты қызығып кетті. Отыра қалып, сурет салуға кірісті. Ол үй салғанды, оның айналасына биік тоғай, көп гүлдер салғанды жақсы көреді. Үй де салды, теңіз де салды, ондағы балықтарға дейін дәптерден орын тауып жатты. Әйтеуір, армансыз-ақ шимайлады.

	Бір айналып келген Алтынай дәптерін көріп жылап жіберді. Екеуінің арасында айқай-шу шықты. Ара түскен анасы:

	– Неге дәптеріңді көрінген жерге қалдырасың? – деп, Алтынайдың өзін кінәлады.

	– Үй тапсырмасын тексергенде мұғалім ағай маған енді екі қояды, – деп ол жұбанар емес.

	Ешнәрсе түсінбеген Әлима аң-таң. Ұзақ даудан кейін анасы Әлимаға Алтынайдан кешірім сұратып, екеуін татуластырды-ау.

	Бұл оқиға ұмыт болып та кетіп еді. Бір күні мектептен қуанып келген Алтынай:

	– Апа, есіңде ме, өткенде мен жыладым ғой, сондағы Әлиманың менің дәптеріме салып тастаған суреттерін мұғалім ағай көріп, маған ұрысқан жоқ. Мен:

	– Мұны менің сіңлім байқамай салып қойыпты, – дедім. Сонда ағай:

	– Сіңлің нешеде? – деп сұрады. Мен:

	– Бесте, – дедім.

	– Бестегі баланың суреті болса, ендеше бес қояйын, – деп, ағай оған екі бес қойды, – деді дәптерін көрсетіп. Іле:

	– Ал, менің үй тапсырмасына салған суретіме төрт қойды. Ағай өзі қызық, – деді Алтынай бұртиып.





Түйеге мінген Әлима


	Көктемгі демалыс кезінде ата-анасы балаларды ертіп алып жылқылы ауылға қыдырған. Айғаным мен Алтынай атқа мініп, орман аралады, серуендеді. Әлиманы қорқар деп атқа мінгізбеген. Сөйтсе, оның да атқа мінгісі келген екен. Түйе жетектеп бара жатқан атасын көріп:

	– Мен түйеге мінемін, – деп қиғылық салды.

	Оны жерден тік көтеріп алған атасы оны шөккен түйенің екі өркешінің арасына отырғыза қойды. Түйенің өркешінен тас кенеше жабысып құшақтап алған ол, әлсін-әлсін оған бетін тигізіп қойып:

	– Тура менің апам сияқты – жұп-жұмсақ, жып-жылы, – дейді мәз болып. Апасының киіп жүргені түйе жүн кеудеше екенін қайдан білсін. Мұны көрген атасы:

	– Үлкендерін атқа мінуге қолқалап әрең көндіріп едік, кіп-кішкентай болып, түйеге жабысуын қара мұның, – деп күліп жатыр.

	– Танабау тағып жіберіңіз, әке-шешесі Әлиманың түйеге мінгеніне той жасасын, – десті мұны көріп тұрғандар.

	– Ол да жөн-ау...





Бесті Айғаным алсыншы


	Дастарқан басында әжесі немерелерінен тоқсанды қалай аяқтағандарын сұрап отыр.

	– Мен екі сабақтан төртке шықтым. Қалғандары – бес, – деді үлкені Айғаным.

	– Қай сабақтан төртке шығып жүрсің?

	– Қазақ тілі мен әдебиетінен.

	– Осы сенің қазақшаң беске жетпей-ақ қойды ғой, –деп әжесі әжептәуір кейіп алды. – Ал, сенің үлгірімің қандай? – деп, ол енді Алтынайға бұрылды.

	– Мен екі сабақтан беске шықтым, қалғандары – төрт.

	– Бестерің қайсынан?

	– Дене тәрбиесі мен музыка ғой.

	– Қалғандарының төрт екені рас па?

	– Әрине!

	– Толық төртке шықсаң бопты. Төрт те жаман баға емес, – деп әжесі көңілденіп қалды.

	– Апа, мен төрт алсам, ашуланасың да, Алтынай төрт алса, қатты қуанасың, – деп Айғаным дауласа кетті.

	– Енді, қайтейін...

	– Мен байқамай төрттен төмен бағаларды да алып келемін ғой.

	– Ой-ой-ой! Байқамай деші, оқымай екілік алатыны ойында жоқ.

	– Қойыңдар енді. Алтынай әлі кішкентай. Өскенде алады бесті. Солай емес пе?

	– Апа, сол бесті Айғаным алсыншы, үлкен ғой, маған төрт те жетеді.

	– Аһа, үлкен кәмпитті Айғаным жесінші деп ешқашан айт-па-ай-с-ың! Ал, бірнәрсе істеу керек болғанда Айғаным үлкен ғой деп шыға келесің. Сен қусың Алтынай...

	– Қойыңдар дауласпай, әне, шешелерің келе жатыр, екеуіңе де тоқымаш береді...

	– Үлкен ғой, тоқымашты Айғаным жесінші, – деп Алтынай шыға жөнелді.

	Әжесі құлдыраңдаған қара тентегінің тапқырлығына қуанды.





САРЫ АЛА ЖАПЫРАҚТАР




	Жанатқа апасы бүгін төртінші сыныптың оқулығын әкеліп берді. Бояудың, қағаздың иісі аңқыған су жаңа оқулықтың иісінен артық не бар екен? Сырты қандай жып-жылтыр еді десеңізші?! Ішіндегі түрлі-түсті суреттерін айтсаңызшы. Жанат оңаша отырып алып, оқулықтарын әлі тамашалауда. Әрқайсысын қолына кезек-кезек алып, ерекше мұқияттылықпен парақтап, шұқшия қараудан жалығар емес. Жанаттың апасының қалаға барған сайын қызына кітап ала келу кәнігі әдеті. Өзінің айтысына қарағанда, кітап дүкеніне бас сұқпай, қасынан өтіп кете алмайды екен. Жанат мектепке бармай тұрып-ақ небір әдемі суретті кітапшалар әкеп берген-ді. Оның ішінде қорқынышты ертегілері, алыс-алыс шаһарларға сапар шеккен саяхатшылар туралысы, аң-құстардың құпия ғажайыптары жайлы жазылғандары қаншама?! Көбісі қалың. Мұны оқуға саған әлі ерте, өскенде оқисың дейді апасы. Жанаттың тезірек өскісі келеді. Босағаға күнде бір өлшеніп қояды. Жазғы демалысқа шыққаннан бері сәл өскені көрініп тұр. Жылдамырақ өссе ғой, қалың-қалың кітаптарды оқуға апасы сонда ұрықсат етер еді-ау. Ұзақ дастан, жырларды апасы екеуі бірігіп оқиды. Шындығын айтқанда, апасы мәнерлеп оқиды, бұл тыңдайды. Апасы жырды даусын созып, әндетіп, ырғағына келтіре мақамдап оқығанда Жанат көзін жұмып алып тыңдай беретін, тыңдай беретін...

	О, өткен қыста батырлар жырын түгелге жуық оқып тастады. Осыны ойлағанда Жанаттың бойын жағымды әсер билеп, бір сәт қыстың ұзақ кештерін сағына қалғандай. Қысқы ұзақ кештерде, сыртта шатырды солқылдатып, алай-түлей боран соққан түндерде жылы пештің түбінде отырып ертегі, дастан тыңдағанға не жетсін?! Былтырғы қыс ерекше өтті...

	Қыс түсе шағын ауылда соғым сойылып, әр үйде сосын соғым басына, сыбағаға шақырыс басталады. Осы үрдістен қалмай, бір кеште ауылдың кемпір-шалдарын шекеге бұлар да шақырған-ды. Ет желініп, шай ішіліп болғанмен де әңгіменің желісін үзгісі келмей, тарамай отырған жұрттың көзі бір бұрышта отырған мұның қолындағы дәп-дәу кітапқа түсті. Кітаптың суретін қараған болып, үлкендердің әңгімесін тыңдау Жанаттың жақсы көретін әдеті. Дастанды қолына алып аударыстырып қарап шыққан ауылдағы ең сыйлы қарт:

	– Япырай, бір кезде осы қиссалар жоғалып кетіп еді. Қайта шыға бастаған екен-ау ә, – деп, әңгіме арнасын басқа жаққа бұрды. Үнінде әлденеге өкіну, әлденені аңсау бардай. – Бала кезде көп естіген, жанға жақын жырлар еді. Қайталап оқыр ма еді шіркінді, бірақ көз жарамайды-ау, – деп бір қойды. Кітапты аударыстырып әлі отыр.

	– Ибай-ау, қартайғанда китап екеуміздің не теңіміз, ойбай, – деп бір жапырақ қара кемпір оны, тек отырмай, сөзбен шымшып алды. Оған қарттың қабағы кәдімгідей кіртие қалғаны көрініп тұр.

	– Қарағым, Қиуа, сен мұғалімнің үйіндегі келінсің ғой, мынаны дауыстап оқышы. Өмірі дастан естіп көрмеген мына Қайша кемпірдің құлағының құрышы бір қансын. «Китап сен екеуміздің не теңіміз» деп отыр ғой. Көрейін әуселесін.

	Қиуа тәтейдің ақ сары жүзіне сәл қызғылт рең жүгіріп, қалың

	«Батырлар жырын» қолына алып, қайсын оқиын дегендей аударыстырып біраз отырда да шетінен бастап кетті. Сәлден кейін-ақ шоқырақтап, тақпақтап, тыныстамайтын жерде тыныстап, төгілген жыр ырғағының желісін бұзып мәнісін кетіріп, берекесі қашты.

	Осыны бірден байқаған әлгі қарт:

	– Балам, мына оқуың келіспе-е-е-ді, – деді даусын созып. Бұдан әрі шыдамады білем Жанаттың апасы:

	– Әкелші бермен, немене қайнағаларыңнан ұялып, оқи алмай отырсың ба? – деп, құрдасының мінін қалжыңмен жуып-шайып жіберді бір жағы. Кітап қолына тиісімен Қиуа тәтей келген жерден ары қарай судыратып, іліп ала жөнелді. Төгілген жырдың әдемі ырғағы үйді жайлап, ызың еткен басқа дыбыс білінбейді. Ұйыған тыныштықта құйқылжыған жыр-дастан сорғалай құйылып жатыр. Жанат керегеге сүйеніп, көзін жұмып басқа әлемде отырғандай еді сонда. Көз алдыңда әдемі көш суреттері. Оның осылай жыр аяқталғанша тапжылмастан отырғаны есінде.

	Түн ортасы ауа дастан аяқталғанда барып «уһ» деп демдерін бір-ақ алғандай болды тыңдаушы топ. Жанат та ұйқыдан оянғандай көзін ашып алған. Бағанағы шүйкедей кемпір көзін жаулығының ұшымен сүрткілей береді, сірә жылап отырса керек.

	– Не бір батырлар мен сұлулар өткен ғой бұл дүниеден – дейді, ұзақ үнсіздіктен кейін, жырдың тәтті әсерінен айыға алмай отырған жұрт бір ауыздан.

	– Ау, ағайындар, ертең біздің үйде болыңдар баршаларың. Маржан келін, қарағым сен де кел. Мына жыр кітабыңды ала кел, ұмытып кетпе, – деген бағанағы қарт қайта-қайта тапсыра.

	Бәрі осы шақырыстан басталған еді. Жанат апасы екеуі осы кештен бастап, шекеге шақырушылардан қалмайтын әдет тапты. Ауылдың кілең ақсақал, қарияларының ішінде Жанаттың апасы жүретін. Сөйтіп жүріп абысындары арасында жыршы келін атанды. «Қайтарда иттен қорқамын», – деп, Жанатты өзімен бірге ертіп алатын. Шағын ауылда күнде қыдырыс. Отырыс соңынан күнде бір дастан оқылады... Қыс қызығы жалғаса берді...

	...Жанат «Ана тілі» оқулығын аударыстырып отырған. Кенет ішінен саудыраған бірнеше қызғылт, сары ала жапырақтар алдына сусып түсті. «Бұл жапырақтар қайдан жүр?» – деп Жанат аң-таң. Ешкім ұстамаған жап-жаңа оқулықтың арасында жүрген неғылған жапырақтар?! Жапырақ болғанда қандай, үлбіреп сап-сары болып кепкен. Жанаттың демімен діріл қағады. Бетіндегі қызғылт реңді нәзік өрнектерін айтсаңшы. Жанат бұл жаңалығын апасына айтпай тұра алмайды.

	– Апа, апа! Кітабымның арасынан мынаны тауып алдым.

	– Нені, ботам?!

	Жанат жапырақтарын апасының көзіне тосты. Апасы да таңқалған түр танытып жатыр.

	– Ә, мұны саған Алматыдағы осы кітапты шығарған ағайларың мен тәтейлерің салып жіберген ғой.

	– Бұл кітаптар Алматыдан шыға ма? – Жанат бұған дейін оқулықтарының қайдан шығатынын ойламапты ғой.

	– Иә! Бұл жапырақтар салынған кітапты алған бала жақсы оқысын деген шығар. – Анасы қандай әңгімені болмасын айналдырып әкеп, мұның жақсы оқуына тірейтін әдетінен жаңылмай, орайлы тұсында тағы айтып қалып жатып.

	– Апа! Мүмкін... – Жанаттың үні біртүрлі толқи шықты. Көңіліндегі үлкен арманы мен үміті ғой мұны айтқызып тұрған: – Мүмкін... Мұны алған бала ақын болсын деген шығар...

	– Талабыңды Тәңірім қолдасын! Құдай қолдаса, боласың, ботам, боласың! Жырқұмар пейлің мен ынтаң зор, осыған қуанам ғой...

	...Ана мен баланың әрқайсысы өз ойымен отыр. Осы әңгімеден кейін Жанат өзінше ұйқас құрауға, өлең жазуға талпына бастады. Көңіл түкпіріндегі армандай құпия сезімінің сыртқа теуіп шығуына себепкер болған сары ала жапырақтарға әлсін-әлсін қарай береді...

	...Қияндағы қазақ ауылында тағы бір ақын қыз күнге ұмсынған гүлдей болашағына талпынып өсіп келе жатты.





	Оглавление

	Әңгімелер

	ТОЙҒА КЕЛГЕН КЕЛІНШЕК

	БӘКЕНЕ ҚЫЗ

	МАҚТАҚЫЗ

	І

	ІІ

	ІІІ

	IV

	САН СУРЕТТІҢ БІРІ ЕДІ...

	КӨЛЕҢКЕ

	АҚБОТА

	Мөлтек әңгімелер

	ҚАС ҚАҒЫМ СӘТТІК СЕЗІМ

	Қайран көңіл...

	Алдаған үміт

	Билесе, билік билесін

	Құлықсыздық

	Сәлем саясаты

	«Дефицит» бөлім

	Түлкібұлаң

	«Құдай сенсе, біз сендік»

	Әзілің жарасса...

	Соңғы бөтелкенің түбін шайып ішіп...

	Тышқан жылғы оқиғалар

	ӘЖЕСІ МЕН НЕМЕРЕЛЕРІ

	«Сен кемпір емессің, апасың ғой»

	Алтынайдың мұғалима болғысы келеді...

	Алтынайдың дәптеріндегі Әлиманың бесі

	Түйеге мінген Әлима

	Бесті Айғаным алсыншы

	САРЫ АЛА ЖАПЫРАҚТАР





