ЖАҢА ҚАЗАҚТАР

Немесе

рухани байлықсыз да мемлекет құруға

болады деп ойлайтын жас бизнесменге хат

Жаңа қазақ, шала қазақ жас інім,

Алшысынан тұрды бүгін асығың.

Саған қарап ойландым да жасыдым.

Айырмаған азғыны мен асылын

Мына ғасыр, бәлкім, сенің ғасырың.

Мына ғасыр безбүйректеу өр ғасыр,

Жүрегінде сезім емес, қорғасын,

Шетке қақты тұлпары мен жорғасын.

Қақпай қайтсін, бәрін сатып алуға,

Һәм сатуға мүмкіндігі болғасын.

Сенде қазір думан дәурен, масат күн,

Өзіңді-өзің бар жауаптан босаттың,

Рухани байлыққа да тас аттың.

Аудандағы жалғыз кітап дүкенін

Сатып алып, сырахана жасаттың.

Тез ашылып саудагерлік дарының,

Таудан, тастан қайтпастай өр арының,

Саудаладың Алматының жарымын.

Ұлағатты ұлы қазақ елінде

Сатылмайтын нәрселер де бар, інім.

Жалғыз саған борыштыдай бар халық,

Топ ішінде ісіп - кеуіп, нарланып,

Кейкиесің қол беруге арланып

Дегенмен біз сені туған ұлттың

Сатылмайтын қасиеттерін қорғадық.

Көз көп қазір сыртымыздан сын айтар

Бәйтеректі мазақтаса құмай тал,

Ерден бұрын ел сенімін мұңайтар.

Бірақ бізге өз ұлтыңды өзгеден

Кем сүйесің деп, қанекей, кім айтар?

Асау даусы әр қиырдан естілген

Ағаң бізбіз ерте есейіп, кеш күлген.

Аман қалған талай қарлы көшкіннен.

Уақыт артқан абырой мен беделі

Сұрап, сатып алынбаған ешкімнен.

Желтоқсанда құрық түсіп арманға,

Жас буынның өзегін өрт шалғанда,

Үнсіздігі айналып зор қорғанға,

Дәл бүгінгі батырлардың көбісі

Столына жасырынып қалғанда,

Найзағайлар жарқ-жұрқ ойнап аспанда,

Ұлтымызға ызғарлы үрей шашқанда,

Қыздарымыз қайсар мінез ашқанда,

Кей еркектер құдай қара басқанда

Ұқсағанда піштірілген қошқарға,

Қонаевтың жақсылығын көргендер

Қонаевты жалғыз тастап қашқанда

Сахаровқа іні болып табысып,

Горбачевпен, Крючковпен қағысып,

Талай залым алпауытпен алысып,

Біз тіккенбіз басымызды бәйгеге

Бар қазақтың ар-намысын ап ұшып.

Ұлтымыздың әр мұңының басында,

Салт пен сана, тіл мен дәстүр қасында,

Арал зары шапқан кезде насырға,

Қорғаушы боп тағы да біз жүргенбіз

Мейірім қосып мейірімсіздеу ғасырға.

Тамырсыз жан жұрт мұңына саңырау

Деген пікір рас па еді, тәңір - ау?

Неге болдық рухсызға қоңырау?

Қандай қорлық, ағыл-тегіл дәулеттен

Дәулеттінің жан байлығын танымау.

Дәстүріміз тұрса екен деп күшінде,

Егемен ел болуды аңсап түсінде,

Ұлы арманы запыран боп ішінде,

Сан ғасырлық ұлтымыздың шайқасы

Сендейлерді тайраңдату үшін бе?

Мұндай бақты көрдің бе екен түсінде,

Бүгін жұртты менсінбеген пішінде,

Шыға келдің айналып тас мүсінге.

Біздің қилы күресіміз кешегі

Сені атқа отырғызу үшін бе?

Біздің дәуір нарықтан кеп табылды

Бірақ, нарық жүрмей жатып жаңылды.

Нақ сол тұста сынап қалдың бағыңды.

Қоғам мүлкін заңдастыра жымқырып

Іс бастап ең, байлық сел боп ағылды.

Рухынан артық қойған қарынды

Шын безбүйрек болып шықтың алымды.

Нәтижеде жұрт қалтасы қағылды.

Ал әйтпесе мына үйлер, зауыттар

Қайдан тапқан дәулетіңе алынды?

"Бөлінсе де сана төртке, ми үшке,

Нарық заңы солай, жөнсіз тиіспе!" –

Дейді біреу шығып алып мүйіске.

Сонда қалай, кедейленіп бар халық,

Жүз - ақ адам бай болуға тиіс пе?

Жүз бай шырқап, миллион кедей аһ ұрған,

Пайда тым аз жүз бай еккен дақылдан.

Кім бар жұртты тең баюға шақырған?

Фарабиден "мықты ел кім?" — деп сұраса,

"Қайыршысы жоқ ел," — депті ақылман.

Сорласа жұрт рухсыздан сорлайды.

Қырандардан биік қойсақ торғайды,

Отанды кім торғайлардан қорғайды?

Рухсыздың, қайырсыздың баюы,

Бәлкім, ертең ұлтымызға зор қайғы.

Жинасаң да әлемнің бар алтынын,

Адамдығың көрсетпесе жарқылын,

Қоршар сені салқын шаттық, салқын үн.

Ешкім рух байлығынан бөлініп

Шын бақытқа жеткен емес, жарқыным!





АЙБЕРГЕНОВ ШЫҢЫ

Бәйшешектің ғұмырындай тағдыр кешкен мәрт батыр

Өлеңінде ешбір ғасыр өшіре алмас өрт жатыр,

Намысыңды дәуіріңе еткізбедің қақпақыл.

Міне содан, ұлтымызды рухсыздан күзетіп,

Сенің жырың шекарада әлі күнге сапта тұр.

Пайымдаймын, мойындаймын, сен данасың, мен бала,

Ұлтына кім жақын, алыс, айқындайтын ел ғана.

Он том өлең жазғандарды кетті ұмытып кең дала.

Бірақ шағын он өлеңмен он миллион қазақты

Толғандырған, таң қалдырған Махамбет пен Сен ғана.

Адамдықсыз ақындық жоқ, тырмыссаң да жан сала,

Жомарттықсыз тағы алысқа шабамын деп шаршама,

Батырлығың қанша болса ақындығың соншама.

Тіпті өзіңді сидырмаған даңқтың тар төріне

Мені бірге ап шыққың кеп арпалыстың қаншама.

Заманының ыңғайына жүрмей кеткен, іңкәрім,

Саф өнерде қызғанышты білмей өткен, іңкәрім,

Иығына бүтін бешпет ілмей кеткен, іңкәрім

Жер астынан сәлем жолдап жатырсың сен күн сайын,

Қазағымның маңдайына симай кеткен, сұңқарым.

Не жақсылық болса алдымен елге болсын дегенсің,

Сондықтан да сенің даңқың, сенің салтың көгерсін.

Сайын далаң жырыңды еске ап күлкісін сәл шегерсін.

Әр жүректе бұлтқа оранған қасиетті бір шың бар

Ол — ақындық мәрттік шыңы, Айбергенов деген шың...

* * *

Ұлт рухы қай кезде де қанаттыға астана,

Айбергенов шыңын көрсең атыңнан түс, жас бала!





ҚАЛДАЯҚОВ ӨЗЕНІ

Бap қазақты тамсандырған,

Таңнан - таңға ән салдырған

Өзін әнмен қарсы алдырған Шәмші едің.

Зорсығанның көбісі құры сүлде,

Ешкім көзі тірісінде

Ән көгінен дәл өзіндей таба алған жоқ нар сенім,

Қандай ғажап кереметің бар сенің.

Ұлылыққа еліктегіш отсыз, нәрсіз көздер көп

Біреулер жүр саусағының көмегімен сазгер боп,

Ал сен ұлы жүрегіңмен,

Пейіліңмен, тілегіңмен,

Күллі тамыр тірегіңмен

Дарын едің алдына жан салмаған,

Ұлт сезімін арқалаудан талмаған.

Отырардың еңкеймеген рухын

Әр қазаққа ән арқылы жалғаған.

Бәлкім, содан маңдайыңның қасіреті тым қалың,

Пенделік пен кенделікті көп көрсең де сынбадың.

Заманында ұшырсаң да әннің небір сұңқарын

Тіпті сазгер қоғамына мүше болмай кеттің - ау

Ерлік шығар сондай сәтте еңкейместен тұрғаның.

Өкпелеме қазағыңа, өкпелеме, іңкәрім.

Жігіттің бір жарқыны едің,

Дәуірдің сом алтыны едің

Едің және арайы.

Бірақ сенен әлдеқайда қымбатқа

Бағаланды қалайы,

Солай көшкен бұл даладан ұлылардың талайы.

Мына шақта, ізгіліктің тауы тозған кезеңде,

Қырандардан қораздар мен тауық озған кезеңде,

Хас тұлпарды топ жабағы

Қалың шаңға жауып озған кезеңде,

Айналдың сен енді ешкім бөгей алмас өзенге.

Енді саған өшпес, өлмес атақ даңқтың кезегі

Келгендігін досың түгіл қастарың да сезеді.

Кеш болса да жадырап ақ, еркелеп ақ еліңе

Ұлтымыздың ұлы өзені, Қалдаяқов өзені.





ШЕКАРАСЫЗ ЖОМАРТТЫҚ

немесе

Қалекеш Қарағұловты іздеу

Өмір деген ұлы өзенде ғарышқа атқан толқындарын,

Бәрі де есте, алқынғаның, бақыт іздеп шарқ ұрғаның.

Ашық - адал мінезіңді ту ғып ұстап жарқылдадың,

Бірақ неге қайығыңды құзға соғып алдың, жаным?

Кей адамның рухынан бақыт кейін қап жүреді,

Жігіт едің аузын ашса көрінетін ақ жүрегі.

"Дарындыдан қарынды озсын!" дейді күліп заман арсыз,

Нақ осы ұран тұрған кезде қалай түлеп, ағарарсыз,

Қарын күшін мойындамас жұртты қайдан таба аларсыз?

Таба алсаңыз мұның ерлік екендігін бағаларсыз.

Сатылғанның барлығы — құл, сатылсаңыз — жоғаласыз.

Ал, сен соны тым ерте ұққан жомарт болдың шекарасыз.

Күнде үйіңе қонақтарды топ-тобымен алып келіп,

Таң атқанша лаулап - жанып, әрқайсысын танып, көріп,

Және оларды әнге, жырға, ой - толғауға салып көріп,

Отырушы ең, қымбаттым - ау, жүрегіңнен жарық беріп

Дархан, аңғал болмысыңа пенде көздер таң қалатын,

Кез келгеннен пәктік іздеу саған ғана тән болатын

Сен бір бөлек ғұмыр едің сөзі — сенім, ісі - бекем,

Бәлкім ақын болғандығым сендей достың күші ме екен?

Мен қайда ұшсам, қанатымнан демеп жүрген сені көрем,

Шашым ойша таралады Ақтөбенің желіменен,

Сосын Естай әуенімен, ару Қорлан лебіменен,

Мен қайда ұшсам қанатымнан демеп жүрген сені көрем.

Әлі талай биіктерге бірге шырқап, асқақтаймыз,

Дос сезімді өлім жеңбес.

Сондықтан біз қоштаспаймыз!





БІЗ ҚАЗАҚТЫҢ ЕКІ АҚЫНЫ БІРГЕМІЗ

Олжас Сүлейменовке

Біз қазақтың екі ақыны әрқашан да біргеміз

Түрлі сыпсың сөздерден де,

Ызғар шашқан көздерден де,

Заман мен заң өзгергенде

Бүлінген жоқ іргеміз.

Бірімізді екіншіміз ылғи қолдап жүргеміз.

Біз қазақтың екі ақыны әрқашан да біргеміз.

Көзі тірі пайғамбар жоқ, даңқы шырқап өскенмен

Пайғамбардың барлығы да өз жеріне кеш келген.

Бұлт құрсамай тұрар кезі өте сирек Айдың да

Ал сен туған мекеніңе терең тамыр жайдың да

Айналдың зор айбынға,

Міне содан өрбіп жатыр бақытың да, қайғың да.

Алғаш рет сен қозғалдың ұлт намысы деген де...

Халқымыздың ұлы рухын алып ұштың көп елге,

Баба түркі сөз төркінін іждағатпен қопардың,

Семейдің зор қасіретін әйгіледің әлемге

Сөйтіп Абай, Шәкәрімнің аруағынан бата алдың.

Мен Аралдың, Желтоқсанның мұң-зарына болысып

Қыран таулы қырғыздардың ел ақыны атандым...

Ешкім бізді өгей ұлы дей алмайды Отанның.

Елден алған, жерден алған жырларының қуатын

Жолың болғай, ғасырының үні болған ұлы ақын!





ҚЫМЫЗ БЕН ПІСПЕК

З.Қабдоловқа

Кел, ағатай, сырласалық, ойласалық аз уақыт

Шабыт отын жаққандардың бірі сенсің маздатып.

Ара-тұра намысыңның желмаясын боздатып,

Ойларыңды ұлы Әуезов ойларына қоздатып,

Тірлігіңе және содан тапқан жоқсың аз бақыт.

Қай кезде де айтылады батырға өкпе, досқа наз,

Ұлы қарты жоқ ұлттар — боп жүргендер босқа мәз

Ұстарасын жалаңдатпай сәл бөгелсін шаштараз...

Бұл қазақта ақ сақалдар жеткілікті болғанмен

Сол сақалды ту биікте ұстап жүрер бастар аз.

Бүгін міне, байтақ өлке нарық атты күйге енді,

Бақыт келіп дарынға емес қалталыға сүйкенді,

Сол сәтінде ол басқа биік қалталыдан сый көрді.

Аласа мен асқақ рух шекарасы жойылып

Майлы қасық ұстағандар қалам ұстап үйренді.

Ұлы мінез жинақтаған біздің ұлы даланы

Жан жағынан пендешілік дерті қоршап қамады.

Қайда оның ұрандары, қырандары саналы?

Табанының бедері жоқ "мықтылар" тым көбейді

Жағымпазға тоқтау айтар сақал қалмай барады.

Әдебиет деген сөздің әдеп, ұят - түбірі

Алыс кетті әдепсіздің, ұятсыздың дүбірі.

Бар кезеңде ғасыр мұзы ұятпенен жібіді.

Ұятты қарт ел піспегі — ұлт қымыз болса егер

Елестету қандай ауыр піспегі жоқ күбіні.

Кел, сыйлы ұстаз, сырласалық мына туған күнінде,

Әуезовтің шәкірті едің, бізге ағасың бүгінде.

Жетпіс таудан асқаннан соң жеңілдемес жүгің де.

Ел ағасы болу азап. Әр қимылың есепте

Әр асығыс сөзіңнің де сұрауы бар түбінде...

* * *

Сәмбі талдар аз ба, сірә, жел ығына майысқан

Ұлт риза болсын десең, бәйтерегім, бүгілме!





ҚАЗАҚТЫҢ БАС БҰЛШЫҚ ETI

(Қажымұқан қабірі басындағы ой)

Тұлпар далаң, іңкәр далаң айтып жатыр алғысын,

Қабіріңе бас игендей тәкаппар тау, қарлы шың.

Күллі қазақ әйелдері толғатса да қанша рет

Туа алмастан келеді әлі саған ұқсас нар мүсін.

Ұлтымыздың қара күші, дара күші армысың,

Біз аспаған биіктерден сенің даңқың қарғысын.

Беске толған шағым еді. Қасқасудың төсінде

Беу, Қажеке, әкемді іздеп келген кезің есімде.

Шетте жүріп мекенінің амандығын сұраған,

Кезеңі еді әкемнің ол көңіл шыңы құлаған.

"Туған жерден мені іздейтін бар екен деп бір адам",

Құзар тауға сүйенгендей сені құшып жылаған.

Сен әкеме жігер беріп, мейіріміңнен от өріп,

"Мына ұлың палуан болсын!" дедің мені көтеріп.

Жә, палуандық қайда маған, нәзік, жұқа кескінмен

Жел үрлесе құлайтындай қауқарсыз боп өстім мен.

Бұл не тағдыр, сусыз көлдің қоғасындай мәні кем,

Тән қуатын күйттегеннің жығылдым мен бәрінен.

Намысыма қамшы басып, бірақ қарап қалмадым,

Өзің жеңген жарты әлемді мен де біраз шарладым.

Ой қуатын жарқыраттым талай көңіл көгінде

Бәлкім, мені рухымен палуан болсын дедің бе?

Бір шынары атансам мен сен даңқ қосқан Отанның,

Мүмкін түскен нұры шығар сонда берген батаңның.

Қазақтың бас бұлшық еті, құлагер төс, піл табан,

Қара күште әлі ешкім жоқ сенше биік шырқаған.

Өнерге де өзгелерден жақын ең ғой бір табан,

Рух қашып бара жатыр өзің өскен қырқадан...

Бүгін мені қайта көтер жарты ғасыр өткен соң

Қанатсызды мойындамас мінезіңмен бұрқаған

Сол бір салтың тірі тұрса, тұрар әр кез ұлт аман,

Қазақтың бас бұлшық еті, құлагер төс, піл табан...





АЛҒЫС АЙТЫП ӨТЕМ САҒАН

Рысбек Тұрысбековке

О бастан-ақ Мен Сен болғам, Сен әрине Мен едің

Екеуміз қос желкені едік достық атты кеменің.

Келер таңға қиял жалғап, сыр толғасып кей күн біз

Шын досы жоқ адамдарды аяу керек дейтінбіз.

Адал достық құдіретін ешбір сезім бөгемес,

Тіпті көзсіз махаббаттан оның даңқы кем емес.

Тірліктегі менің әрбір өрісім мен жеңісім

Ең негізгі қуаныш боп есептелді сен үшін.

Қалжыраған сәттерімде қайғы-мұңмен қағысып,

Пейіліңді қанат етіп, сен жетуші ең ап ұшып.

Енді бейнең алыс тартты қалың тұман ішінде

Еш айырма болмап еді сөзің менен ісіңде

Зор пенделік тарту күшін жеңе алғаның үшін де,

Саһ адалдық ауасымен дем алғаның үшін де,

Маған шексіз және шетсіз сене алғаның үшін де,

Алғыс айтып өтем саған өңім түгіл түсімде.





ТЖ - ЛАР

Жағымпаздық — бұл заманда басты өнер,

Шындық оған бола алмай жүр тас кемер.

Қазіргі бақ қайсар рухты ерді емес,

Арын сатқан жағымпазды ескерер.

Дәуірдің де даңқы солар төс керер,

Оны ойласаң жанарыңа жас келер.

Кеудесінде жалғандықтың мұзы бар,

Қажет кезде мұз үстінде қызынар,

Басшы алдында жас келіндей сызылар,

Кілең табан жалағыштар – ТЖ - лар.

Оларды ертең адалдықтың тұзы ұрар.

ТЖ - ларға егер бөгет қоймасақ,

Ұлтымыздың ауа райы бұзылар.

Ей, қарт ТЖ, қамқорсынып тасыма,

Қарасаңшы сақалыңа, шашыңа,

Ел сенімін ақтағаның осы ма?

Атанғанша жалғандықпен ашына,

Беделіңді намысыңмен асыра

Күлкі болдың қасың түгіл досыңа.

Биліктің лас көн етігін тіліңмен

Жалайтындай не күн туды басыңа?

Оң мен солым сансыз ТЖ, күлем бе,

ТЖ - ларын көтерген даңқ-кілемге

Әлде, қарғыс тиді ме екен бұл елге?

Тек күні үшін жалбаң қағып иілген

Пәс кеудеге асқақ рух түнер ме?

Самал қажет індет бұлтын түрерге.

Жағымпазын тау санаған,

Шыншыл ұлын жау санаған ұлттың,

Мүмкіндігі аз мазмұнды өмір сүрерге...

...................................................................

Мінезсіз ұлт айналмайды ұлы елге.





ТҮРКІСТАНДАҒЫ ТАУ

(Нәзір Төреқұловтың ескерткіші

ашыларда оқылған жыр)

Біздің елде, заманында әлем назар аударған

Өзге түгіл өз ұлтынан шеттетілген таулар бар.

Соның бірі сенің аға — қазағымның нар тауы

Дәуірінің өр рухпен суарылған арқауы.

Талай жерге шашып едің жүрегіңнің жарығын,

Енді туған мекеніңе оралдың ба, алыбым.

Сыртта жүріп сағындың - ау, кұшағыңды аш, еркеле

Ұлыларын өлгеннен соң ардақтайтын өлкеңе.

Кейде солай, қырандардан шымшық озып жатады,

Оған бола төмендемес кең далаңның атағы.

Бірақ соған ұялатын көз көбейсін деп тіле,

Қансыз бетті қызартатын сөз көбейсін деп тіле.

Бүгін міне сенің күнің күліп кірді есіктен,

Қарсы ал кәне бақытыңды жетпіс бес жыл кешіккен

Саған шексіз қатал дәуір сыбағасы тиіпті - ау,

Түркістанның маңдайына симай кеткен биік тау.





ЛА-ВАЛЛЕТТА МАҢЫНДАҒЫ ТҮН

немесе

қасиет мұнарасы

Мальта қызы жиырма үшке толғанда

Иек артып арманға,

Жанары жайнап,

Шашына аляндр гүлінен жемелек байлап,

Қоштасып бал дәурен шағымен саялы,

Өртеніп іштен,

Толғанып, алқынып,

Нән үлкен ыдысты

Терезе алдына қояды

Әбден қызарып піскен

Алма мен бананға толтырып.

Бұл — бойжеттім дегені.

Міне осылай сынға түспек сұлу қыздың беделі.

Ал, үміткер жігіт біткен қақпа алдына тұра қап,

Алма-кезек өз бақытын сынамақ.

Кім ұнамақ бұл сайыста, кімнің даңқы құламақ?

Қыз отырар терезенің жабығынан сығалап.

Бірі мұңлы гитар тартып, бірі назды ән салып,

Бірі қыздың сұлулығын жырға қосып тамсанып

Күн батқанша өз өнерін көрсетеді жан салып

Жанын салған өнерпазда жігер жатпақ қаншалық

Егер де қыз терезеден саған күліп қараса,

Той қамына кірісе бер, бағың жанды. Тамаша!

Үйлендің бе, бітті әңгіме, жолың болсын, марқаба.

Ажырасу туралы заң атымен жоқ Мальтада. —

Жарың жайсыз боп жолықса бақыт іздеп жаңадан

Әуреленбе, өліп қана құтыласың сен одан –

деді Мальта тарихшысы көзбен қарап жұмбақты

Жанарында сөзбен айтып жеткізе алмас мұң жатты

Мұныңды ұғар жан табудан не бар екен қымбатты

Көк теңізді кешіп барып, алауланып күн батты.

Сары аралдың сәні болған, сары мәрмәр қақпалы,

Жымыңдайды Ла - Валлетта қаласының оттары.

Осы маңның бүкіл тыныс тіршілігін қолға алып,

Арнасына шалқып симай теңіз жатты толғанып.

Толғанбаса теңіз теңіз, адам адам бола ма?

Біз бөлініп шетке шықтық, үнсіз тұрдық жағада.

Үнсіз тұрдық,- Аға, — дедің біраздан соң сен маған —

Аға - дедің мен бір жанмын, бақ жұлдызы жанбаған.

Сырымды ашсам сенгендігім, бұйырмаңыз айыпқа,

Кейде өзімді ұқсатамын ескегі жоқ қайыққа.

Қандай қорлық, шынымен-ақ ескексіз боп қалдым ба?

Осы ұзақ саяхатқа шығар жолдың алдында

Шорт үзіліп үмітім,

Ойда-жоқта тастап кетті, сенген, сүйген жігітім.

Көкірегімде өшпенділік барда мен де өшпеймін,

Бұл қылығын қашан көзім жұмылғанша кешпеймін?

- Жоқ, сен оны сүймейсің, сүймегенсің және де

Шын махаббат қалқам-ау, қара күшке көне ме?

Шын махаббат қасиеттен құралатын мұнара

Қасиетке сызат түссе мұнара аман тұра ма?!

Ғашық адам сүйгеніне өзінің

Жаманшылық ойлай ма екен сірә да?

Тек жүрегін салар жерде білек күшін танытқан,

Білек күшін танытам деп тілек күшін арытқан

Тура сенен айнымаған сұлу қыз

Бір кез маған жолыққан —

деп едім мен, жалт бұрылдың сен кенет,

Жалт бұрылдың көкірегіңді бір қара күш желкелеп.

"Тоқта, тоқта, қара күштің адымы әркез келте" деп

Тобығыңнан теңіз суы қағып жатты еркелеп.

Қайрылмадың, жауабымды ауыр алдың көңілге

Адал, батыл мойындау да түспес қалқам жеңілге.

Тек табудан, жоғалтудан, іздеуден,

Тұратұғын мына қатал өмірде!





ЦЕМЕНТ

С. Сейтжановқа

Құм мен құмды біріктіріп жалғайтын,

Тас пен тасты біріктіріп қолдайтын

Топтасуға жаны ғашық,

Үгілгеннің бағын ашып

Тек тұтастық мүддесінен самғайтын

Құрылысқа арзан әрі тиімді,

Теңге ететін, қонды ететін тиынды,

Жаңа цемент ойлап таптың, жас ғалым,

Құрмет көргей құмға жазған дастаның.

Азаматтық санамыздан ғылым озса не етерміз?

Аман тұрсақ әлі талай жаңалыққа жетерміз.

Бірақ мынау ұлтымызды жауырыны құрысқан,

Бірлік емес, байлық үшін жұлысқан

Бас басына би болуға тырысқан

Қалай, қайтіп біріктірер екенбіз,

Қалай, қайтіп кіріктірер екенбіз?

Рухсыз бен ұлтсыздың бағы жанған заманда

Басымды ием, дәл осы іске цемент тапқан адамға





ОРАЛУ

(Мойынқұмдағы Қайрат Рысқұлбековтің

ескерткішін ашардағы сөз)

Нақ төрінен мәңгі ит жығыс түсіп жатқан майданның,

Жігеріңмен көктен өтіп,

Ұлт мүддесін шекпен етіп,

Төбең бір сәт көкке жетіп

Өз өлкеңе ескерткіш боп оралдың ба, айдарым!

Жетекке алып саналы арман,

Бүршігіңді жаңа жарған шағыңда,

Денең қалып сонау Семей түрмесінің маңында

Мойынқұмның топырағын қайта бастың кемелдеп,

Ара жігін ерлік пенен ездіктің

Бір-ақ қадам екендігін дәлелдеп.

Қиын сәтте жалау еткен намысын,

Даңқың ассын, қайсар ұлан, жанын қиған ар үшін.

Ноғайбайдың перзенті боп Алматыға кетіп ең,

Бар қазақтың мақтаны боп қайта оралдың, арысым!





"ӨРКЕНИЕТТІҢ АДАСУЫ"

дастанынан үзінділер

жартылар

Елге ағалық еткен қарттан алғыр, құйма құлақты,

Қонақтары сұрапты:

— Аға, неше балаңыз бар соңыңыздан самғаған?

— Бір жарым! — деп тіл қатыпты әлгі адам. —

Ал, дәл айтам, үш ұлым бар зерек әрі білімді,

Үшеуі де ғылым қуып, назарға ерте ілінді.

Сол үш ұлдың бірі ғана қайсар, ұшқыр арманын,

Техникалық санаты мен ғылыми өр талғамын

Өз ұлтының сан ғасырлық рухына жалғады.

Екі ұлымның тағдырында бұл өзгеріс болмады.

Рухы, жаны саяздардың ұғу қиын парқын да,

Сондықтан қос перзентімді санаймын мен жарты ұлға

Мейлі, Мейлі,

Қос ұлымды қақса да уақыт арқадан

Нағыз ұлым біреу ғана, ана екеуі жарты адам!

Иә, бізді қайда апармақ мына заман ақпалы?

Ұлан-байтақ жерімізді жарты адамдар қаптады.

Қайда барсаң, көз алдыңда өнеге боп жарқылдар,

Жарты ұстаздар, жарты бастық, жарты қыздар, жарты ұлдар.

Қазір неге рухсыздық секілді зор батырлық,

Неге нәрсіз қалталыдан зардап шегіп жатыр жұрт

Ең дарынды ұрыларда — ең тойымсыз асқазан,

Әр қазанның тасасында ең азы үш, бес қазан...

Есепсіз сол көп қазандар заңдастырып әр ісін

Қорғамаққа құлшынады аңқау елдің намысын. :

"Қалың жұртты көтерген жөн талғамына Гогольдің

Гогольді елдің деңгейіне төмендетсең - жеңілдің"

Міне, осы жүз жыл бұрын Чехов айтқан сөз әлі

Қанаттыны, құлақтыны іздеп мойын созады.

Ньютон ашқан үшінші заң нені үндейді білдік пе

"Әрбір қимыл — қарсы Қимыл тудырады" тірлікте.

Егер карын байлығынан рухымыз пәс тұрса,

Ұқсас, тектес жебір ойлар бір бағытта асқынса,

Қоғам қалай ұстай алмақ әділ ойдың шылбырын,

Жан байлығы саяз күштер жек көреді бір-бірін.





ЕЛ ТІЛЕГІНІҢ КҮШІ

Тағдырының той - қызығы тарқаған,

Өлкедегі ең бай әрі қарт адам,

Сәуле шашқан досы түгіл қасына,

Шығып алып құзар таудың басына,

Жаратқаннан ұлы демеу сұрады,

Үш күн, үш түн жалбарынып жылады.

-О, тәңірім,

Санам мұңға шайлықты,

Бердің маған бұл маңда жоқ байлықты.

Адам аз ба барлықты даңқ санаған,

Бірақ бақыт таба алмадым мен одан.

Қарттық жеңді,

Көрде тұр бір аяғым,

Осыменен бітпек пе өмір баяным?

Көз жұмарда нені демеу етемін,

Байлығымды кімге сеніп кетемін?

Пейілі мен мерейінен таң атқан,

Бір нәресте сыйла маған, жаратқан?!

Сүмбіле шың болып лезде жап-жарық,

Үн естілді ақша бұлтты қақ жарып:

- Сен перзентсіз өтесің бұл өмірден,

Саған сондай жалқы тағдыр берілген,

Ол шешімім өзгермейді және де!

-О, жаратқан, тәтті арманым өле ме? –

Деп сорлы қарт тұманданып көз алды,

Ұзақ жатты, сосын қайта сөз алды.

— Онда маған мұңға төзер сана бер,

Және үш күндік ғұмыры бар бала бер.

Нәрестемнің иісін жұту мен үшін

Басты арманым, еді қарттық жеңісім...

- Мейлі, болсын! - деді Тәңір дауысы

Алтын нұрмен арайланды тау іші.

Неткен жұмбақ ғұмыр еді бұл тәтті,

Тоғыз айда жас тоқалы ұл тапты.

Нәрестесін құшып, иіскеп шал сорлы,

Сәл де болса тағдырынан бал сорды.

Жомарт көңілін шуақты ойға батырып

Той жасады елді түгел шақырып.

Ат мінгізді жігіттерге санатты,

Балалы үйге сауын сиыр таратты.

Мәрттік нұры асқақтатып қиялды,

Жетім-жесір тоғыз қойдан сый алды...

Пейіл барда зейін қалай қалғысын,

Шын жүректен білдірді жұрт алғысын:

— Бойлайтындай ел мен жердің сырына

Ұзақ ғұмыр берсін, алла, ұлыңа!

— Ер мен ездің жігін оңай сезінген,

Құдіретті күш кетпесін сөзіңнен!

— Перзентіңнің мейірім ойнап көзінен,

Жомарттығы асып түссін өзіңнен.

— О, құдайым, пендем десең сен егер,

Мына қартқа құламас бақ бере гөр!

Уәделі үш күн тақау қалды бітуге,

Бейшара шал жаманшылық күтуде.

Төрт күн өтті, он күн өтті... бала аман

Бірақ қауіп өшер емес санадан.

Қырық күн де желіп өтті асыға

Шал қайтадан заңғар таудың басына

Көтеріліп, алғыс айтты тәңірге:

— Мұндай шаттық көрмеп едім өмірде,

О, жаратқан, сенім өлсе — ер жетім.

Өзің үш күн ғұмыр берген перзентім

Әлі тірі. Бір күннен соң бір күннен,

Қатер күтіп, ұйықтай ал май жүрмін мен.

Өр адами тағдырымды ырза ғып,

Еттің маған неге мұнша мырзалық?

— Жоқ, сен өзің мырза екенсің, о пендем,

Адамдығын ту ғып шырқау көтерген.

- Деді Тәңір ақша бұлттың ішінен —

Сен және де дарқан жүрек күшімен

Қуантуға тырыстың әр адамды,

Сол пейілің сақтап қалды баланды.

Қатал тірлік қасіретінен арыған,

Сенің жомарт мінезіңді таныған,

Үлкен-кіші түгел айтып ақ тілек,

Жатты өзіңе, балаңа да бақ тілеп.

Адам ылғи бір ізгі істі сағынса,

Игі тілек арнасынан табылса,

Демелсе егер тілек көптің қолымен,

Ескерусіз қалдыра алман оны мен.

Жомарттық бұл мәңгі арымас қайсар күш,

Саған алғыс айтқандарға айт алғыс!!!...

Қарттың кенет шарықтап ой - шынары,

Ашылғандай шаттығының бұлағы,

Бұлттан бөрік киген тауды жаңғыртып

Қуаныштан айқай салып жылады.





БАҚЫТ ГЕОМЕТРИЯСЫ

"БАҚЫТ деген немене бұл, немене екен, немене

Мен шықпаған заңғар шың ба, мен мінбеген кеме ме?"

Бәлкім Бақыт байлық па екен сараңдықтан бас алған,

Жомарттығы өзгелердің ырысынан жасалған.

Талайларға байлық жинау болса дағы бас арман,

Кейде Бақыт байларға да қолын бермей қасарған.

Әлде Бақыт сұлулық па, олай дейін десем мен,

Сұлулар жүр бай аяққа кілем болып төселген.

Әлде Бақыт билік пен екен қылыш мүдде ұстаған,

Тіпті қайсар қырандары рұқсатсыз ұшпаған,

Жағымпазы сырт көздерді шошындырып сұрқымен,

Бастығының көн етігін шөткелеген мұртымен.

Шын парасат иелері бірақ оған бармаған,

Олар өзін жаудан бұрын жағымпаздан қорғаған.

Иә, биліктің кадамы тоқ, қамалы жоқ алмаған,

Кей қасқалар биліктен де бақыт таппай сорлаған.

"Бақыт деген немене бұл, немене екен, немене

Көрсет маған, құшақтайын, көтерейін төбеме"

Деп едім мен, дәл сол сәтте ойы, бойы сымбатты

Әбден қажып, шашы ағарған

ШЫНДЫҚ келіп тіл қатты:

- Бақыт дәйім санасы мен ұғымында әркімнің

Қанша ғасыр осыны елге ұқтыра алмай сарқылдым.

Қане менің соңымнан ер...

Мынау үйге қарашы

Нақ осы үйде жүріп жатыр Бақыт пен Сор таласы.

Үй иесі - жас жұбайлар тілек, ойы қосталған,

Билік, байлық қатар қонып, иықтымен дос болған.

Бірін-бірі сүйгенімен көңілдері тобасыз,

Тобасыздың есігінен кірген ырыс бағасыз.

Келген әрбір жақсылыққа игіліктің басы деп

Шын жүректен қуана алмау — ең қауіпті қасірет!

Солай, солай... Енді, ақыным, мұнда бұрыл деп мені

Шындық тағы ертіп барды жұпыны үйге шеткері:

- Терезеден қара — деді, жақын тұрып қарадым,

Төрде отырған қос жұбайға түсті кенет жанарым.

Бөлме іші тым қарапайым, ортада ақ дастарқан

Дастарқанға тек қара нан, қос түйір қант тасталған...

Күйеуі айтты: жалақы алдым, ертең базар баралық

Саған, жаным, ерекше әсем көйлек іздеп табалық!

- Көйлегім бар - деді әйелі (қабағына мұң қонды)

— Бір бешпетпен жүрсің өзің, міне, қанша жыл болды...

Екеуі де менен бұрын оған шаттық қонса деп,

Алдыменен ол қуансын, оның көңілі толса деп

Бір-біріне сый ұсынып, бірін-бірі жақтады,

Бірін-бірі ардақ тұта ортақ ойға тоқтады.

Көрші аулада баласы өлген жалғыз кемпір бар екен,

Шетсіз, шексіз кең дүние ол сорлыға тар екен.

Бұлар қатар шуақ төге ізетті іске өрісті

Сол кемпірге қыстық киім әперуге келісті.

"Бақыт деген немене бұл, немене екен, немене,

Мен шықпаған заңғар шың ба, мен мінбеген кеме ме?"

Деп қиялдап, әр биіктен көрсетіппіз бекер бой,

Қымбаттым - ау, сөйтсек бақыт қанағатта екен ғой.

Егер бүгін аласарса мекеніңнің шоқтығы,

Оған себеп, қанағатсыз адамдардың көптігі... ....................................................................................

О, тәңірім,

Қанағатпен басар болса аптығын,

Мүмкіндік бер қадірлеуге жауымның да шаттығын!





ЖЕЛТОҚСАН АЛАҢЫ

Сәл аялдап, тағзым етпей бұл алаңнан өтпеңдер...

Желтоқсанда ызғырықтан тітіркеніп көк пен бел,

Бұл жер, қалқам, асқақ рух жарылысы өткен жер,

Қайта оянған ұлт намысы қызыл қанға бөккен жер,

Ерте есейген ару қызды шаштан сүйреп, тепкен жер,

Жатты мұнда естен танып күзге айналған көктемдер...

Алаң шетін қоршап тұрған шыршаларға ала көк,

Жас бүлдіршін, сезіміңді жанар етіп қарап өт.

Сол арадан сатқындық та елестейді қара бет,

Қара беттің көбі бүгін дара тұлға, дара бет.

Жас бүлдіршін, мұз құрсанған шыршаларға қарап өт,

Заманыңның жеңісі мен жеңілісін санап өт.

Ұлттың бағы жанар ма екен хас тұлпары, нары жоқ,

Ал, біреулер намысы жоқ, жігер, қауқар, қары жоқ

Кемсітпекші "желтоқсанның жалаң аяқтары" деп.

Жоқ!!! Кешегі сын сағатта көкірегінде жанып от,

Тұрған солар аяз сорған қызыл беттің ары боп,

Дәуірінің тауығына шашылмаған тары боп.

Тірліктегі әр ісіңнің жаңғырығы болады

Бұл табиғи жасырын заң өзгеріссіз қалады,

Сол заңға сай сені бақыт не сор іздеп табады.

...Дүниені дүр сілкінткен жас толқынның саналы

Даңқын ешкім, ешкім бүркей алмас.

Оны да еске салады,

Желтоқсанның бас алаңы, қайсар рух алаңы.





ТӨРТ AНA

Тағдырыңды тамырсыздық індетінен қалқала,

Мазмұн жоқта мазмұнсыздық шыға келер ортаға.

Әр адамда өз анасынан басқа да,

Ғұмырына етер мәңгі астана.

Демеп жүрер, жебеп жүрер арқада,

Болу керек құдіретті төрт ана:

ТУҒАН ЖЕРІ - түп қазығы, айбыны,

ТУҒАН TIJII — мәңгі өнеге айдыны,

ЖАН БАЙЛЫҒЫ, САЛТ - ДӘСТҮРІ - тірегі,

Қадамына шуақ шашар үнемі.

Және ТУҒАН ТАРИХЫ.

Еске алуға қаншама

Ауыр әрі қасіретті болса да.

Құдірет жоқ төрт анаға тең келер

Онсыз санаң қаңбаққа ұқсап сенделер.

Өзге ананың ұлылығын танымас,

Төрт анасын менсінбеген пенделер.

Төрт анадан сенім таба алмаған

Тамырсыздың басы қайда қалмаған?!

Төрт анасын сыйламаған халықтың

Ешқашан да бақ жұлдызы жанбаған.

Қасиетті бұл төрт ана — тағдырыңның тынысы,

Төрт ана үшін болған күрес — күрестердің ұлысы!





ӘМІР-ТЕМІРДІҢ СОҢҒЫ ӨСИЕТІ

Күш пен ақыл кімде мықты — соның даңқы ең үстем.

Қиып өтіп өзен-көлден,

Қия — шыңнан,

Еңістен.

Сырнайлатып,

Кернейлетіп Әмір - Темір әскері

Мәрмәр қала Самарқанға оралды зор жеңіспен.

Кешке таман тұс - тұсынан сансыз жарық самсаған

Көк Сарайдың аясында шаттық қосты қанша адам.

Аққу мойын әсем әндер қалықтады төбеде

Темірдің бұл жеңісі еді көптен күтіп, аңсаған.

Ой - сезімді айналдырып інжу - тізбек алқаға

Қожа Хафиз шабыттанып жыр оқыды ортада.

Әмір-Темір қанаттана,

Жырға балқып,

Шоқтанып,

Арайланған жанарында шоқтай қызу от жанып:

- Неткен асқақ сұлулық бұл,

Неткен жомарт сезім! - деп

Қайта-қайта басын изеп, қолын соқты шаттанып.

Кенет біреу алға шығып бұрды өзіне жиынды,

Ханға қарап қалбаң қағып, бірнеше рет иілді:

-О, кемеңгер қасиеттім, ұлылардың ұлысы,

Даңқымыздың көшбасшысы, құдіреті, тынысы,

Сізсіз күллі Азияның бітпек емес бір ісі,

Сізден асқан данышпан жоқ,

Егер біреу бар десе

Оның өзі Сіздегі ұлы парасаттың інісі.

Тіпті әлемде Сізбен қатар қоя алмаймыз ешкімді!

- Дұрыс!

- Шын сөз!

- Хан жасасын! - деген қоштау естілді.

- Қай кезде де сом алтынның қадірі жоқ қолдағы

- Деп әлгі адам әңгімесін әрі қарай жалғады,

- Шын өнердің мәнін білер,

Сөздің сәнін, дәмін білер,

Талғамыңыз тағы мені таң қалдырды, алыбым,

Сізді барлап өлең сөздің құдіретін таныдым.

Өнегеңіз ғасырлардан ғасырларға көшеді көсемі бар елдің бағы бес елі!

- Тоқта!

Доғар!

Сарапталық,

Сен бе, мен бе жетесіз?

Сөзбен арбап, матау жолын меңгеріпсің қатесіз.

Бір күшейсе, өткел бермес тоғышарлық індеті.

Әр адамның тірліктегі зор замани міндеті

— Саһ өнерді ардақ тұту және терең түсіну.

Жан байлығын есепке алмау — босқа көкіп, ісіну,

Халқымыздың ұлы рухын, бедел - парқын түсіру.

Тек қарынға билік берсек мына ғалам не болмақ?

Онда ізгілік өзендері ақпай қалар табандап.

Қашыр озып,

Тұлпарлардың мерейі ақсап,

Шабандап,

Қарға біткен қарқылдасып, қырандарды жамандап,

Биік пенен аласаның шекарасы жоғалмақ.

Тұс-тұсынан мақтау сөздер құлағанмен көшкін боп,

Әлі күнге жағымпазын жазалаған ешкім жоқ.

Диірменің айналған соң жалғандықтың желімен

Басқа арнаға түсіруге міндеттімін сені мен...

Сәл ойланып:

— Кімсің өзің, мақсатың не? — деді хан.

— Әрқашан да орын ашқан

Сізге жүрек төрінен Қорасанның хакімін...

Құттықтауға келіп ем...

— Жалған хакім, жалған таудың даңқы жермен теңесін.

Бар, қайта бер!

Қорасанға енді хакім емессің!

- Ұлағатты ұлы ханым, күн келбеттім, кеңісім,

Мұныңыз тым ауыр жаза болмас па екен мен үшін.

Шетке қағу — өзіңізге шын берілген хакімді

Тарылтпай ма сіздегі ұлы жомарттықтың өрісін?

— Міне, міне, сын сағатта санаң қалай бұлтыңдар

Қырдың қызыл түлкісін де алдап кетер тұрқың бар.

Жанарымды тұздай етіп,

Өтпей жүрген қыздай етіп

Көзсіз мақтап, беделімді асырдың - ау таудан да.

Сен жанымнан табылар ма ең бастан бағым ауғанда?

Ондай шақта жалт бұрылып кетеріңе дау бар ма!

Мадақ сөздер төбесінен қарша борап жауғанда,

Елікпейтін басшының тым аз боларын білесің

Сондықтан сен қатерлісің жасырынған жаудан да.

Билік деген — қалың елдің көз қадайтын алаңы.

Мені жиі, жөнсіз мақтау салтқа айналып барады

Кейбір қулар шектен шығып, тіпті теңеу таппауда.

Жалған жыршы, жалған ақын,

Желпи келіп жел қанатын

Бұдан былай ерік берсе әділетсіз мақтауға,

Сол сәтінде - ақ бұйырамын қатал, ауыр жазаға!

Әділетті жаза бар да ғаділетті ел аза ма?

Таразылар уақыт кейін, кім бөркемік, кім мықты,

Тек әділ сын - ел тірегі,

Жалған мақтау өлтіреді,

Әміршінің санасынан сығалаған шындықты.

Ал, бұл жұртқа әкеледі қанша қайғы-қасірет.

Құнсыз етіп мерей көгін,

Жағымпаздың көбейгенін

Ұғу керек туар жаңа қасіреттің басы деп.

Мың намыссыз жағымпаздан құлдық ұра құлаған

Артық маған қасқайып кеп шындықты айтқан бір адам.

Енді шындық менің мына билік құрған өлкемде

Ізгілікпен жұптасады,

Нық басады ертеңге —

Деп әміршіні жігер жүзген жанарында бақ жанып,

Жанған бақпен шығып кетті қалың жұртты қақ жарып.

Содан бері қанша жапты сонау таудың басын қар.

Сан гүлденіп, сан қуарып,

Әмір-Темір даңқын алып

Жұмыр жердің кеудесінен ұшты дүлей ғасырлар.

...Бас қолбасшы Самарқанның бас көшесі бойында

Ескерткіш боп биіктеп тұр, берілгендей пайымға,

Берілгендей уайымға,

Ғасырында есепсіз көп қан төккені жайында,

Бірақ ұлы бір мінезді салт еткені жайында...

Нән бәйтерек әлдене деп сыбырлайды қайыңға...

Ханның соңғы өсиеті,

Сөзге айналған қасиеті

Алты жүз жыл өткеннен соң, кәне, кімнің ойында?

Бір жас жігіт мінбеде тұр.

(Сырт көзге тым ақылды),

Қосатындай көңілменен алыс пенен жақынды

Қалбақтады, жалбақтады,

Арыстан ғып ардақтады,

Данышпан ғып салмақтады,

Ескерткішті орнатуға бұйрық берген хакімді.

...Сәлден кейін хакім оны өз қасына шақырды.

Нақ сол тұста он, қанаттан,

Парасаты самғап аққан,

Өзегінен гүл көктеген,

Темір аса құрметтеген,

Қожа Хафиз өлеңдері жаңғырыға оқылды...

.....................................................................................

Ой салар деп сеніп едім талай жаңа кескінге

Ұлы жырға бірақ назар аудармады ешкім де...

— ? ? ?

Нақ сол тұста он, қанаттан,

Парасаты самғап аққан,

Өзегінен гүл көктеген,

Темір аса құрметтеген,

Қожа Хафиз өлеңдері жаңғырыға оқылды...

.....................................................................................

Ой салар деп сеніп едім талай жаңа кескінге

Ұлы жырға бірақ назар аудармады ешкім де...

— ? ? ?





ЭВЕРЕСТКЕ ШЫҒУ

Қадалған көз таларлық,

Жігер отын жанар ғып,

Эверестке шыққандардың тізімі,

Саусақпенен санарлық.

Махаббат та шың сияқты:

Күн жақындап қасына,

Бұлт қонатын тасына,

Қыран тектес жандар ғана

Шыға алатын басына...

Бәрі бітті.

Құлайды арман дауыл жыққан қайыңша,

Ел күлмей ме ессіз үрей ықпалына бой ұрса?!

Өзін-өзі өлтіруге тиісті еді Транзей

Сол кездегі әміршінің қатал заңы бойынша.

"Мені айналып, өте алмайтын кезеңге тап болдың ба?"

Дегендей - ақ жарқ-жұрқ етіп қанжар жатты алдында.

"Қайсар Рим заңы солай,

Көзіңді енді құрт, батыр" —

Деген сөзді оймен айтып, біраз адам сыртта тұр.

Бөлме дел-сал, жүріп жатыр өмір, өлім таласы,

Ал, қанжарға қол бармайды, бұл азапқа қарашы.

Гүлзар тірлік қимастықпен жымиғанда қиылып,

Ең бастапқы қатқыл ойы бірте-бірте сұйылып,

Дір-дір етіп, дегбірі ұшып қалшылдады бейшара.

Намысына тірек етер ерлік таппай күйініп.

Осы сәтте кіріп келді Аррия,

Ақша қардай аппақ көйлек киініп,

Жанарынан жан тербетер назды сәуле құйылып.

Асқақ ұстап, сұңғақ бойын сымбатты,

Транзейге әйел былай тіл қатты:

Құдай саған еркек деген ат берді,

Дәулет берді,

Атақ берді,

Бақ берді.

Шараң қанша енді соның бәрімен,

Қоштасатын шақ келді.

Кимекпісің қорқақ атын ноқта ғып,

Қалсын десең еркек атың сақталып,

Есінді жи, айнам менің, есінді жи, қамықпа,

Ел мазағын көтеруден өлім ауыр болып па?!

Илан маған, тіпті түк те қиындығы жоқ мұның,

Батыл ұста қанжарыңды, батыл ұста, шоқтығым!

Ездік мінез сынға түспей қойсын қайдан байқала,

Қиындықсыз келген бақыт кетер кезін айта ма?

Бұл ерлігің болсын сенің ең алғашқы, ең соңғы

Кәне, менің қимылымды қайтала!

Аррия ару Транзейге ойлы көзін ойната,

Жүзін гүлдей жайната,

Күле қарап, тұрдыдағы қанжарын,

Жүрегіне сұғып алды бойлата...

Шулы, даулы пікір тастап артында,

Бір-біріне қол созысқан қалпында,

Біраздан соң екі бейне жатты үнсіз...

Кемітпеген тіпті қорқақ күйеуінің нарқын да

Ұлылық бар сол әйелдің даңқында...

Бірақ мақтау қажет те емес алтынға.





АЛТЫН, КҮМІС ЖӘНЕ ҚАЛАЙЫ

Ш. Айтматовқа

Пәстеу соғып сырт көркі мазмұнынан,

Бекер болды-ау, мезгілсіз тозды бір ән.

Мыстан құйдық тұлғасын ұлылардың,

Жер бетінде алтынның аздығынан.

Міне, тағы құлашын жазды бір ән,

Көркі осалдық етпегей мазмұнынан.

Сорпа ішеміз қалайы қасықпенен,

Жер бетінде күмістің аздығынан.

Жасық жайлы жасампаз ойға қалып,

Жарар еді кетпесек майдаланып.

Сары шымшық сан рет той бастады,

Бұлбұлдардың аздығын пайдаланып.

Қалайы өтсе күмістің есімімен,

Үйреніппіз қарауға кешіріммен.

Соның бәрі асылдың аздығынан,

Азға зорлық жасаудың кесірінен.





ЕРКЕКТЕР ЖЫРЬІ

Қалқам,

Мені сыйлайтының шын болса,

Мені жатқа қимайтының шын болса.

Маған өріс тілейтінің,

Маған жеңіс тілейтінің шын болса,

Мен сүрінген, мен қиналған кездерде

Жадап-жүдеп жүргенімді,

Мұңға батқан түндерімді.

Сездірме сен өзгеге.

Және өзің де айта көрме:

- Саған ауыр болды, - деп,

- Нала - мұңнан арқаң жауыр болды, — деп.

Өйтіп менің намысымнан аттама,

Жазғыр мейлің,

Табалай бер, көтерем

Мүсіркеушім бола көрме тек қана.

...Біздің тауда қанатына қаңғырған бір оқ тиіп,

Ата қыран ұясында тартып жатты көп күйік.

Кей кездері ызадан жарылардай

Дөңбекшіді ол қорлыққа бағына алмай.

Бала қыран күндікке тауды кезіп.

Жем тасыды ұяға жаны қалмай.

Ата қыран перзентінің қамқорлығын құп алып.

Шүкіршілік етті іштей қуанып.

Ол ойлады: "Ұзақ қайғы бола қоймас бұл аса,

Құлантаза сауығамын, тағы екі-үш ай шыдасам"

Бірақ бір күн бала қыран оған былай тіл қатты:

"Баға жетпес асылымсың, ардағымсың, қымбатты.

Әбден қажып сорладың - ау, жүдедің - ау тым қатты.

Есіме алсам баяғы шат күндеріңді еңселі,

Жаным жылап аяп кетем, аяп кетем мен сені!"

- Тоқтат! — деді ата қыран қалш-қалш етіп долданып,

- Бекер жатқан екенмін ғой, ұлым бар деп малданып.

Көкірегін бір алапат ыза буып алды да,

Ұясының аузына әрең жүріп барды да,

Жан шошытар жалтыр құздан құлап өлді табанда.

Қалқам!

Ерлік даңқы қанат жайған мына ұлы заманда

Мүсіркеу сөз есітуден өлім жеңіл маған да!!!





ӘЙЕЛДЕР

Не толқытса соның мұңын тартасың...

Аурухана ауласында сытырлатып картасын

Жанарында әзіл ойнап жарасты

Маған бір қыз бал ашты:

- Науқастан ба ерініңіз кезерген,

Жазыласыз,

Налымаңыз бекер сіз.

Әйтсе де әйел қауымына ежелден

Немқұрайды қарамайды екенсіз.

Сүюді Сіз ерлік деп те айтасыз,

Онсыз ақын боларсыз ба ой өрген.

Дегенмен Сіз абайлаңыз, байқаңыз,

Бағыңыз да, сорыңыз да әйелден.

- Бәрекелде,

Өркен жайсын талабың,

Сәуегейі сен боп жүрме қаланың.

Бұл бетіңмен цыгандарды жұмыссыз

Қалдырарсың, қарағым,

- Дедім күліп.

Бірақ қыздың байсалды

Әзіл сөзі маған біраз ой салды.

Дүниеге қан тамырдай тарайтын

Жер бетінде әйел жайлы ертек көп.

Әйелдерге немқұрайды қарайтын,

Еркекті мен санамаймын еркек деп.

Қай кезде де сұлулықтың жолы — мұз.

Әйел біздің әзиз байлық қорымыз.

Әйел біздің тағдырымыз,

Тағдырымыз болған соң

Белгілі ғой, бағымыз не сорымыз.

Хас сұлулық әлсіздердің қызғанышын маздатқан,

Ал қызғаныш құрды деп кім айта алады аз қақпан.

Бір әйелге бола кейде ел менен ел жауласып,

Жер жастанған боздақтар.

Оған куә анау төбе томпиған

Анау шыңдар құлақтары қалқиған.

Сан ұрпаққа тұлға болған ақындар

Бір әйелдің намысы үшін жан қиған.

Мағынасыз жылтырақты сақтамайды ел еске.

Жалын болып жылу болмау,

Әйел болып сұлу болмау

Табиғатты алдаумен тең емес пе?

Гүлзар әйел қауымына сұлулықсыз бақ қайда,

Шын сұлулық тереңдікте жатпай ма?

Қайырлатқан кемесін талай ердің

Саяз көлге шашылмағай шұғылаң.

Тереңдігі жоқ әйелдің

Қорқу керек сыртқы сұлулығынан.

Әйел — еркек намысының қорғаны.

Нағыз сұлу әйел табу -

Бүкіл еркек атаулының арманы.

Нағыз сұлу әйел үшін қажет кезде жан қию,

Бұл — жігіттік кодекстің жазылмаған тармағы.

Бірақ, бірақ талайлардың бақыты алыс, сорынан,

Бұл кез келген бөріктінің келе бермес қолынан.

Ерлік семсе азаматтық семеді.

Үлкен ерлік үлкен күшке келеді.

Маған ғашық бір әйел бар.

Ол әйел

Менде сондай күш барына сенеді!





СҰЛУЛЫҚТЫ СЕЗІНУ

немесе

Ғабиден Мұстафинмен қарттық жайлы әңгіме

Нар көңілдің жастығы ма,

Әлде оянған арман ба,

Жүз жасаған Жамбыл ақын кешегі,

О, керемет, Грузияға барғанда,

- Бір сұлуға ғашық бопты деседі.

- Міне, нағыз бүгінгінің батыры,

Қатал уақыт қарияны сала алмапты - ау тезіне.

Неткен қайсар сұлулық бұл, деп бір орыс ақыны

Жас алыпты көзіне.

Иә, қарттар бар арғымағы арманнан,

Жігерімен дүр сілкінткен даланы.

Сұлулықты сезінуден қалған жан

Бәрінен де қалады.

Жер бетінде жел өшірген із аз ба,

Жігерсіздің өрісі әркез тар болған.

Отызында кемпір болған қыз аз ба,

Жігіт аз ба отыз бесте шал болған?!

Кім жас,

Кім қарт,

Уақыт өзі іріктер,

Ер көбейсін ат қып мінер қиялды.

Қарттық — оттың азаюы, оты азайған жігіттер

Қай кезде де қоғам үшін зиянды.

Бақыттысың әр таң сайын көзіңді

Сұлулыққа суарудан қашпасаң.

Қартайдым деп алдай көрме өзіңді,

Қарттық жаспен өлшенбейді ешқашан.





АРМАН

(Жарылқасын Нұсқабайұлына)

Ерте, ерте, ертеде

Отырарда,

Біздің іңкәр өлкеде,

Иық бұрмай тек білімнен басқаға

Қатар өсті екі бірдей жас бала.

Қатар жүріп сан өнерге машықты,

Бірге оқыды,

Бірге ойнады асықты.

Екеуіне назар бұрды ел ерек,

Өйткені олар дарынды еді керемет.

"Таңдайымыз өрісті оймен татымақ".

Деп қуана езу тартты атырап.

Ал дарындар медресені тауысты

Он екіге жасы ілікпей жатып-ақ.

Сыбағасын тағдыр дара бөлгендей,

Өсе берді төске шауып, төрге өрлей,

Екеуіне қараған жұрт сүйсінді,

Отырардың болашағын көргендей.

Отырарда жаны жайқын дария,

Ойы безбен бар еді бір қария.

Сол қария бір күні екі шәкіртті,

Құрметпенен өз үйіне шақыртты:

- Балақайлар, балапандар, көк өрім,

Сендерге бір сауал қойсам деп едім,

Туған жан деп өнерімен, өртімен

Екеуіңді сөз етіп жүр ел түгел.

Мен де танып білсем деп ем,

Кімсіңдер?

Қандай арман жетегінде жүрсіңдер,

Қандай бағыт ұстайсыңдар түбінде,

Сонша неге құштарсыңдар білімге?

Қане, Дойыл, сен айтшы?

Дойыл айтты: - Жалғыз арман бар менде,

Шектесетін қулықпен де, армен де.

Жалын шашса өнерімнің өрнегі

Сонау Йемен, Мысыр, Бағдад елдері

Түгел танып жыр ететін таңдана,

Саудагер боп шықсам деймін, жан баба.

Тірлігімде жабырқамай, жасымай,

Ата жолын қусам деймін осылай.

Бой шалдырмай бос мақтан мен өсекке

Өмірімді құрсам деймін есепке.

Ұтыласың, жебемесе желекті ой,

Бұл өнердің табиғаты ерек қой.

Қаншама елмен сауда-саттық жасауға

Соншама елдің тілін білу керек қой

Табу үшін жұрт таппаған айланы,

Көру үшін жұрт көрмеген пайданы,

Шығу үшін жұрт шықпаған белеске,

Жұрттан асқан білім керек емес пе?

Тілін таппасаң кім созбайды қол ұшын,

Өнер қажет, білім қажет сол үшін.

Қарт күрсінді: - Ұлым, желік қуыпсың!

Неге мұнша желтоқсандай суықсың?

Барымызға туған дарын болар деп

Қуанып ем,

Сорымызға туыпсың.

Сор боларсың, одан не мән табарсың,

Арманыңды, бәлкім, қайта қарарсың?

Бірақ Дойыл тұрып алды пандаңа:

- Арманымды өзгерте алман, жан баба!

- Ал сен қалай бағыттадың нұрыңды,

Жасырмай айт,

Жасқанбай айт сырыңды –

деп қария Дойылмен бір отырған

Ұяң шәкірт жас Әбуге бұрылды.

Әбу айтты: - Менде де бар бір арман,

Маздап жанып, қол бұлғайтын шынардан.

Ұлы баба, бірақ менің арманым

Парыз бенен махаббаттан құралған.

Шамын жақсам ғылым менен өнердің,

Елімді зор мерекеге бөлермін.

Бұл сапарым азапты да шығар - ау,

Не де болса пешенемнен көрермін.

Мейлі мәңгі жарымайын киімге,

Мейлі түйір нан қалмасын үйімде,

Мейлі ұлының еңбек етіп арымен

Жүргендігін ұғынбасын қалың ел.

Қарлы боран қыран жолын бөгер ме?!

Өнеріммен тасып толам кемерге.

Мен өзіме риза емеспін, елімнің

Сүйеніші бола алмасам егер де.

Қарт жымиды: - Бәрекелде, жаз жайраң!

Көл болмаса тояттайды қаз қайдан?!

Біреуіңнің арманыңнан шошып ем,

Бірің, міне, еттің лезде мәз-мейрам.

Бірің үшін күрсінумен өтермін,

Бірің үшін сүйсінумен өтермін,

Сөйте-сөйте мен де өмірден кетермін.

Беттеріңнен жарылқасын, тәңірім,

Ал жарайды, батам осы, барыңдар,

Отырарда туған ұлы дарындар!

Әжуасын әжіміне жасырып,

Жылдар ақты,

Жылдар ақты асығып,

Жалын еді-ау арманы айқын, өр көңіл,

Екі досты екі арнаға бөлді өмір.

Дойыл солай өзгертпеді шешімін,

Дәулет оған жылдам ашты есігін.

Өнері асқан саудагердің көп өтпей

Бағдад, Мысыр түгел білді есімін.

"Есепсіздің несібесі озар ма?"

Әйелін де баулыды ол со заңға,

Қонаққа арнап асылатын етті де

Өзі салып беріп жүрді қазанға.

Тек байлыққа деген жұтаң сараңдық

Жіберді оның бар өнерін қараң ғып.

Міне осылай жазық дарын, жас тұлға

Ұшырады әбілетті тозғынға.

Саудагерді өзге түгіл

Өзінің

Ұрпақтары кетті ұмытып аз жылда.

Ал Әбу ше?

Кеңге жайды ол қанатын,

Әбуіміз - әрі талым, әрі ақын,

Әбуіміз - біздің ұлы бабамыз

Әбу - Насыр әл - Фараби болатын.

МӘҢГІ ЛАУЛАП ЖАНУ ҮШІН ҒАЛАМДА,

ҮЛКЕН БАҚЫТ ТАБУ ҮШІН ҒАЛАМДА,

ҮЛКЕН БОЛЫП ҚАЛУ ҮШІН ҒАЛАМДА,

ҮЛКЕН АРМАН КЕРЕК ЕКЕН АДАМҒА.





ҒАШЫҚТЫҚ ҒАЛАМАТЫ

Атақты "Қорлан" әнінің авторы Естай ақын 72-ге келіп, тіршілікпен қоштасар шағында аласұрып,жан досы Нұрлыбекті іздепті. Екікүндік қашық жерде тұратын Нұрлыбек аттан құлап, аяғын сындырып алғанына қарамастан, арбаға жамбастай жатып, досына жеткен екен. Сонда Естай әбден жұқарып тозуға айналған сұқ саусағындағы жүзігін көрсетіп: "Сүйегіме кіретін қарттарға ескерт. Мына жүзікті жарты ғасыр қолымнан тастамай келгенімді білесің. Ендеше қалған ғасырларда да саусағымда жарқырап жатсын... Ұлы сезімін кішкене жүзігіне сыйдырған қайран Қорланым - ай!" - деп ағыл-тегіл жылапты.

Бірде Евгений Евтушенконың үйінде шетелдік достармен болған басқосуда мен осы оқиғаны әңгімеледім. Кенет итальян мүсіншісі орнынан тұрды да: "Мұнда сүйгеніне қосыла алмаған Естай ақынның сағынышы мен зары ғана емес, бүкіл бір ұлттың махаббатқа деген мінезі мен ерлігі жатыр екен. Осы Естай мен Қорланды туған халықтың денсаулығы үшін тост көтеруді ұсынамын", — деді.

Сол сәтте төбем көкке екі-ақ елі жетпей тұрды.

Қартаң әйел жұмысыма іздеп келіп, жылады:

"Жалғыз қызым бар еді, айнам,

Тірлігімнің шынары

Еркелеттім,

Өмірімді желкен еттім жолына.

Тек сол гүлдеп толыссын деп,

Тек сол кисін, сол ішсін деп,

Ештеңені аяғам жоқ, бәрін бердім қолына.

Қызым сұлу бой түзеді, ой түзеді жайдары,

Ой түзеді көз жауын ап қызғалдақтай майдағы,

Алды болды құрбысының бірге өскен.

Үмітіме бақ пен қайғы қалай қатар мінгескен?

Бекер,

Бекер жіберіппін еркіне,

Ерте түсіп қалды-ау, сірә, албырт сезім өртіне.

Бақытты едім,

Бақытты едім мен қандай

Қашан қызым жолыққанша ғашықтықтың дертіне.

Күзетшімін бұл күн есік торыған,

Туар айым тумай қалды оңынан.

Үш жыл болды.

Бұйрабас бір әртістің

Сорлы қызым жүгіріп жүр соңынан.

Ал ол иттің

(бұл қорлыққа қарашы?)

Бар әйелі, баласы.

Үйленуге қайдан келсін шамасы.

Қызым соны білмейді ме?

Біледі!

Біле тұра селт етпейді жүрегі.

Небір жайсаң жігіттерді төредей

Мазақ етіп кетпеді ме елемей?!

Бұл не деген көлден табар бақытты,

Шөлден іздеп жаңылысқан шөрегей.

Деп сенсем де: бақыт алда, жол алда,

Адасқандай кейіптемін боранда.

Ал ол үшін бұйрабас сол әртістен

Артық жан жоқ ғаламда.

Тек соны ойлап беріледі арманға,

Тек соны ойлап жылайды үйде қалғанда.

Сосын кайта жымияды:

- Менен асқан бақытты

Адам жоқ деп жалғанда.

Дауа бар ма, дауа бар ма талғамға.

Жақын тартып сырласымдай бұрынғы,

Кешір, қалқам, саған аштым сырымды.

Сен ерекше сыйлы жансың қызыма.

Сыйлайтыны - жатқа оқиды жырыңды.

Өзіңе аян, қыз көңілі гүл нәзік,

Жеңе алмаспыз ер мінезбен ұр да жық.

Өтінемін,

Сол бақытсыз сорлыға

Қол ұшын бер, ой саларлық жыр жазып".

Соны айтты да шығып кетті ол қоштасып,

Тұрып қалдым ойым мұңмен астасып.

Көз алдымнан кетпей қойды мұңлы ана,

Көз алдымнан кетпей қойды жас ғашық.

Өлке даңқын артқанымен арқаға,

Әлі күнге түспей келген картаға,

Қыран ғана қалықтайтын көгінде,

Бұлттан биік заңғар аз ба,

Сұрақ, қойған таңдар аз ба,

Жазылмаған заңдар аз ба өмірде?

Күдіс пейіл кедергіден қайтқанымен меселі,

Ғашық жүрек өз тағдырын өзі ғана шешеді.

Жыға алмайды оны жұрттың өсегі.

Бұған дәлел - құдіретті "Қорлан" әні кешегі.

Қасіретті сәт соққанда әбден меңдеп кеселі

Қайран Естай, қимас досын шақырып,

Былай депті деседі:

- "Ей, Нұрлыбек, өренім!

Жетпіс екі жасымда

Тұзағына іліндірді мені өлім.

Тулағанмен амал нешік, көнемін.

Тіршілікте аз созбап ең қол ұшын

Өлген соң да қажет боп тұр көмегің.

Дәл өзіңдей қайдан ұқсын қайғымды ел,

Ғашық көңіл мәңгі жасыл айдын көл.

Ғашықтықпен өткен күндер ғана өмір,

Ал қалғаны жай күндер.

Көлмен көлдей, таумен таудай теңдесе,

Белдесуге талап қылдым мен неше.

Елу бір жыл ғашық болдым Қорланға,

Елу бір жыл өмір сүрдім, ендеше.

Қорланды ойлап қиял қостым тағдарға,

Қорланды ойлап шықтым қанша заңғарға.

Сірә, мендей ғашықтықтан бақ тауып,

Сірә, мендей мұңға батқан жан бар ма?

Дүниенің өзге бақыт, шаттығын

Менсінбеген

Менің мұңым тәтті мұң.

Тәтті емей не?

Он сегізге ой салып,

Жиырма бесті таңдандырса қарттығым?!

Әттең, тағдыр қоса алмадым

Сорым ба?

Заман — жылан.

Жатып алды - ау жолымда.

Бірақ менің бақытым да, барым да

Қорлан берген алтын жүзік жарқырап,

Елу бір жыл сәуле шашты қолымда.

Өр толқынға қарсы жүзген әр кеме

Мен болыппын.

Оһо, қандай мәртебе!

Бұл жүзікке елу бір жыл әйелім

Қызғанышпен қарап келді өртене.

Десе - дағы ел дәстүрі ерге сын,

Қарттарға ескерт,

Қарсыласа көрмесін.

Қорланымның көзі болған жүзікті,

Өтінемін,

Өзіммен бір жерлесін!

Серт пен сөзге ұмытшақтау өлкеде

Ғашық болып өлу қандай мәртебе.

Тірлігіме шабыт берген бұл жүзік,

Жарық беріп жатсын маған көрде де!"

Шаршатпаған арман шіркін, арман ба?

Әне, солай қайсар ақын көз жұмды.

Бұл туралы айтқан кезде Қорланға:

"Егер олай етпесе,

Естай Естай бола ма?!

Естай Естай бола ма?!

Онсыздағы жаны сұлу балаңа

Сұлу өлім сыйлапсың - ау, Жер-ана!" –

Деп жылапты кемпір байғұс еңкілдеп,

Ақ жаулығы ай нұрымен желкілдеп.

Нағыз ғашық қарттығына көнер ме?!

Қорлан өзі кейінірек қылтамақтан өлерде,

Әжімді жүзі қуарып, түнеріп,

Күйеуін сыртқа шығарып жіберіп,

Ақпалап, қозып делебесі де,

Бойжетіп қалған немересіне

Естайдың әнін салдырып,

Жанарын шоқтай жандырып,

"Бақыттымын, бақыттымын", — депті де,

Көз жұмыпты мәңгілік.

Ғашық жүрек сүйгені үшін бола алмайды жазалы.

Адам азса ғашықтықтың жоқтығынан азады.

Ғашық жыры — тіршіліктің көкейтесті өлеңі.

Ешбір геометриямен

Өлшенбейтін көлемі.

Бұл сезімнің ұшан-теңіз адамзатқа берері.

Ғашық болу келсе кімнің қолынан

Әлем соған сенеді.

Құлай сүю — ерлікпен тең себебі!

Апатай - ау,

Онда неге итереміз ғашықтарды қақпанға?

Көңілінің күні жоқтардан

Табанының бүрі жоқтардан

Жұрт онсыз да зардап шегіп жатқанда.

Апатай - ау,

Қызым батты күнәға

Деп қамығып жылама,

Жанарыңды қасіретке бұлама.

Мүмкін, жолы сәтсіз шығар...

Бірақ сүю бақыты

Кез келгенге тартылмайтын сыбаға.

Апатай - ау,

Сеніміңді жасытпа,

Қашықтықты жеңе білу — мықтылық,

Нағыз бақыт — жақында емес, шықта.

Кел, ендеше, орнымыздан тік тұрып

Тост айтайық

Қашық, қиын жол таңдаған ғашыққа:

Асланы ашық болсын деп,

Сәулесін алысқа шашып қалсын деп,

Өлім де бөле алмас ғашық болсын деп,

Адамдар оларды соттауға

Асықпасын деп.





ЖЕҢІЛГЕН ЖЕҢІМПАЗ ХАҚЫНДАҒЫ ОТЫРАР ДАСТАНЫ НЕМЕСЕ ШЫҢҒЫСХАННЫҢ ҚАТЕЛІГІ

Олжас Сүлейменовке,

мына жолдардың авторына:

"О, мы не забываем, никогда

Свои тысячелетние обиды.

Великие сжигали города,

Не ведая, что летописец видит."

"...Науқас меңдеп барады. Мына кішкене үрпек бас перзентімнің aт жалын тартып мінгенін көруді тағдырдың жазбағаны - ай! Атадан бaлaғa ауысып келе жатқан дәстүр бойынша ұлымды тіземе мінгізе отырып, Отырарды қорғау жолында түгелдей опат болған ұлы бабаларының жанқиярлық күресін сан рет әңгімеледім.

"Әлі тым жас қой, түсіне қояр ма екен?" — деп әйелім күдік те білдірді.

Жоқ, түсінуге тиіс. Түсінбесе өзіне қиын. Тамырын тереңге жібере алмаған дарақтың қашан да ғұмыры келте.

(Әкемнің досына жазған хатынан)

I

- Даңқың қайда төске өрлеген?

Екі жүз мың әскерменен

Алты ай бойы кіп-кішкентай

Отырарды ала алмау,

Алты ай бойы

Отырардың осал тұсын таба алмау

Ойы - дауыл,

Сезімі - аспан,

Тек жеңіспен көзін ашқан

Менің алғыр ұрпағымның сүйегіне зор таңба,

Намысыма сызат түсті мына сенің арқаңда, —

Деп Шыңғысхан Шағатайға оқты көзін қадады.

- Осы өкініш мені де өртеп барады.

Отырардың бақытына орнаған

Болар, бәлкім,

Алдырмай тұр зор қамал.

Бірақ, әке, жүргенім жоқ аянып,

Қанша үмітім желге ұшты.

Қанша әскерім жер құшты.

Дала жатыр қызыл қанға боялып,

Егер бүкпей баяндасам шындықты

Рухы — өр,

Тәні — бекем

Бұл бір қайсар халық екен,

Тірліктен де артық қойған бірлікті.

Жүрегінде ыза табы қалмағандай бір мысқал:

- Шалалаусың, — деп жымиды Шыңғысхан.

Сақталмауы мүмкін емес зердеңде,

Сен тоғызға келгенде,

Ұлу жылы, Үкітайдың тойында,

Оқ өтпейтін алып батыр жайында,

Ертек айтқам оңашалап өзіңе,

Сол ертекті неге алмадың пайымға?

- Кешір, әке, балалық па,

Зерсіздік пе,

Шалалық па,

Тек нобайы ғана қапты ойымда.

Ұмытпасам Массагет даласында,

Аңдысқан қас пен достың арасында

Атса садақ дарымайтын,

Мыңмен жеке шайқасса арымайтын,

Шапса қылыш кеспейтін,

Жанарынан мейірімі өшпейтін,

Өтіпті бір өжет батыр нар кісі, -

деп баласы кібіртіктеп тоқтады,

Есімде жоқ, әке, одан арғысы.

- Есің кетсе, естіге кіріптарсың,

Ең бастысын ұмытқансың, —

Деп Шыңғысхан ызбарлана тіл қатты,

Әр сөзінде атан түйе қайысардай зіл жатты. -

Жә, ендеше, түсірейін есіңе.

Жомарт, аңқау сайын дала төсінде,

Сан мың әскер жеңбеген өр алыпты

Бір-ақ адам табанына салыпты.

Әлгі алыптың кеудесінде бармақтай

Оқ өтетін осал жері болыпты.

Даңқ кімнің күліп тұрса басыңда,

Сатқындық та бұғып жүрмек қасында,

Айлакер жан соны жазбай таныпты.

Қай кезде де айла кескен нарықты.

Жақын барып үңілместен жауыңа

Шығам деме, ұлым, жеңіс тауына,

Адам аз ба күшке сеніп адасқан?

Жауың мықты.

Бұған, сірә, таласпан.

Әр мықтының осал жері болмай ма?

Болса қайсы Оған бастар жол қайда?

Ал бұл сұрақ бар кез сенің жүру керек басында,

Менің күллі жеңісімнің құпиясы осында!

Көңілінен күрт серпіліп наласы, -

Ұқтым, әке, — деп жымиды баласы.

II

Алты ай бойы ерлік салтқа төрін берген Отырар,

Алты ай бойғы алапатта жеңілмеген Отырар

Алты-ақ күнде жермен-жексен қирады.

Ақыл-ойын жалындатқан,

Өнер, ғылым шамын жаққан

Ұлы қала Азияның маңдайына сыймады.

Безбүйрек жау сәбилерді,

Шал-шауқанды,

Кемпірді,

Тіпті жүкті әйелдің де ішін жарып өлтірді.

Құзғын, қарға ғана тынбай шарлап мұңлы аспанды,

Отырардың аянышты зарлы өмірі басталды.

Айдай әлем мойындаған даңқы бар,

Жүз елу мың халқы бар,

Нән қаланың асқақ әні осыменен шектелді...

Үш күннен соң екі адамды

Шыңғысханға ап келді.

Оның бірі - аты аңызға айналған,

Алты ай бойы Отырарды

Құтқарам деп арпалысқан қайраннан,

Жүрек шамы ізгіліксіз жанбайтын,

Аман өткен сан алапат майданнан,

Қанаттыны талаптыға жалғайтын,

Фараби мен Иассауидің жырларын

Таңнан таңға жатқа айтудан талмайтын,

Әрі өзгеше ел басқару мәнері

Отырардың Қайыр атты ханы еді.

Екіншісі — қара мұрты қара түн,

Қара түнде қаққан қара қанатын,

Шағатайға Отырардың қақпасын

Ашып берген Қарашоқы болатын.

Қайран тірлік, бақ пенен сор қырқысқан,

Түлкі сайтан,

Қыран өрге тырмысқан.

Екеуіне алма-кезек көз тастап,

Ұзақ, үнсіз,ойға шомды Шыңғысхан.

Иә, Қайырхан, — деді сосын жай ғана —

Рух ердің өзегі ғой қайда да.

Ең әрісі

Жеңілістің өзін де,

Шешкің келіп тұр өзіңнің пайдаңа.

Жігіттерім рухыңа қармақты

Салмақ болып,

Тәніңді әбден қорлапты.

Батырлықтан бағың бірақ жанған, ә,

Маған қарап күліп тұрсың сонда да.

Олар сенің жеңгенімен тәніңді,

Амал нешік,

Жеңе алмапты жаныңды.

Мысқыл күлкің салды маған қаншама ой,

Шіркін, сендей бес қолбасшым болса ғой,

Қалың қолым ұқсап дүлей тасқынға

Бөлеп дарқан күйге мені

Бүкіл әлем билер еді,

Аяғымның астында.

Ха – ха – ха – ха - ха, ал мына бір сатқынды

Құдай саған қайдан ғана тап қылды.

Қайғылы әрі күлкілі.

Қайран аңқау дара тұлға

Аңғармапсың қанатыңа

Жасырынған түлкіні.

Ерлігіңе осы болсын сыйлығым,

Сатан қидым бұл сатқынның билігін.

Тұр еді еркін езу жимай күлімдеп,

Мына әңгіме лезде құтын қашырды.

Қарашоқы есі шығып, дірілдеп

Шыңғысханның аяғына бас ұрды:

- Ұлы ханым,

Әділдік пе мұныңыз?

Өле өлгенше боп өтейін құлыңыз, Отырарды

Мен қол ұшын бермесем,

Оңай жаулап алар ма еді ұлыңыз?

- Оған дау жоқ, - деді Шыңғыс түнеріп, —

Сенен асқан бар ма бірақ тірі өлік.

Қастерлінің бәрін жыққан табанға

Азған сен бе

Әлде мына заман ба?

Тым құрыса

Қасиетті бір сезім

Қалу керек емес пе әрбір адамда?

Рас,

Менің нөкерлерім безбүйрек

Зұлымдықты ерлік деп те таниды.

Олар тіпті өкшесімен езгілеп,

Кете алады жазығы жоқ сәбиді.

Одан да ірі хайуандыққа жете алады төзімі,

Бәрін өзім үйреткенмін о баста.

Қаталдық пен аяушылық сезімі,

Жауынгердің жүрегінде түспеу керек таласқа.

Түспеу ләзім қос сезімнің дауына

Мен осыған қатты көңіл бөлемін.

Қаншама иттік етсе де олар жауына

Туған жерін сатпасына сенемін.

Дәмелендің

Шығарар деп төріне.

Жетті көзің, ол үмітің құр елес.

Опасыздық жасадың ба еліңе,

Ертең саған мені сату түк емес.

Шарам нешік,

Тұрмын сені тіпті аяп.

Сорлы Отансыз,

Қарайыпсың қаныңа.

Қашан мені сатарыңды күтпей-ақ

Алдынды орап кеткеніме налыма.

Жақсылығым қайтпады деп арыма.

Сатқындыққа сатқындықпен тіл қату

Ұқсамай ма табиғаттың заңына.

Құлақ түрер кім қалды енді зарыңа?

О дүние сапарына,

Сатқыным,

Сеніп аттан әділдіктің барына! —

Нөкеріне бұрылып:

- Кәне, қылыш ұстатыңдар

Қайсар батыр Қайырханның қолына!

- Тоқта, Шыңғыс, — деп Қайырхан саңқ етті,

Бұл баланың әкесі бір нар текті

Адам еді елге сыйлы, зиялы,

Адам еді адал, ұшқыр қиялы.

Әкесі үшін перзентіне сеніп ем,

Сатқын болып шықты мына тұяғы.

Оны ойласам от жүрегім қан болар

Сеніміме содан түскен таңба бар.

Мақұл көрсең

Әкесін бұл сатқынның

Осы араға алдырғаның жөн болар.

Келді ме әлде жауынан сыр тартқысы,

Шыңғыс басын изеді оған үн-түнсіз.

Біраздан соң

Қаба сақал қарт кісі,

Екеуіне қарсы қарап тұрды үнсіз.

Қайыр айтты:

- Жылан туса жыланнан,

Құлан туса құланнан

Таңданатын түк те жоқ,

Бірақ жылан қалай туды қыраннан?

Қария айтты:

- Сыйлы басым қуарды,

Жария етіп жалғанымды.

Менің қыран болғанымды

Заман бүгін өтірікке шығарды.

Әділі сол, көнбе мейлің, көн мейлің,

Әр адымы қиындаған,

Адал өлім бұйырмаған

Менен сорлы жан бар десең, сенбеймін.

Ең негізгі кінә, әрине, өзімде.

Бұл баланы жаңа туған кезінде

Перзент үні тұсаған жан мұратын

Афрасиабтың әр жағында тұратын

Нағашысы бауырына басқан-ды.

Қателігім осы арадан басталды.

Кіндік кескен өлкесінің сорына

Ержеткен соң қайта келді қолыма.

Бөренені жарып шыққан сынадай

Бабалардан бізге жеткен,

Құлақтыны іздеп өткен,

Өсиет бар мынадай:

"Әр нәресте қашан есі кіргенше,

Жер қадірін,

Ер қадірін білгенше,

Алғашқы әнтек қылығына

Өзі ұялып күлгенше,

Көтергенше балаң ойдың желкенін

Қинаса да қиқар соқпақ, қиыс жол,

Өзін туған қасиетті өлкенің

Ауасымен дем алуға тиісті ол!"

Мен осынау борышыма әкелік

Немқұрайды қарадым да,

Кінәлі боп ар алдында

Жібердім зор орны толмас қателік.

Міне, төрім бірігіп тұр көріме,

Көрінетін бетім бар ма еліме?

Мына сатқын перзентіме қосақтап

Өлтіруге міндеттісің мені де!

Азғандықтың соңы бізбен құрысын,

Сабақ болсын ертеңгі атар күн үшін.

Құм мәңгілік бүркей алмас асылды,

Даңқың көктеп өтеді әлі ғасырды.

Ал қимылда,

Қалды уақыт тым қысқа.

Қағу үшін сенін қайсар басынды

Асығып тұр мынау залым Шыңғыс та!

Қайыр айтты:

- Иә, қоштасар келді күн

Азбан Шыңғыс ел тарихын қорлады - ау.

Ойлап тұрсаң, енді бәрі арман - ау.

Отырардың жан қиярлық ерлігін

Жыр ететін,

Әттең, ақын қалмады - ау!

Шыңғыс айтты:

- Өкінгенмен болмайды,

Ешкімге де берілмейді бас сауға.

Бұйрық еттім түгел қырып тастауға

Отырарда еркек кіндік қалмайды!

Қария айтты:

- Қателестің. қалады!

Жұма бұрын

Шеткі Елші қақпадан,

Жүзін жалын қақтаған

Мен құтқарып жібердім бір баланы.

- Бәрекелде,

Бұл еңбегің жарады!

Бірақ одан ұрпақ тарап,

Одан ақын туғанша.

Ал ол ақын ата жолын қуғанша,

Кеудесіне сидырғанша даланы,

Айырғанша ақтан бөліп қараны,

Талай өзен тасып өтер,

Бәлкім, талай ғасыр өтер -

деп, Қайырхан жасқа толып жанары

Отырарға қимай, ұзақ қарады.

III

Оян, Қайыр бабатайым, қасиеттім, қымбаттым!

Сан алапат тасырдан соң,

Тасыр дауыл басылған соң,

Жеті жарым ғасырдан соң

Өзіңді іздеп тіл қаттым.

Аман қапты батыр арман,

Отқа оранған Отырардан

Қашып шыққан сол баяғы баладан

Бұл күндері санатты ұрпақ тараған.

Дәуірінің қанатында самғаған

Сол ұрпақтан шыққан ақын мен болам.

Кешіктің деп кінәлама, айбарлым,

Сені ояту үшін қанша ойландым.

Еңіреген ер ең аузы дуалы,

Бізге жетті жүрегіңнің шуағы.

Түп-тамырын сенен алып жатқан ел

Саған ұқсас батырларын туады.

Күллі Азия көз тігетін таңдана

Құм астынан көрінбейді паң қала.

Сол қалаға арнаған бұл жырымды,

Оң қабақпен қабылдай көр, жан баба!





БАРСЕЛОНА ӘУЕЖАЙЫНДАҒЫ СҰҢҚАРЛАР

Бұл не өзі

Әлде даңққа ғашықтық?

Талайлар жүр өлең-жырды кәсіп қып,

Десек дағы іскерміз һәм батылмыз,

Біз солармен күресе алмай жатырмыз.

Кедергілер көлденеңдеп күтпеген,

Пәле болды көңіл жықпастық деген.

Шығып жатыр,

Шығып жатыр құлшынып,

Бойсыз,

Ойсыз,

Тек ұшуға құштарлар,

Құштарлықтан тұра ма әлде тіршілік?!

Жеке күйттеп әдеттенген бас қамын

Бір-біріне ұқсас,

Ұсақ құстардан

Тазартамыз қалай өнер аспанын??? —

Деген сұрақ алдымызды кес-кестеп,

Кешегіден келіп жетті бүгінге.

Қиын,

Қиын ойланбасақ түбінде.

Құр қалбақтап ұшуды нысап тұтқан

Ұқсастық пен ұсақтықтан

Біз әрдайым тиістіміз қорқуға.

Не ғаламат жатыр мына ғасырыңның бойында

Барселона әуежайында

Болды бірде ғажап жағдай таң қалар,

Кілең ұсақ, майда құстар - шымшық, торғай, қарғалар.

Билеп алып аспанды

Реактивті ұшақтардың

Самғауына қиын кезең басталды. —

Бізді мұнша әлек еткен

Бұл күтпеген пәлекеттен

Құтылатын жол қайда

Ғалымдардан, сірә, көмек болмай ма?

Дүлей үрей құшағында азап шектік күнделік,

Майда құстар турбинаға

Жойқын ауа толқынымен бірге еніп,

Бес нән ұшақ істен шықты соңғы айда, —

деп өтінді ұшқыштардың бастығы,

Ғалымдардың басшысы — үлкен қасқа маңдайға.

"Ғылым үшін, міне, жаңа тақырып",

Қасқа маңдай аз ойланып отырып,

Табыстады істі басқа маңдайға.

Басқа маңдай ертіп басқа маңдайды

Жете зерттеп, түсінгенмен мән-жайды,

Құпияның құлпы ашылмай қасарды,

Түрлі-түрлі тәжірибе де жасалды.

Айлар өтті нәтижесіз күйбеңмен,

Ұшақтардың гүріліне әбден еті үйренген

Қу құстардың әуежайды басынғаны соншалық

Бірін-бірі шұрқыраса қарсы алып,

Бір-біріне қоштау айтып тамсанып,

Таңнан таңға масайрады ән салып.

Тым бейхабар мынадай "ғаламаттан"

Мадридте оқитын

Ұлын көріп қайтуға бара жатқан,

Тарпан тағдыр сарқа ал маған қуатын,

Құзар таудың баурайында тұратын

Орманшы қарт үлкен қасқа маңдайдың

Еді жақын туысы.

О, сәттілік десеңізші қандай бұл!

Күллі өмірін орман бұрған

Туысымен қасқа шай ішті.

Сосын өзін толғандырған

Әрі қатты арландырған

Оқиғаға ойысты.

- Әй, балам - ай, балам - ай!

Ғалымсыңдар дүниені нұрландырған талғамы,

Қолдарыңда ғасырлардың толғағы.

Кейде ұстаз табиғатқа шәкірт көзбен қарамай

Шалыс басып қаласыңдар, мынау соның салдары,

деді орманшы күлімдеп, -

Қиын салдар қиын сауал туындатты десе де

Бұл — оп - оңай шешілетін мәселе.

Әуежайға төрт - бес сұңқар табыңдар,

Парасаты көз арбайтын,

Ұсақ құсты көргенде төзе алмайтын

Сұңқар деген тіршілікке нағыз іңкәр дарындар.

Еркін ұшып шығу үшін биігіне қалаған,

Оларға сол арадан,

Жайлы ұя салыңдар,

Және ерекше жағдай жасап бағыңдар,

Сонда майда құстардың сұсы қашып.

Еңсесін сұңқарлардың мысы басып,

Іздеу үшін жанға жайлы басқа орын

Тастай қашар сол әуежай аспанын.

Көкірегін көрікті ойға бөлеген

Орманшы қарт. шынында да,

болып шықты көреген.

Ұсақ құстан күрт тазарып, күллі әуежай аспаны,

Ұшақ біткен еркін самғай бастады.

Жеңіл соқпас осы қайсар заңдылықты меңгеру

Саған қашан келер екен кемел кез.

Міне, аға, сұңқарларға жол беру –

Майдаларға күрес ашу деген сөз.

Ал сен кімге,

Қай сұңқарға жол бердің?

Есіңде ме,

Кімге кімді теңгердің?

Қаптаған көп бала тайдан

Суырылып шыққан кезде дара тай

Демедің ғой "Алақай".

Жеткергенов Жебегенге

Айбергенов Төлегенге

Бір көзбенен қарап обал жасадың ғой, ағатай!

Енді бүгін қолдан билік, бойдан күшің қашқанда

Жалтақтайсың жан-жағыңа, алақтайсың аспанға,

- "Сүйеніші,

Қамқоршысы,

Мектебі,

Емес пе едім

Асқаны ма неткені?

Ебін тапса ысырады шеткері,

Елемейді, сыйламайды", — деп мені

Өкпелейсің ұқсас әрі ұсақ қанат жастарға

Иә, олар қадіріңе жетпеді!

Құтылам деме өзгеге артып кінәні!

Сен жауап бересің әлі,

Жолыңды салмай қиынға

Жөніңді таппағаның үшін,

Сұңқарлар болған жиында

Шымшықты мақтағаның үшін.

Құр қалбақтап ұшуды нысап тұтқан,

Ұқсастық пен ұсақтықтан

Біз әрдайым ниетіміз қорқуға.

Не ғаламат жатыр мына ғасырының бойында?

Желтең,

Мазаң ойменен

Жүргендеймін кейде мен

Барселона әуежайында.

Бір кез әлгі орманшы кеп қасыма

Балап мені баласының досына

Мейіріммен күлімсіреп жанары:

- Әне, ұлым,

Уақыттың талабы

Ерте, кеш пе, бәрін жөнге салады.

Сұңқарына жағдай жасамаған ел

Майдалардың мазағына қалады, -

деп тұрғандай болады.





ЖІГІТТІҢ ЕКІ СИПАТЫ

Марсқа

Кім қайратты

Кім кімге асқар тұлға,

Мүмкін бе екен тағдырдан бас тартуға?

Неткен ғажап

Биіктен құлаған тас,

Сынғанымен қалады тас қалпында.

Құзар шыңда,

Ойпаңда,

Бұралаңда,

Талайларды сын күтіп тұрады алда...

Быт-шыт болып кетпей ме қам кесектер

Кіп-кішкентай жырадан құлағанда.

Алуан тағдыр берілген бұл адамға

Есегінен ез жігіт құлағанда

Жұбатыңдар,

Аяңдар

Өйткені оның

Құм боп кетер жігері жылағанда.

Алуан тағдыр берілген бұл адамға,

Тұлпарынан ер жігіт құлағанда

Жұбатпаңдар!

Ер адам от-жігерін

Намысына жаниды жылағанда.





ҚЫРҒЫЗДАР МЕН ҚАЗАҚТАР

Шаттықта да бірміз,

Қайғыда да бірміз,

Бір тамырдан қуат алған егіз, туыс гүлміз.

Бірімізді екіншіміз қолдап, сүйеп жүрміз

Алатауды алып құсқа балар болсақ

Сол құстың

Бір канаты қазақ та, бір қанаты қырғыз.

Еңісте де, өрісте де бірміз,

Жеңілісте, жеңісте де бірміз,

Ынтымақ пен ізгіліктің жігін ашпас шеге болып тұрмыз,

Түйенің қос өркешіндей тұтасқан бір дене болып тұрмыз,

Сен жоқ жерде қазақ жетім, жан бауырым, қырғыз.

Ер мен езді ажыратпай адамзатқа бақ бар ма?

Бабамыздың сақалы да түсті қанша көкпарға.

Кейбір қырғыз қансыздары

Сонау жылы, ызғар шашқан ақпанда

Өз ұлтының мұхиттан да терең жатқан байлығы,

Бүткіл түрік, бүткіл әлем рухының айбыны,

Манас туын құлатқалы жатқанда,

Бар қырғызды жылатқалы жатқанда,

Хас батылдық кімге шаттық, кімге азап

Жанын салып қорғап қалған бір қазақ.

Қырғыз үшін отқа салған қанатын

Ал ол қазақ — ұлы Әуезов болатын.

Желтоқсанда егемендік аңсап ұлы кең дала,

Тосын мінез көрсеткенде қажырлана, жандана,

Қазақтың жас өркеніне

Бүкіл әлем көз тіккенде таңдана,

Жойқын күштер жұдырығын көрсеткенде паңдана,

Бәрі бұғып қалған кезде, ей бауырым, қырғызым

Тайсалмастан қолдау айтқан, қорғау айтқан сен ғана!

Жалғай берсін құдалықты ер жігіттер, гүл қыздар,

Екі елге ортақ Манас, Абай көгіндегі жұлдыздар.

Қырғыздардан асқан туыс болған емес қазақта

Ал қазақтай бауыр таба алмайды қырғыздар!





ШЫҢ БАСЫНДАҒЫ ОҚИҒА

Ж.Ілиясовқа

Бір-бірінен көз айырмай үздігіп

Құзар шыңның басында тұр қыз, жігіт.

- Қыранымсың, күллі Кавказ мақтаған,

Қанатыңа алғаныңа шаттанам.

Тағдырымды бердім, жаным, қолыңа

Енді өзің біл,

Сенсіз өмір жоқ маған!

- Деді сұлу жасаурап от жанары.

Жігіт те оған ырзалықпен,

Ерге біткен мырзалықпен

Жүрегінен жалын шаша қарады.

"Қандай бақыт түсініскен, сеніскен".

Біраздан соң қиқу шықты еңістен

Бұл, әрине, қуғыншының хабары.

- Нар тәуекел.

Келсе, келсін!

- Батыр жігіт томсарды,

Томсарды да, қанжарына қол салды.

- Жо-жоқ, күнім,

Қайсарланба. бекерге,

Жалынамын,

Әкеме қол көтерме.

Жазмыш солай болған шығар,

Көнеміз.

Әттең, ерте қайырлады - ау кемеміз.

Енді бізге бір жүру жоқ,

Сондықтан

Екеуміз де құздан ұшып өлеміз.

Тіршілікте жетпесек те мұратқа.

Ақыретке бір барамыз бірақта.

Ант еткемін алған серттен танбасқа,

Жасымасқа,

Жүнжімеске,

Талмасқа.

Өміріме шуақ құйған өзің ең,

Өлімге де алдыменен сен баста!

- Деді ерні дір-дір етіп ақ маңдай,

Ақ маңдайы алауланып ақ таңдай.

Жігіт үнсіз бас изеді күлімдеп

Тұңғиықтан шығар бір жол тапқандай.

Ақтық рет қызды құшып сүйді де

Өлімге емес,

Тойға бара жатқандай

Шыңнан төмен қарғып кетті тоқталмай.

Қыз жылады құзға шағып зар-мұңын

Қарғап, сілеп дүниенің тарлығын.

Секіруге сүйгенінің соңынан

Бірақ күші жетпей қалды сорлының.

Өзі берген сертін өзі сата ма,

Сатқандық па?

Атай көрме,

Атама!

Секіруге оқталғанда қайтадан

Өмір тәтті боп көрінді,

О тоба!

Ат терлете

Көктеп өтіп шатқалды

Біраздан соң қуғыншылар кеп қалды.

Қыз бейшара тұманданып көз алды,

Бір қызарды,

Бір сұрланды,

Бозарды,

Әбден қанып ұғынған соң мән-жайға

Қияқ мұртты қыз ағасы сөз алды:

- Әке, қызың күйе жақты даңқыңа,

Күйе жақты ата-баба салтына.

Сатқындықтан жиренішті не болмақ

Таудың қайсар ұлағатты халқына.

Неткен азап қорлық жеңіп арыған

Қызыңды енді бөгеме, әке, жолынан

Батаңды бер,

Сертін жықпай аттансын

Сүйгенінің соңынан.

Бұдан төте өткел бар деп іздеме,

Осы жеңіл өзіне де, бізге де -

Сосын қызға бұрылып —

Кәне, қалқам, неге тұрсың үдеріп?

- Әмин, — деді әкесі де түнеріп.

Кәрі көзін күдік қатқан

Ту еңісте жігіт жатқан

Құзар шыңның қойнауына жіберіп.

Қыз жылады:

- Арым да қан,

Жолым қан.

Қинамаңдар,

Солай болды сорымнан.

Өз еркіңмен өлу ерлік екен ғой,

Ондай ерлік келер емес қолымнан.

Перзентіңді ете көрме келеке,

Ая мені,

Ая мені жан әке!

Ағасы айтты:

- Олай болса, мін атқа,

Тағдыр сені салды дүлей сынаққа.

Сексендегі мәужіреген шалды ертіп,

Көзіңді құрт туған жерден жыраққа.

Көктем қоныс тепкендей - ақ іргемде

Шаттанушы ем, сен қасымда жүргенде.

Әкем сені шалға берем дегенде

Осы опасыз мінезіңді білген бе?

Тіршілікте ез адамға көп өлім,

Неге ғана, қуғыншы боп кеп едім.

Жігітіңді сүйгендігің шын болса

Әкеме ара түсейінші деп едім.

Қайран жігіт жүрегіне нұр тұна

Өліп кетті сені тастап жұртына.

Кебек толы құмыраның келісті ішін көрмей

Ғашық болып сыртына.

Тек ол өлім - өнегелі өр өлім

Өр өлімнен шын ғашықтың құдіретін көремін.

Неге бізде еркін, ұзақ ғұмыр сүрген нар жоқ?

Нар жоқтығы Нарды жығар сен секілді жар көп

Қалың жұртты мен екіге бөлемін

Сүйе алатындар деп,

Сүйе алмайтындар деп,

Сүйе алмайтынына

Ұялмайтындар деп.

Сәтсіз бітті пенделікпен күресің

Сен, әрине, соңғы топқа кіресің.

Сүйе алмаудың зор қасірет екенін

Пенделердің есіне сап жүресің.

Қарлы Кавказ артып саған ұлы айып

Аянышпен қарап тұрар мұңайып.

Шын сүюге қабілеті жетпеген

Әрбір адам мүсіркеуге ылайық!





ЖАЛЫН



Өтудесің, өтесің замандарым,

Құпиям көп ұқпаған, түсінбеген.

Әкем менің жек көрген адамдарын

"Жалыны жоқ сорлы" деп мүсіркеген.

Алдан іңкәр үміттің жолын көрем,

Жолын көрем,

Жанымнан жалын көрем.

Мүсіркетпе тағдырым мені ешкімге,

Мүсіркеген адамның қолында өлем.

Ғасырына өң берген,

Ерлер аз ба шапағатын ел көрген,

Жас шағында - ақ заманының заңғар ойын меңгерген.

Керісінше, сақал-шашын күнге ағартқан қарттар бар,

Жасы жүзге келгенмен.

Даңқы шырқау ел рухын айқындайтын деңгейдің,

Жас кезінде жалыны жоқ жігіттің,

Жас кезінде арыны жоқ жігіттің,

Ертең ерлік жасарына сенбеймін.

Иә, жастық шақ бола алмайды ешқашан да жарлы ұғым,

Аяу керек

Жастық отын ерте өшіріп алғандардың барлығын.





ЖАНЕРКЕ

I

Сонау - сонау Алматыдан алып-ұшып хат келді,

Хат келді де Бапа апайға бір қуаныш ап келді.

Секілденген жанарының ағы менен қарасы,

"Демалысқа барып кайтам", - деп жазыпты баласы.

Шүкір - шүкір, жалғыз ұлы қазір елге мақтаныш,

Ержетті де, арман қуып туған жерден кетті алыс.

Алыс кетсе, несі өкініш, көңіл көгі аршылар,

Көңіл көгі аршылар да намыс атын қамшылар.

Кәне, кімнің аузы бармақ жас жігіттің от кеуде,

Туған жерге деген гүлзар махаббаты жоқ деуге.

Күннен-күнге дарынының ашылғандай бұлағы

Өлеңдері газеттерден күле қарап тұрады.

Ана соған мәз болғандай жанарына жас алып,

Жайлауына жаз қонғандай қалады бір жасарып.

Қызғалдақтай сымбатына көрген адам қызығар,

Қызылқұмнан көшіп келген көрші үйдің жас қызы бар.

Ер жігітке оңайлықпен ұстатпайтын мұраттай,

Сыңғыр - сыңғыр шат күлкісі таудан аққан бұлақтай,

Саттар жырын сақтайтұғын қиып ап ол газеттен,

Сонан кейін анаға кеп жатқа айтатын кезекпен.

Шіркін, ана қондырғандай арманының таң құсын,

Жыр оқыған жәудір көзге жаудыратын алғысын.

Қандай жайсаң әсем тұлға, қандай нәзік гүл көңіл,

Маған - дағы нақ осындай керек еді бір келін".

Деп өзінше игілікті ойға шомып ана бір

Қарсы отырған бойжеткенге қадайтұғын жанарын.

Ал бойжеткен сыр бермейтін мұндай қиын шақта да

Үндемейтін, төмен қарап күлімдейтін тек қана.

ІІ

Үш күн өтті Саттар туған ошағына келгелі,

Үш күн бойы ескі досы кітап болды ермегі.

Сәл кідірсе жастық шағы балақ түріп қашардай,

Терең тарих айдынына үңіледі бас алмай.

Ана байғұс көзбен бағып ұлының қас-қабағын,

Бәйек боп жүр: — Жүзің солғын, жүдеусің ғой, қарағым?

- Жай ғой, апа, мазаланба! — деп бір ауық тосылды,

Бойын ауыр сырқат меңдеп жүргендігін жасырды.

Кенет есік ашылды да үйге бір жас қыз кірді,

Асау тайдай әлі ешкімге ұстатпаған тізгінді.

- Кел, Жанерке,

Кел, жарығым,

Қане төрлет,

Тоқтама,

Жақсы келдің, айналайын! – деп қалбақтап жатты ана.

Бұрын ылғи жырын мақтап шулатушы ең құлағын,

Енді өзімен танысып қой, ағаң мынау, шырағым!

Танысты олар. Сол таныстық сыйластыққа ұласты.

Апта өтпей-ақ қос кеудеден қимас сезім гүл ашты.

Атқан таң мен батқан күннің бәрі есінде тура ма?

Бірақ бұл күн ұмытылмас, ұмытылмас, сірә да.

Саттар қызға жыр оқыды, от ұшқындап көзінен,

Ертең сапар. Анасын да ала кетпек өзімен.

Қоштасарда Жанерке де жанарына жас алды,

Бойын бірақ нық ұстады өрлігімен қашанғы.

Сосын жақын туысындай бауыр тартып Саттарды,

Көңіліне ұя салған бір мақсатын ақтарды:

- Мектепті де бітірер кез таяу қалды, жан аға,

Жазға таман оқу іздеп барсам деймін қалаға.

Тіпті ғажап! - деді Саттар жанғандай бір арманы

Күтіп алам, келеріңде хабар берсең болғаны.

Қыз қуана бас изеді, албырады гүл өңі,

Бір белгісіз сағыныштан тулағандай жүрегі.

ІІІ

Атқан таң мен батқан күннің бәрі есіңде тұра ма,

Жаздың ерке сол бір кеші ұмытылмас, сірә да.

Асығады пойыз алға ойнап ерке желменен,

Сол пойызда қыз кел еді бақытына шөлдеген.

Қиялына атар таңнан таң-тамаша күй еніп,

Кең далаға көз тастайды терезеге сүйеніп.

Сан ғасырдың жауынымен, дауылымен алысқан

Қожа Ахмет ескерткіші қол бұлғайды алыстан.

Қалып жатыр қыр - адырлар ұлан - ғайыр аумағы

Қазығұрттың қарт тауы мен Түлкібастың баулары.

Әне, анау Алматының Алатауы ақ қарлы,

Қыз тағы да күлімсіреп есіне алды Саттарды.

Бұл сезімнің мүмкін емес алдамшы әсер болмағы,

Бәлкім, қазір мені күтіп тұрған шығар ол дағы.

Вокзал басы. Жадырайды асқақ қала алмалы,

Бірақ мұнан Жанеркені ешкім күтіп алмады.

Көңілсіздік көлеңкесі жүзін бүркеп шырайлы

Өмірінде тұңғыш рет нақ осылай мұңайды.

Енді бір сәт алысқандай қыз өзінің ойымен

Жоғары өрлеп жүре берді кең көшенің бойымен.

Ал бойжеткен сыр бермейтін мұндай қиын шақта да

Үндемейтін, төмен қарап күлімдейтін тек қана.

Тұрып қалды, салғырт жүріп барды - дағы шамалы,

Қарсы алдынан қалың жиын келе жатты қаралы.

Қалың жиын келе жатты жүректері жаралы,

Оркестрдің зарлы даусы мұңға бөлеп қаланы.

Ал Жанерке назар салмай тұра берді бұған да,

Тұра берді, басы айналып адасқандай тұманда.

Неге, неге кешікті екен, Саттар қайда жаны асыл?

Жырларымен тербететін қазақтың кең даласын.

Саттар қайда, шынымен-ақ, қыз көңілін ұқпай ма,

Қайда сол бір мейірімді жан, күліп алдан шықпай ма?

Амал қанша, сүйіктісі алыс жолдан келгенде,

Туған елі оны әкетіп бара жатты жерлеуге...

IV

Қой, Жанерке,

Ұзақ таңға өкси берме,

Тыным ал.

Сенің тілсіз қасіретіңді дәл өзіңдей кім ұғар?





ОТАН

Қалекеш Қарағұловқа

Өлімі де өнеге ғой алыптың,

Лұқпан хакім көз жұмғанда

Дөңгелегі тоқтап қалған секілденіп тарихтың,

Қайғысында шек болмапты халықтың.

Қасіретке кім тұрады арашы,

Кім билігін жүргізе алмақ тағдырға?

Осы шақта Лұқпан хакім баласы

Әкесіне арнап жоқтау жыр жазып

Оқып берді қалың жұрттың алдында.

Бірақ жыры ойсыз әрі жалынсыз

Болған соң ба, естілді тым нанымсыз.

Әдет сақтап әрең тыңдап ел тұрды,

Бұл патшаның күрт ызасын келтірді:

- Дүрелеңдер мына арсыз баланы! –

деп ақырды ол жарқ-жұрқ етіп жанары,

- Күнәм қайсы, айтпайсыз ба, әміршім? –

деді бала тас түйіліп қабағы.

- Күнәм қайсы дейсің, ә?

Жүрегіне күннің гүлзар жылылығын жинаған,

Қыран таулы кең даланың ұлылығын жинаған,

Жинағанын адамзатқа жомарттықпен сыйлаған,

Сөйте тұра туған елдің маңдайына сыймаған,

Қасиетті ұлы әкеге өр парасат, ер көңіл

Мұндай жасық жыр жазғанша.

Ақын болмай жерге кір!

Мансұқ еттің ұлы адамның арманын,

Амал нешік, жақсы еді үнсіз қалғаның.

Әкеңді де аямадың,

Өнерді де қорладың,

Екі бірдей қылмыс жасап сорладың.

Мен үшін сен сияқтысың енді мәңгі тірі өлік,

Жазаңды ал да жөніңе тарт - деді патша түнеріп.

Отан!

Қайсар ар-намысым,

Жайсаң іңкәр шапағым.

Перзентте жүктеген қорғанысын,

Сен намыстың ну қалың орманысың.

Сол үшін де шыңнан заңғар атағың.

Тұлғасына табындырған,

Алыс жүрсем сабылтып, сағындырған,

Менің ұлы әкем сенсің, Отаным!

Әкем сенсің - Арман тұлға, Ай тұлға,

Перзенттерің саған деген сағынышын өзінің,

Махаббатын, ең асаси сезімін

Тиісті емес жасық сөзбен, жалған сөзбен айтуға.

Ал, жасықтық — жалынсыздық,

Жалынсыздық — дәрменсіз дарынсыздық,

Жүрген сол ар ақын атын қор қылып.

Және солар қанаттыға тор құрар.

Жалынсыздық - о бастан-ақ сорлылық,

Жалынсыздың барлығы да сорлылар.

Жамылғанмен махаббатты қалқан ғып,

Жалынсыздың түп атасы жалғандық.

Сол жалғандық жаншымағай сананы,

Өнердің де ең негізгі талабы –

Жалындыны мадақтау,

Жалынсызбен күресу боп қалады!

Ісім аздау болса да әлі маңдытқан,

Жел өтіне егілген ерен талдай,

Гүлді ызғардан қалқалап келем талмай,

Қаншама рет жалын жасты қорғап қалдым зорлықтан.

Сенің қансыз ұлдарыңның кей кезде,

Маған тісін қайрайтыны сондықтан.

Көк майсалы өнер тауын шаңғытқан,

Күрес аштым жалынсызға, қулықпенен жанды ұтқан.

Білем, содан кедергім көп алдымда,

Жиі жолым болмайтыны сондықтан.

Жылтырағын гауһар деуге тым шебер,

Сүйікті Отан,аз ба бізде дүмшелер,

Оттан қашып піспей қалған күлшелер!

Әркез сені жалғандықтан қорғауға

Бақыттымын, күшім жетіп тұрса егер!





МҰРЫН ЖАЙЛЫ ӘЗІЛ

"Перзент болу оңай ма толық қанды,

Зерттеп өс, - деп, - айдарлы алыптарды".

Мені башқұрт жыршысы Мұстай Кәрім

Расул Ғамзатовқа алып барды.

Таулыққа тән асау ой қанатында

Жайсаң күліп қоштасты дара тұлға.

Үш жылдан соң Космонавт Севастьянов

Таныстырды қайтадан мені ақынға.

Расул айтты: "Кез келген жас талапты

Балау қиын қыранға қос қанатты.

Інім, сенің жырыңды оқығам жоқ,

Бірақ бұзау мұрының есте қапты.

Өзгешелік — табиғат тірегі екен,

Өзгешеге ойлы жан күле ме екен?

Өнерде де бөгде жұрт шатастырмас

Өз мұрының болсын деп тілек етем".

Тыңдағым кеп ғасырдың арайлы әнін,

Арай шашқан тауларды маңайладым.

Ғамзатовтың өзіне қарадым да:

"Гәп мұрында жатыр ма", - деп ойладым.

Өтті жылдар,

Кеңейді өрісім де.

Бар, әрине, жеңіліс,

Жеңісім де.

Тілектесім көбейді ел ішінде,

Біреулер жүр келе алмай келісімге,

Өлеңімнің мұрынын бұзғысы кеп,

Жұдырығын жасырып жең ішінде.

Даралыққа не жетсін көңілдегі...

Бақытты жан мен болам төріңдегі.

Өлеңде де ешкімге ұқсамайтын

Мұрынымнан танысаң, елім мені!





ДОСТЫҚ ӨЛКЕСІНІҢ ЗАҢЫ

Алдымызда қанша сауал тосылды,

Өмір бізді ерте үйірді биіне.

Сәби кезім.

Бірге ойнайтын досымды

Ертіп бардым нағашымның үйіне.

Сәбилік шақ!

Сүттей аппақ кезең бұл,

Аңғал, бейқам балбұлақтай сыңғырлы.

Досым "келіп көремін" деп әжемнің

Аңдаусызда көзәйнегін сындырды.

Енді қайттік, амал-айла азайып,

Құтылуға өткел іздеп тарықтық.

Досым менің ұяң еді ғажайып.

Әжем өте қатал еді, жарықтық.

- Бала мұнша бола ма екен мазасыз,

Қане, қайсың көзәйнекті сындырған? –

деді әжеміз, - қалдырмаймын жазасыз,

Сындырған кім? Алдыма кеп тұр жылдам!

Енді қайттік, кім ұсынбақ көмегін?

Бұл қырсықтан құтқармақ боп досымды:

- Мен сындырдым, кешіріңіз.... мен едім...-

Дедім үнсіз төмен салып басымды.

Бір ерекше дүлей мінез тосып ек,

Шіркін, адам табиғаты - ай сан қырлы.

Қанша ашулы болғанымен осы рет

Әжем мені жазалаусыз қалдырды.

Лезде қайта көтеріліп еңсеміз,

Көңіліміздің айдынынан күн күлді.

Сол сәтте інім сыбыр етті:

"Сенбеңіз,

Көзәйнекті қонақ бала сындырды".

Әжем кенет ашу буып күйгелек

Ашу буып аң-таң болып қалды да:

- Жүр бері, — деп құлағымнан сүйрелеп

Ертіп барды нағашымның алдына.

"Қой, бәйбіше, дау тудырма бекерге,

деп нағашым әңгімесін жалғады, -

Айып па екен, өзін беріп қатерге,

Ер жігіттің досын қорғап қалғаны.

Достық деген ізгіліктің алаңы,

Оған куә ғасырлар мен замандар.

Отанын да сатып кете алады

Қиын шақта досын сатқан адамдар!"





ТОҚШЫЛЫҚ

Т. Жұмановқа

Ол ауылдың қадірмен диқаны еді,

Кеудесіне кең дала сыйған еді,

Кең даланың мәрттігін жиған еді.

Көңілі түскен адамға қажет кезде

Жалғыз атын ойланбай сыйлар еді.

Бәкір баба осындай диқан еді,

Жайсаң жайлау, жаз пейіл бола тұра

Айтқанынан қайтпайтын қиқар еді.

Сағынышын самғатып сан хатынан,

Құлан жүйрік қиялмен таңды атырған.

Еркетайы бір күні ойда жоқта

Келін әкеп түсірді Алматыдан.

"Жалғыз ұлға құдайым сана берді,

Келін әкеп қуантты тамам елді,

Енді өлсем де арманым болмайды", - деп,

Қарт жүрегі елжіреп сала берді.

Той жасады онан соң дүрілдетіп,

Тапқанын түгел шашып, гүрілдетіп.

Әсем ән қарлығаш боп қалықтады

Аспанның шымылдығын дірілдетіп.

Сауыққа сақтап бағзы құмар қалпын

Шарықтатты шал солай шынар даңқын.

Мынадай той Қасқасу баурайында

Бұған дейін болмаған шығар,бәлкім.

Тойдан соң Бәкір қарт көңілі жайланып,

Үш күнге созылған ғажайып думанды ойға алып

Қиялы шарықтап сан қырға

Шуақтап отырды есіктің алдында.

Тоқшылық керуенін тартқан

Бейнетқор кеудеден атырған ақ таң

Етпеуге бола ма уақытты мақтан

Ұлына риза еді ол, бақытын тапқан...

Кенет келінінің

Жолдың жиегінде жатқан

Нанды теуіп өткенін көріп,

Қабағы түнеріп түндей,

Көңілі бұзылып нілдей,

Дауыстап перзентін шақырды қасына:

— Ал, ұлым, күн туды басыңа,

Бірақ сен жасыма.

Қазақтың мейірбан даласын,

Кеудеңе тоқыған баласың.

Әттең - ай, әлі де шаласың!

Жан адам көрмесін беліңді бүгілген,

Қалдырмай келінді бүгіннен

Қай жерден әкелсең,

Сол жерге апарып саласың.

Әйтпесе, бітті бар әңгіме,

Жалғызым, әкеңнен мәңгіге

Алыстап қаласың.

Жігіт қанша қиналса да қайғы қажап жүрегін,

Орындады әкесінің тілегін.

"Десек - дағы, нанды қорлау жат қылық,

Шалдың ісі шектен шыққан қаттылық.

Жас келінге обал болған екен тым", -

деп гулесіп жатты жұрт.

Содан бері, міне, қанша жыл өтті.

Қанша гүлзәр көктем келіп туған жерді түлетті.

Көкірегінен желкен жайып тәтті үміт

Қанша жігіт қырға шықты ат мініп.

Мен ақын боп оралғанда аулыңа

Қанша қыздар гүл сыйлады шат күліп.

Әжей тосып сары майын сақтаған,

Құрбыларым жырларымды жаттаған,

Туған далам атқа сүйеп қондырып,

Әкпем мені "жұлдызым" деп мақтаған.

Соның бәрі Бәкір қарттың баяғы

Қылығындай әсер еткен жоқ маған.

Дәуірінің босаң жібін тап басқан

Әруағыңнан айналайын, ақ бас шал.

Жылда ауылға барған сайын мен сенің

Кете алмаймын бейітіңе соқпастан.

Үндемейсің, қайсар тұлға, ойы алау

Қайран қартым, құдіретіңе тоям - ау.

Бәлкім саған жұртқа ой салу үшін де

Қажет болды өзіңді-өзің аямау.

Бір кездері ерні кеуіп, сусап өскен көк шыбық

Бәйтерек боп асқақтады

Бұл не деген жақсылық.

Иә, кез келген тоқшылықтың арғы тегі жоқшылық

Асқан зорлық, бар ма бірақ, барды қадірлемеуден.

Әттең, кейде бізге соны ойлатпайды тоқшылық!

Адамзатқа қауіпті жау — асқыну.

Оның бізден аулы қашық десе де

Кеше ғана көз алдымда көшеде

Нанды теуіп өте шықты жас сұлу.

Тоқшылықтың күйісі ме, міне, бұл?

Әлденеден тітіркеніп жүрегім

Мына қызға Бәкір баба сияқты,

Қайын ата жолыққай деп тіледім.





АЛҒАШҚЫ МАХАББАТҚА ХАТ

I

Бір үмітке бір үміт жалғадым,

Көп-ақ екен бергенімнен алғаным.

Заңғар көкке самғағаным не керек,

Саған ұшып бармаған соң арманым.

Әнмен айтып балаңдығын, пәктігін,

Көктем де өтті зорға басып аптығын.

Күнде баққа қыдырғаным не керек,

Сен қасымда болмаған соң, шаттығым.

ІІ

Батты қанша күн қызарып,

Атты қанша таң күліп,

Кеудемнен сан жұлдыз ағып,

Тау құлады жаңғырып.

Сонда да мен сенімімнің беріктігін ән қылып

Тым айнығыш сезімдерді ар отына жандырып.

Жүріп келем асыл әнім, жүріп келем паң күліп,

Өткен күннің бедерлерін өшірсе де сан күдік

Екі адамның саусағының ыстығы,

Маңдайымда қалып қойды мәңгілік.

Қастерлеген бақыт атын, ар атын.

Сол екі қол болды менің қанатым.

Біріншісі - анам қолы, әрине,

Екіншісі - сенің қолың болатын.

ІІІ

Сенің қолың кішкене нәзік қана,

Нәзіктіктен тағдырға озып қара.

Сенің көңілің мен үшін шалқыған көл,

Сенің кеудең мен үшін жазық дала,

Ұғыстырды жылдардың жолы бізді

Күдік бізден мәңгілік қолын үзді.

Қарсы алдымда күлімдеп тұрсың, міне,

Көкірегіңе көп үміт толып ізгі.

Қайғысы мен шаттығын ерте келген,

Еркем едің өз әнін шерте келген.

Орамалын пәктіктің белгісіндей,

Желбірейді жарысып ерке желмен.

Арман құсым, сен мені адал түсін,

Саған теңдес мен қайдан табам мүсін,

Жылдар бойы көркіне көз байлаған,

Алғашқы іңкәр махаббат, аманбысың?

Соқпай кеттің көп болды, жағаға сен,

Бір жеңілдеп қалушы ем аға десең.

Қақпаны көп, мылтықты мергені көп,

Белестерден өттің бе аман-есен?

Ұзақ жылдар сен маған таптырмадың,

Тасасынан іздетіп көп тұлғаның.

Түлкісі көп алдамшы ормандардан,

Қалайша сен аман-сау өттің, жаным?

Дәрменсіз ғой, дәрменсіз білек енді,

Шікәм көңіл көтермес мінегенді.

Жүрегімнің жазира күнгейінен,

Сенің бейнең асқақтап түрегелді.

Өткердің ғой өмірдің көп белесін,

Құрбың саған қалайша өкпелесін?

Екі айырып кетсе де жолдар бізді,

Маған сырттай тілектес боп келесің.

Лапылдатып жаққанмен отты неше,

Жылдар бізден қайтеміз көп тілесе.

Мүмкін емес дедің сен сенімменен,

Мені біреу арзандап кетті десе.

Көкейіңде жатса да сұрақ тұнып,

Қандай жақсы, жақсы ғой тұрақтылық.

Мені біреу ұсақтап кетті десе,

Мүмкін емес дедің сен жылап тұрып.

Аз ба, көп пе шаттығым тереңімде,

Оны, әрине, жолымнан көремін де.

Мені ешқашан қимадың жамандыққа,

Әйтеуір сен қимадың мені өлімге.

Мүмкін, әлі күшім кем, ісім бала,

Айқындалып келеді түсім жаңа.

Саған, күнім, мәңгілік қарыздармын,

Маған шексіз сенгенің үшін ғана!





ЖІГЕРЛЕНДІРУ

немесе

өзін бақытсызбын деп есептеген жігітке жауап

Сен жыладың, жігітім,

Көп көрдім деп тұрмыстың тапшылығын,

Қайтпады деп жұртқа еткен жақсылығым.

Сен жыладың,

Сезімің жасып ағып,

Кіп-кішкентай балаңды қасыңа алып.

Қырмызы күнім өтті деп.

Сенгенім сатып кетті деп.

Сен жыладың:

Аңғармай қалдым орды деп,

Қадамым сәтсіз болды деп,

Бір қатты соққы алдым деп,

Бақытсыз болып қалдым деп.

Сен жыладың:

Мен бірақ, селт етпедім,

Білем сені тағдырдың ерке еткенін,

Білем сені өр көңіл, жомарт едің,

Енді бүгін... қалай бұл кер кеткенің?

Жә, жә, жарар,

Өткен күн оралар ма,

Қарау керек, бауырым, саған алға.

Басыңдағы бөрік пе,

Орамал ма?

Бөрік болса, ауыс тез басқа күйге,

Көз жасынды көрсетпе жас сәбиге.

Көз жасыңды көрсетпе, сұранамын,

Әй, әй, жігіт, сен маған ұнамадың.

Жас нәресте көруге тиісті емес,

Әкесінің еңкілдеп жылағанын,

Әкесінің тым күйреп құлағанын.

Ерлік пенен ездіктің жолы қатар

Екеуінің арасы бір-ақ адым.

Көз жасынды көрсетпе сұранамын.

Көтер, кәне, басынды, қалай бұның,

Мұз боп еріп кеткен бе бар айбының?

Көтер, кәне, басынды,

Күніңді босқа өткізіп пе едің,

Тағдырың неге сыр айтты сараң?

Өмірдің барлық сәтсіздіктерін

Бақытсыздық деп, кім айтты саған?

Кім айтты саған,

Тұлпарды сүрінбейді деп,

Асауды мінілмейді деп,

Ақ көйлекті кірлемейді деп,

Қара ешкі мүжіген ағаш

Қайтадан гүлдемейді деп?

Кім айтты саған

Жұрттың бәрі мейірбан, арайлы деп,

Жұрттың бәрі шындықты қалайды деп,

Биікті ардақтайды деп,

Асылды қорлатпайды деп...

Тоқырау білмес айбыны

Адалдық деген әлемнің ұлы байлығы.

Бетіне жиған ұятты

Әйтсе де, кейде ол кінәмшіл бала сияқты.

Тірлікте осы баланы

Өкпелететіңдер бар да,

Жұбататындар бар.

Жек көретіндер бар да,

Ұнататындар бар.

Арын сатып қорлайтындар бар да,

Жанын сап қорғайтындар бар.

Қиналып бекер алаңдадың - ау,

Ойыңды шығар өріске.

Өзің - ақ айтшы ғаламда мынау

Жеңудің бәрі жеңіс пе?

Жігітке арман жеткізіп пе еді

Өз сорын өзі жеңбесе.

Өмірдің барлық сәтсіздіктері

Бақытсыздық емес, ендеше!





12 - 3 = ?

(поэма)

Қырқасынан қыран ұшқан, сен ер жеткен аймақты,

Ертеде бір хан билепті, қайсар әрі қайратты.

Қартайса да шапқан аттың құлағында ойнапты,

Қия тартқан мақсатына иек артпай қоймапты.

Өз елінің абыройын,

Қорғанысын, ақыл-ойын

Қайтсем биік көтерем деп ойлапты.

Бір болса да бірегейлі,

Хандығына түбегейлі

Жаңа өзгеріс енгізуге белін мықтап байлапты.

Бірақ сорлы жетіп алмай тоқтамының парқына,

Мынадай бір заң шығарып, таратыпты халқына:

"Кемел ақыл қарттық шақта ғана деп.

Жастың ісі (негізінен) шала деп

Есептелсін.

Шалалықтан ел несібі шашылар,

Сондықтан да барлық билер, қазылар,

Барлық әскер басылар, ісін мінсіз атқарған

Сайлансын тек ақ сақалды қарттардан!"

Жастық шақтың мерейін аттап өтіп,

Таптап өтіп төске өрлей,

Оның ұлы мүмкіндігін ескермей,

Тек қарттықтан бастап ел әңгімесін,

Лезде ұмытты жас қауым тәрбиесін.

Сенімсіздік жұрт қолын байлап алды.

Алаулаған жастық от қайда қалды?

Жиырма беске келсе де,

Өз көжесін

Жылап ішер жасықтар пайда болды.

Өзек болар ел еді мың дастанға,

Енді бүгін мұңына мұң қосқан ба?

Жау дабылы естілсе, бой көрсетті

Қора айналып қашатын жүн бастар да.

Балғын гүлдің шаттығын өмірсіз ғып,

Қайдан шықты бұл мимырт көңілсіздік?

Танымастай өзгертіп жіберді елді

Жастық шаққа жасалған сенімсіздік.

Ханды тағы сайтан түртіп, ойға келді мынадай:

"Хандығымның төрт тағандап тұруы үшін құламай,

Қимыл керек.

Кенде емеспіз күштен де.

Тағдыр біздің даңқымызды, әлде келте пішкен бе?

Жо-жоқ, тоба!

Соғыс ашып көрейін

Көрші жатқан өзімізден үш-төрт есе кіші елге,

Сөйтіп шырқау көтерейін пәсең тартқан көңілді".

Соғыс ашып көріп еді, тас-талқан боп жеңілді.

Мұнан асқан қорлық болмас, расында,

Енді, міне, төрт уәзірі қасында,

Қос жанары жылай-жылай суалып,

Селеу шашы ызғар соққан боз жусандай қуарып,

Жолдас болған тәтті арманы балғын бала кезінен

Бір-ақ күнде бал-бұл ұшып көзінен,

Өз кінәсін өзі ақтап ала алмай,

Теке сақал, уәзірлерін атарға оқ таба алмай,

Тұтқында отыр хан сорлы,

Сел - тасқында қалт - құлт етіп әрең тұрған аралдай.

"Күндер қайда салиқалы, сымбатты,

Соққы болды-ау, соққы болды-ау бұл қатты".

Осы сәтте жеңген елдің ақ сақалды әкімі,

Ханға қарап тіл қатты:

- Дара шауып кетіп едің сен мүлде,

Қалай, шалым, ақылыңа келдің бе?

Жұмбақ айтам.

Егер тапсаң, азатсың,

Таба алмасаң, өлдім де!

Таба алмасаң, қанатыңнан сынғаның,

Тырысып көр, ақылында күш болса?

Мынау ғана менің саған жұмбағым:

Не қалады он екіден үшті алса?

Үміт, ойсыз отырған шал қуарып.

Білегінен алынғандай бұғалық:

- Онда тоғыз қалады ғой, - деп күлді,

Бәйбішесі ұл тапқандай қуанып.

- Тапқырлық пен ақыл-ой,

Сынға түскен ұрыста

Жолың сенің тағы тартты бұрысқа.

- Таба алмадың, — деді әмірші мысқылмен,

Мойыныңды даярлай бер қылышқа.

Бір жас жігіт алға шықты:

- Сіздіңше, ең ауыр жаза өлу ме?

Ауыр жаза — тірі қалып, өзінің

Тауысып бар төзімін,

Қателігін өз көзімен көруде,

Және оны түзетуге

Қолда билік жоқтығына көнуде.

Ұлы әміршім, ойланыңыз әлі де,

Ерте, кеш пе өлім жұрттың бәріне

Ашары хақ есігін...

Өтінемін, етіңіз бір кешірім.

Ханымыздың қасық қанын қисаңыз,

Мен айтар ем бұл жұмбақтың шешімін.

- Ал айта ғой, — деді әмірші,- талабыңды шектемен,

Балаусаға тас атқанды жек көрем.

Бердім, ұлым, тілегіңді, төлеуін

Қайтара алсаң кеудеңдегі отпенен?!

- Иә, иә, балаусаға тас атқан жан оңбайды,

- Деді жігіт, — жұмбағыңыз күрделі - ақ,

Әйтсе де, оны жұмбақ деуге болмайды.

Заңдылық — ол.

Заңды білмеу — зор қайғы.

Егер, егер он екіден үшті алсақ.

Ештеңе де қалмайды.

Айлар — жылдың ұланы.

Біздің әрбір жылымыз

Он екі айдан тұрады.

Он екі айда үш ай көктем бар екені белгілі.

Көктем деген табиғаттың таңғажайып ерлігі.

Ол ерліктің даңқын ешкім қыла алмайды шеткері,

Ал жастық шақ — адамзаттың көктемі.

Міне, осы көктем нәрлі болмаса,

Әр тіршілік өз қорегін қажетінше алмаса,

Айрылмай ма бар мағына - көріктен?

Онда шырын үмітіңнен қараңды үз.

Көктемде гүлдемесе алмалар мен өріктер,

Қалған анау тоғыз айда

Қандай жеміс күте аламыз одан біз?

Қанша налып, жегеніңмен пұшайман

Бұған қарсы табу қиын күш, айла.

Қараңызшы, тоғыз айдың тағдыры

Байлаулы тұр үш айға.

Оған тіпті жүрмек емес басқа заң.

Мұны және жұмбақ санау зор қайғы.

Сондықтан да он екіден ешқашан

Үшті алуға болмайды,

Алған адам мына біздің ханымыздай сорлайды!

"Кім өзі бұл, ойы — қылыш, сөзі - мір?"

Хан түгесіп алардай бар төзімін

Қарап еді, қарап еді о ғажап,

Атқосшысын тани кетті өзінің.

Еске түсіп қайдағы мен жайдағы,

Хан күрсіне бас бармағын шайнады.

"Бітті, бітті, мен өлікпін, өлікпін...

Қол бастайтын жігіттерді қорада ұстап келіппін.

Сорлаппын - ау. қанаттыға болыппын - ау тар мекен,

Әттең - әттең, қорлаппын - ау жігіттерді нарға тең..."

P.S. Тым кеш келген игілікті ойлардың

Қайғысынан артық азап бар ма екен?!





ҮНСІЗДІК

Бір танысым қонаққа шақырды да,

Топ адамның көзінше

Пікір пішіп өзінше,

Көңіліңді елемей аппақ айдын,

Досым, сені жатып кеп даттады - ай бір.

Кеткен шақта әділдік заңға айналып,

Ақты қара деп айту қандай набыт.

Үнсіз қалдым. Өзіңді нақ сол сәтте

Ақтап алар дәлелім болмай қалып.

Өткен күзде билетін жоғалтып ап,

Бір қарт әжей вокзалда жылап тұрды,

Жылап тұрды, еңсесі құлап тұрды,

Жанарында жалыныш сұрақ тұрды.

Кеткен шақта ізгілік заңға айналып,

Жомарттықты тұсаулау қандай набыт.

Үнсіз қалдым. Қалтамда нақ сол сәтте

Көк тиын болмай қалып.

Өмір сансыз сауалын тартыпты алға,

Кездерім бар өзімді қор тұтқан да,

Мүмкіндігім жоқ сәтте мұңға батам,

Үнсіз қалып отырам сондықтан да.

Табиғаттың тымырсық ақпанындай,

Ақпанындай, жылдардың қақпанындай,

Мені осынау мейірімсіз үнсіздіктің

Азабынан әрдайым сақта, құдай!





ТЕРЕҢДІК ЖЫРЫ

Өзіңсіз келген күндерден,

Өзіңсіз терген гүлдерден,

Өзіңсіз кешкен ойлардан,

Өзіңсіз өткен тойлардан

Жалығып біттім, жаным - ау.

Мен десе жаның даладай,

Мен десе күлкің мөп-мөлдір

Лақылдап жанған өсек пен отқа қарамай,

Сен маған арнап әуенін салдың көктемнің.

Өзіме - өзім ете алмай қалсам иелік,

Күшімді жидым, арманым, саған сүйеніп.

Сен менің асқар белім боп,

Шалқисың кейде шадыман шалқар көлім боп.

Көңілінде терең көлі бар жандар бақытты,

Көңілінде терең көлі бар жанға өлім жоқ.

Тереңім сенсің, еңселім,

Өлеңім сенсің, еңселім.

Парасат көркін қаншама әйел халқының

Мен саған қарап өлшедім.

Көрмедің әсте сенімнің гүлін солдырып,

Шыдамды тәңірім сыйлапты саған мол қылып.

Кім айтар кәне бекер деп,

Вокзал мен вокзал арасын

Жүрдің сен күнде жол қылып,

Мен келіп қалар ма екен деп.

Созылып таулар алдымда

Жалғасып бірі - бірімен,

Келем деп келмей қалдым да,

Күттіріп қойдым түнімен.

Жаныңды мұңға жібітіп,

Жыладың ағыл-тегіл бір.

Ал ертең бәрін ұмытып

Аспандай тұндың көгілдір.

Не деген жұмбақ өмір бұл!

Сыйладым саған көп қайғы,

Сонда да кінә артпадың.

Арыңды асау жүректің

Тізгінін кері тартпадың.

Сенімге сертің табанды,

Құштарлық отың өшпеді,

Шаттығым, сенің бағаңды,

Елемей келсем, кеш мені.

Берілдің барлық жаныңмен,

Жаныңдай тұнық әніңмен,

Әніңмен, барлық сәніңмен,

Сырыңмен, сансыз қырыңмен

Құлпырған жақұт нұрыңмен.

Сол үшін, таудай мерейім,

Сол үшін бақыттымын мен!





ТҮСІНІСУ ТЕОРЕМАСЫ

Келіп жатыр, кетіп жатыр дарындар...

Қара бұлттай қайғы жапты бөлмені.

Адамзаттың алғыр, ұлы қыраны

Лев Толстой жатыр еді өлгелі.

Әйелі кеп қолын сүйіп, жылады:

"Тежей алмай мінезімнің тасырын

Өзіңменен өтті жарты ғасырым.

Мен бейбақты кешіре гөр.

Күнәм көп...

Кешіре гөр,

Кешіре гөр, асылым?!"

Өткен күнін оймен шолып алыстан

Үнсіз, іштей күбірледі данышпан:

"Жә, кемпірім,

Жасыңды тый,

Жетті енді,

Жылап ешкім қайыра алмас өткенді.

Қаштым сенен...

Саған жақын жүргенше

Артық көрдім жиһан кезіп кеткенді.

Жалғыз сенен қаштым ба екен мен бірақ..

Ресейден бөлінбестей болдым - ақ,

Із бастадым күртік қарды омбылап.

Күллі әлемді тамсандырған ақылым

Сенен қолдау таппағаны қорлық - ақ.

Бір шындық бар ешкімнің жоқ таласы

Ұл - қызымның болдың ғазиз анасы.

Қартайғанда түсініспей, әттең - ай,

Жолымыздың қырсыққанын қарашы.

Дей алмаймын:

"Маңдайымның сорысың.

Қамқорым боп создың қанша қол ұшын.

Бірақ мені түсінбедің.

Түсінуге және де

Тырыспадың...

Кешірмеймін сол үшін,

Кешірмеймін сол үшін..."

Күллі адами пенделікпен алысқан

Қыран ойы тұрақ таппай ғарыштан,

Әйеліне қарап терең күрсіне

Мәңгілікке көзін жұмды данышпан.

Қайда, қайда көңіл сырын көзден ұғар нәзіктік?

Үш өлшем бар —

Биіктік пен тереңдік, кеңдік (яки жазықтық).

Бұл үшеуін бағаламау — көзсіздік һәм кереңдік.

Ал түсінбеу...бақытсыздық болар ол.

Иә, адамдық қатынаста жоқ әлі де сара жол.

Оңай емес, оңай емес бұл егес,

Қашан болсын бірлік жолы бұрыстау.

Керек десең түсінбестік кінә емес,

Қылмыспен тең — түсінуге тырыспау.

Ох, қаншама бұлақтарды жұрт түсінбей суалтты.

Сөйтіп, қанша бәйтеректі қуартты.

Ох, қаншама ұлыларды жұрт түсінбей өлтірді,

Сөйтіп, мына тіршілікке үлкен зиян келтірді.

Бруноны отқа жаққан,

Галилейді сотқа тартқан,

Біржан салдың арқан байлап қолына,

Жылан болып Ұлықбектің иірілген жолына

Түсінбестік еді той.

Соның бөрі адамзаттың сорына.

Түсінбестік аз жайды ма қанатын?

Мұнан асқан нала бар ма,

Ұлы Абайды сабаған да

Түсінбестік болатын.

Талантына тамсандырған талайды

Жазған шақта Әуезов сол "Абайды"

"Бұл туынды шыға алмайды белеске"

Деп құлшына қарсыласқан

Қияс ойға қамшы қосқан

Тағы да сол түсінбестік емес пе?

Ал Әуезов жолсыздыққа бұл сынды

Ызалана қол сілтеп, іштей, үнсіз күрсінді

"Түсінетін халық аман болсын", — деп.

Өткен - өтті.

Бірақ бәрі есепте.

Қандай азап,

Қандай азап ұғыспау.

Түсінбеген кінәлі емес десек те

Қылмыспен тең — түсінуге тырыспау.

Түсінбестік - секілді бір көк тұман

Сол көк тұман тудырады көп күмән.

Бір жас дарын көтерілсе мінбеге

Жұрт түсінбей қалмаса екен деп тұрам!

Даңқ деген нар ма екен, нар құлатқан жар ма екен,

Ұқсап туу бар - дағы, ұқсап өлу бар ма екен?

Тауым биік болса да, әнім асқақ шықса да,

Егер ақын болсаң сен, інім, маған ұқсама.

Бәлкім, шашың тым ұқсас, бәлкім, ұқсас мұңың да,

Бәлкім, менше зауқың жоқ ішкілік пен шылымға.

Бәлкім, менше арнаңда тасып толған шығарсың,

Бәлкім, менше өртеніп ғашық болған шығарсың.

Бұл сөзіңе, қалқам - ау, бас изермін, көнермін,

Мен көнгенмен не шара, заңы қатал өнердің.

Сырдаң бойлы шіліктен шырқаумын деп баптанба,

Кілең ұқсас биіктен құтыла алмай жақанда.

Тілектеспін, жарқырап жансын лаулап бағың бір,

Бір жырыңмен сағынтып, бір жырыңа табындыр.

Мен қарайын елжіреп, отым шалқып көздегі,

Өз күшіне сенгендер күндемейді өзгені.

Мықты болсаң, жарқыным, ізіңді сал елсізге,

Ізсіз жандар өнерде толып жатыр сенсіз де...

...Қызықсың - ау, тым ұқсаспыз дейсің сен.





ҰШАҚ ҮСТІНДЕГІ ОЙ

Шаңқай түсте,

Яки нұрлы ақ таңда,

Нән ұшақпен самғап бара жатқанда,

Көз салсаңыз төменге,

Бір тегіс боп көрінеді жыралар,

Тереңінде жыланы бар ұралар.

Байқалмайды әжім-әжім қыраттар,

Қырат көзін жарып шыққан бұлақтар.

Бұққан сансыз құпиялы ойларға,

Бір тегіс боп көрінеді сайлар да.

Бір тегіс боп көрінеді

Қыр мұрынды қырқалар ала бөтен,

Сәулет беріп жатқандай далаға кең.

Сөйтсем, мына қашықтық қанша сырды,

Сырт көздерден бүркелеп қалады екен.

Мен де сенен көп мезгіл қашық жүріп,

Назарымды жан-жаққа шашып жүріп,

Байқамаппын жаныңның жыраларын,

Жылан бұққан зымстан ұраларын.

О, тағдырым,

Тірек бол Тілегіме,

Сабырлы ойдың қашырма сұрқын, тіптен,

Қас пен достың қажырлы жүрегіне

Тек жақыннан қарауға мүмкіндік бер!

Ал егер мен жақыннан қателессем,

Жақын келген бақытқа қуанбасам,

Жақын тұрған биікке шыға алмасам,

Жақын жүріп жауымды танымасам,

Жақын жүріп досымды ұға алмасам,

Өз қайғыммен өзімді жазалағын,

Онда менің өзіме өз обалым!





БАЙҚАЙМЫСЫҢ

Байқаймысың,

Байқаймысың

Мына ғажап тамашаны:

Бір адамға байланысты бір адамның болашағы.

Байыппенен көз жіберсең асау жылдар өрісіне,

Бір адамға байланысты бір адамның жеңісі де.

Бұл замани қағиданың мүмкін бе екен көнермегі,

Қозы Көрпеш аман тұрса, Баян сұлу өлер ме еді?

Исатайды жеңбесе жау, Махамбетті жеңер ме еді,

Қайран ақын тағдырының соққысына көнер ме еді?

Қайран ақын — сұңқар қиял, наркескен ол,батыл арман,

Исатайдан айрылғанда жер бауырлап жатып алған

Бұдан асқан қайғылы түн қонған емес басына оның,

Досы барда алшысынан тұрушы еді асығы оның.

О, сұмдық - ай,

Жаулық сезім парасатты паналапты,

Исатайдың өлімімен Махамбетті жаралапты...

Қадірлім - ау,

Көз жіберші асау жылдар өрісіне,

Бір адамға байланысты бір адамның жеңісі де.

Кейде мені мұқатпақ боп жаулар сені жамандайды,

Ал егер сен жамандалсаң бұл, әрине, маған қайғы.

Басымызға шиыр - шиыр күн туғанда құс таналы,

Кейде мені жеңу үшін жаулар саған күш салады.

Тайғақ өмір жолдарында сүрінгенде тірек алар,

Сүйенішім сен екенін айтпастан - ақ біледі олар.

Әлемнің бар ажарынан бізге достық сымбаттылау

Мен жадырап жүрсін десең, сен мықты бол,

Қымбаттым - ау.





ЖАЙЫҚПЕН ЖҮЗДЕСКЕНДЕ

О. Еркіновке

Сәлем, ұлы Жайығым!

Толқыныңа кім салмады қайығын.

Кім шертпеді саған келіп шаттығын,

Кім жумады саған келіп айыбын.

Ғұмырыңда қозғалыстан танбадың,

Заманалар қанатында самғадың,

Ғасырлар мен ғасырларды жалғадың,

Айтшы маған, бар ма сенің арманың?

Қуат-күші сендегі ұлы дарынның

Орталанса қайтер еді Нарын құм?

Жадыратып сен ашпасаң қабағын,

Халі қалай болар еді даланың?

Сен айнысаң мінезіңнен дағдылы

Қалай болмақ қарт Каспийдің тағдыры?

Жұрт көп еді атақ-даңқтан үмітті

Оның көбін қатал тарих ұмытты.

Туған Отан мәңгі ұмытсын мені де

Сендей өзен бола алмасам еліме!





КYPECKEPЛІК РУХЫҢДЫ ӨЛТІРМЕ

(Фариза Оңғарсыноваға хат)

Ұлтымыздың қайсар рухын иемденген қара қыз,

Махамбеттің қарындасы, дарындысы - қара қыз,

Сеніменен молыққандай, толыққандай санамыз,

Қатпар-қатпар әйел жанын түсінуге талпынсақ

Алдыменен сөзіңді еске, өзіңді еске аламыз,

Ұлтымыздың қайсар рухын иемденген қара қыз.

Ал дарынын қарын жеңген жеңіл бұлттай жөңкілме

Қанаттының көбейгенін мұң етеді ел кімге?

Өтінемін, күрескерлік рухыңды өлтірме!

Нағыз еркек тоқсанда да жігіт салтын сақтамақ,

Нағыз әйел ешқашанда айналмайды кемпірге,

Ерте кемпір болғандарды өз тойыңа келтірме.

Томиристен, Махамбеттен бастау алған мықтылық,

Өз үлесін қалталыға жібергендей ұттырып,

Мықтылықтың жанарында қалғандай ма шық тұнып...

Сен гүлдей бер, айналайын, өз ортаңда тік тұрып.

Бәрін сатып жіберетін сайқал саясатта да,

Сатылмауға тиісті рух болатынын ұқтырып.





ӨЗЕНДЕР

М. Ілесовке

Ән туады мұраттан,

Ой туады сұрақтан,

Не бір үлкен өзендер басталады бұлақтан.

Бірақ соның барлығы жете алмайды теңізге,

Жоғалтады өзді өзін, түседі де көп ізге.

Өмір кейде тым қатал, өмір кейде тұйықтау,

Кей өзеннің жолына бөгет болды биік тау.

Небір асау, асығыс, шулы өзендер ақтарлан,

Арып - арып барған да құмға сіңіп жоқ болған.

Жолсыздық пен жөнсізді жалықты көз көруден,

Құтқар анау өзенді құмға сіңіп өлуден.

Құтқар анау аққуды сол өзеннен жеруден

Ағын судан зерігіп шалшық суға сенуден.

Өзен болу үлкен сын,

Бақыт емес ол да аса,

Теңізге ағып баруға мүмкіндігің болмаса.





ЖАҢҒЫРЫҚ

немесе

Ақсақ Темір қалай басталды

(поэма)

Әр мұзбалақ өз әнін айта келер,

Айта білу ежелден байтақ өнер.

Тауға шығып ән салсаң

(О, керемет!)

Жаңғырық боп дауысың қайта келер.

Жауап беріп жататын сан қылыққа,

Бір заңдылық жатыр сол жаңғырықта.

Иә, оған күмән жоқ, сондықтан да

Басымды ием сол ұлы заңдылыққа.

I

Масаң - мадар көңілі тасып елтіп,

Нөкері мен тазысын қасына ертіп.

Тінти қарап мұнартқан Сұңқар тауға

Келе жатты Жұдай хан түлкі аулауға.

Көз ұшында атты әйел ербелеңдеп.

Кесіп өтті хан жолын көлденеңдеп.

Лезде ханның от шашып түлкі көзі

Қаһарланды:

- Ұстаңдар!

Бұл кім өзі?

Қанжығаға көкпарша бөктеріңдер,

Сөйтіп, менің алдыма ап келіңдер!

Алып келді.

Әйел тым ажарлы екен.

Ажарлы екен,

Ажары базарлы екен.

Шіркін, мұндай жары бар ер жігіттің

Шаттығының жалауы тозар ма екен?!

Қандай әсем қарақат бұла көзі

Әттең...

Әттең...

Жүкті екен бірақ өзі.

Тағдырына өкпелі сөзі бардай,

Нөкерлер тұр сұлудан көзін алмай:

Міне, нағыз өмірдің сәнді өрнегі".

Тек хан ғана әйелге мән бермеді.

- Күнәһар жан, періштем сен емессің,-

деп ақырды ол,

- Жолымды неге кестің?

Әйел

Не тілейсіз ұқпадым мына менен,

Байқағам жоқ.

Сондықтан кінәлі емен.

Қажып біттім,

Көп болды жолда келем,

Текті қыран ойнамас қарғаменен.

Халім мүшкіл.

Жүктімін көрмейсіз бе?

Ат үстінде ауырып зорға келем.

Жұдай хан

Байқағам жоқ дейсің, ә, дегелегім,

Көзіңді ойып тастасам не дер едің?

Әйел

Көз оятын, немене, салтыңыз ба,

Күш көрсетпес әлсізге хаса тарлан!

Жұдай хан

Жоқ, мен сені жазасыз босата алман.

Әйел

Дүниенің ластаған көкірегін

Дәніне ұқсас зұлымдық кекіренің.

Босатыңыз, өмірге ертең келер

Нәрестемнің атынан өтінемін.

Жұдай хан

Ешкім маған мұрындық бола алмайды,

Ал нәрестең жарық күн көре алмайды.

Әйел

Не деп тұрсыз, мұныңыз айуандық қой.

Жұдай хан

Айттым бітті,

Атқан оқ оралмайды.

Қаһарлы хан осылай кәрін септі,

Кәрін септі, жас гүлге өлім септі.

Аттан түсіп барды да қатуланып

Ішке теуіп құлатты келіншекті.

Қасіретке куә боп дала жатты,

Өз жолымен хан кетіп бара жатты.

ІІ

Біреулерді өр тағдыр өкпелетті,

Біреулердің мерейі көкке жетті.

Біреулерді заманы шетке тепті,

Содан бері он сегіз көктем өтті.

Мизам айы.

Көңілі тасып елтіп,

Нөкері мен тазысын қасына ертіп,

Оймен қарап сәлделі Сұңқар тауға

Келе жатты Жұдай хан түлкі аулауға.

Қаһар кеткен,

Әл кеткен таяғынан,

Хандығы да әзер тұр аяғынан.

Шашы ағарған,

Қартайған,

Ал өңгесі

Өзгермеген секілді баяғыдан.

Еске түсіп істері өткендегі

Ойы бір сәт шарықтап көкке өрледі.

Анау төбе зымырап қашқан жауды

Қуып жетіп тас-талқан еткен жері.

Анау белес өзіне қарсы шыққан

Туысқанын арбаға жеккен жері.

Мына бір сай тас табан етігімен

Жүкті әйелдің ішіне тепкен жері.

Сол шақ өзі күз бе еді, көктем бе еді?

Ал ана әйел бір керім өндір екен,

Қайтті екен ол?

Қиналмай өлді ме екен?

Көз аша алмай батар күн, атар таңға

Кеткен шығар, әрине, жаһаннамға.

Ханның әрбір қимылы зарлы бір ән,

Мұң сорғалап заразап жарлығынан.

Кісіге еткен зорлық пен зомбылықтың

Ләззат алып келіпті барлығынан...

Кенет алдан атты адам ербелеңдеп

Тұра қалды хан жолын көлденеңдеп.

Бұл кім өзі?

Бұл кімнің мұзбалағы?

Қарақшы ма жайлаған тұз даланы.

Хан нөкері қылышын суырғанша

Шыға келді тасадан жүз қаралы.

Бәрі тамам.

Енді қай айла қалды?

Қалың әскер хан қолын байлап алды

Байлап алып

Баяғы келіншекті

Азаптаған қан құйлы сайға апарды.

Міне, ғажап!

Топ жиде арасында

Қару-жарақ, салтанат бәрі осында.

Құрма кілем үстінде жігіт отыр

Он жеті мен он сегіз арасында.

Хан жігітке қадады түлкі көзін: -

Ұнамай тұр, әй бала, бұл мінезің.

Ұры итіндей бұқпайлап ен даланың

Кімді тәлкек етпексің сен, қарағым?

Танымасаң танып қой.

Осы өлкенің

Әміршісі Жұдай хан мен боламын.

Жігіт

Болсаң бопсың,

Мен емес паңданарың.

Кері бұрар тарихтың доңғалағын.

Бүгінгі ұры,

Ертеңгі күллі әлемнің

Әміршісі ұлы хан мен боламын.

Тірлігіңде желігің басылмаған

Хан едің сен,

Сол үшін асыл бағаң.

Жоғары шық, әзірге қонағымсың

Ет пісірім сәттен соң басыңды алам.

Солай, шалым, тосылма, жоғары шық,

Бақыт бүгін басыңнан барады ұшып.

Қайтпас сапар алдында әлденіп ал

Ұлы ханның қолынан шарап ішіп,

Тұрғандай - ақ қадірмен жанға санап

Жігіт күліп ұсынды ханға шарап.

Сосын кайта жалғады әңгімесін:

- Солай, шалым,

Сен қай бір мән білесің?

Алмас қылыш секілді халық деген.

Ұстайтындар аз оны парықпенен.

Жұмсай білу бір өнер,

Қайрай білу бір өнер,

Құрсай білу бір өнер.

Сол қолыңнан шығарсаң,

Өз басыңа тіленер.

Сен соны бір ұқпадың, милау шалым,

Ерте жетті сондықтан қирау шағың.

Ұсақ ләззат болды да бар арманың

Ат басынан алысты көре алмадың.

Ал мен сенен қу болам әлдеқайда

Төрт құбылам,

Төркінім толған айла.

Жүрегіңнің үрейлі дүрсілдерін

Тыңдап тұрмын.

Жараспас күрсінгенің,

Өз басыңды өзіңе сый етер ем,

Амал қанша

Жолымда тұрсың менің?!

Амал қанша...

Сен оған өкпелеме

Өмір ылғи адамға көктеме ме?

Мынау ұлы безеу бет паң даланың

Осал тұсын мен оңай аңғарамын.

Бірақ сендей хандардың көзін құртпай

Мен қалайша әлемге хан боламын.

Бақыт бүгін басыңнан барады ұшып,

Әлденіп ал, бейшара, шарап ішіп.

Қартайсаң да,

Желігің басылмаған

Хан едің сен.

Сол үшін асыл бағаң.

Сол үшін де өзіңді ардақ тұтып,

Алтын сапты қылышпен басыңды алам.

Жұдай хан

Бір дүлегей екенсің дінің мықты

Құтқармассың,

Сеземін...

Күнім бітті.

Құтқармассың

Ой, алла - ай, жап - жас болып,

Қайдан біліп алғансың зұлымдықты.

Жігіт

Жас болсам да тұзым көп татып көрген

Іздеп өтем өлгенше бақытты ерден.

Әйтсе де мен ең үлкен зұлымдықты

Анамның құрсағында жатып көргем,

Намысымның құзарын төркіндеген

Құпиям ол

Ешкімге шертілмеген.

Жә, жә, неден қорғалап тосылайын

Саған өлім,

Маған бақ - бас уайым.

Сәлден кейін өлесің,

Өліктен мен

Құпиямды несіне жасырайын.

Анам марқұм

Жан бопты сөзі ілікті

Тірлік мәнін бірлік деп сезініпті.

Маған жүкті кезінде жолаушылап,

Бір еріккен залымға кезігіпті.

Әлгі залым аңғартып сусын дара

Қан төгуді аңсапты құшырлана:

Ішке теуіп анамды өлтіріпті

Алдын кесіп өткені үшін ғана.

Кеудесінде игілік мақсат тұнып,

Бұлақ ағып жатыпты сақ-сақ күліп.

Мен жатыппын іңгәлап, өмір тілеп,

Өлі анамнан аяғым ақсақ туып.

Бағың жанса бас құрар амал-айла,

(Әйтсе де адам оны әр кез бағалай ма)

Содан мені бір қойшы тауып алып

Сый орнына тартыпты

Тарағайға.

Ал Тарағай ежелден еркі мықты

Әйелім ұл туды деп желпініпті.

Жұртқа жайып жүрер деп құпиямды

Қойшы шалды бір түнде өлтіріпті.

Рас, әлі шытырман таңдар алда,

Бірақ менің қайғым зор аңдағанға.

Зұлымдықпен алысып аман қалып,

Зұлымдықпен көз аштым мен ғаламға.

Шақырғанмен қол бұлғап мақсат небір

Талайларды жазықсыз ақсатты өмір.

Мен де ақсадым анамнан тумай жатып

Содан қазір есімім Ақсақ Темір.

Жұдай ханның зәресі ұшып кетті,

У ішкендей денесі ысып, кепті.

Дірілдеген қолынан шарап толы

Сапар кесе еденге түсіп кетті.

Өмір өзі-ақ шығарды - ау масқарасын,

Суға алдырған сорлыдай баспанасын.

Есі кетіп,

Аңырып отырды да

Жұдырықтай бастады қасқа басын.

Уақыт соқты әр демін санаттырып

Бақыт одан қашқандай балақ түріп.

Сәлден кейін ең соңғы сөзін айтты,

Жас жігітке кіжіне қарап тұрып:

- Өкінем - ау,

Өкініш өрт емес пе.

Табиғатты кім айтқан сезімсіз деп.

Өзгеге еткен зорлығың ерте, кеш пе

Таппай қоймайды екен-ау өзіңді іздеп.

Іздеп тапты - ау,

Айтайын, ал дайындал,

Қорықпаймын жазаңның қандайынан.

Айтпас едім,

Бәрібір өлтіресің,

Айтсам сипай қоймайсың маңдайымнан.

Жата бермес шындық ит босағада,

Тура қара

Жүзіңді тасалама.

Бұдан аттай он жеті көктем бұрын

Мен өлтіргем анаңды осы арада...

Кірпияздау күйге орап жарқын шақты

Кенет қылыш жарқ етті алтын сапты.

Осынау бір қанды кез ғаламатты ішке тоқып,

Күрсініп дала жатты.

Күнбатысқа созылған терең саймен

Ханның басы домалап бара жатты.





МАХАББАТТЫ ҚОРҒАУ

(поэма)

Кіріспе яки ғашықтар жазған хаттардан

I

Біз екеуміз жолықтық,

Бірақ тым кеш жолықтық,

Достасудан от тұтап, қоштасуға қорықтық.

Маған құйды жарығын сенің көңіл - терезең,

Арқамызда — құзар шың,

Алдымызда - өр өзен.

Өр өзеннен өтуге кім береді қайықты,

Кім бар бізді түсінер, қане, кім бар байыпты?

Ал қайықшы - қиқар шал

Жалынғанмен не бітті?

Қайығыңа қабаған итін байлап кетіпті...

Япырай, біз соншама дәрменсіз боп тудық па?

Бойымызда жоқ екен итті алдайтын қулық та.

ІІ

Көбелектің "кеселі" –

Тұрақсыздық деседі.

Гүлден алған шапағатты сезімі

Келесі бір гүлге жетпей өшеді.

Өз мінезі өзіне үкім кеседі...

Менің саған айтпағым да осы еді!

ІІІ

Амал бар ма, махаббатқа жан пидалық ете алмадың

Аққу - арман жалт бергенде, қуып көрдің, жете алмадың.

Жете алмадың,

Көлеңкеңнен алыс ұзап кете алмадың,

Жанар майын жағып біткен машинадай от алмадың.

Еркің қайда,

Сертің қайда, (бөркің қайда, құрып қалғыр?)

Ең шешуші кез келгенде, тілің тістеп тұрып қалдың.

Еңселім деп ойлаушы едім

Еркелеуші ем ерге балап,

Ең шешуші кез келгенде тұрып қалдың жерге қарап.

Артық қорлық бар ма әлемде сенгеніңнен безінуден,

Құлай сүйген адамыңның осалдығын сезінуден...

Көз жасымды көрсетпеуге тырыстым мен саған бірақ,

Сен деп шыққан сенімімнің биігінен барам құлап.

Махаббатқа жан пидалық етпедің бе,

Бәрі бекер!

Енді қалған қызығыңның нарқы кеміп, мәні кетер.

Өзінің ең қасиетті әнін қорғай алмаған жан

Басқа істе де қабілетсіз... бағы мәңгі жанбаған жан.

Сірә, бағың жана қоймас, басқан ізің, кетті кейін,

Әйтсе де, мен жылап тұрып, жолың болсын деп тілеймін.

ІV

Бақшадан алма ұрлаған баладай нақ

Кеудемде үркек сезім салады ойнақ.

Отыздың орманында жүргенімде

Алдымнан шықтың айнам, ағатайлап.

Сен мендік бар шаттықтың төресі ме ең,

Жүр едім өткен шақтың елесімен.

"Мұнда кел, мұнда кел" деп қол бұлғадың

Жиырманың көк балауса белесінен.

Селк еттім даусыңнан шошығандай,

Жүр едім өз мұңымды өшіре алмай.

Жиырмамда алдап кеткен махаббаттың

Күнәсін әлі күнге кешіре алмай.

Сен болып қайта жанды-ау сағынышым,

Бәлкім, тар маңдайымның бағымысың.

Бәлкім, сен менен қашқан махаббаттың

Ойланып қайта соққан шағымысың.

Сол болсаң, қолыңды бер, жүр, қарағым,

Сен барған жерге мен де бір барамын.

Көл едім тасымаған, тасыттың ғой,

Бақша едім бағы тайған, гүлге орадың.

Кәнекей, жалыныңа жалға мені,

Күтіп тұр пәк махаббат, арман елі.

Өмірде мені алдаған адамдар көп.

Тек қана сен алдаушы болма мені!

V

Ар алдында, адал, ақпыз десек те

Сан сұрақтар алар кейде жағадан.

Мүмкін, бізді таңар шулап өсекке,

Мүмкін, бізді түсінбейді көп адам.

Алуан ұғым алуан жаққа тартады,

Сан көңілдің тұйығына малтыдым.

Ғашық болып көрмегендер бар тағы,

Олар бізді қайдан ұқсын, алтыным.

Көзімді алмай маздап жанған оттардан

Саған сенем,

Саған сенім артамын.

Қорықпаймын түсінігі жоқтардан

Жүрегі жоқ адамдардан қорқамын!

1. САМАТТЫҢ ЖҰБАЙЫ АЙЖАНАРМЕН ЖЕКПЕ-ЖЕК

Замана тұр бөркін алып ойланып,

Сол түнгі ойлар кетті бізді қайда алып?

...Сол түні біз сенің туған сіңліңнің

Он сегізге толған күнін тойладық.

Мен қуана тост көтердім қызға арнап:

- Ал сапарың сәтті болсын, қызғалдақ.

Өмір мынау:

Қатар тосқан жеңілі мен ауырын,

Қайғысы мен сауығын,

Шуағы мен дауылын.

Бүгін, міне, сенің туған күнінде

Қандай тілек айтсам екен, бауырым?

Саған байлық тілер ем мен, бірақ ол бір әңгүдік,

Есігіңнен кіргенімен паң күліп,

Жүргенімен шеру тартып, сән құрып,

Саған жолдас бола алмайды ол мәңгілік.

Бәлкім, ерлік тілер ем мен тамыр алған төзімнен,

Ерлік сезім бірақ сенің табылады өзіңнен,

Онсыз адам жүре ала ма соқпақтар мен жолсызда,

Ал сұлулық тілер едім, сұлусың сен онсыз да.

Қайтсем екен?

Мен одан да бүкіл адам аңсаған,

Бүкіл адам сан мың жылдар арман етіп шаршаған,

Азы жетіп, ал сан мыңы тек елесін тамсаған,

Кез келгеннің бақшасында піспейтін,

Кез келгеннің уысына түспейтін,

Зор махаббат тілейінші мен саған —

Деп едім.

Тіпті сол сәт ұқпай қалдым себебін,

Сен орныңнан кенет атып тұрдың да,

- Махаббат жоқ! — деп күрсіндің ызғар шашып қабағың.

Мен жүзіңе аң-таң қалып ежірейе қарадым,

Қарап едім жасқа толып кеткен екен жанарың.

- Махаббат жоқ! — дедің тағы,— ол әншейін далбаса,

Ғашықпын деп,

Сүйемін деп,

Сенем деп,

Адамдардың бірін-бірі алдайтыны болмаса,

Махаббат жоқ, ол әншейін далбаса!

Айтып-айтпай не керек,

Бір кез мен де мына сіңлім сияқты

Ұяң едім, сұлу едім керемет.

Менің асқақ сезімімнен үміткер

Аз болмайтын біздің жақта жігіттер.

Қатал - қиқар тағдырынан тек махаббат сұраған,

Махаббатты таппай қойман деп талпынса бір адам,

Ол мен едім.

Бірақ бүгін сол сезімнен не қалды?

Сондағы үміт талдан ұшқан жапырақтай жоғалды.

Қазір момын күйеуім бар және екі-үш балам бар,

Жағдайым жоқ ештеңеге алаңдар.

Не ішемін, не киемін демеймін,

Мәселесін шешіп алғам қарын менен көмейдің.

Міне, қара, саусақтарым көрінбейді алтыннан,

Тек баяғы шат қиял жоқ сан тарапқа шарқ ұрған,

Тек баяғы жігіттер жоқ тереземді торыған,

Олардың да бағы алыстау болған шығар сорынан.

Кездескенде жалқау тартқан басын изеп өтеді

Ұлын ертіп соңынан.

Жылдар бойы алаңдаумен қуатымды сарқыдым,

Босқа шаштым жігерімнің жарқылын.

Жер бетінде махаббаттың бар екені шын болса,

Айтшы, кәне, мен неліктен жолықпадым, жарқыным?

Үндемедім, тарылғандай кеңісім.

Мосқал көрші жауап берді мен үшін.

- Иә, иә, өміріңе өкпелісің, қарындас,

Оған біраз себептер бар,

Тірлікте бір бекеттер бар кілтін таппай алынбас.

Ырық бермес бөгеттер бар не түрлі,

...Алматыдан шыққан жолдың барлығы,

Отырарға бастап алып бармайтыны секілді.

Өмірдегі сан салалы жолығу мен жүздесу,

Табысу мен кездесу,

Талпыну мен түйісу,

Сағыну мен сүйісу,

Тіпті кейде одан да өзге сезімдер

Махаббатқа бастап бара алмайтыны белгілі,

Махаббат ол — жан мен тәннің тізе қосқан ерлігі.

Не болды екен сені мұнша жүдеткен,

Үміт қайда жүрегіңе гүл еккен?

Сұлулығың кем емес қой Баяннан,

Ақылың да кем түспейді Жібектен.

Сенде де бар тым сезімтал көз, көңіл

Көңілі мен көздеріндей өзгенің.

Айлы кеште саған да айтты ғашығың

Ұлы Абайдың Тоғжанға айтқан сөздерін.

От боп өртеп ғашықтықтың ықпалы,

Ән қостыңдар...

Жұрт қуана құптады.

Талпындыңдар,

Алқындыңдар, ал бірақ

Одан Қозы, сенен Баян шықпады.

Неге бұлай?

Өмір бақи бұл сұрақ

Өтер, мүмкін, намысыңды шымшылап.

Қайда жүрсе тек өз әнін айтатын,

Елікпейтін өзге шу мен сарынға,

Қажымайтын қар мен желдің өтінде,

Махаббат та ұқсайды ұлы дарынға,

Шын дарындар аз ғой жердің бетінде.

Иә, махаббат қайсар құзды жарып өтер тасты жол,

Махаббатта сезім ғана ойнамайды басты роль,

Ұға алмадың сен оны, айнам.

Жеткен жерге талабың мен ақылың,

Сезімің мен батылың,

Қырсыққанда жетпей қалды шыдамың,

Әне, соның кесірінен қаншама жыл жыладың.

Шыдам жоқта, төзім жоқта,

Көкірегіңде көзің жоқта,

Жүрегінде ерлік жоқта қорғай алар шаттығын

Махаббат та жоқ, күнім!

Кездер аз ба ой көргенді көз көрер,

Отын өзің жаға ал маған,

Өзің іздеп таба алмаған асылды

Таппайды деп неге ойлайсың өзгелер?

Қарашы, әне, мына сіңлің сияқты

Инабатты, албырт әрі ұятты,

Алаулаған желегі

Соңымыздан асау ұрпақ, арынды ұрпақ келеді.

Оларға пәс болар әлі

Бізге биік көрінетін төбелер.

Біз сүрінген кезеңдерден,

Біз жүзуге жасқанған өзендерден,

Солар жүзіп өтеді деп сене бер.

Бұған күмән келтіруің азаматтық болмас та.

Бүкіл адам іздегенмен бақыт жолын, бақ жолын,

Ешкім оңай таба алмайды Абайы мен Тоғжаның.

Өйткені асқақ азаматтық жоқ жерде,

Қайсар сенім жоқ жерде,

Махаббат та жоқ, жаным!

- ?

Ортамызда қалжың айтып бір жігіт,

Отыр еді қалың жұртты күлдіріп.

Отыр еді бізден гөрі сіңліңе

Жақын, сырлас екендігін білдіріп.

- Ал мен таптым Тоғжан сынды пәк жанды, —

деді ол масаң діріл қосып сөзіне.

- Өзің Абай болмаған соң Мазалама Тоғжанды, —

Деді сіңлің жас үйіріп көзіне...

- ?

2. Ғайша

Ғайша жеңгей сүйген жарын аттандырды майданға...

Сенген жүрек серттен оңай тайған ба?

Соғыс бітті.

Ал күйеуі келмеді.

Үш жыл күтті.

Бес жыл күтті...

Өлді деген суық сөзге сенбеді.

Тұманға орап тілекті

Тағы төрт-бес жыл өтті.

Тәтті арманын көңіліне тоқ санап,

Күте берді сағат санап, сәт санап.

Кейде аусар тағдырына нала боп

Көкірегінде маздап, ұйтқып жанады от.

Тым құрыса,

Тым құрыса, құдай-ай,

Алданыш қып отыратын бала жоқ

Артса да үміт бір күннен соң бір күнге

Жалғыз жанға жараспайды күлкің де.

Болмады ғой.

Болмаған соң ақыры

Көрші қартқа ерге шықты бір түнде.

Сол түн тыныш ұйықтады

Жаңа үмітін жағып бір,

Кеудесіне қанағаттан тағып гүл...

Ал таңертең арман болған күйеуі

Терезені қағып тұр.

Ғайша сорлы күйіп кетті бұл қорлықты көргенде,

Тастай қатып қалды тілсіз, естен тана үдеріп,

Сонан кейін шашын жайып жіберіп,

Күйеуінің аяғына құлады.

Құлап жатып ағыл-тегіл жылады,

Жылап жатып зарлады,

Өзін-өзі жерге соғып қарғады.

... Махаббаттың құм секілді мінезі жоқ сырғыма

Жүргенімен көп опық жеп алданып...

Ғайша кенет орнынан сүйретіліп тұрды да,

Бір ғана ойға табан тіреп түбірлі,

Ту еңісте тасып жатқан долданып,

Асау Ақсу өзеніне жан ұшыра жүгірді...

Бағаласаң махаббатты бағала

Бағаласаң махаббатты бағала...

Сәлден кейін сорлының

Орамалы ғана жатты жағада.

3. ТҮРКІСТАН АҢЫЗЫ

XIV ғасыр тудырған ғаламаттардың бірі — Түркістандағы Қожа Ахмет Иассауи ескерткіші. Өкінішке қарай осы алып ғимараттың оң қанатын сәулеттендіру жұмысы аяқталмай қалған.

(Газет мақаласынан үзінді)

Талай-талай биікпаз асылдарды

Теңескенде келтірмей иығынан,

Ескерткіш тұр

Қаншама ғасырларды

Ұзатып сап, күлімдеп миығынан.

Жалқау, қиқар түйедей тартыншақтап,

Жылжыды өмір үстімен кимел жердің.

Ескерткіш тұр ұлылық қалпын сақтап,

Даңқын сақтап данышпан шеберлердің.

* * *

Мизам түсіп, күз қызығы қалған кезде азайып,

Түркістанда бір ескерткіш бой көтерді ғажайып.

Күннен-күнге келбеттеніп, күннен-күнге сән құрып,

Нән ескерткіш бой көтерді жұртты өзіне таң қылып.

Сан мыңдаған құл-құтандар ертелі-кеш тынбастан,

Сар даланың кеудесіне жазып жатты бір дастан.

Мерейі асқан зарлы дастан секілді еді ол дегенмен,

Иран, Үнді елдерінен жеткізілді шеберлер.

Жалынына темір балқып, илеуіне тас көнер,

Хас шеберлер арасында болатын бір жас шебер.

Ол туралы жұрт айтатын: "Өнерінің өрті бар,

Тәңір қалай жарылқайын десе, әрине, еркі бар.

Саусағының салымы бар, сосын, әттең, бөркі бар...

Ал әйтпесе, қызда сирек кездесетін көркі бар".

Қайран шебер қалбаң қағып, еркін алып тынысын,

Басқарып жүр ескерткіштің ою-өрнек жұмысын.

Қор бейнеттен жұрт кешкілік дем алғанда болдырып,

Түркістанды түрлендіріп ән бастайтын сол жігіт.

Ол ән салса, қапас, тұйық кеудесінде жел тұрып,

Бірде жарын, бірде анасын көз алдына келтіріп,

Басыбайлы батпан мұңы сәл де болса кертіліп,

Құл-құтандар жадырасып, қалатын бір серпіліп.

Ол ән салса, ұзақ түнді кірпік ілмей атырған,

Сәукелелі қыз шығатын шеттегі алтын шатырдан.

Тілек сайын тізгіндескен неткен іңкәр өмір бұл,

Сол бойжеткен балдызы еді, қаһарлы Ақсақ Темірдің.

Міндет ауыр. Хан бұйрығы мәмілеге қарай ма?

Ғимаратты енді аз күнде бітірген жөн қалай да.

Шеберлерді ықыластап, ынталамақ ниетпен,

Хан оларға балдызының қызметін сый еткен.

Хан балдызы — Мәрзия ару ішке бүгіп мұратын,

Күнде түсте шеберлерге сусын әкеп тұратын.

Сырт көздерді қалдырмайын дейді ме өрттің өтіне,

Паң бойжеткен жұқа ғана перде ұстайтын бетіне.

Гүжбан тағдыр иығына нені артса да көнердей

Шебер жігіт Мәрзияға ғашық еді өлердей.

Ғашығының айдай жүзін бір көруге тамсанды,

Бірде сусын әкелгенде пердесіне қол салды.

Қыз қымсынып тұрып қалды, тұрып қалды күлімдеп,

Алма беті гүл-гүл толқып, оймақ ерні дірілдеп.

Сосын, ләм деп тіл қатпастан, еркін басып шеткері,

Өзіне арнап орнатылған ақ шатырға беттеді.

Мосқал шебер күйіп-пісті: "Қарағым - ау, мұның не,

Көпсінгенің осы нұрсыз шабаталы күнің бе?

Сезіміңнің төзім жібін албырттығың қиды ма,

Енді қайттің, Әлде басың өкпелі ме иығыңа?

Пітінелі болмақ енді саған мына атар таң,

Ертең ерте Ақсақ Темір оралады сапардан.

Болған жайды балдызы оған айтпай, сірә, тұрмайды,

Айтты, бітті. Жаның онда жаһаннамға зырлайды.

Солай, ұлым. Әміршіден енді рақым іздеме,

Бірақ сенің кесепатың соқпай кетпес бізге де".

Жігіт боп - боз. Қаны қашып сөзін зорға бастады,

(Бедерсізін бұрын қалай сезбей келген достары).

- Туысқандар, Қамданайық, амал-айла жасайық...

Біреу айтты: - Бүгін түнде ұйымдасып қашайық!

Келісілді. Бірақ, бірақ... жөн болды ма қашқаны?

Хан әскері қуып ұстап, зынданға әкеп тастады.

Енді ненің мәні қалды. (Мұңдан, мейлі мұңданба?!)

Ертеңгілік Мәрзиядан хат кеп түсті зынданға.

Жігіт жылдам оқып шықты дір - дір етіп қолдары,

Қыздың хаты мынау еді сондағы:

"Бір күнде ашып мінезіңнің бар қырын.

Тез сөндірдің жігеріңнің жарқылын.

Ұнап еді батылдығың алғашқы

Тырағайлап қашқаның не, жарқыным?

Жарылардай саған құштар сезімнен,

Өзімді-өзім тұсаулаушы ем төзіммен.

Өлімнен де қаймықпаған тілекті

Қалай оқи алмағансың көзімнен?

Өнерің бар қараған жұрт қанбаған,

Әнің анау аспанымда самғаған.

Құдай саған бәрін беріп

Тек қана

Ерлік бермей қойғанына таң қалам.

Енді бәрі өшті, сөнді.

Далбаса.

Амал қанша өз сенімім алдаса?!

Сен өлді деп өкінбеймін.

Әттең - ай,

Бітпей қалған мына ескерткіш болмаса!..

Бұлақ өмір сүргенімен құрақсыз

Сезім өмір сүре ала ма мұратсыз?

Жүрегінде ерлігі жоқ адамның

Барлығы да махаббатқа тұрақсыз!"





"СЕНІМ ПАТШАЛЫҒЫ"

дастанынан үзінділер

ҒҰМЫР

Ғұмыр келте деп налисың, досым - ау.

Бұдан миллион ғасыр бұрын,

Жер ғарышқа тең шашып жасыл нұрын.

Мимырт, шабан тіршіліктің құшағында күліпті.

Ал адамдар үш мың жылға дейін өмір сүріпті.

Сан балапан ғасырларды алақанда сөйлеткен,

Ұзақ ғұмыр,

Ұзақ ғұмыр ой неткен!

Жасы қашан жеті жүзге жеткенше

Уыз сәби саналыпты бойжеткен.

Ара-тұра бой қылтитқан күдікке

Бір жайсаң сөз айта алмапты Үміт те.

Жеті жүзге жасы жетпей,

(заң солай),

Үйленуге рұқсат жоқ жігітке.

Бірақ бірде болды оқиға сұрапыл...

Қыз бен жігіт бір өлкеде тұратын,

Қосып арман - тілегін

Қосып мұңын, мұратын,

Тіл бітірер сезімменен тасқа да,

Тек сезімді етіп іңкәр астана,

Жасы жүзге жетпей жатып,

Бір-біріне ғашық бопты,

Масқара!

Күннен күнге лаулай түскен құштары,

Бұл не пәле салтөсанадан тысқары?!

Тумай жатып қағынғаны қалай деп,

Жұрт жағасын ұстады.

Ал жігіттің әкесі айтты: —

Қу, балам,

Ит боп шықтың жақсы атаққа тумаған.

Дәтің барып қалай дәстүр бұзбақсың,

Жұрттан қайда қашпақсың сен шулаған?

Жетер қайғы сыйладың сен өлгенше,

Өлген жақсы бұл қорлықты көргенше.

Ақылға кел,

Үйленбестен қоя тұр,

Тым болмаса, алты жүзге келгенше.

Ел тағлымын аяқ асты төсенбе,

Той аз болмас әлі сенің көшеңде,

Бес жүз жыл күт.

Сонан кейін рұқсат,

Он бес қызды қабат алам десең де!

Жігіт өкси мұңын шақты: —

Болмайды,

Бұл пәлсапаң ақылыма қонбайды.

Тасқа ұрсаң да мына бейбақ маңдайды,

Әнім ән боп самғайды.

Кәрі емендей қасарыса бергенше,

Қайран әке, ұғынсаңшы, мән-жайды.

Тұйықталса перзентіңнің арманы,

Сені ілер қайғы-мұңның қармағы.

Одан қайта қол ұшын бер, құда түс,

Қыз үйіне бар - дағы.

Бірақ әке секілденіп тас қамал,

Үндемеді.

Таусылды енді басқа амал.

Жаңалыққа көз аз болмас оқталар,

Бой көрсетті тұсаулар мен ноқталар.

Қорғау, қолдау көрмеген соң ешкімнен,

Қол ұстасып тауға қашып кетті олар.

Бұл оқиға шартарапқа жайылды.

Дінге берік қатал қолдар байырғы

Қос ғашықты іздеп тауып алды да,

Бір-бірінен айырды.

Енді лезде байтақ аспан тар болып.

Көңіліне ызғар толып, қар қонып,

Күні-түні еңіреді екеуі,

Қас қағым сәт көрісуге зар болып.

Екі ғашық алып ұшып жүрегі

Тағдырынан былай тілек тіледі:

- "Төсте той тарқамаған,

О, Жер-анам, дарқан анам,

Ұл керек пен саған мықты?

Өзгерт онда шабандықты.

Сен үшін бұл қиын іс пе соншалық?

Шабандықта қырсық жатыр қаншалық.

Біздер ұзақ, мағынасыз ғұмырдың

Іш пыстырар мінезінен шаршадық.

Қайтіп тірлік кешеді жұрт самғамай,

Арындамай,

Ағындамай,

Таңдамай.

Махаббатсыз өткен күннің бәрі ізсіз,

Суға жазған таңбадай.

Жүрсек мейлі, қай белесте,

Дөңесте,

Сағынышпен атқан таңның бәрі есте.

Мағынасыз үш мың жылдан

Мағынамен,

Мәнмен өткен,

Махаббатпен,

Әнмен өткен,

Үш жыл артық емес пе?

Егер оны көп десең,

Айналайын алып тұлға,

Құдіретті, жұмыр жер,

Ғашығыма жолықтыр да,

Үш-ақ күндік ғұмыр бер!

Сезінбестей ет кессе де етімнен,

Лапылдайын інжулі іңкәр отыммен

Тек үш-ақ күн,

Тек үш-ақ күн бере ғой,

Сонан кейін басымды алсаң, өкінбен".

Қайсар ғалам жібітіп тас көңілін,

Қос ғашықтың қайтпасын деп меселі.

Жер бетінде адамдардың өмірін,

Отыз есе қысқартыпты деседі...

...Ал сен ғұмыр келте дейсің!..





ҚЫРАН ТАҒДЫРЫ

С.Қуанышқа

Баяғыда,

Бабамыздың бабасының бабасы

Жүрген кезде сүйенбей таяғына

Көңіліне пәктікпен өсірген гүл,

Жомарт әрі мейірбан жесір кемпір

Ұстап апты ауласына келіп қонған бүркітті.

(Одан мұндай батылдықты кім күтті?)

Ал Бүркіттің көріп имек тұмсығын

Кемпір қатты үркіпті.

Оны өзінше "майысқан" деп ойлапты

Сөзге келмей пышағын тез қайрапты.

Имек жерін кесіп, жонып, тегістеп

Сорлы құсқа бір жақсылық жасауға бел байлапты.

Гүжім аспан әлеміне айбатты,

Қайратына тамсандырған аймақты,

Қайсар қыран тағдыры

Ақылсыздау, бірақ адал кемпірдің,

Пышағында ойнапты.

Кемпір байғұс сыртқа жайып шын сырын,

"Басы қайтты, - деп қуанды, - қауіптің".

Жона - жона имек бүркіт тұмсығын

Тұмсығына ұқсатыпты ол тауықтың.

Енді бірде бүркіттің

Өткір, ұзын тырнақтарын аңғарып,

Басын шайқап тұрып қапты таңданып:

- Мүшкіл екен,

Мүшкіл екен бұл халің,

Сорлы құсым, егер де мен жолықпасам бағыңа,

Жетіпсің - ау жүдеп өлер шағыңа, —

Деп отап ап тастады бар тырнағын.

Патша жұртқа жар салды:

- Талмас қанат,

Алмас қылыш иықты,

Маған ылғи аңсататын биікті,

Тіпті жалғыз інім өлген кезде де

Ұмыттырған кеудемдегі күйікті

Бүркітімді жоғалттым ең сүйікті.

Қыран еді ол бастан бағы ұшпаған,

Менмін деген арланды

Менмін деген киікті,

Тырнағы мен тұмсығында ұстаған.

Қайырымдылық ерлікке тән әманда,

Бүркітімді тауып берген адамға

Ат басындай алтын сыйлау

Түк қиындық туғызбайды маған да.

Ойға, қырға шабармандар ағылды,

Жұрттың бәрі бүркітті іздеп сабылды.

Үміт оты сан тараптан жағылды

Бірақ бүркіт қиындықсыз табылды.

Мазасыздық бұлты сондай серпілді

Алас-күлес шаттық күйі шертілді.

Шадыман жұрт хан көтере мадақтап,

Патша алдына алып келді кемпірді.

Патша лезде кұсын танып, түнеріп

Үнсіз қалды зілман ойға тіреліп.

Көңіліндегі апас-қапас тасқынды

Айғақкерлеп жанарына жас тұнды.

Енді бір сәт оймен шолып қиырды,

Қабағын тас жиырды.

Нөкерін тез шақырды да бүркітті

Өлтіруге бұйырды.

- Тағдырыңды қасіретке байланған

Ап шыға алман, бұл тұйықтан, қайраннан.

Хош бол, құсым, - деді патша қыранға, -

Өлген жақсы қасиетін жойғаннан.

Сонан кейін:

- Иә, кемпірім, аман ба?!

Деп жадырап шыға келді ол табанда, —

Сендей жомарт адамдар,

Ауадан да қажет біздің қоғамға.

Үстем содан мерейің де, бағаң да.

Шапағатың тиді, міне, маған да.

Әттең, әттең... осы дарқан пейіліңе

Ақылыңның сай келмеуі жаман да.

Тұғырыңда тұра алмайсың тағат қып,

Сөйтіп тағы жасайсың - ау ағаттық.

Нәрестенің қолындағы қанжардай -

Ақылсыздың қолындағы жомарттық.

Жаның адал.

Адал содан асың да.

Ат басындай алтыныңды ал,

Тосылма!

Бірақ мына алтын алған қолыңды,

Амал қанша, қалдырасың осында.

Тек өзіңді санай көрме ғарыпқа,

Қатал жаза қолданды деп қамықпа.

Өйткені сен қарсы шапқан жаудан да

Қауіптісің халыққа.

Қалың қауым сенен оңғақ күй көрсе,

Саған қарап жомарттықтан жиренсе,

Не болмақшы?

Ал мына алтын өзіңді

Асырасын арқаң жерге тигенше!

Қатал патша дегенінен қайтқан ба?!

Сөйтіп қолын кескен екен кемпірдің...

Анам маған осы аңызды айтқанда

Көз алдымда сен тұрдың.

Дарының да, даңқың да бар жаңғырған,

Ақ тілектер арай шашса гүлдейсің.

Бірақ ертең не күтеді алдыңнан,

Білмейсің - ау,

Оны мүлдем білмейсің.

Тұтастырып бақ пен сордың арасын

Сиқырлайды атар таңның назды үні.

Бүгін кіммен, ертең кіммен боласың?

Тым күрделі бұл сұрақтың мазмұны.

Заман сенен аямайды бар нұрын

Мансап сені құлата алмас торына.

Жатсам-тұрсам тілемеймін тек

Тағдырың,

Түспесін деп әумесердің қолына.

Егін жұртқа бағалы тек дәнімен,

Дән саларлық ойларыңды сұрыпта.

Дос көңілін ұсынғанның бәрінен

Достық шыға бермейтінін ұмытпа.





МЕРЕЙДІҢ САҚТАР ХАНЫНА АЙТҚАНЫ

Біз әрқашан жан байлығын адамның,

Болашағы деп қарадық ғаламның.

Кәне, ақыл таразыға төрелік

Берелік те сіз басқарған хандықты

Мысалға алып көрелік.

Сіз бірінші орынға

Адамзаттың қара күшін қойдыңыз,

Сөйтіп, елдің игі істерге құштарлығын жойдыңыз.

Қара күшпен қызықтырған дүрмекті

Қайдағы бір ойсыз, есер палуандар

Ақындардан әлдеқайда құрметті,

Басқа есікке жасадыңыз ілгекті.

Жұрт ішінен достыққа іңкәр, парықты

Біреу туса күндей жарқын санасы,

Бүкіл халық даңқты...

Өткен жылы біздің елдің баласы

Жау қолында, сонау көрші хандықта

Қалып қойған досын іздеп барыпты.

Тек ізгі ойдан алар болсын ән басын,

Самғаса тек сенім жыры самғасын.

Іздеп барса...

Бүкіл хандық жиылып

Дарға асқалы жатыр екен жан досын.

Қайсар жігіт амалсыздан сол елдің

Сіз секілді ханының аяғына құлапты.

"Досым еді тұрақты,

Қиын шақта табысып,

Бірге іздескен мұратты", -

Деп тұтқынның өміріне сауға сұрап жылапты.

"Күнәсі ауыр", — деп шайқапты хан басын.

Сәл ойланып: "Иә, ауырлық нарға сын.

Көкірегіңде жалындаса нәр сенім,

Ұлан болсаң сол сенімге шөлдеген,

Бұл жігітті тек бір ғана жолменен,

Құтқаруға мүмкіндігің бар сенің.

Көзіңді бер құрбандыққа,

Оған бола бәсеңсімес алаулы ой.

Достық деген бір бағытқа

Бір көзбенен қарау ғой.

Онда бір көз екеуіңе жетпей ме?

Досың бар ғой жетелер

Бұл талапқа көнер болсаң, қарағым,

Шартым осы

Көзіңді ойып аламын.

Сонан кейін досыңды ерт те кете бер?!"

"Құлдық тақсыр, — депті жігіт шаттанып,

Қайсарлықтан жанарында от жанып, -

Дос тілектің садағасы жанымыз,

Міне, көзім алыңыз!"

Кіреуке сап думанды елге,

Хан үкімі орындалды, не керек.

Тұтқын жігіт туған жерге

Көзсіз досын ертіп келді жетелеп.

Ерлік хабар жылдам екен желден де,

Ерлік хабар дүр сілкінтіп даланы,

Бүкіл ауыл жолға шығып қарады.

Сол көрініс қалып қойды кеудемде.

Ете алмады ел көз жасына иелік

Бірін-бірі аялап,

Бір-біріне сүйеніп,

Келе жатқан екі досты көргенде.

Заман қанша салғанымен бұғалық,

Біздің марғау, соры қалың елден де,

Батыр перзент туылды - ау деп жыладық.

Ең әрісі қиқар атай Ерден де,

Қайта-қайта жас үйіріп көзіне,

Бұл ерлікке өзін мәңгі борыштыдай сезіне,

Той жасады жұртты жиып кешкісін.

Жалғыз ұлға сауын етіп отырған

Атып ұрып жалғыз шұнақ ешкісін.

Ел осылай ер ұланын елеусіз,

Қалдырған жоқ, қошеметсіз, демеусіз.

Ал мына сіз сол адамның есімін де білмейсіз,

Сөйте тұра қалың жұртты адалдыққа үндейсіз.

Нағыз ерлік көзіңізге көрінбей

Құзға біткен өрімдей,

Назардан тыс қалып қойды бағасыз.

Сіз өзіңіз айдар таққан ер жігіт деп киелі

Шомақ палуан,

Дара біткен сүйегі,

Арқаға сап көтере атан түйені,

Марапаттап қуана қол соғасыз,

Иығына алтын шапан жабасыз.

Босқа және

Басқа жаққа лағасыз!

Ер қадірін назардан тасалаудан,

Қай ел опа тауыпты?

Иә ерлікті жасамаудан

Бағаламау әлдеқайда қауіпті.





ТАНАКӨЗ

(поэма)

Ізгілік пен ізеттің байлауында,

Мама қаздар самғайтын қойнауында,

Достық атты қазына аралы бар

Сонау Мақсат тауының жайлауында.

Жұрттың бәрі баруға құштар оған,

Құштар бол деп тіпті ешкім қыстамаған,

Өзін мәңгі бақытты санайды екен,

Сол аралдан от алып ұшқан адам.

Шаттығы сай болса да тал бойына,

Бұлбұл қонып жатса да таңдайына,

Ол аралды көруді көп адамның

Қатал тағдыр жазбапты маңдайына.

Бірін-бірі күндеумен жылан, қарға.

Үні шықпай жатады бір аңғарда.

Онда жалғыз деген сөз атымен жоқ,

Жеке дара ұшпайды қырандар да.

Нар талабын салса да қандай жолға,

Тілектес дос пейілдер самғайды алға.

Жүрмейді онда сатқындар, саудагерлер

Опасыздар, отсыздар болмайды онда.

Асау жылдар толқынын кешкің мейлі.

Сенім заңы оларда ескірмейді.

Соқпайды онда самалы пенделіктің,

Тиындардың сыңғыры естілмейді.

Алда теңіз, арқада дала барда,

Талабымыз табанды бола ала ма?

Биік ұстап бірліктің ақ желкенін,

Біз де жүзіп барамыз сол аралға.

Намысыңның көйлегін сиялатсаң,

Сияға атар оғыңды ұяға атсаң,

Екеуміз де қираймыз, жүрегіңе

Егер титтей жалғандық ұялатсаң.

Ізгілік пен ізеттің байлауында,

Мама қаздар самғайтын қойнауында,

Достық атты қазына аралы бар

Сонау Мақсат тауының жайлауында.

Алаулаймыз шығыстың ақтаңындай,

Кезіміз жоқ жататын ақтарылмай.

Сол аралға, арман не, жетіп өлсек,

Тек жете алмай қайтудан сақта, "құдай!"

Бірінші бөлім

I

Мұрат!

Тағдырына өкпе айтып мұңаймаған,

Құрбы қыздың көзінде нұр ойнаған

Екеумізге ортақ бір бақыт бар деп

Кім ойлаған, ол кезде кім ойлаған?!.

Сен ер жеткен таулы өлкеде мен де ер жеттім, жан досым,

Мен тербеткен бір арманды сен тербеттің, жан досым.

Мен гүл терген тау бөктерін сен де кездің талмастан,

Қарлы шыңдар қол бұлғайтын бізге бөркін алмастан.

Ет асса апам, көңіл шіркін жоғалтқандай жалқысын,

Саған сақтап қоятынмын бір жіліктің жартысын.

Екеуміз де екі ананың еркесі едік тел өскен,

Ерте есейіп, бақыт күткен арман атты белестен.

Біздің қатал тағдырымыз қалай шебер тоғысқан,

Екеуміздің әкеміз де оралмады соғыстан.

Бір-бірінен жан аяспас дос болыпты олар да.

Дос болыпты. Біздің достық содан өнген болар ма?

Менің әкем жау шебінде жаралы боп қалғанда,

Жан досымды қалай қиып қалдырам деп арманда,

Көкірегін қарша жауған оқ пен отқа қалқалан,

Сенің әкең үш күн бойы алып жүрген арқалап.

Айналасы қалың өлік, қалың орман өрт толған,

Сол орманда екеуі де жау оғынан мерт болған.

Не жетеді, келер күнге деген кәусар сенімге,

Екі досты ажырата алмапты ғой өлім де.

Екеуі де көз жұмыпты құшақтасқан қалпында,

Екі өмірдің жалғасы боп біз қалыппыз артында.

Ал анамыз бізді, сірә, көрген емес бөлектеп,

Ауыр күндер өтіп жатты, соғып жатты жел өкпек.

Тірі адамның тіршілігі бітпейді ғой, әрине,

Тұрып жаттық әкемізден қалған мына тар үйде.

Күндер жылжып аға берді, біз білімге бас қойдық,

Он екіден асқан кезде жұртқа еліктеп шаш қойдық.

Міне, солай жігіт болып шыға келдік кекілді,

Бір бақшада жарыса өскен қос бәйтерек секілді.

Күнде-күнде гүл іздеп біз жайсаң, жасыл алаптан,

Қосылып ән айтатынбыз, қайтатынбыз сабақтан.

Кім біледі, бізбен жүрген соры ма, әлде бағы ма,

Ортамызда орта бойлы қыз болатын тағы да.

Көзіне оның көз жетпейтін бұл ауылда тең келер,

Сондықтан да Танакөз деп атайтұғын жеңгелер.

Қуансақ та, қайғырсақ та қасымызда - Танакөз,

Танакөзбен көңілді еді біздің ерке бала кез.

Жол қысқарсын дейміз - дағы жоқтан барды құрай кеп,

Біз екеуміз Танакөзді мазақтаушы ек былай деп:

"Жанарыңнан жас кетпейтін жасық болсаң бағаң не,

Тағы қиын өжет болсаң нарт - қызба.

Сайранбайдың танасына көзің тартты амал не?

Енді бірақ ақылыңды тартқызба!"

Ол да бізді аямайтын.

Жоқтан барды құрай кеп,

Менің қалқан құлағымды мазақтайтын былай деп:

"Білесің бе, өмір деген өрекпіген бір ағын,

Әркім содан өзіне тән сыбағасын даулайды.

Сенің мына сыпырадай құлағың ше, құлағың,

Пернебайдың қодығының құлағынан аумайды!

Ах – ха - ха. Ах - ха!.."

Мен тура кеп қуатынмын, ол тура кеп қашатын,

Жеткізбейтін, сонысына көңілі мәз боп тасатын.

Қайран қамсыз балалық - ай, оған қазір дау бар ма?

Күлкімізден жаңғырытып жатушы еді таулар да.

Ту төменде жан біткеннің асықтырып тағатын,

Ақ көбігін шашып тұрып, Ақсу күліп ағатын.

Оның мөлдір суын ішсек шыққандай боп құмардан,

Кеудемізде үнсіз ғана бұлқынатын бір арман.

Үшеу едік. Қайда барсақ қасымызда - Танакөз,

Танакөзбен көңілді еді біздің ерке бала кез.

ІІ

Балаң жылдар байқатпастан өте шықты аяңдап,

Балалықтың біздің бастан көшкендігін баяндап.

Балалық шақ - іңкәр дәурен сұңқар тауын шарлаған,

Өз көктемін сағынбайтын, аңсамайтын бар ма адам?

Кеудемізде сенің ізің, сенің күзің жатады

Балалық шақ — боямасыз ақ көңілдер отаны.

Аяймын мен аналарды балаларын алдаған.

Аяймын мен балаларды ойыншығы болмаған.

Балалық шақ - гүл жазира, балалық шақ — байтақ ән,

Қартаямыз, бірақ саған ораламыз қайтадан.

Саған оймен ораламыз, көңіл шалқып айтады ән,

Ал сен қайтып келмейсің - ау, оралмайсың қайтадан.

Зеңгір көктен нұр төгілген сол бір көктем әлі есте,

Гүл қуалап бірге шықтық қызғалдақты белеске.

Қарт Алатау қуанғандай перзенттерім келді деп,

Танакөз де жымияды қара көзі мөлдіреп.

Тауды мақтап тастан - тасқа секіреді бал бұлақ,

Алдынан құз кездесерін ойлай ма екен ол бірақ?!

Ойламайды, ол мезетте ойламадық біз - дағы

Бәлкім, оған кінәлі ме жастығымыз қызбалы?

Нақ сол күні кеудемізде бір құпия от жанып,

Екеуміз де Танакөзге гүл ұсындық шаттанып.

Ол мәз-мейрам. Иығына түскен қара шаш қандай!

Қандай әсем. Шырша таудан екі бұлақ қашқандай!

Тым жайдары, мейірімді мына тана көз қандай,

Ол қараса көл де тұнып қалатындай қозғалмай!

Бақытыңды соның ғана маңдайына жазғандай,

Қарамасаң төзіміңнің терезесі тозғандай.

Өтті солай тұңғыш рет тынышымды бұзған күн,

Тұңғыш рет сенен, досым, Танакөзді қызғандым.

Сол күнгі ойлар кеудемізді нәзік мұңға толтырды,

Үшеуміздің алдымызда екі тарау жол тұрды.

Оянсақ та бал сезімнің алғашқы асау әнінен,

Аппақ, адал достығымыз биік тұрды бәрінен.

ІІІ

Гүлдер екі шешек атты, талдар екі көктеді,

Бұл өмірден менің асыл, аяулы анам кеткелі.

Ерте кетті ол мына тарлау маңдайымның сорына,

Жалғыз қалып кешіп бардым нағашымның қолына.

Талпынса да тата алмады тағдырының жемісін,

Ол сорлы ана не көрмеді, не көрмеді мен үшін.

Тым болмаса көре алмады, ер жеткенін ұлының,

Үлгермеді келініне өргізуге бұрымын.

Үлгермеді, өзі соны арман етіп жүрсе де,

Қатал, қыңыр тағдырына қарсы қарап күлсе де.

Ақсу екі тасып өтті, қырлар екі көктеді,

Бұл өмірден менің ғазиз, асыл анам кеткелі.

ІV

Нұргүл апа — сенің анаң, жан еді бір ақылды,

Қолға аттестат алған күні бізді өзіне шақырды.

Қажыды ма жылдар бойы арқалаудан арманды,

Соңғы кезде өзін тіпті науқас меңдеп алған-ды.

Төсегінен әрең тұрып, келді - дағы күлімдеп,

Иығымызға қолын қойды саусақтары дірілдеп.

- Қарақтарым, ер жеткеннің белгісі ғой, міне, бұл,

Екі әкенің келер күнмен жалғадыңдар жүрегін, —

Деп жымиды, жанын бір ой тербеткендей тасқынды,

Жанарында жазғы шықтай екі тамшы жас тұрды.

Сосын жайлап барды - дағы көк сандықты ақтарды,

Сыртта құстар сырлы сазға бөлеп жатты бақтарды.

Нұргүл апа демі толқып ерке желдей еспелі,

Көк сандықтан екі көйлек алып шықты кестелі.

- Бірге еді ғой сенің анаң екеуміздің сырымыз,

Он жыл бұрын ырым етіп тігіп едік мұны біз.

Он жыл бұрын. Егіз қозы секілді еңдер онда да,

Жұрттың бәрі екеуіңе көз қадайтын таңдана.

Сағымдай боп ой арбаған нұрлы күнге жетпекке,

Екеуіңді тұңғыш рет ертіп бардық мектепке.

Екеуіңді екі орынға бөліп еді мұғалім,

Мұғалімге жалт-жалт қарап екеуің де жыладың.

Мен ұстазға жақын барып өтінішпен сұрадым:

"Бұл екеуін бөле көрме, бөле көрме, шырағым".

Ұстаз үнсіз күлімдеді, болар бір сыр байқаған,

Екеуіңді бір партаға отырғызды қайтадан.

Ой - шуағы мол өмірге көздеріңді ашқалы,

Әліппені алға жайып ұстаз сабақ бастады.

Сол сәт біздей бақытты жан болмаған да шығар - ақ,

Көпке дейін терезеден қарап тұрдық сығалап.

Қайттық үйге жұбанысып, қуанысып, сырласып,

Сеніміміз байлам тауып, қиялымыз қырды асып.

Қай да қанат сермесе де тірі адамның досы — үміт,

Ақ шайыдан көйлек тіктік екеуіңнен жасырып.

Сендер мектеп бітіргенде, сый етуге бел байлап,

Сақтап қойдық. Өтті жылдар ойлар легін алға айдап.

Келер көктем белестерін оймен шарлап кей күн біз,

Екеуіңді тым ертерек ер жетсе екен дейтінбіз.

Біз асықтық, алдағы асау болашаққа асықтық,

Асықтырды бізді өмірге деген өжет ғашықтық.

Жап-жас едік, сұлу едік, бірақ ерге шықпадық,

Арманда өлген екі достың шаңырағын жықпадық.

Бізді намыс асырады, қиындықтан шықты алып,

Екеуіңнен артық бақыт бар деп тағы ұқпадық.

Аңсаған күн келді бүгін, мұны еске алмау мүмкін бе,

Бірақ марқұм сенің анаң жете алмады бұл күнге.

Көнеді адам, көнеді екен пешенеге жазғасын, —

Нұргүл апа көңілі босап іркіп алды көз жасын.

Сыртқа шықтық үстімізде желбірейді ақ көйлек,

Біз достықты ұғып өстік сөнбейтұғын от қой деп.

Бұл ақ көйлек — екі әкенің шапағаты секілді,

Екі ананың бізге деген махаббаты секілді.

Екі аналық ар-намыстың жемісі бұл ақ көйлек,

Екі әкенің достығының жеңісі бұл ақ көйлек.

Біздер іштей серт етістік ана үмітін ақтауға,

Достық гүлін кеудемізде мәңгі тірі сақтауға.

ІV

Терең өзен ағысындай уақыт үнсіз жылжыды,

Біз оқуға бара алмадық, бара алмадық бұл жылы.

Туған ауыл құшағында еңбек жолын бастадық,

Шарықтаған достық әнін тау самалы қашты алып.

Кеудесінде кең даланың, арасында ең жырдың

Жыланбауыр тракторға тіркеуші боп сен жүрдің.

Мен қырманға орналастым есепші боп "айбарлы",

Ал Танакөз комсомолдың хатшысы боп сайланды.

Хатшы болып сайланған соң, бұрын еті тірі қыз,

Бар билікті қолға ап алды, сол боп алды піріміз.

Түске дейін шөпшілерде, түстен кейін қырманда,

Оның тіпті араласпас жұмысы жоқ бұл маңда:

Алып ұшқан қыз қиялы, сірә, тыным тапқан ба?

Бірде ауыл сарайында жиын өтіп жатқанда:

Алматыдан өкіл келді, желке шашы бір қарыс,

Аты — Оралхан, ал кәсібі —жазушы әлде журналист.

Бойдақ па өзі? Танакөзден айырмастан жанарын,

Әлденені сүйкеп жатты сусылдатып қаламын.

Апта өтпей-ақ жігіт жазған мақаланы газеттен

Жадыраса - дабырласа оқып шықтық кезекпен.

Танакөзді суреттепті жақын тартып аялай,

Әй, сабазың, сөз асылын төккен екен аямай.

Мұнан кейін хаттар қаптап кетті дейсің не түрлі,

Күзді күнгі талдан ұшқан жапырақтар секілді.

Өзге біреу ортақтасып жүре ме деп бағыма,

Жүрегімнен бір қызғаныш бой көтерді тағы да.

Кім болжапты, қандай жолдар күтер екен бізді алдан,

Қандай таулар қорғар екен бізді өмірде ызғардан?

Әлде ызғардан қашқандарға боламыз ба біз қорған,

Жалт бұрылып кетпейміз бе қорқып жалтыр мұздардан?

Ол кездері мұның бәрі болатын тек ізгі арман.

Екінші бөлім

I

Танакөз!

Біздің қайсар достықтың даңқы сіңген,

Өткен күнге оралып балқысын дем.

Жарты сырым шертілді жан досыма.

Енді саған шертейін жартысын мен.

Қия жолда күлгенмен үміт алдан,

Талай-талай нарлардың жүгі талған.

Еске алмай-ақ қояр ем сол шақтарды,

Еске алмауға болмайды,

Ұмыта алман.

ІІ

Бұлбұлдар әнін шерткенде әсем бағынан,

Гүл жапқан алау қырлардың арғы жағынан

Түсімде көрдім өзіңді бірде, қалқатай.

Ай туған кезде ағарып алтын алқадай,

Қыр жатқан кезде құлағын түріп, елеріп,

Аппақ бір нұрға бөленіп,

Мамырлы таңдай албырап, лаулап нұр жүзің,

Биіктен жанып жұлдызың,

Алғашқы жауған ақ қардай

Орамал тартып басыңа,

Келдің сен менің қасыма.

Төменде таудың өзені жатты гүрілдеп,

Жапырақ біткен дірілдеп,

Ай тұрды жүзі күлімдеп,

Менің де жаным нұрланып,

Жартасты жарып шыққан бір қызыл гүлді алып

Өзіңе, айнам, ұсына берген кезімде

Үрей сап шаттық сезімге,

Биікте таудан тас құлап

Азан да қазан бар маңай,

Өзіңе деген сол гүлді

Бере алмай қалдым арман-ай.

Сейіліп сәтте-ақ қырқаны жапқан арай нұр,

Боз тұман келіп басты да,

Бейнеңді лезде жоғалтып алдым, қалай бұл?

Шақырдым атап атыңды сенің,жаңғыртып бүкіл тау ішін,

Қырларды кезді, қырқаны кезді сені іздеп менің дауысым,

Қуантып тұрып қалайша маған кеттің сен, еркем қатпай тіл.

Көңілімнің таңы түнерді демде, өзіңді таппай атпайтын.

Жарқ етіп жанып, жалп етіп өшкен армандай,

Құрақтар мұңлы ән салғандай,

Бұлақтар тоқтап қалғандай,

Тағдыр мен тағдыр жалғанбай,

Үміттің белі талғандай.

Елестер қаптап көзімді.

Ай туған кезде ағарып алтын алқадай,

Түсімде көрдім өзіңді,

Түсімде көрдім. қалқатай.

Оянып кетсем кел еді екен таң атып,

Алатау бөркін алтындай нұрға жалатып,

Төменде жатқан еленбей

Төбе мен қырға қарайды

Саған да тәңірім биіктік берсін дегендей.

Қырқадан ұшқан кер маңдай маңғаз үш аққу

Таңменен бірге таласып,

Көрінбей кетті

Долана сайдан ары асып,

Біріне, бәлкім, оқ тиген болар,бәсеңдеу ұшып барады,

Бәсең бір әнге салады,

Мұң бар ма, қайдам осынау әнде сөзбенен айтып болмайтын,

Айтқанмен орны толмайтын,

Өзгенің емі қонбайтын.

ІІІ

Нақ сол күні кешкілік

Тоғай жақтан қалды күлкің естіліп,

(Құлағымның дыбысшылын нетерсің).

Жалт қарадым, жалт қарасам асыға,

Суға кетіп бара жатыр екенсің,

Екі-ақ аттап жетіп бардым қасыңа.

Есінде ме, су шашысып ойнадық,

Жастық шақтың есер әні бойды алып,

Екі - ұштылау сөз айтып ем аңдамай,

Екі мөнет тұрып қалдың ойланып.

Бәлкім, қиял кемесінде жүздің бе?

Екі - ұшты еді тағдырымыз біздің де.

Жалқын сәуле шашып еді батқан күн,

Жас баладай, мәз - мейрам боп шаттандың.

Алдымыздан қалың тоғай қалқалап,

Иығымыздан түксиеді жар қабақ.

Мәңгі ажырап қалатындай даңқынан,

Айнымайды сол қатулы қалпынан.

Сақ - сақ күліп бұл дүниенің мұңынсыз,

Бұлақ қана ағып жатыр тынымсыз.

Тоғай іші емес еді көңілсіз,

Тұра бердім мен үнсіз,

Әрең-әрең бір батылдық жинап ем,

Бірақ ол да сияқтанды сенімсіз.

Бақытым ше!

Егер айтсам шынымды,

Әлі күнге аңғармайды ол мұңымды.

Мен дегенде аңғал әрі құлақсыз,

Қорқам содан бола ма деп тұрақсыз.

Осы сәтте батылдығым тіл қатты:

"Қою керек бұлғақты,

Адымыңды тұсаулайды жасықтық.

Кеудеңдегі ерке үміт пен ақ арман

Дүниеге ғашықтықтан жаралған,

Ерте ажырап қалмақпысың, солардан?

Қозы Көрпеш егер батыл болмаса,

Барар ма еді іздеп сұлу Баянды?

Іздеп барды. Міне, содан ғажайып,

Махаббат пен ұлы достық оянды.

Ойлашы өзің, жасықтықта бақ бар ма?

Көзге ілінер мүсіні жоқ мақтарға.

Бұл қай тұрыс, кей жандардың тағдырын,

Жарты мөнет шешіп кетіп жатқанда?".

Батылдандым, қарсы алдымда сен тұрдың,

Қарсы алдыңда ойға кетіп мен тұрдым.

Өзімді өзім ұстаудан да қалдым ба,

Бәлкім, саған өшпес жара салдым ба?

(Кешір мені, кетсем сол сәт ұсақтап)

Рұқсатсыз сүйдім сені құшақтап.

Кенет - кенет сыбдырлатып құрақты,

Бұлақ жақтан шыға келді бір атты.

Бұл кім өзі, сезім көлін шайқаған?

Бізді көріп жалт бұрылды қайтадан.

Танып қалдым. Досым екен ол менің, —

Мұрат, деуге әрең жетті дәрменім.

Тоқтамады, қамшылап көк дөненді,

Үйге қарай шауып ала жөнелді.

Ашуландың. Жанарыңа мұң қонды,

Маған қарап: - Қылығыңды бұл жолғы

Ер жігітке ұқсатпадым дедің сен,

Бекер ғана ұсақтадың дедің сен.

IV

Содан менің Мұрат досым көрінбеді бір апта,

Жаз жылыстап, сары ала күз қонып жатты қыратқа.

Көрінбесін, ал жұмысқа келмегені қалай бұл?

Осы сұрақ көкейімде тұрып алды талай күн.

Іздеп барсам, үйінде екен, сәл жымиып қарсы алды,

Тым байсалды қарсы алғаны маған тағы ой салды.

Нұргүл апам қуанып жүр, шіркін қандай асыл жан,

Сүйіп жатыр, маңдайымнан, иіскеп жатыр шашымнан,

- Әлде мені сағындыра түсейінші деп пе едің,

Мұның қалай, тентегім - ау, тым хабарсыз кеткенің?

Мұның қалай, қайда жүрсің, іздетіп ем, таппадым,

Досың саған айтпады ма үйленгелі жатқанын?

- Жоқ, — дедім мен төмен қарап, - Кімге? — дедім артынан,

Лезде қалың ойлар қамап көңілімді шалқыған.

- Кімге,— дедім — бұл жолы да шықты даусым тым қатты

Мұрат маған күлімсіреп: — Зеркүлге, — деп тіл қатты.

Кімді таңдау, ол, әрине, сенің ғана еркіңде,

Сүймейсің ғой, айтшы, қалай үйленесің Зеркүлге?

- Жалған! — деді ол, — жалған, - деді, бетін басып қолымен — Артық айтпа, жете таныс емессің ғой онымен.

- Білем, — дедім, төмен қарап, білетінім рас - ты,

Білуші едім шешесін де ойы желтең, тілі ащы.

Зеркүл соның жалғыз қызы қабағына қараған,

Бұл маңайға былтыр күзде көшіп келген қаладан.

Жұмыс та жоқ, оқу да жоқ жүріп жатқан тектен-тек,

Ал шешесін күйеуімен ажырасып кеткен деп,

Жұрт айтып жүр. Мұнда қанша шындық барын кім ұққан?

Жә, жарайды, керегі не сылтау іздеп сынықтан.

Әйтсе де, өткен бір қызықты өз басымнан кешірген

Ұмыта алман әлі күнге, өшіре алман есімнен.

Жаз келгенде намысты жан қол қусырып жатқан ба?

Қырман жақта аттанушы ек ояна сап ақ таңда.

Көлік күші жеткілікті, адам күшін таба алмай,

Жәрдем сұрап шапқылайтын бригадир Қоғамбай.

Осынау бір тынымсыз жан қамшылаған торы атын

Әзілқой - тын, әрі менің жақын жездем болатын.

Жұмыстан соң тамашаға батайын деп еркін бір,

Қоғамбайды шешесіне ертіп бардым Зеркүлдің.

Біз келгенде қызы құйған ақ кеседен шай ішіп, :

Жас бәйбіше жатыр екен төр алдында майысып.

Қызы жылдам сырмақ төсеп, төрге жастық тастады,

Қоғамбайым жайласып ап, әңгімесін бастады:

- Дұрыс, дұрыс, сізге жүдә ұнар болар мына күй,

Колхоздың да жайын бір кез ойлау керек, құдағи?

- Жә, түсіндім, әңгімені созбаған жөн бет алды,

Қария ма десем сізді, "бала" екенсіз сақалды.

- Қой, шырағым, ақылға кел, таста мұндай ызыңды,

Жұртпен бірге еңбек етсін, жібер ертең қызыңды!

- Бара алмайды, ал анығы керек болса, бармайды, —

Деп құдағи қасарысып, өз сөзінен танбайды.

- Барғызамын, — Қоғамбай да басты айқайға,

- Барасың! Колхозға айтам, ауданға айтам мәселеңді қарасын,

- Тіпті бар ғой қорқарым жоқ, қарай берсін, қарасын,

Ауданыңның бір бастығы менің туған нағашым.

Қыз шешесі бұрқан-тарқан, ойы бардай жұлыспақ,

Бас аманда есік жаққа жетіп алдым жылыстап.

... Ертеңгілік ел ұйқыдан жаңа-жаңа тұрғанда,

Көк орамал тартқан бір қыз келе жатты қырманға.

"Бәрекелді" деп алғысын жаудыруда Қоғамбай,

Зеркүл екен, жылаған ба, екі көзі добалдай.

Жанарында жаңа оянған өжеттіктің нұры бар,

Байқауымша анасымен сөзге келген түрі бар.

Адам жаны таулы шатқал, алуан-алуан қыры бар,

Осы қыздың жүрегінде не сыр барын кім ұғар?

Бәлкім, бейбақ талпына ма арманына жетем деп,

Ел сөз ғып жүр бір жігітке ғашық болған екен деп.

Ол жігітпен жолығуға тыйым сапты анасы,

Ана сөзін жыға алмапты, ұяң қыз ғой шамасы.

Мүмкін, бәрін ұмытар ол, ұмытпаса сор болар,

Біздің жаққа көшіп келген себебі де сол болар.

Жазбайтын бір жарасы жоқ, емші дейді ел уақытты,

Бірақ досым осы қызбен бола ала ма бақытты?

Ұзақ ойлар дүмпуінен ашылғандай құлағым,

Мен Мұратқа бұрылдым да: - Той қашан? — деп сұрадым.

Үндемеді ол, ізет сақтап тұрғаны ғой баяғы,

Апам айтты: "Менен сұра, келесі айдың аяғы".

V

Той басталды. Қоңыр күздің бір лайсаң кезі еді,

Өткел бермей тасып жатты ашулы Ақсу өзені.

Шаттық хабар қуандырып, көз көргеннің талайын,

Ақ тілегін айтып жатты алыс-жақын ағайын.

Үлкен үйде қыз-бозбала би билесе, ән салып,

Кәрі әжелер терезеден сығалайды тамсанып.

Домбырасын кербез ұстап, мұртын сылап жайраңдай,

Жұбайларға қарап қойып той бастады Сайранбай:

"Шарықтап бақытың жүр өмір көгін,

Үй болған қос бәйтерек, армысыңдар!

Той үстінде гүлдесін көңілдерің,

Ақ ниетті достардың алғысынан!

Бұл жүрек қуанышқа тойған емес,

Сол алғыстан гүлдесін дала мынау.

Мұратжан, сабау басты бойдақ емес,

Сен пілдей күйеу болдың, қарағым - ау.

Тосады сыбағасын алдан көп күн,

Жаныңның оты мәңгі жалындасын.

Киноға жеке барар халден кеттің,

Сен енді келін болдың, қарындасым!

А – ха - хау. А – е - ей!

Бұл байғұстың қай жерінде бұғып жатқан ақындық, —

Деп өзара әзілдесіп, риза боп жатыр жұрт.

Той дегенде жүрек оты лапылдамас жан бар ма?

Әлденені есіне алып жымияды шалдар да.

Ал Мұраттың жүзі сынық, көңілсіздеу ол неге?

- Мұнда кел, — деп ертіп кірді мені шеткі бөлмеге.

Ертіп кіріп үнсіз қалды терезеге қадалып,

Мен де тұрдым алардай боп төзімімді ада ғып.

Сәлден кейін сөз бастады тауға қарап көлбеген:

- Танакөзді көре алдың ба, тойға неге келмеген?

Селк еттім мен отқа шарпып алған құстай қанатын:

- Ертеңгілік көргенімде жылап тұрған болатын.

Ұға алмадым, түсінбедім бұл ажарсыз күйіне,

Түсте барсам, кетіп қапты әпкесінің үйіне.

Мен Мұратқа қарап едім, қарадым да таң қалдым,

Таң қалғаным — жанарына жас тұнғанын аңғардым.

Мөлдір шықтар кірпігінен үзіліп кеп сол шақта - ақ,

Терезенің жақтауына тамып жатты моншақтап.

Тамып жатты. Жүрегінің пәк сезімін алдар кім?

Танакөзді сүйетінін сонда ғана аңғардым.

Аңғардым да аласұрдым, бармағымды тістедім,

Айналайын адал достық, неткен мұнша күшті едің?

Айналайын көзсіз достық (көзсіздігің бағалы),

Өз басыңның бақытынан тұрыпсың - ау жоғары.

Өз басыңның қайғысын да жұтыпсың - ау білдірмей,

Жытқыр түндер қинады ма кірпігіңді ілдірмей?

Бәлкім, маған кінәң да жоқ, кінәмді де кешірдің,

Лаулап жанған өз отыңды, өзің қалай өшірдің?

Білмейтін бе ең, алтыным - ау, бақыт деген ауысқақ,

Жүрегіңнің іңкәр әнін неге айтпадың дауыстап?

Тұра алмадым бұдан ары, тұра алмадым мен шыдап,

Шығып кеттім жігерімді өкінішім қамшылап.

Екі жастық бірлігі мен қуанышын толғаған

Құлағыма келіп жатты қыз-бозбала салған ән.

VІ

Той өтті үшеуімізді күрсіндіріп,

Сен жүрдің жанарыңа бір сыр бүгіп.

Мен айттым:

Дос көңілді махаббатқа тіреу етсек қайтеді,

Әнімізді біреу етсек қайтеді?

Сен айттың:

Шулы өзеннің табанында жатса да,

Тастар ылғи тас күйінде қалады.

Мақсатына жәуміт қайғы батса да,

Нағыз достар дос күйінде қалады.

Тұрақтылық барабар зат маржанға,

Біз де, құрбым, бағынайық сол заңға.

VІІ

Адамбыз ғой, сондықтан да қателесіп жатамыз,

Кейде түн боп түнереміз, кейде таң боп атамыз.

О, тәңір - ай, жасты қара, жасты қара көздегі,

Көбіне біз кінәлауға бейімдеуміз өзгені.

Бүгін, міне, туған жерден кетіп барам шалғайға,

Тілегім сол: көзім өткір, көңілім ояу болғай да!

Мүмкін, әлі алда талай бақытымды сынармын,

Сүрінермін, намысыма сүйенермін, тұрармын.

Ерік берсең орға жығып кетер бір күн асау қан,

Сақта тәңір қателікті біле тұра жасаудан!

Егер жылдар саты болса, достық оның шегесі,

Шеге сынса сатыңыздың сөгіледі көбесі.

Әзір менің шегем аман, байлығым сол жалғыз-ақ,

Сондықтан да өкінбеймін, таңдадым деп жолды ұзақ,

Қашқаны үшін қарлы қыстан, қаһар шашқан күздерден,

Мүмкін, құстар әлдеқайда бақыттырақ біздерден.

Қырау сақал күз келгенше, жаз қызығы жетеді,

Жаз өткен соң өскен жерін тастайды да кетеді.

Мен де кетіп барам, еркем, оқу іздеп тым алыс,

Мұңайғанда сенің күлкің болушы еді жұбаныш.

Бірақ мені құс секілді баянсыз деп ойлама,

Көкірегім туған жермен бір соғады қайда да.

VІІІ

Өзіңді еске алам да толғанамын,

Неліктен жүдеп кеттің сен, қарағым?

Төсінде адасқандай кең даланың,

Қай жаққа, қайда тартар жол қарадың?

Дел-сал боп тұрғанында, сол шақ мына,

Жалт беріп, үркек үміт аңсатты ма,

Жоқ, әлде жанбай сөнген бақытыңның,

Бейкүнә сағынышы шаршатты ма?

Ал сау бол, сау бол мәңгі арман - арым,

Мәңгіге еске аларым, толғанарым.

Өтінем, мүсіркеме, - қорланамын,

Бақытым бол деп сені зорламадым.

Бейнет пен үміт тауы арасында,

Еш қызық көрмей өтті ол, нанасың ба?

Жамылып, көктем гүлін анам жатыр,

Ескерткіш қоя алмадым моласына.

Үнімен қоңыр назды домбыраның

Мен саған мамыр сазды ән құрадым.

Санасам, борышым көп, барлығын да

Келер күн үлесіне қалдырамын.

Тек мына аман тұрсын, нұрлы Отаным,

Туламас көңіліңді тулатамын.

Әніммен, ала құйын жырымменен.

Мен әлі құлағыңды шулатамын.

Өзеннен қадыр кетер ақпаған соң,

Жайраңдап тасып, толқып жатпаған соң.

Барамын алыс ұшып, Танакөзім,

Өзіңнен жылы сезім таппаған соң.

Кеудеңде жалын жатыр лапылдаған,

Мұратжан, қандай ыстық атың маған.

Мен сенің аласармас достығыңды

Әлемге айту үшін ақын болам.

Әзірге ел назарын аудармадым,

Тілей бер төбешіктің тау болғанын,

Мен кеттім білім қуып Алматыға,

Қайтадан көріскенше сау бол, жаным!

IХ

Жолым болды еріп едім, сеніп едім үмітке,

Сенім деген жеңіс алып келеді екен жігітке.

Студентпін, шаттық сезіп атар таңның үнінен,

Кәусар томдар айдынына құлаш ұрам түнімен.

Қызық та көп, қызыл-жасыл гүлдер де көп бақшада,

Қызыққам жоқ, әзір оған бұрылуға жоқ шама.

Қайда ұмыту, бал күндерден тағдырымыз бір аққан

Апта сайын сағынышты хат аламын Мұраттан.

Хат аламын. Мұнша маған неге уайым жейді екен,

Кейде ақша жібереді, тарығып жүр дей ме екен?

Әр хат сайын әр қилы сыр.

Әңгімеміз азбайды,

Мұрат бірақ Зеркүл жайлы бір ауыз сөз жазбайды.

Бойшаң терек сары орамал жамылғанда бақтағы,

Ойда-жоқта шорт үзілді сағыныштың хаттары.

Төрт тағандап, төрт ай өтті, жаным тыным таппады,

Бес ай өтті, алты ай өтті, ешкім жауап қатпады.

Күнде барып хабар күттім, почта есігін тоздырдым,

Жан досыма өкпеледім, Зеркүлді де жазғырдым.

Аң-таң болып жүргенімде, ауыл жаққа алаңдай,

Біреу ішке кіріп келді. Бұл кім - десем Қоғамбай!

Қайран жездем! Қуанышым сыймағандай қойныма,

Кітабымды тастай салып, асылдым - ау мойнына.

Көңілі жібіп, ол да аймалап сүйіп жатыр бетімнен,

Содан кейін сұрақтарды жаудырдым мен шетінен.

- Ауыл қалай, астық қалай, мал жайлаудан қайтты ма?

Нұргүл апам бақуат па, маған сәлем айтты ма?

Бұлай қарай аттанарда Танакөзді көріп пе ең?

Мұрат қайда, Зеркүл қайда, хат жазбайды неліктен?

Жездем тіпті өзгермеген, баяғыша көрікті,

Колхозшылар съезіне делегат боп келіпті.

Бірақ менің сұрағыма жауап қатпай үдеріп

Тұрып қалды, тұман басқан күз күніндей түнеріп.

- Е, шырағым, өмір қатал, өкінгенмен бар ма амал, -

Деп күрсінді ол, - Досыңа бір бақытсыздық орнаған.

Қашан болсын диқаншының жаны тыным тапқан ба?

Долана сай маңайында күздік жыртып жатқанда.

Жазатайым қалып қойған трактордың астында,

(Қой бекем бол, айналайын, пайдасы жоқ жастың да).

Оңай соқпас, жас адамның бастан бағы ауғанда,

Түн ішінде улап-шулап, алып бардық ауданға.

Кеудемізге бой тоңдырған суық ойлар кептеліп,

Таң атқанша аурухана ауласынан кетпедік.

Тірі қалды, екі аяғын кестірді де тізеден,

Андамасаң мүйіздейді, тағдыр кейде сүзеген.

Содан бастап жан досыңның шаңырағы кертілді,

Үш айдан соң шешесі кеп, алып кетті Зеркүлді.

Алып кетті, тәңір атқыр, мейірімсіз арам - ай,

Хал үстінде жатқан қартаң анаға да қарамай.

Сорлы анаға қайдан жеңіл тисін мұның салмағы,

Бастан жүрек ауруы бар, емдеткенмен болмады.

Жұмды көзін. Қайғысына бүкіл ауыл тербеліп,

Сенің марқұм анаң жатқан Көкшоқыға жерледік.

Мұрат енді қайда бармақ, қарар кім бар күйіне?

Жібергелі жатқан білем мүгедектер үйіне...

Тастай қатып қалдым, тілсіз, шегіндім де бір адым,

Бұдан әрі ештеңені естімеді құлағым.

Ештеңені естігім де келмеді.

Қалай сынбақ игі достың мақсатының шөлмегі.

Сыну деген немене бұл, қасірет пе, мазақ па?

Тірі жүрсем жібермеймін оны мұндай азапқа.

Оның әні үзілгенше менің әнім үзілсін,

Достыққа адал бола алмасам,

Өз сертімде қала алмасам,

Онда мені туған елдің тұзы ұрсын!

Сүйенішім едің менің, өзің едің кеңісім,

Өмірімде болған шығар жеңілісім, жеңісім,

Бірақ аңғал күндеріме ұялам,

Ұйқымды да. күлкімді де,

Керек десең, өмірімді қия алам,

Асыл досым, сен үшін!

Ал сен мұндай жалынышты тіпті қажет етпейсің,

От үстінде шешек атып, қар үстінде көктейсің.

Сенің жаның аяулы.

Сен бәрінен жек көресің, мүсіркеуді, аяуды.

Намысың мен өжеттігің

Туған елдің шекарасын күзеткен

Сақшылардай міз бақпастан тұр ояу.

Иә, иә кімге керек құр аяу.

Мұнша биік жанармысың,

Мұнша шалқар болармысың,

Мұнша дарқан болармысың, құдай-ау!

X

Кеш.

Ауданға келіп қонды мен отырған самолет,

Төбемізде теңбіл-теңбіл аспан тұрды ала көк.

Тым асығыс жүгіреді жүрегімде тасып қан.

Такси қуып жете алмайды қиялымды асыққан.

Аурухана.

Дәрігерге сұрағымды жаудыра,

- Мұрат қайда? — дедім толқып.

- Алып кетті аулына.

Такси қайта жолға түсті,

Шымылдығын жапты түн,

Мына бізден қызғанғандай кең даланың шаттығын,

Көзіме ыстық көрінеді туған ауыл бейнесі,

Алатау тұр алқам-салқам ағытылған жейдесі.

Анау жатқан бүлдірген сай — қалың жыңғыл арасы,

Анау, әне бізді өсірген анамыздың моласы.

Қырға өрмелей жүріп барып жағасымен бұлақтың,

Машинаны тоқтаттым мен, үйі мынау Мұраттың.

Тоқтаттым да қуанышпен қарап қалдым таңданып,

Үлкен үйдің әйнегінен тұрды жарық шам жанып.

"Зеркүл қайтып келді ме екен?" – деймін іштей ойлана,

Жақын барып терезеден сығаладым жай ғана.

Кітап оқып Мұрат отыр шат-шадыман көңілі,

Тірлігінен көңілсіздік көрмегендей өмірі.

Бар назарым Мұратқа ауып, алғашында сезбедім,

Жанындағы Зеркүл шығар, болар дейсің өзге кім?

Міне, қызық осы шақта жүзінен нұр тасыған

Сені көрдім, Танакөзім, жан досымның қасынан.

Айналайын асыл әнім, бейнесіндей ақ таңның.

Сені көріп тебірендім, сені көріп шаттандым.

Сұлусың сен, қатал күндер арытпаған жаныңмен,

Тағы мені ғашық етші, қалықтаған әніңмен.

Достық жырын қайталаудан жалықпаған әніңмен

Түсіндім ғой, кеш болса да түсіндім ғой бәрін мен!..

Бір өзімшіл пенделіктің ауқымынан босанып,

Тауға қарап ұзақ тұрдым жанарыма жас алып.

Ұзақ тұрдым.

Бізді қалай тоғыстырды жол мұнда,

Қадірлім - ау, сенің іңкәр махаббатың алдында,

Сенің ұлы дос жүрегің алдында

Асқар таулар басын исін,

Басын исін! Түгі де жоқ таң қалар,

Екеуіңнен асқақ емес, биік емес енді олар!

Сендер өшпей жаныңдаршы,

Сендер бақыт табыңдаршы,

Онсыз өмір мәнді ме?

Екеуіңнен бұл бақытты егер титтей қызғансам,

Соқыр болып қалсын көзім мәңгіге!

Кез келгеннің қолы жетпес,

Кез келгеннің жолы жетпес,

Айналайын ұлы достық, айналайын атыңнан,

Құлатпашы мені мәңгі осы биік сатыңнан,

Айналайын ұлы достық, айналайын атыңнан!

1969 ж.





СЕЙХУНДАРИЯ

(поэма)

Мұстай Кәрімге.

Делиде болғанымда Үндістан ғалымы:

- Сіз Сырдария өзенінің бұрын басқа арнамен аққанын білесіз бе?- деп сұрады.

Кейінірек ауылға барғанда осы оқиғаны нағашыма айтып едім:

- Балам, туған елінің тарихына немқұрайлы қараған адамның өмір жолы болған емес, - деді жүзі сұрланып. Содан бастап мені "Біз еліміздің көне тарихына назар аудармасақ жаңа тарихтың бізге де назар аудармауы мүмкін екен-ау" деген ой жиі мазалайтын болды.

(Досымның күнделігінен)

Бірінші тарау

Кірпігіне ел мұңын ұялатқан,

Сен куәсің бәріне, зиялы ақ таң.

Ох, қызарып ақтым мен қаншама рет

Адам қолы тудырған қиянаттан.

(Сейхун жыры)

Сексеуілді дала жатты секем алып үдеріп,

Сүйіктісін күтті жігіт атын отқа жіберіп.

Сүйіктісін күтті жігіт тоңдырса да түнгі ызғар,

Түнгі ызғардан жаурағандай дірілдейді жұлдыздар.

Өмір мынау, сенім, күдік алма-кезек жарысқан,

Егер сенім семсер болса, күдік деген арыстан.

Күдік деген арыстан ғой, қайда барсаң бір егес,

Семсер болса арыстанды жарып тастау түк емес.

Үркер туды, үркерден соң күдістеніп ай туды,

Ақын жігіт сонда ғана есіне алды қайтуды.

Не болды екен Гауһарайға? Күдік тағы күш алды,

Сол күдіктің шылбырына сенім бір сәт тұсалды.

Кенет, жәуміт тыныштықтың иығын басын қаумалай

Ат дүбірі жарды қырды. Бұл әрине, Гауһарай.

Қас қағымда жетіп келді ол, қарагерін тебініп,

Қарагерден қарғып түсіп жылады - ай бір егіліп.

Көп жылады ол өз мұңына жасай алмай иелік,

Көп жылады ол Ақжәмидің иығына сүйеніп.

Ал Ақжәми басу айтты:

Сен қыз едің ұйқылыны қозғалтқан,

Дүйім елдің махаббатын маздатқан.

Және өзің де сол сезімге шөлдеген,

Бірақ оған жол бермеген көлденең.

Есең қайтып көрмеген еш пендеден,

Құралайды көзге ататын мерген ең.

Тек орамал тартқандығың болмаса,

Сөйтіп, салмақ артқандығын болмаса,

Гүлге табын нәзіктігің болмаса,

Анаға тән жазықтығың болмаса.

Содан ба әлде көрінгенің керім боп,

Ерден төмен жерін жоқ.

Ер деуші едім, айнам, неге өзгердің,

Айнам, неге көз жасына сөз бердің?

Гауһарай:

Кешір, жаным, адасқандай айбыным,

Құшағында бір зымыстан қайғының.

Алдымдағы бұлың-бұлың күндердің

Жамалынан мұңымды оқып үлгердім.

Бала кезден құм көсігін суырып,

Қыр арқасын қуырып,

Бір жұтып ек жусан дәмін даланың,

Бір кезіп ек іңкәр өлке танабын.

Шаршы топтан жарып шыққан ақын ең сен ақ алмас,

Лағыл сөзден ешкім, сірә, сендей қамал соға алмас,

Лағыл сөзбен жүрегімді өртеп едің ең алғаш,

Өртеп едің содан менің алауланып аспаным,

Келе-келе өз отыммен өзім лаулай бастадым.

Содан кейін серттестік біз секемсіз,

Қол алысып, қол беріп.

Енді бүгін сертке барар жол берік.

Айдарынан қыраттың

Жанға жайлы шілде желі ескенде,

Ақ шарбы бұлт керуенін кері бұрып көшкенде,

Изен иісі мұрын жарып,

Құм жуасы бұрымданып,

Алабота бойын жазып, сән құрып,

Көбелектер гүл қуалап қаңғырып,

Алагүлік апас-қапас шапқылап.

Қой жатқанда семіз құмның несібесін тартқылап,

Желқобыз бен Жампоздың

Жанарынан шам жанып,

Зәрезап болған жабы да

Жалын тіктеп паңданып,

Пандықпенен қымс еткенді аңғарып,

Айналада қылықты өмір сөз алып,

Аспан бұлттан тазарып,

Қараған кезде көгілжім көзін төңкеріп,

Қызғалдақ далам жатқандай бейне өртеніп,

(Өртеніп деуім еркелік)

Міне, мен, айнам, сол шақта,

Шадыман оймен шат күліп,

Гүлдерден алқа тақтырып,

Мәз етіп ата-анамды,

Анамдай ардақ даламды,

Күй қосып сенің күйіңе,

Шаңырағы шалқақ үйіңе

Келін боп түссем деп едім,

Болмады бірақ дегенім.

Ақжәми:

- Үмітіңді таптаған кім,

Саған қарап оқтаған кім садағын?

Садақ оғын өз кеудеммен қағамын.

Гауһарай:

Дәрменсіздік біздің ортақ сорымыз,

Үзе алмаймыз, бұза алмаймыз оны біз.

Бүгін сонау Сейхун бойын жайлаған

Күллі алапты, бірлік емес, бүйілікпен байлаған,

Қолынан қан ұйыған

Теке сақал Бүйі хан

Мені алам деп сөз салдырды әкеме.

Әне, жаным, оған шамаң жете ме?

Ақжәми:

- Егер ұл боп туғандығым рас болса еңселі,

Бүгін түннен қалдырмаймын, алып қашам мен сені.

Құс қанатын талдырардай мына сайын дала бар,

Талықсыған кезімізде бізге пана бола алар.

Гауһарай:

- Бұл ойыңның, асылым - ау, алды қузар, арты жар,

Құзар шыңнан екеуміздің жайымыз бар тартынар,

Бүйі ханның әкеме айтқан мынадай бір шарты бар:

"Егер қызың менің алтын құзырымнан бас тартса,

Тілегімді жел өтіне тастатса,

Берілмесе еркінше,

Яки менен құтылмақ боп өзін-өзі өлтірсе,

Ант етемін мына ұлы хандығымның атынан

Аямаймын.

Аймағыңның қанын судай сапырам".

Мұны есітіп жігіт үнсіз тұрып қалды тістеніп,

Жамалынан жалын семіп, жігерінен күш кеміп.

Бар үмітін зұлымдықтың бір қияпат мысы аттап,

Сосын ұзақ жылап жатты торғын құмды құшақтап.

Гауһарайдың қоштасардағы айтқаны:

Езуіне бір қуақы сыр бүгіп,

Міркем дүние миығынан тұр күліп.

Сол әжуа

Әбілетті әжуа

Қойды бізді мұңды ғып.

Тұрақ еткен раң гүлдер даланы

Менсіз гүлдеп, енді менсіз солады.

Таң атады

Өзіңмен бір өткізген,

Бұл, әрине, соңғы таңым болады.

Соңғы таңым.

Қоштасамын анаммен,

Анам болған даламмен,

Ертең жылап жүрмеу үшін

Бүгін жылап алам мен.

Таң атады қаумаласып ғаламмен.

Ғаламдай кең даламмен.

Ертең күліп жүрмеу үшін

Бүгін күліп алам мен.

Аңыраған әнім қалды өзіңде

Шуақ болып құйылып тұр сезімге

Ол бар кезде қаумет ізде төзімге.

Амалың не, тасты соқпақ кештің бе,

Амалың не, жанбай жатып өштің бе?

Тек басынды жоғары ұста өлсең де,

Тек өзіңді мүсіркетпе ешкімге.

Арман барда жігер гүлі солмайды

Ал махаббат жүрек отын талғайды.

Бәлкім, мәңгі жолы сәтсіз болуы,

Бірақ оны мүсіркеуге болмайды.

Жол бұралаң, сезім тура, ой тура,

Жол түскен соң болмас және қайтуға.

Сүйген адам сезімі үшін бақытты,

Болмайды оны бақытсыз деп айтуға.

Бұл жайлы көп мұңдаудың не орны бар,

Жандар да бар пәк сезімді қор қылар.

Махаббатты үйлену деп ойлайды

Құдіреттің құнын білмес сорлылар.

Аз ба өмірде жылап жүріп күлгендер,

Құр күлкінің қасіретін білгендер.

Ойлашы өзің, аз ба мынау әлемде

Сүймей, сенбей тағдыр қосып жүргендер.

Сенім жоқта сыр шегініп, қабарды ой,

Сүю жоқта арман семіп, талар бой.

Аяу керек, аяу керек оларды,

Әне,нағыз бақытсыздар солар ғой.

Өмір солай, күйзеліс көп, жұлқыс көп,

Болсын мейлі, дінің, түзу, тұрмыс тоқ.

Сүймей, сенбей тағдыр қоссаң біреумен

Махаббатта бұдан асқан қылмыс жоқ.

Табу қиын бұған теңдес қайғы да,

Қайран қөңіл қайратыңнан айныма.

Жұртқа салған бейшаралық қамытын

Тағдыр менің сала алмады мойныма.

Мейлі тілім ұғыспасын ғаламмен,

Тек сені аңсап сарғаярмын санаммен.

Мейлі, денем отқа күйсін, өртенсін,

Сені сүйген жүрекпенен қалам мен.

Күші барлар жығар шалып, атып та,

Мұқыл дәурен қорлады деп тотықпа.

Сені ойлаймын, сені ойлаудан танбаймын

Залым ханның көрпесінде жатып та.

Ен даланың ерке тотай елігі ем

Елім сұлу көрінетін менімен.

Енді денем әлдекімнің мазағы,

Бірақ әнім мәңгі бірге сенімен.

Көңілінде көзі барлар байыпты,

Кінәламас қайраңдаған қайықты.

Тағдырымыз қосылмаса, біз емес

Оған біздің заманымыз айыпты.

Заман қайтсін, маңдайында сор қалың,

Арқандады - ау талайлардың арманын.

Жолы сынсын тұлпарды озған есектің,

Қары сынсын сұңқарды озған қарғаның.

Оңазаға озбыр дөкет, берген кім,

Нәуетекке, зәнталаққа сенген кім?

Жолы сынсын бұлбұлды атқан желбастың,

Қолы сынсын аққуды атқан мергеннің.

Ақтық демің таусылғанша құлама,

Құламасын біздер сенген мұнара.

Ең соңғы ауыр қоштасудың сәтінде

Жыламаймын, айнам, сен де жылама.

Қалықтаудан, шарықтаудан талмаған

Сәнің қайда, әнің қайда самғаған.

Ал мен кеттім, бәлкім, мәңгі көрмеспіз

Күліп тұрып, қолың бұлғап қал маған.

ЕКІНШІ ТАРАУ

Қамыңды ойлап, халіңді ойлап жаралы,

Ел мұңынан өз мұңыңды қояр болсаң жоғары.

Перзент болсаң бедері жоқ көк тайғақ,

Тұра алмасаң болат семсер пішінде.

Бөркің ұшсын доптай боп.

Басың кетсін сол бөркіңнің ішінде.

(Бабалар батасы)

I

Қызылқұмның тағы да бір қызыл иек таңы атты,

Тағы да бір бала қыран даңқын көкке таратты.

Сол қыранға толық ашып үлгере алмай сезімін,

Ата қыран биігінен құлап өлді өзінің.

Тағы да бір көл суалып, құмның көзі бозарды,

Бозаң аспан тілін тістеп, бозаң ойлар сөз алды.

Қасіретті куәгер боп әбілетті тасқынға

Үркердей топ ауыл жатты боз төбенің астында.

Үміт кейде боз төбеде жоғалған бір жез ине,

Жігіт отыр сол төбенің маңындағы боз үйде.

Тоқтау бар ма? Күндер де бір құм секілді сырғыма,

Гауһараймен қоштасқалы өтіп қапты-ау бір жұма.

Зымыстандай бір жұма өтті, атын мұңға шалдырып,

Ақжәмидің маңдайына екі сызық қалдырып.

Бұл кездері көптен жеңіс қолға түспей торыққан,

Хан әскері көп олжамен келе жатқан жорықтан.

Шаттық хабар хан көңіліне зор қуаныш құйған-ды,

Сондықтан да екі тойды бір жасауға ұйғарды.

Үш күннен соң той болады. Бітті дей бер әңгіме,

Арманындай Гауһарайдан айрылады ол мәңгіге.

Жо-жоқ, енді тіршілігін істеу керек тірі адам,

Еркек емес, жігіт емес жел ығына құлаған.

Атқа қонды. Ауыл жатыр бәз баяғы көркімен,

Даналықтың нұрыменен, пенделіктің өртімен.

Бәз баяғы аңғалдықпен, бәз баяғы пәктікпен

Әлдекімнен ойы суып, әлденеден бақ күткен.

Оны қойшы, табиғат та тыс қоймапты жазадан,

Бұл ауылдың су азабын тартқанына не заман.

Ерні кепкен шел далада тұрмас еді ел бір күн де,

Бірақ ата мекен жайын қиып кету мүмкін бе?

Кімге тастап көшпекші олар ата-баба мазарын,

Олар кетсе туған жерге кім бұрады назарын?

Жоқ, атама, қимайды жұрт ата - қоныс даланы,

Құмда туды, моласы да құм төсінде қалады.

Сонау Сейхун өзенінен - табиғаттың сыйынан

Жалғыз құлақ су бермеді - ау діннен безген Бүйі хан.

Қаншама рет құдық қазып көрсетсе де ел тегеурін,

Басын шайқап мазақтады, берілмеді бедеу құм.

Қайран ауыл қайтсін енді күйі шабан, үйелең,

Күнде ертемен күндік жерден су тасиды түйемен.

Ақын жігіт атын тежеп ұзақ тұрды соны ойлап,

Ең алғашқы сәуір таңы келе жатты арайлап.

Сапар сәтті болғай - ақ та, үзілмегей таралғы,

Ақын енді Бүйі ханның ауылына жол алды.

Шіркін, сенім ер жігіттің жолдасы ғой қайда да,

Бұл сапарда білек күші асар ма екен пайдаға.

Кім біледі, таба ала ма, таптыра ма жол айла,

Бүйі ханнан кек алуға бел байлады ол қалайда.

Бірақ қанша қамшы басып тездеткенмен ақылды,

Ақыл барып Енжарлықты сырласуға шақырды.

Сөз бастады Енжарлық:

- Ойлаңдаршы, не ұтамыз жанжал ғып,

Кетпеді ме кетер қыз. Жолға шықтық бекер біз.

Қолға түссек торға түскен торғайдай

Зындан торын сығалаумен өтерміз.

Бас аманда, баста құлақ аманда,

Тілді алсаңдар қайту керек табанда!

Ақын тағы тезге салып көріп еді ақылды,

Ақыл барып Өжеттікті сырласуға шақырды.

Енжарлықтың шерткен сырын өзек қып

Шашын жұлып ашуланды Өжеттік:

- Нәуетектің айтқан сөзін қарашы,

Әйгі болды әу жайыңның шамасы.

Сапар ұзақ, бұрылатын жол қайда,

Бұрылғанша өліп кетсек болмай ма?

Ешқайсыңнан мән көрмедім татырға,

Ұқсап өлу керек еді батырға.

Ақыл, сен де кеңес ашып көлгірсіп,

Қысталаңда басты бекер қатырма.

Ол бүйткенше. Қара мұның тыншуын,

Заузатыңнан қауқарың жоқ бір сығым.

Егер Айла бірге жүрсе Ханыңның,

Өзім барып тегістеймін тұмсығын.

Қайда менің Айла досым, Айлашым,

Кеттік, кәне, соңымнан ер, қайдасың?

Ақыл айтты:

- Деміңді бас делеңдеме, бақырма,

Елеңдеме, бұлтты күні соқыр дауыл шақырма.

Өжет бұған құлақ аспай жетіп барды Айлаға,

Жетіп барса Айла сорлы байлаулы екен Ақылға.

- Ой, сұмдық - ай, - деді Өжеттік бар ашуын малданып,

Жол шетіне аунай кетті бетін тырнап долданып.

Ақын тағы тезге салып көріп еді Ақылды,

Ақыл барып Махаббатты сырласуға шақырды.

Кенет маңғаз паң даланың еркін баурап талдырып,

Ту биіктен естілді бір жан тербеген жаңғырық:

- Ғасырлардан ғасырларға жол алған,

Ұшып келген арман атты аралдан

Мен тірліктің ақ құсы едім, аппақ ардан жаралған,

Даңқым алыс таралған.

Көктем гүлін қадасам да шашыма,

Ылғи көктем ерткенім жоқ қасыма.

Қонған жоқпын анау-мынау биікке,

Қонған жоқпын кез келгеннің басына.

Қара түнді көп кешсем де азалы,

Және ешкімнің болған жоқпын мазағы.

Маған жаза тартқызамын дегеннің

Өзі тартты жазаны.

Тағдыр мені салды қанша сотқа да,

Мойығам жоқ, күйген жоқпын отқа да.

Маған арнап оқ атқанның барлығын

Жазып қойды тарих қара тақтаға.

Сескенсе де осы қара тізімнен,

Көп қадалды ала көздер сүзілген.

Тек күншілдік орағытты алдымды,

Тек зұлымдық қалмай қойды ізімнен.

Жадау шақта, аласармай айбыным,

Жүзіп келем іңкәр.дүние айдынын.

Қанатымда самалы бар бақыттың,

Саусағымда жүзігі бар қайғының.

Сұлулықтың сәні болып өрілдім,

Қорқыта алмас ызғары да өлімнің.

Бір көзімде сәулесі бар үміттің,

Бір көзімде шуағы бар сенімнің.

Ашқан жанға жүрегімнің кілті мың,

Кілтсіз менің ашылмады бір күнім.

Көмейімде әуезі бар бұлбұлдың,

Езуімде сыңғыры бар күлкінің.

Ождансыздар сатқанымен халқымды,

Ешкім менің сата алмады даңқымды,

Мазақ етіп күлге теуіп жібердім

Мені сатып алмақ болған алтынды.

Әділдіктің жолын күтіп сарылсам,

Өкінбеймін қайтпады деп қарымсам.

Мен сендерге жалынбаймын құтқар деп,

Мен Махаббат болмас едім жалынсам.

Маңғаз жатқан паң даланы тағы есінен таңдырып,

Әнге ұласып кетті лезде жан тербеген жаңғырық. -

А – а - ау, а – а - ау, а – а - ау,

Ақын тағы тезге салып жұмсап еді Ақылды,

Ақыл кайта Енжарлықты сырласуға шақырды:

Міне ғажап, сорлы Енжарлық жерді тіреп төсімен,

Езуінен көбігі ағып, талып жатыр есінен.

- Біттім, - деді ол есін жиып, - көп мазалай бермеңдер,

Мүмкін болса енді мені осы араға жерлеңдер.

Ақын бұған масайрады.

Тағы жұмсап ақылды

Өжеттікті екінші рет сырласуға шақырды.

Сөйтсе ол барып арқасына мініп апты Намыстың,

Көрдіңдер ме, - деді күліп, - туысыммен таныстым.

Намыс айтты: - Мына қызба маған келіп жабысты,

Бұл бар кезде менің жолым болар ма екен табысты?

Төзім айтты: - Мен тіріде қорықпа да торықпа,

Ылғи сені қорғап жүрем, қолдап жүрем жорықта.

- Жоқ. Төзімді ертпеу керек, - деп Күншілдік күңк етті, -

Асау ойды шабандатып өзін-өзі күлкі етті.

- Төзім мені сан ғасырлар қорғап келді күйіктен, -

Деп Махаббат масаттана дауыстады биіктен.

Ақын ұзақ ойға шомды. Дала жатты керіліп,

Түнгі ұйқыдан көзін ашып, жаңа үмітке беріліп,

Күрсінді ақын. Жаны ерекше болатынды сымбатты.

Сосын туған даласына оймен қарап тіл қатты:

- Қайран ұлы қауметі зор далам - ай,

Қысталаңда бөлісе алар қайғыңды

Ұл туғыздың айбынды.

Ұл туғыздың сымбатымен, сәнімен,

Ұл туғыздың ойы жақұт, жаны кең,

Олар сенің айбындатты даңқыңды

Тіршілікке мәңгі өлмейтін әнімен.

Өтті қанша қиқу салып зеңгір күн

Ерлеріңді ертеңіне сендірдің.

Бірақ кейде өзін туған алтынның,

Даңқын жете жеңдірдің.

Қайран, ұлы сайран далам, Отаным,

Мені есейтіп кетті нұрлы шапағың.

Бірақ кейде бойы мұқыл төбенің,

Биік шыңнан жоғары еттің атағын.

Алуан үрдіс, алуан сідет меңгердің,

Талаптының қанатына жел бердің.

Панасы сен күннен қашқан байғыздың,

Анасы сен еңіреген ерлердің.

Қайда барсаң, қамалау мен алалау,

Қайтем сені, жаны сәуір далам - ау.

Ер туғаның ерлік еді, тек қана

Тез жоғалтып алатының жаман - ау.

Кейде заман тасқын болды, тасқынды

Тоқтата ал май сенің қайғың асқынды.

Тұлпар тудың, жампоз тудың, бұл дұрыс,

Бірақ қайдан ойлап таптың қасқырды?

Бақытты еттің қай көктемді, қай күзді,

Бұлт шегінсе айдарыңда ай жүзді.

Қыран тудың, бұлбұл тудың, бұл дұрыс.

Бірақ қайдан ойлап таптың байғызды?

Боларсың ба ождансыздан от күткен,

Ойға сыймас аңқаулығың көп тіптен.

Қатар өсті қалампыр мен шоңайна,

Қызғалдағың қатар өсті шеттікпен.

Қайран бейқам, ихсандығы зор далам,

Зор тұлғаңды бейқамдық па қорлаған.

Мен өкшемді саған тіреп өсіп ем,

Өкшең қисық десе біреу арланам.

Өзің айтшы, арқаң қанша қабарды?

Соншама арман әнін ерте доғарды.

Ақын тусаң, құзға салдың соқпағын,

Баян тусаң, қоса тудың Қодарды.

Мейлі, мейлі күдіс емес ол да аса,

Бақыттымын нұрың мені қолдаса.

Ұлы дала аталмас па ең, бәлкім, сен,

Осындай бір қайшылығың болмаса.

Бірақ дала үндемеді, әлденені ойға ала,

Әлденеге сүйсінгендей күлімдеді жай ғана.

Күлімдеді жас үйіріп көзіне,

Кім біледі ұлылық па үндемеудің өзі де.

Жымиды ақын, дидарына қосып әсем өңділік

Бұйра бұлттар әлдеқайда бара жатты жөңкіліп.

Шіркін, қайсар қанаттыны, қандай күш бар бөгеген,

Саңқ-саңқ етіп бала қыран ұшып өтті төбеден.

IІ

Шаршатсын ба жастық шақтың қажыры мен дауылы,

Ұзақ жүрді ол. Әне, әне, Бүйі ханның ауылы.

Хан тұқымы жұрттан ерек әбзелдетіп бағасын,

Емін-еркін жайлап жатыр дарияның жағасын.

Еріксізден ойды бұрып, жауын алған жанардың

Мынау заңғар сән сарайлар меншігінде солардың.

Айналасын мұңға бөлеп, бір қорқыныш төндіріп,

Ұлы Сейхун өзенінен жатыр екен сең жүріп.

Кенет ащы шу естілді. Бұл не дабыл? Масқара!

Туырлықтай сең үстінде барады ағып жас бала.

Қазір - қазір бітеді енді, аунап кетсе, болғаны...

Онда балғын бір өмірдің мәңгілікке солғаны.

Долаң үрей құшағында қолын жайып балаға,

Бір топ адам есі шығып жүгіріп жүр жағада.

Жүгіріп жүр есі шығып жан-жағына алаңдай,

Көмек сұрап, ал өздері тәуекелге бара алмай.

Ұлы дария қаһарланып, буырқанып, толғанып,

Сең мен сеңді соғыстырып, тасып жатыр долданып.

Тағдыр ерге сыбағаны тартады екен не түрлі,

Жігіт аттан қарғып түсіп дарияға секірді.

Нән толқындар өркештеніп жан-жағынан қаумалап,

Қаумаласып алып ұрмақ, ердің еркін баурамақ.

Бөренедей бір сең келіп соғып өтті ақынды,

Ақын біраз басы айналып, күшін қайта шақырды.

Бар арманы, бар өнері су астында қала ма,

Сонда қалай? Бұған да ажал қыл тұзағын сала ма?

Жо – жо – жо - жоқ! Ұл керек қой мына ұлы далаға,

Перзентіңе күш-қуат бер, тапқырлық бер, жан Ана.

Сең астымен жүзіп жүріп әрең жетті ол балаға,

Әрең жетіп, бүлдіршінді алып шықты жағаға.

Алып шығып жата кетті ол, төсін жерге қыздырып,

Арқасында сау-тамтық жоқ, кеткен екен мұз тіліп.

- Неткен көзсіз батылдық бұл неткен іңкәр адамдық.

Деп жамырай таңдай қағып алғыс айтты оған жұрт.

Ал бүлдіршін кімнің ұлы? Бұл қызыққа қарашы,

Бүйі ханның бәйбішеден туған жалғыз баласы.

Ыңыранып хан да жетті екі өкпесін қолға алып,

Аман қалған жалғыз ұлын құшып сүйді, толғанып.

Жалғыз ұлын кім құтқарды? Сұрамады оны да,

Қайтпақ болып ыңғайланды асасын ап қолына.

Алдияр хан, - деп сол сәтте бір қария тіл қатты -

Бұл мінезің мін болмай ма ақылыңа сымбатты.

Ұлыңды кім құтқарғанын тіпті білгің келмей ме,

Бүйте берсең, ел ішінде ізгі сезім өлмей ме?

Тірлігінде ізгілікке тас атқан жан оңалмас,

Анау тұрған жас жігітке алғыс айтып, амандас!

- Ә, солай ма? - деп зорлана езу тартты Бүйі хан, -

Ендеше, бұл құр қалмайды ұлы ханның сыйынан.

Ашулы ғой, көтерейік көңілінің күйін бір,

Уәзір қайда? Жігітті алтын доқабамен киіндір!

- Керек емес, алтын менің арманымды ақсатар,

Өлкеңізге киім іздеп келгенім жоқ, ақсақал.

- Не жорық бар, мұздай болып киінгісі келмесе,

Бұл жігітті ертең маған ап келіңдер, ендеше.

III

Хан өзінің тұрмақ болып уәдесінде бұйдалы,

Ертеңгілік ордасына күллі халқын жинады.

Жинады да мұз көңілін тұңғыш рет жібітті,

Екі нөкер хан алдына ертіп келді жігітті.

- Ал, жас батыр, байқап тұрмын мінезің тым өр екен,

Өрлігіңе байланысты болар бәлкім мерекең, -

Деп Бүйі хан бір тоқтады, - жан екенсің табанды,

Кеше өлімнен алып қалдың менің жалғыз баламды.

Байғазысы болсын соның, арманыңды айт көздеген,

Бірақ жалғыз тілегіңді орындауға сөз берем.

Бәлкім, маған уәзір болып қаларсың ақ ордамда,

Бәлкім, саған байлық керек, оныңды да айт, арланба.

Әлде сұлу қыз керек пе жұрт тамсанған көркіңе,

Мұны өзің шеш, өзің таңда беріп тұрмын еркіңе.

Осы сәтте Ақжәмиді екі сезім биледі,

Екі сезім биледі де екі жаққа сүйреді.

Екі сезім. Екеуі де бастар еді мұратқа,

Бірінші боп Гауһарайдың үні жетті құлаққа:

"Сұңқарым - ау, құтқаруға келдің бе,

Түлей - шампа тағдырыңның қиқарлығын жеңдің бе?

Бұлың - бұлың болашақты алға сап,

Шіркін, егер жолымызды жалғасақ.

Қатар ақсақ өмір атты белеңде,

Бізден асқан бақытты жан болмас еді-ау әлемде".

Қандай қиын бір доғалы тағдырлардың ауысы

Екіншісі - туған өлке, ата-баба дауысы:

"Ұлым, мынау келте өмірді

Ұзартудың жалғыз ғана жолы бар.

Қане, жылдам қайратың мен қажырыңды қолыңа ал,

Нағыз қыран мәңгі ардақтап өтер болар өз көгін,

Өзіңді өзің ұмыта біл, бақыты үшін өзгенің.

Жеке шаттық бір басқа.

Арманыңның айы алдан тусын - ақ...

Біз қайтеміз. Елің жатыр ерні кеуіп сусырап".

Екі елес те ғайып болды өз дегенін ұқтырып,

Ақын сонда сөз бастады ханға қарап тік тұрып:

- Кеше де айтқам, тақсыр хан!

Маған байлық керек емес,

Өз байлығым өзімнің жүрегімде,

Жылу сұрап келгем жоқ бұл өңірге.

Жоқ әлде бір үстемдік аңсаппын ба?

Керегі жоқ уәзірлік мансаптың да.

Ал сұлу қыз өзімде бар болатын,

Барлық әнім тек соған арналатын.

Ойда жоқта ақсады арман - атым,

Соны ақсатқан адамның мойнында

Тиіс еді ойнауға шар болатым...

Жә, жарайды... Айтайын тілегімді

Бұл тілек - ел тілегі,

Егер - егер мұны айтпай, басқаны айтсам,

Онда мені намысым өлтіреді.

Қызылқұмда мекенім, ата-бабам,

Жерім жатыр сусырап қаталаған,

Мұның бәрі маған мұң.

Көзі ашылсын ұлы қуаң даламның,

Хан басыңмен айнып кетсең, еркіңде,

Тұрар болсаң сертіңде,

Ақылдасып алғаннан соң еліммен

Ұлы Сейхундариядан -

Тек қалаған жерімнен

Су бересің бір құлақ. -

А – ха – ха - ха, - деп мәз болды Бүйі хан

Екі санын ұрғылап. -

А – ха – ха - ха!

Есті ме деп ойлап ем,

Есерлікке не дейін,

Тек сол болса көмейің

Бір құлақ су аздық етіп жүрмей ме

Екі құлақ берейін. Аха – ха - ха, есерлікке не дейін?!

IV

Бақытты ғой - иығына ел сенімін артқандар,

Туған жерде пайғамбардай қасиетті қарттар бар.

Туған жерде ғұламалар, даналар бар не түрлі,

Ен даланың жазылмаған оқулығы секілді.

Жанарынан шапағатты жалқын сәуле шашырап,

Олар ұзақ кеңес құрды Ақжәмиді қасына ап.

Мақсат айқын. Тек бір ортақ шешім таппай тұрғанмен

"Сейхун суын Қызылқұмға қай арадан бұрған жөн?"

Бір қарт айтты: - Қол көрсеңдер мен кесейін нарықты

Үш тораңғыл мүйісінен қаздырыңдар арықты.

Кеудесі ылди, арнаға сай, әрі беті шегірен,

Жер қабаты өте жұмсақ, аңғарғанды шөбінен.

Әрі ол маңда ескі оқпан бар, суыр, тышқан, іні көп,

Оқпан барда бұл мақсатты орындалмақ жыны жоқ.

Қарт ақылы мақұлданды. Осы болды келісім.

Күндік жерден арық қазу аз бейнет пе ел үшін.

Міне, ақыры дариядан су алынды бір құлақ,

Асау толқын құмға қарай бет түзеді сылдырап.

Басы сәтті. Неге апарып соғар екен жалғасы,

Бірте-бірте кеңи берді жас арықтың арнасы.

Туған жерде ғұламалар, даналар бар не түрлі,

Ен даланың жазылмаған оқулығы секілді.

Көзбен көрмей, бұл ғажапқа нана қою мүмкін бе?

Ұлы дария жаңа арнаға аунап кетті бір түнде.

V

Ертеңгілік семіз уәзір бір сүрініп, бір құлап,

Шырт ұйқыда жатқан ханды зорға оятты жұлқылап.

- Ойбай, сұмдық! Енді қайттік, тез тұрыңыз, ұлы хан,

Осы болар құрыған.

Жер соқтырып кетті бізді қызылқұмдық жас бала,

Сейхундария басқа арнаға аунап кетті. масқара.

Аунап кетті, қол үздіріп барлық игі жақсыңнан,

Барлық дәулет, сәулетіңнен ажырадың, тақсыр хан.

Хан қалбақтап сыртқа шықты.

Кереметке қарай қал!

Қаңырап тұр су үстіне салған зәулім сарайлар, -

О, масқара, құтылуға табар ма екем жол бұдан, -

Деп дірілдеп түсі қашып жынданардай болды хан.

Ал маңайда жан адам жоқ, уәзір ғана қасында,

Жұрттың бәрі жүрген еді жаңа арнаның басында.

Есі шығып хан да жетті. Жұрт жол берді қаумалай,

Міне, қызық, бір топ қызбен осында жүр Гауһарай.

Гауһар десе Гауһар-ақ қой қараған жұрт сүйсінген,

Айлы жүзі бал-бұл жанған, ақ сәукеле киінген.

Шаттанады, қуанышын қоярға жер таба алмай,

Көптен күткен бақытына бүгін жеткен адамдай.

Хан қарлыға дауыстады: - Бір айласын табындар,

Әскер қайда, жабылыңдар, жаңа арнаны жабыңдар!

- Олай ету мүмкін емес, - деп Гауһарай қатты тіл,-

Енді қайтып жамалмайды бұл жыртылған шаттығың.

Бұдан асқан азапты,

Бұдан өткен мазақты

Тіпті ойлап таба алмассың,

Жолың қара болған соң ағармассың.

Бүгін сенің мұнар күнің,

Жәуміт күнің, жылар күнің,

Ойың шабан, тасбақадан озбаған,

Әттең, шындап жылауды да тағдыр саған жазбаған.

Осынау зор кереметті жасаған

Батыр жігіт - менің жарым болатын.

Екеумізде бір-ақ арман бар еді,

Сол арманның сен күйдірдің қанатын.

Сен орнаттың басымызға қара түн.

Хан болсаң да жүрек шамың жанбаған,

Үні жойқын, діні мықты,

Небір ғажап ұлылықты,

Тек махаббат ашатынын білмейсің - ау, сен надан.

Сүйген жүрек мақсатына иек артпай тынар ма?

Сол жігіттің маған деген сағынышы бұл арна.

Қане тоқтат, мықты болсаң.

Бірақ қуат қайда ондай?

Ізгіліктің желкесінде ойнап едің тайраңдай,

Абыройың төгілді енді итке құйған айрандай.

- Әкетіңдер, мынаны тез, шаптығуын қараңдар,-

Деп Бүйі хан дір-дір етті. - Әкетіңдер, қамаңдар!

- Әкете бер, қорықпаймын мен енді,

Кеудем асқақ махаббаттың жеңісіне бөленді.

Жеңіс маған мәңгі берді қол ұшын,

Бақыттымын,

Тәкаппармын сол үшін.

Оны ұғатын қайдан болсын от сенде

Өкінбеймін қазір өліп кетсем де.

Екі нөкер алып бара жатты қызды қамауға,

Лезде алтын күн дарияны бөледі әсем алауға.

Шіркін, қайсар қанаттыны қандай күш бар бөгеген,

Саңқ-саңқ етіп бала қыран ұшып өтті төбеден.

Сүйіктіме менен сәлем жеткізерсің дегендей

Қыз қыранға қолын бұлғап жүре берді бөгелмей.

Оң қанатта Сейхун жатыр толқын атып жарқырап,

Қош бол, қош бол, - деп күрсіне сыбдырлайды бал құрақ.

Сен өлмейсің, сен өлмейсің деп тұрғандай жел күліп,

Іңкәр таңнан хабар айтып болашаққа сендіріп.

Сол болашақ не сыйламақ? Әлде бәрі бітті ме?

Бәрі мүмкін. Қыз ол жайлы ойлаған жоқ тіпті де.

1971 ж.





ОТЫРАР ҚАМАЛЫ

("Шыңғысханның пенделік құпиясы " атты драмадан)

Әні автордікі

Отырарым, бабам сенсің бас иетін,

Анам сенсің терең бүккен қасиетін.

Сенің даңқың - менің мәңгі мақтанышым,

Сенің қайғың - менің керең қасіретім.

Қайырмасы:

Ұлы Отырар қамалы,

Қайсар рухың бағалы.

Шыңғысханның соны ойлап

Түнереді қабағы.

Ұлы Отырар қамалы,

Ғұмыр кештің саналы.

Сенің тұлғаң ерліктің

Үлгісі боп қалады.

Отырарым, ана - бейнең жарқын екен,

Қайырхандай перзент тудың нарқы бөтен.

Құл боп өмір өткізгенше бұл тірлікте

Еңкейместен ер боп өлген артық екен.

Нар қалпында ар-намысы төгілмеген,

Алты ай бойы арпалыстың өлімменен.

Азияда саған ұқсас бар ма қала

Шыңғысханнан жеңілсе де жеңілмеген?!

2000 ж.





БАБА TYPKICTAH

Әні автордікі

Түркістаным, бабалардың қалғымайтын көзіндей,

Ардақтысың, қара күшке жеңілмеген сезімдей.

Сені танып білмегеннің даңқы биік жанбаған,

Олар ылғи тамырсыздық сырқатынан сорлаған.

Қайырмасы:

Фарабиден шуақ көрген,

Иассауиге қуат берген,

Күллі түрік әулетіне астана

Асыл қала, Ғасыр қала,

Жаны мәңгі жас қала -

Түркістаным - бабам,

Түркістаным - бабам,

Батанды бер маған.

Талай-талай өр кеудені ай қондырған төсіне,

Жоқтамады, қайсар тарих сақтамады есіне.

Сенің бағың - ғасырынан озып туған ұлдарың,

Сондықтан ғой, қалың елге мақтаныш боп тұрғаның.

Адамдығын аласартқан пенделердің бәрі де,

Жете алмайды сен ұсынған өнегенің мәніне.

Әрқашанда ізгілікке бұрып елдің санасын,

Сен тұра бер нұрландырып қазақтың кең даласын.

2000 ж.





ЖҰБАЙЛАР ЖЫРЫ

Әні автордікі

Қуаныш пен бақыттан мүсіндеген,

Келбетіңнен сенімнің күшін көрем.

Сен сияқты мені ешкім еркелетіп,

Сен сияқты мені ешкім түсінбеген.

Қайырмасы:

Асыл жарым,

Жайнаған жасыл бағым.

Бағаласаң - бақытыңмын,

Сағынсаң - қасыңдамын.

Арманды дара қумаймыз.

Құстың қос қанатындаймыз.

Жүректе от жанып,

Тауларды бетке алып,

Бірге ұшып барамыз болашаққа.

Сен бар жерде керегем кең сияқты,

Кең сияқты, терезем тең сияқты.

Ешкім мені дәл сендей өкпелетіп,

Жұбата да алмаған сен сияқты.

Шаттығымның бастауын сенен көрдім,

Сенен көрсем қалайша төмендермін.

Енді, сәулем, бәрі де әділетсіз,

Бізді бақсыз, бақытсыз дегендердің.

1972 ж.





ӨМІР – ӨЗЕН

Әні Ш.Қалдаяқовтікі

Біз екеуміз бәйшешектей ерте гүлдедік

Қол ұстасып бақыт жырын шертеміз дедік.

Қарсы жүріп үйренсек те қар мен жаңбырға,

Бірақ қарсы тұра алмадық асау тағдырға.

Қайырмасы:

Жылдар

Өмірдің өзенімен,

Ағады кезегімен.

Сенсің көңілі ашық,

Менің ғашық ғасырым.

Ертеде де, кеште,

Тұрасың сен есте,

Мен өшсем де өшпе, асылым.

Алуан гүлдер шуақ шашты бүгін бақшаңда,

Қызғанбаймын, басқа ошақтың отын жақсаң да.

Өмір мынау, бақ пен қайғы күнде жарысқан

Ақ тілекпен қол бұлғайсың әр кез алыстан.

Жалғыз аққу таудан асып қайтып барады,

Сағынышын әнге қосып айтып барады.

Сол ерке құс мұңын жалғап ерте көктемге

Мені есіңе ал, ауылыңнан ұшып өткенде.

1970 ж.





ӘКЕ ТУРАЛЫ ЖЫР

Әні Н. Тілендиевтікі

Жас едім өмірге еркін бойламаған,

Күні ертең не боларын ойламаған.

Шарықтап кетсем де алыс қанат қағып,

Өзіңдей қамқор адам қайда маған?!

Сүрінсем сынай қарап от жанарың,

Сен мені жақтамадың, ақтамадың.

Әрдайым осы қатал мінезіңнен

Күш алып мақсатыма аттанамын.

Жан әке, шертіп сезім домбырасын,

Кеудемді қуанышқа толтырасың.

Арманның аспанына құлаш ұрсам,

Арқамда асқар тау боп сен тұрасың.

Бұл күнде мен де өзеннің арнасымын,

Кім мөлдір болса соның жолдасымын.

Қуан сен, қуана бер, әкетайым,

Мен сенің өміріңнің жалғасымын.

1965 ж.





ЖЕЛТОҚСАН ТАҒЫЛЫМЫ

Әні автордікі

Желтоқсанда шындық жырын шырқаймын деп шарқ ұрдың,

Желтоқсанда егеменді ел болсақ деп талпындың.

Кеудеңде әлі сызы жатыр сол кездегі салқынның,

Айналайын, жас қайратым, жас өркені халқымның!

Қайырмасы:

Арманыңның атын,

Жігеріңнің отын

Өшіре алмас асау желі уақыттың.

Егер кім қанша

Уайымсыз болса,

Нақ сол адам құнын білмес бақыттың.

Темір қолдар қуатты еді алқымыңды қаусырған,

Намысыңды жықпай өттің нәубет, дүлей маусымнан.

Жалғыз қалған шақтарымда жігер алдым бойыма,

Түрме торын жарып шыққан сенің қайсар даусыңнан.

Өсер елдің қай сәтте де бірлік болмақ қалауы,

Лаула, лаула, желтоқсанның мұзға жаққан алауы.

Өздеріңдей өр намысты жас өркені бар елдің

Ешқашанда еңкеюге тиісті емес жалауы!

1990 ж.





АРАЛ ҚАСІРЕТІ

Әні автордікі

Кемелер жүздірген шағылтып желкенін айға,

Тау толқын төсіңде тербелген ерке күн қайда?

Қайда сол дәуренің тағдырдан күш-қуат сезген,

Шағала көктемнің дүркіреп ұшты ма көзден?

Қайырмасы:

Сенемін саған,

Тұрғанда аман

Адамдық күші, ой күші.

Аралым менің,

Жанарым менің,

Халқымның ұлы қайғысы.

Бұл өлке қалайша болады азап түнегі,

Ежелгі мұң-зарың аз ба еді, қазақтың елі?

Қайтемін, Аралым, бүгінде қалды сүлдерің,

Төзімі еліне ұқсаған көнбісім менің.

Аралым, күн туды басыңа дүрбелең - керең,

Кім ұқпақ, шалды, анау өзіңмен бірге өлем деген.

Безбүйрек ғасырың қағады қанатын үнсіз,

Бір жылда екі ұлын жоғалтқан ана тұр тілсіз.

1990 ж.





ҒАШЫҚТАР МҰҢЫ

("Махаббатты қорғау" дастанынан)

Әні Н .Байкөзовтікі

Ар алдында, адал, ақпыз десек те

Сан сұрақтар алар кейде жағадан.

Мүмкін, бізді таңар шулап өсекке,

Мүмкін, бізді түсінбейді көп адам.

Алуан ұғым алуан жаққа тартады,

Сан көңілдің тұйығына малтыдым.

Ғашық болып көрмегендер бар тағы,

Олар бізді қайдан ұқсын, алтыным.

Көзімді алмай маздап жанған оттардан

Саған сенем, саған сенім артамын.

Қорықпаймын түсінігі жоқтардан

Жүрегі жоқ адамдардан қорқамын!





ЭР МАНАСТЫН ЭЛИНДЕ1



Әні автордікі

Бабам менен бабаң дос болған,

Бул туугандык сан миң жылдап коштолгон.

Атам менен атаң дос болгон,

Коштошордо карегине жаш толгон.

Қайырмасы:

Эч кандай куч алалбаган тартып,

Эч бир байлык алалбаган сатып

Сезимдер бар -

Бул не деген бакыт.

Тагдыр бизди бөлбөй,

Элбиз эгиз төлдөй,

Ким бар жакын сендей, боорум.

Улуу кыргыз жери,

Эр Манастын эли,

Кучагыңа ал мени, боорум.

Казак-кыргыз эки көз болсо,

Ал Ала-Тоо ортодогу муруну,

Кандай тагдыр бизге кез болсо,

Салт кылганбыз дайым бирге турууну.

Кылым кечкен кыйын жолдордо,

Шаттык болуп кайтты бугун азабың.

Манас ырын айткан тоолорго

Сыймык менен карай берет казагың.

Бішкек, 1994 ж.





ТУҒАН ЖЕРГЕ ОРАЛУ

Әні автордікі

Әкем сенің төсіңде атын тұңғыш ерттеген,

Анам сенің төсіңде тамыр жайып көктеген.

Мен де сенен ең алғаш таптым арман өрісін,

Сенен ұлы ешкім де болмақ емес мен үшін.

Қайырмасы:

Қарлығаш қалмайды ұяда,

Шарықтап кетсек те қияға

Туған жер, өзіңсің ең үлкен анамыз.

Біз сенің алдында

Мәңгіге бала боп қаламыз.

Көктем сайын қырқанды гүл жабады жаңадан,

Мен көз жұмған шақта да сен, туған жер, бол аман.

Саған деген ерекше сағынышы жоқ адам -

Заман үшін, ел үшін қауіпті адам, ол адам.

Төктің маған аямай жүрегіңнің ыстығын,

Жалын болып лаулады өзің жаққан ұшқының.

Сен жасай бер жаңарып, тіренішім - ұстыным,

Саған арқа сүйеген кезде ғана күштімін.

1988 ж.





МАХАББАТТЫҢ ЖАЗЫЛМАҒАН ЗАҢЫ

("Сейхундария " дастанынан)

Әні автордікі

Жол бұралаң, сезім тура, ой тура,

Жол түскен соң болмас және қайтуға.

Сүйген адам сезімі үшін бақытты,

Болмайды оны бақытсыз деп айтуға.

Бұл жайлы көп мұңдаудың не орны бар,

Жандар да бар пәк сезімді қор қылар.

Махаббатты үйлену деп ойлайды

Құдіреттің құнын білмес сорлылар.

Аз ба өмірде жылап жүріп күлгендер,

Құр күлкінің қасіретін білгендер.

Ойлашы өзің, аз ба мынау әлемде

Сүймей, сенбей тағдыр қосып жүргендер.

Өмір солай, күйзеліс көп, жұлқыс көп,

Болсын мейлі, дінің түзу, тұрмыс тоқ

Сүймей, сенбей тағдыр қоссаң біреумен

Махаббатта бұдан асқан қылмыс жоқ.

1974

АЙНАЛАЙЫН

Әні Е.Хасанғалиевтікі

Өзің едің тірегім де,

Жыр боп тұндың жүрегімде.

Мені сендей түсінетін

Кім бар екен бұл өмірде?!

Күн туса да толқымалы,

Толқымалы, шалқымалы.

Сен ешқашан өзгертпедің

Пікіріңді мен туралы.

Әнін әнге жалғасын деп,

Келеді арман алға сүйреп.

Менің кемем өрге жүзсе,

Сен қуандың алғаш рет.

Астына алып қанатыңның,

Нұрын шаштың жан отыңның.

Мен мұңайған кезеңдерде

Қасымда ылғи сен отырдың.

Саған мәңгі борыштармын,

Көңіліме қоныстандың.

Азаматтық ажарыңа

Мақтау айтсам, намыстандың.

Жарқын құшақ жайған, айым,

Сеніміңе сай болайын.

Мен деп соққан жүрегіңнің

Дүрсілінен айналайын.

1979 ж.

ГҮЛДӘУРЕН

Әні автордікі

Асау өмір арнасында,

Шалқып сәби сезімменен.

Он жыл мектеп партасында,

Бірге отырдым өзіңменен.

Қайырмасы:

Сездіруге батпадым да,

Бала махаббатымды,

Терезенің жақтауына

Ойып жаздым атыңды.

Елес беріп келешегің,

Қимасыңа баладың ба.

Қоштасарда неге сенің,

Жас толқыды жанарыңда.

1969 ж.





БИГЕ НЕГЕ ШАҚЬІРМАДЫҢ?

Әні Ә. Телғозиевтікі

Бірінші рет сені тойда көріп ем,

Күлімсіреп маған сәлем беріп ең.

Неге екенін мен өзім де білмеймін,

Орын алдың жүрегімнің төрінен, сәулетай.

Үміт оты тұрды жанып көзіңде,

Берілдің бе бір ұялшақ сезімге.

Биге неге шақырмадың, аяулым,

Өзіңменен тойда болған кезімде, сәулетай.

Тым ұялшақ екенсің ғой сен мүлде,

Тұрдың үнсіз маған жақын келдің де.

Мүмкін сенің мен шығармын арманың,

Олай болса, үмітіңді сөндірме, сәулетай.

1963 ж.

АЛМАТЫДАН АТТАНАРДА

Әні автордікі

Өтті зырлап, заулап балғын күн, өтті жылдар ағылып,

Кеттің, жаным, асау тағдырдың тізгініне бағынып.

Қимасым боп неге қалмадың, неге алмадың ойыңа,

Әйтеуір сен асыл арманым, шақырмадың тойыңа.

Оған жаным, өкпелемеймін, кінәм да жоқ артатын,

Махаббатты жырға бөлеймін, бізді ілгері тартатын.

Арманыңның гүлін аңсаумен, сағынудан шаршама,

Тілектеспін саған, жан сәулем, жолың басқа болса да.

Алматы тұр жайып құшағын, әсем қала бұл қала,

Ертең сенен алыс ұшамын, қарамашы мұңдана.

Сырттай жалғап арман тілегін саулығымды сұраған,

Бұл қалада бар деп білемін, маған сенген бір адам.

1984 ж.





БАҚЫТТЫ БОЛ

Әні Ә.Бейсеуовтікі

Өр көңілім саған қарай сүйреген,

Әнім едің шырқай салған кештерде.

Тұрып-тұрып қайтушы едім үйге мен,

Терезеден сенің шамың өшкенде.

Тіпті тура қарай ал май көзіңе,

Жолыққанда көңіліңнен шықпадым.

Сені баурап кете алмадым өзіме,

Содан болар, сен де мені ұқпадың.

Содан болар, бұрылып бір қарамай,

Кеттің ұшып, арман құсым аңсаған.

Көгершіннен қайырласқан баладай

Бақыт тілеп қала бердім мен саған.

1968 ж.





ҚҰПИЯ АРМАН

Әні автордікі

Ай қарады күліп

Қырқасынан құба белдің.

Кеудеңнен бір үміт,

Оянғандай тұра бердің.

Қайырмасы:

Неге - неге жолықтың маған,арманым,

Тағдырымның асқақ әнін саған арнадым.

Саған арнадым,

Еркем, ардағым.

Қарақат жанарың,

Мұңға батып мөлдірейді.

Жібек орамалың,

Желмен ойнап желбірейді.

Қош бол, іңкәр тұлға,

Ізгі үміттің қадамы өлмес.

Қыран қонған шыңға,

Ылғи бақыт қона бермес.

1975





АРЫС ЖАҒАСЫНДА

Әні Ш.Қалдаяқовтікі

Өзіңмен Арыстың

Бойында таныстым.

Жайнаған гүлдей құрбым сен

Жағада тұрдың сен.

Қайырмасы:

Жаз еді күлкің де

Қайдасың бұл күнде.

Сені іздеп арманым

Сыр бойын шарладым.

Алдыңнан бір бақыт

Тұрғандай тіл қатып.

Толқынға қарап ойлана

Әндеттің жай ғана.

Нұр шашып көзіңнен,

Бір нәзік сезіммен,

Жібектей шашың толқындап

Қалып ең қол бұлғап.

Кете ме осылай,

Әніміз қосылмай.

Аяулы таңым сен едің,

Көрсем деп келемін.

1965 ж.





КЕШІКПЕЙ КЕЛЕМ ДЕП ЕҢ

Әні Ш.Қалдаяқовтікі

Аңсаған бақытым сияқтанып,

Ай туып келеді қияқтанып.

Жол жаққа қараймын,

Сен жоқсың арайлым.

Кешікпей келем деп ең,

Мен тұрмын елеңдеумен.

Қайтейін кінәлап бұған сені,

Сағатың алдаған шығар сені.

Hұp ойнап кезінде,

Уәделі кезіңде,

Кешікпей келем деп ең,

Мен тұрмын елеңдеумен.

Көшеде сырласып, шалқып басып,

Құрбылар барады қолтықтасып.

Тағатым таусылды,

Аңсадым даусыңды,

Кешікпей келем деп ең,

Мен тұрмын елеңдеумен.

1966 ж.





СЫРДАРИЯ СЕРЕНАДАСЫ

Әні Ә.Бейсеуовтікі

Сезімнің албырт қанатын неге байладық?

Өзіңе бірақ, алғысым да көп арнаған.

Аралдан ұшқан аққуға қарап ойланып,

Сен маған, жаным, хат жаздың Қызылордадан.

Қайырмасы:

Арман тауын асарда,

Көздеріңе жас алма.

Бірімізге біріміз

Тілектеспіз қашан да.

Өмір қатал, қапы қалма

Бақытың кеп шақырғанда

Бұлттанбасын мақсатыңның жанары.

Жаздың көркін жырлағандай

Күзде қайтқан тырналардай

Жылдар ұшып,

Жылдар ұшып барады.

Күріштік түгел жатқанда әнмен жаңғырып,

Балауса талдар бүр жарған кезде көктемде.

Күттің бе мені үміттің белін талдырып,

Оңтүстік жақтан пойыздар жүйткіп өткенде.

Қайтеміз енді тарқатып ойдың бұрымын

Кеудеңнен еркем, сөнбесін оттың жарқылы.

Мен саған мәңгі қарыздар жанның бірімін,

Сыр бойын сүйдім өзіңе сену арқылы.

1972 ж.





ТАСАДА ӨСКЕН ГҮЛ

Әні автордікі

Қараушы едің күлімсіреп

Жүрегімнің төрінен.

Бүгін, міне, бірінші рет

Қоштасамын сенімен.

Қайырмасы:

Неге сені көрдім,

Неге сәлем бердің,

Неге ояттың сезімді.

Неге - неге, құрбым,

Ойға шомып тұрдың,

Еске салып менің мұңды кезімді.

Әнмен жалғап өмірімді

Кетем ертең мен жырақ.

Өзіңе іңкәр көңілімді

Аңғармайсың сен бірақ.

Елге бұрған жарасымын,

Жан сарайы үлгілі.

Сау бол, қазақ даласының

Тасада өскен бір гүлі.

1970 ж.

АҚ БАНТИК

Әні Ш.Қалдаяқовтікі

Балауса қыз едің бір кезде,

Шашыңа ақ бантик байлаған.

Өзгеріп кетіпсің бұл кезде,

Көркіңе көз тастап ойланам.

Қайырмасы:

Нұрлы бейнең таңдай жарқын,

Арманысың қандай жанның,

Шынарым - ай,

Сен мөлдірсің, еркем,

Тау бұлағындай.

Жол жатыр шақырып алдында,

Өмір тұр ұсынып шаттығын.

Білмеймін, бойжетіп қалдың ба,

Шашыңда ақ бантик жоқ бүгін.

Жылдардың еркіне бағындың,

Жылдарға қол создың жан құрбым.

Белгісін балалық шағыңның

Айтшы сен, қай жерде қалдырдың?

1968 ж.





ҚУАНЫШ BAЛЬCI

Әні Ш. Қалдаяқовтікі

Жадырап жанымыз,

Жарасып әніміз,

Болашақ бүгіннен басталғандай.

Нұр құйып көңілге,

Жол сілтеп өмірге,

Арман тұр асқақтап асқар таудай.

Қайырмасы:

Қуаныш көрем көзіңнен

Өзіңмен, жан құрбым,

Қосылды тағдырым.

Қосылған қос өзен секілденіп.

Өзің боп өлеңім,

Шаттыққа бөлендім,

Сәулешім, сенімен танысқалы.

Теңізге телегей,

Жол тартқан кемедей,

Бойдақтық бізден де алыстады.

Достарсыз бұл күнде,

Күн кешу мүмкін бе,

Досымыз көбейсін, келе берсін.

Жайнай бер жасқанбай,

Мөлдіреп аспандай,

Кірлетпе көңіліңнің терезесін.

1968 ж.





ЕЛДІ САҒЫНУ

Әні автордікі

Бабамыздың намысындай

Кеуде керіп дала жатыр.

Асау өзен ағысындай,

Жылдар өтіп бара жатыр.

Қайырмасы:

Талаптанып,

Қанаттанып,

Асқақ арман қуған едім.

Қайда - қайда жүрсемдағы

Сені ойладым туған елім.

Бойға шалқар күй енгендей,

Алып-ұшып бала көңіл.

Асқар тауға сүйенгендей,

Сүйенемін саған елім.

Тауларыңмен теңесемін

Тауға қарап жүріп келем.

Сенің қайсар келешегің

Болсам деген үмітпенен.

1981 ж.





ҒҰМЫРДАРИЯ

Әні автордікі

Қанша адаммен достастым,

Арманымды ән қылып,

Қанша адаммен қоштастым

Жолықпастай мәңгілік.

Қанша жарқын пішінде,

Елестеттім көктемді.

Адалдығым үшін де

Мені біреу жек көрді.

Қайырмасы:

Ғұмырым күреспен өтеді ме,

Үміт пен сенімнің жетегінде.

Өзіңсіз жұбаныш табамын ба,

Ғашықсыз сезімдер заманында?

Әр таңым сені ойлап атқан,

Бірлікті етсін деп мақтан

Туған ел қондырды атқа мені.

Өсек боп маздаған оттан,

Сатқындық көздеген оқтан

Тәңірім сақта мені.

Сан биікке таңдана

Талай күнді батырдым.

Көз алдымнан сонда да

Сен кетпедің, ақылдым.

Біздер сенген заңғардың

Даңқына кім жауықты?

Шын сүйе алмас жандардың

Келешегі қауіпті.

Бірге шырқап әнді де,

Баулып бақыт терегін.

Мен сенімен мәңгіге

Қоштаспасам деп едім!..

Қақты күндер қанатын,

Арман тауы алда тұр.

Бірақ саған баратын,

Жолда қазір құр жатыр.





ТУҒАН КҮН КЕШІНДЕ



Әні автордікі

Тойыңа гүл алып,

Келдім мен қуанып,

Қарсы алдың күлімдеп көктемдей.

Жүзіңе нұр тұнып,

Кетіпсің құлпырып

Бір бақыт сәулесін төккендей.

Қайырмасы:

Сен туған күн мерекеміз,

Ән бастайық, кел, екеуміз.

Ұмытпа, сен құрбым,

Есте қалсын мәңгі бұл күн.

Жасқанба, жасыма,

Отыршы қасыма,

Басталсын бір терең әңгіме.

Қуансын ел ертең,

Қолыңды бер, еркем,

Жалғыздық жойылсын мәңгіге.

Көп жүріп сарылып,

Жетсе де кәрілік,

Қақпаңды ашпа сен уақытсыз.

Жастықтың жарығын,

Жүректің жалынын,

Өшіріп алған жан бақытсыз.

1970 ж.





ҰРПАҚТАР ҰМЫТПАС ЕРЛЕРІН

Әні І.Жақановтікі

Тағылды төске гүл,

Жас өмір гүлденді.

Әкесіз өскен ұл,

Әке боп үлгерді.

Бақыт пен арманның

Жақындап арасы.

Оқ жұлған тағдырдың -

Жазылды жарасы.

Мақтайды ел сені,

Сақтайды көңілде.

Әкежан, мен сені

Қимаймын өлімге.

Нұр жауып даланы,

Ән жүзді кемерлеп.

Қарт әжем сені әлі

Күтеді келер деп.

Кеудемде толқынды,

Жастығым тұрғанда.

Мен сенің даңқыңды

Жеткізем жылдарға.

1968 ж.

ҚОШТАСПАЙ БОЛМАЙДЫ

Әні М. Жалаңбасовтікі

Әнім боп жас күннен кеудемде жаңғырдың,

Хат жаздым қаншама, жауапсыз қалдырдың.

Сонан соң еркіне бой бұрмай тағдырдың,

Өзіңнен мәңгіге кеттім мен, жан құрбым.

Мөп-мөлдір моншағын көрсетпей жанардың

Кеттім мен қайрылмай, өрлігім болар бұл.

Жүрсем де қол созып алдағы мұратқа

Жадымнан нұр бейнең өшпеді бірақ та.

Жолықтың бүгін сен күлімдеп жайдары,

Көңілімнің төрінен найзағай ойнады.

Өткен күн қайтадан өрнегін салмайды,

Қоштастық екеуміз, қоштаспай болмайды.

Шымкенттің қаласы - жастықтың қаласы,

Екеуміз қыдырған көшеге қарашы.

Ақ терек асқақтап тұр анау еңселі,

Сол жерден өткенде еске алам мен сені.

1966ж.





ЖЕҢІЛСЕҢ, ЖІГІТ ЕМЕССІҢ

Әні Ә.Бейсеуовтікі

Қиялың қанат жайды ма,

Көңіліңнен көктем лебі ессін,

Мойыма, жаным, қайғыға,

Мойысаң жігіт емессің.

Қайырмасы:

Сапарың жаңа басталды,

Өрлей бер шыңға шаршамай.

Қақ жарып қара тастарды,

Өсетін қайсар аршадай.

Шешілмес бірақ бұл түйін,

Атынды елің атамай.

Бақытты табу тым қиын,

Жоғалтып алу оп-оңай.

Жігітке ерлік өріс қой,

Арманың шыңмен теңессін.

Махаббат деген - жеңіс қой,

Жеңілсең жігіт емессің.





ЕРЛІККЕ ШАҚЫРУ

Әні автордікі

Міне, саған ойланатын келді күн,

Азамат боп атқа міндің сен бүгін.

Бірақ атқа мінгеніңнен не пайда,

Жүрегіңде қалғып жатса ерлігің.

Қайырмасы:

А - а - а

Бозбала,

Қанатыңды талдырма,

Алай-түлей жаңбырда.

Тізгініңді беріп қойма тағдырға,

Қуанышым.

Жан-тәніңмен бір адамды сүймегенің үшін,

Сүйе алмағаның үшін

Табиғаттың алдында кінәлісің.

Қорға, жаным, сеніміңді жеруден,

Қорлық бар ма, жанбай жатып сөнуден.

Өмірдегі үлкен жеңіс әрдайым,

Басталмай ма өзіңді өзің жеңуден.

Болашағың алдыңда әлі, бүлдіршін,

Ер жігіттің намысында бұл бір сын.

Бүгін көрсет қайратыңды, күшіңді,

Ертең мүмкін кеш бола ма, кім білсін.

1980 ж.





ЖАЙЫҚТАН ҚАЙТҚАН ТЫРНАЛАР

Әні Ә.Бейсеуовтікі

Сөнбейтін от тастап кетіпсің сезімге,

Мен соны аңғармай қалыппын кезінде.

Көп болды өзіңсіз атуда таңдарым,

Кінәлі емессің сен оған, арманым.

Қайырмасы:

А – а - а,

Каспийдің толқыны

Көзімде толқыды.

Көңіл де нұр болар.

Сен жайлы айтпады бір хабар,

Айтпады - ау бір хабар,

Жайықтан қайтқан тырналар.

Бәрін де кешір сен шаттығым еңселі,

Осылай оп-оңай жоғалттым мен сені.

Ол күннің сағым боп ұшарын білдік пе,

Тек қана сағыныш қартаймас тірлікте.

1975 ж.





МЕН САҒАН ӨКПЕЛЕМЕЙМІН

Әні М. ІЛИЯСОВТІКІ

Алыстап кеттік расында,

Суынып кетті-ау сезім де.

Сен мені қарсы аласың ба

Аулыңа барған кезімде?

Кеудеме ізгі ой қалдырған,

Жан едің, енді не деймін?

Шықпасаң шықпа алдымнан,

Мен саған өкпелемеймін.

Толғантқан осы ой көп мені,

Ажырап кетті жол неден?

Білмейсің оны, өйткені

Кезінде білгің келмеген.

Арман-ай, арман көктегі

Жақын кеп сәлем берген ең.

Білмеппін соны, өйткені,

Менің де білгім келмеген.

Сен соны іштей ұғына,

Көрсетпей маған жасыңды.

Тек менің адалдығыма

Кеткенсің иіп басыңды.

Жоқ бұған қазір таласым,

Гүл едің жарқын жаны алау.

Жоғалған заттың бағасын

Соңынан білген жаман - ау.

1968 ж.





ҚАЗАҚ ДАСТАРҚАНЫ

Әні автордікі

Сендерменен бір бастым шыңға қадам,

Сендер барда келген жоқ мұң да маған.

Далаң анау талдырған құс қанатын,

Бабаң анау кеңдігін бұлдамаған.

Қайырмасы:

Жылдар қалып, жылдардан озады елес,

Ата даңқы балаға мазақ емес.

Дастарқанын жимаған бабалардың

Жомарт салтын жойғандар қазақ емес!

Қайран бабам, сиремей үйің достан,

Сый болмапты сенің бұл сыйыңды асқан.

Досың түгіл мына кең дастарқаның

Қасыңа да жатыпты - ау жиылмастан.

Көзіме нұр, ойыма қиял қосқан,

Мекенімді мұңайтсам сүйе алмастан,

Сенен туған ұлмын деп дүниеге,

Қалай тура қараймын ұялмастан.

1972 ж.





МАХАББАТ EЛI

Әні автордікі

Дарқан тағдыр сені маған жолықтырды қайдан

Өміріме нұрлы көктем болып кірдің, айнам.

Бір сәтке де босай алмай өзің жайлы ойдан,

Жүрегімде басталды бір майдан.

Қайырмасы:

Перзентісің, гүлім,

Махамбеттің жырын

Тудырған ұлы өлкенің.

Аямашы құрбыңнан, көркемім,

Жүрегіңнің бар нұрын.

Жанарыңда сенің,

Жатыр екен менің

Тағдырым.

Біздің жастық шағымыздай қанатын кең жайып

Барады ағып бабамыздың ерке өзені - Жайық.

Өр теңізге бағыт ұстап жағада тұр кеме,

Кешігем деп ойламайсың, неге?

Оңайлықпен асу бермес қырқасы мен белі

Ту алыста қолын бұлғап тұр махаббат елі.

Желкеніңді пенделіктің билемесін желі,

Бір жоғалтсаң таба алмайсың мені.

1976 ж.





ЖАМБЫЛДАН ЖАНҒАН ЖҰЛДЫЗЫМ

Әні Ә.Бейсеуовтікі

Ежелден көңілім саған ауған,

Мені ойлап сен де алаңдайсың.

Оралар құстар Қаратаудан,

Бірақ сен маған оралмайсың.

Қайырмасы:

Алдымнан бір кезде жұлдыз боп жандың,

Қайтейін мен сенен көз жазып қалдым.

Жүрегің ап ұшып,

Қиялмен жарысып,

Алаулап ай жүзің көркем,

Таластың жағасында,

Ақ терек арасында

Сен мені күтпейсің баяғыдай, еркем.

Қалықтап аққу қанатындай,

Іздесін бұл ән бір өзіңді.

Жамбылдың дарқан даласындай,

Сағындым жарқын мінезіңді.

Арманның тауы биік екен,

Ұрлады жылдар уақытымды.

Байқамай қалу қиын екен,

Қасыңда жүрген бақытыңды.





БАҚЫТҚА БАРАР ЖОЛДА

Әні Д. Сүлеевтікі

Ерке көктем қайтадан келді деп,

Ерке желмен шаттығың желбіреп.

Арманыңды аңсаумен жүрсің бе,

Сағыныштан жанарың мөлдіреп.

Қайырмасы:

Бақытыңа аттанасың ба,

Бақыт ұқсас ақ көгершінге.

Тек үркітіп алма,

Өкініште қалма, қалқатай.

Құшақ жайып келген көп күндердің

Келбетінен сыр оқып үлгердің.

Шаттығыңды, қалқам-ау, тағдырың,

Маңдайына жазды екен кімдердің?

Жарқын едің, жайдары, сындарлы,

Ақ дидарың неліктен мұңданды?

Неге қыз боп туылдың, айнам - ау,

Бақытты ете алмасаң бір жанды?

1975 ж.





МЕН САҒАН ҒАШЫҚ ЕДІМ

Әні автордікі

Қалайша жүрегіме бойламадың,

Өзіңмен бірге талай тойға бардым.

Мен саған ғашық едім, амалым не,

Сен мені бақытым деп ойламадың.

Сезбедің, ұға алмадың сырларымды,

Өзіңе арнап жазған жырларымды.

Сезбедің ұзақ түндер сені ойлаумен,

Сыртында терезеңнің тұрғанымды.

Қайтейін, сен ажарсыз еттің мені,

Сол жазда жиделерде көп гүлдеді.

Сол жазда көрші ауылдың баласына

Мәңгіге айырбастап кеттің мені.

Өзгертті жылдар солай шешіміңді,

Сүйген жан әрқашанда кешірімді.

Мен қайтіп ұмытайын, жүрегіме

Өшпестей жазып кеттің есіміңді.

1970 ж.





ПЕРЗЕНТ ЖЫРЫ

Әні Е.Хасанғалиевтікі

Туған елім, қазір сенің арман қуған балаң көп,

Бәрі өзіңді ардақтайды асылым деп, анам деп.

Бәрі бірдей алқынғанмен, талпынғанмен мұратқа,

Сенің қатал талғамыңнан шығу қиын бірақ та.

Қайырмасы:

Туған ел,

Мәңгі жайсаң Отансың.

Кейде сен қатты әкедей қаталсың.

Туған ел,

Менің асыл жақұтым,

Сенсіз ешкім таба алмайды бақытын.

Аспаныңда құстар аз ба қанаттары әдемі,

Бәрі сенің қолдауыңнан, қорғауыңнан дәмелі.

Мейлі, мейлі барлығына кеңістітің жетеді,

Өзіңе аян кімнің қыран, кімнің қарға екені.

Дарқан қазақ даласының абыройы, даңқы үшін

Қыран қанат ұлдарыңның әні көкке шалқысын.

Мен де сенің бір кұсың ем арманыңмен жалғасқан,

Сеніміңе жетем бе деп ұшып келем талмастан.

1975 ж.





ТАҒДЫРДЫҢ БҰРАЛАҢ ЖОЛДАРЫНДА

Әні автордікі

Алдағыш көздер мен алдамшы сөздердің арасында,

Тым жалғыз қалдым мен, тым жалғыз, қалдым мен, нанасың ба?

Бұралаң жолым көп,

Бағымнан сорым көп, әйтсе дағы

Еске алар сен барсың қазақтың ұмытшақ даласында.

Әлі де күдіктің, қиялшыл үміттің ізіндемін,

Салқындық себеді, жақындап келеді күзім менің.

Елімнің аңсарын

Армандап шаршадым, жан досым - ау,

Шындықты бетке айтып жүргенім үшін де тұзым жеңіл.

Сиреді достарым, қуланды қастарым,қатал қайғым,

Кедергі бөгеді, мақсатым көп еді, жете алмаймын.

Ақыны болған соң,

Жақыны болған соң, тағдыр солай,

Ұлтымның мұңынан алыстап ешқайда кете алмаймын.

1992 ж.





