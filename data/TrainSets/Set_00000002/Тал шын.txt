ТАЛ ШЫН

«Биіктен таба алмасаңдар, іздеңдер тереңдіктерден...»

...Терезе сыртында – алабұртқан көктем. Бірде сыбылықтап, бірде сырғақтатып, енді бірде сай-сүйегіңді сыздатардай егіліп қоя беретін сәуірдің бұлты. Жұмада жауса, жұмаға аумай қоймау Алматы жаңбырының әдеті емес пе. Қоңыр бөлмеде, қобыраған қағаздар арасында кейде қоңылтақсып, кейде әлденеге жас балаша қуанғысы келетін көңілді қайда қоясыз. Бірі шаруасымен, бірі сауғасымен, бірі жай ғана амандасып кету үшін кіріп-шығып жататын адамдар. Соның көбі – ақын. Кетеді – артында қағазы қалады. Соның көбі – өлең емес. Бірінің көңілін қимайсың – кемді деуге, бірінің өмірін қимайсың – өлді деуге. Жә... Қалың қағаздар ішінен қолыма мына бір өлең түсті:

«...Жан-жағың құз, қызыл шатқал,

Өрлеп кімдер жетіп еді?

Күнгей жартас биігіңнен

Еңлік тере кетіп еді,

Оралды ма сонау жақтан,

Шық кешкендер толарсақтан?..

Әлде қыран қиясына,

Қиянат қып ұясына,

Оқ атты ма жаңғырықпен,

Қарау ниет қорамсақтан?!

Шатқал биік, биік шатқал,

Күн қақтаған, мұз сақтаған,

Білетіндер деуші ед сені,

Жаңғырықтан үзіп алып,

Үзік-үзік үн сақтаған...

Биік шарлап келгендер көп,

Қиял кезіп өлгендер тек...

Не деп еді ақырғы рет,

Сақталды ма нақ солардан,

Құзар шыңда ақырғы леп?

Мен де бірі едім соның,

Болар дегем, болар жолым,

Өз үнімді қалдырайын,

Шың құлағын тұндырайын,

Ол да шықты, дерсің шыңға,

Шашы ағарған бір мұңлығың –

Жыр жолында жеген уайым!..»...

Көз алдыма көмескіленіп, көлбеу тартып, кеше өзіміз «классикалық», «қазақ әдебиетінің алтын ғасыры» атап жүрген жиырмасыншы ғасыр басындағы, оның орта шеніндегі ақындар келіп, сол ақындардың талып, талықсып, тіпті ап-анық құлаққа жатталып қалған таныс дауыстары саңқылдап естілгендей болды. Махаббатыма айналған Мағжан-ғұмыр, өзегімнен ізі өшпес Ілияс-өлең, қанымда қалған Қасым-тағдыр. Өлеңнің табиғаты уақытқа бағына бермейді екен-ау. Өлеңнің авторы – Қалампыр Кенжеғалиқызы екен. Топтама өлеңін тағы бір қарап шықтым, тәуірі аз емес. Дәуірі басқа болса да дауылы басылмаған жиырмасыншы ғасырмен еншілес, тамырлас дүниелер екен. Дауыс семгенмен, жаңғырығы өлмейді. Поэзия – жаңғырықтар әлемі. Мына дүниеге шағылысып, Абай айтқан «жартасқа» ұрынып, қайта оралып жататын жаңғырықтар. Өзі айтқандай, Қалампыр Кенжеғалиқызы да – жаңғырық перзенті.

«Дауыл да, дауың да, тайталас,

Жауын да, жауың да, бағың да,

Тағың да – бәрі де,

Бәрі де өткінші!

Өткінші дегенге көнбесең,

Жағалас,

Майдан аш! –

Оның да өткінші!» - дейді автор. Алайда, сол өткінші дүниені өлермендікпен сүйе біледі. Сүйгенде, ақынша сүйеді. «Бір Алладан басқаның бәрі өзгермек» пәлсафасымен сүйеді:

«Бағынбайтын ережеге,

Жалтақтамас дәрежеңе,

Жүрек ісін тыя алмаймын –

Бөлшектеніп сүйе алмаймын!».

Ережеге мойынсұна бермейтін, дәрежеге бас ұсына алмайтын Ақындықпен сүйеді екен. Мына әлемді тұтас қабылдайды. Бұл дүниенің өзі толқынында асыр салып, жағалауында сайрандаған Қиғашынан бастап,

«Ертегілер елінен,

Ерте оралған балалық...

Ертіп апаршы, балақан,

Жүрші, үйіңе баралық...» (Қайыр сұраған бала) қайыр сұраған балаға, «жанығып арба сүйреген ұлға» жаны ауырады, тым болмағанда жырмен жәрдемші болғысы келеді.

«Бір бүйірден соғып тұрды жел өкпек,

Ұшып жүрдім жерді айналып, өбектеп.

Тәңіріме жалбарындым түсімде:

«Жер-Анаға жедел жәрдем керек!» деп» дейтін оның жүрегі енді бірде

«Амазондықтар шеруі – аманат» деген өлеңінде

«Орман жатыр оталып,

алаңқайлар кеңейіп...

......................................

Жатыр дейді адамзат,

амазондық ағашты

Мұқтаж болып сұратып...

Қажеттілік қойсын ба?

Адам қолы жайпайды

Жасыл орман өмірді,

Бөрене ғып сұлатып» деп күйінеді.

Уақытында «Жер – біреу ғана» атты қозғалыс болған біздің әлемде. Автор өз атынан ғана емес, ұлтының, арысы адамзаттың атынан сөйлейді. Бұл – үлкен жүректің ісі.

«Елеусіздеу бір шоқы,

Тау деуге де болады,

Аласартқан адамға –

Қоңырайған бір төбе,

Шау деуге де болады...

Дәрмен жиып бардым да,

Күнгейіне сол таудың

Қадап келдім қос шыбық,

Мұнар басқан шоқыға,

Жан бітіріп, қосшы ғып» дейді енді бір өлеңінде. Қос шыбықтың бірін – мән, бірін – сән деп білетін Қалампыр Кенжеғалиқызы өз өлеңдерінде дүниенің сыртқы сәні мен ішкі мәніне көбірек үңілетінін аңдадық. Өлеңдерінен Жұмекеннің кең құлаштылығы мен Мұқағалидың кең тыныстылығы сезіледі.

«...Салмақсыздық – ойсыздық,

Қойса құдырет ойсыз ғып.

Ойлыларды сынауға

Ғажап құрал – ойсыздық!» дегені де соны аңғартса керек-ті.

«Жүрегің алып-ұшып,

Сабырмен тайталасып,

Бір есім тіл ұшында

Деп тұрса, қайталасын!

Қайталасын!

Жаның тек соны қалап,

Ақылмен майдан ашып,

Қайратың әдірә қап,

Өзіңе не айта аласың?

Не айта аласың?!» деп аласұрған жүрек аспанындағы жеті құбылған кемпірқосақ іспеттес сезімдер дүниесіне іңкәрлігін, ынтықтығын айтып,

«Осылай жырлап өтсем қалған ғұмыр,

Дегендер десе, десін: «мынау – ғашық» деп, сүйе білетіндігімен биік тұруға ұмтылса да, Қалампыр Кенжеғалиқызы ойдың адамы.

«Қара Ертіс түн баласы көз ілмеген,

Мұнда да таусылғандай төзім деген.

Түбінде иірімі тымып ағар,

Ішімнен ой мүжіген өзім дер ем!» дегені де сол – «Биіктен таба алмасаң, іздеңдер тереңдіктерден...» дейтін өмірлік кредосын ашып тұрған секілді.

Өлеңмен қатар, қара сөзге де бәсі жоқ емес. Екінші кітабына енгізгелі отырған «Өріктің нәзік бұтағы», «Атақаз», «Джентельмен болғым келмейді», «Азат әкенің «ағаттығы» секілді новеллалары мен әлеуметтік этюдтары кәсіби журналистің көркем сөз дүниесіне жасаған сәтті сапары секілді. Соның бірінде: «...Ия, жаратылыс сұлулыққа да, қайыспас мықтылыққа да үлес беруге жомарт-ақ! Терезенің сыртында шықылық ата «шүйіркелескен» топ торғай қонақтаған жапырақсыз өрік талдың нәзік бұтақтарына Ажар ойлана қарап отыр. Жеміс беруге жаратылған, өзегінде нәрі бар тіршілік көзі – қайыспайтын нәзік бұтақтар қақаған қыста да шөкімдей-шөкімдей топ торғайға талғажау болып әрі аялай тербетіп тұр» дейді. Қаламгерліктің де басты мұраты осы емес пе – жапырағы тоналған жүрегіңнің өзімен жер-дүниені жылытуға ұмтылу.

Олай болса,

«Ай толғанда келген жыр,

Айтолдыдан қалған жыр,

Аян болып туған жыр,

Ар боп бетім жуған жыр,

Ақ ниетпен тигізіп,

Сәждеге басым иген жыр» дейтін Қалампыр Кенжеғалиқызына құбылаң – ашық, темірқазығың – айқын болсын деуді біз де жөн санадық.

ақын Ғалым Жайлыбай





Сәби жыр

Жүректен түледі сәби жыр

Тілеуін тілеп ем жер-көктен.

Шуағын сіңіріп әлемнің,

Бес қадам ұзады еңбектеп

Балғын жыр жөргектен...

Күнгей тау – Алатау,

бетке алды өзіңді тәй-тәй жыр,

сүрініп кетпесін, байқай жүр.

Үмітпен ала жіп мен де ескем,

батаң бер, тұсауын сен кес деп.

Теңізден ұшып ем мен түлеп,

Арман-жыр жол бастап әкелген.

Шың анау – шырқарсың, сенші деп.

...Кешіккен бір керуен келеді

Алатау, өзіңен бата алып,

жыр берген салмақты еншілеп.





Шаңырағыма

Бір кеудеде бір жүректі жылыттым,

Бар мұңымды мұң көрмедім, ұмыттым.

Жалғыз алау тұтандырған қос жүрек

Төңірекке шуақ шашып күліп тұр!

Бір жүректе мұз-сілемді жібіттім,

Бағын аштым жаны жүдеу жігіттің.

Ұл сыйладым, ай маңдайы арайлы –

текті жігіт суретте күліп тұр!

Қос кеудеде қос жүректі жылыттық

Рахымы жаратқанның құйып нұр.

Сөнбес сезім сәулесінен жаралған

Әдемі қыз маңдайымнан сүйіп тұр!

Шуақ сіңген шаңырағым – киелім,

Сүйенішім – босағамды сүйемін,

Қимас жылдар қызығына бөленем,

Тәтті күндер елесіне сүйеніп!





Бизон терісі

Мән-мағына табар әркім

Қимыл-әрекетінен.

Алыс елге бір жиһангер

Саяхаттай кетіп еді.

Қиялы оны алып шықты,

Миссурийдің бойына,

Талап қойып шықса алдына,

Шіркін, жастық мойымас...

Серігіне ақыл қосып,

Тері қайық қамдамақ.

Талдан иген құрсауларға,

Тері керіп байламақ!

Бұған, сірә, қалар жарап,

Ірі бизон терісі,

Аңшы мылтық осындайда,

Бола қоймас кемісі!

Бетіне бет қаратпайтын,

Бизон жүрген жайылып...

...Саяхатшы есіп барады

Көнек тері қайығын!





Қарашау киелі мекен

Қарашы, о-уу, дей ме өткенге,

Бұрылшы, дей ме кеткенге,

Қарашау – мекен киелі,

Дұға оқи барғам көктемде.

Көктемде, өр су тасыпты,

Жылғалар жолды басыпты-ау.

Төтелеп жетсек жақын жер,

Айналма жолы қашықтау!

Қашықтық сенен айналдым,

Зерделеп сырттай ой шолдым.

Қарашау төбе басында

Қорымы жатыр Файзолдың!

Алты қыз – өрген өрісің,

Қарашау – бүгін қонысың.

Жалғыз ұлды алып қасыңа

Жатсың ба, ата, көрісіп?

Бәйбішең, балаң, немерең

Төртеудің келген төрісің.

Дұғаны қабыл етсе Алла,

Жатқайсың бәрің бөлісіп.





Азалы Арғымақ

Серікқалиев Зейноллаға

Бір ышқынып кер бесті,

шылбыр үзді шыңғырып.

Мықтылығын қайыстың

сес көрмеді шөп құрлы.

Бір күш бойын билеген

тықыршытты есті алып,

сәл шыдаса орнында

қалатындай кеш қалып.

Шауып келеді кер бесті

құла түзді бетке алып.

Құла түзді бетке алып

безген сайын есілер,

Жер қарпыған тұяқтар

қызған сайын көсілер.

Кісінейді жануар,

Көкірегі батпан зіл!

...Тың тыңдады аяңдап:

жел ызыңы жәй ызың,

сыбырлайды жәй алдап.

Ессіз жел, сен, есіл құр,

жал-құйрықты желбірет.

Әкелмесең бір дерек,

жолда тұрма көлгірсіп.

Сағым, сен де сырғыма,

құр алыстан мөлдірсіп.

Бағдар талай өзгерді –

дала кезді, тау кезді,

Күшін жинап ақырғы

қия өрледі не түрлі.

Кезе-кезе тау-тасты

тұяқтары кетілді.

...Арқыраған тау суы

ағынымен арынды

әкетердей ағызып,

ықтырады бүйірлеп.

Өзен өтті жан жалдап,

көзге қара ілікпей,

тағы алданды аңғал бақ

сенбей келген күдікке.

Қайғысына ортақтас,

ішің тарт та ұлы, жел!

Мәймөңкесің сен неге,

сен де уақыт құлы ма ең?

Ұлы, ұлы, тағы ұлы,

ызыңдама, ұлы, жел!

Ызыңыңмен құлақты

мүжіп болсаң, долы жел

Ішің тарт та бір солқ ет.

Тына қалып мауқың бас.

Баса алмасаң мауқыңды

мең-зең болған мазамды

тартып ал да, ала қаш...

...Кісінейді жануар,

жас боп парлап жанары

Күте-күте иесін

таусылғанда амалы

Бар үміттің, төзімнің

сезді адыра қалғанын...





***

Басылар-ау деп жүрсем,

үдеп берді сағыныш.

Сағыныштың мұхитын

мың кешіп өт, тағы жүз.

Кермек болса қайтейін,

шөлің содан қанады,

Сағыныштың кемесін

қаңтар-дағы бір мезгіл,

мұхитынан сіміріп,

жарылғанша қанып іш.

Жетегіне ап сағыныш,

Тарылтса да қолқаңды,

Сағынарсың сол жанды.

Сағынарсың бәрібір

жүрек сыздап, жанып іш...

Әй, сағыныш, сағыныш,

Дүмпулерің барады

Күннен-күнге жиілеп,

Бір тынбассың түбінде

Жасап тынбай жарылыс.

Әй, сағыныш, сағыныш!





***

Тамылжып бұлбұл салар ән,

Таңдарды таңға жалғатып.

Таңғы асқа құны татитын,

Таңғы ауаң қайда Алматым?

Қаптаған көлік ауаны

Тіледі жүйткіп шаңдатып.

Мұнардан көзін ашпай тұр,

Мұңайған ару Алматым.

Аспанның өзін алғандай

Көкала шаңға аунатып.

Тал-терек, саяң азайып,

Жарнамалармен жасардың.

Атағың жарып жаһанды

Сауданың төрі атандың.

Көз көрген небір ғажапты

Өзгерткен мазмұн, мәнімен

Алматым бөлек түрлендің

Өркениет «сәнімен»?!

Түрлендің танымастай боп,

Бояуын жағып шетелдің!

Жастықтың пейіш мекенін,

Аңсаймын жиі - не етермін..?





Қазақ тағдырлас өсімдік

Сәби болып биік шың мама бұлтты иітті.

Тауыса алмаған ақ сүтті балмұздақ қып жиыпты.

Биіктіктің белгісі жомарт келер қашан да,

Күн шуағын шыңға әкеп ағыл-тегіл шашар да.

Жылу келіп тым игі, балмұздақ-қар ериді,

«Керегі не дауласып, төркін-төрім – тау басы» -

деді-дағы тәп-тәтті құлдыраңдай жөнелді

ерке бұлақ тауды асып!

Бұрқырайды арындап, еркеге жоқ тосқауыл,

жөл-жөнекей сыңғырлап, алыпты көп дос тауып.

Алып тастың табанын, қытықтап, жол ашыпты,

Жайдақ-жайдақ жерлерде арынын бір басыпты.

Өрден төмен құлдилап, бағындырып қашықты,

Қақсып қалған бір сайға толас тапты ғашық қып.

Жағасына жасыл шөп жайғасыпты жайқала,

Жасанып тұр табиғат, дәтің барса, байқама.

Сүйсіндірсе сұлулық – құшағыңды аш, айқара!

Құлақтарын қайшылап, құрақ ұшып құрақ кеп,

Жағалауға жайғасты, құтты мекен-тұрақ деп.

Кенезесі кеберсіп, айдалада - атырап,

Бұлақтан нәр сіңіріп, жан шақырды топырақ,

Құтты іргені мекендеп, шалғын өсті бекем көп.

Ешкімге есе бермеген төзім менен сабырдан

Қанағатшыл қыр шөбі сенім артып тамырға

Өсіп шықты кеберсу шалғайырақ адырға.

Әрегірек жолдан тыс тұяқ тапай қоймаған

Қара төбе басына қына өсіпті тамырсыз.

Қасиетті шөп деседі, демесеңіз қатқылдау,

Кенеуі де ішінде, бояуы да бойында,

емес, тіпті, қадірсіз!



Таза жерді мекен ғып пайда болар ғайыптан,

Алаңдайтын тамыр жоқ топыраққа байланбай,

Төңірегі жақпаса, тайып тұрар «ойланбай»!

Тамыр-тамыр... дедік-ау, қыр шөбін айт, ерекше

Тікені бар сояудай, гүлі нәзік – керексе!

Мынау – жантақ тікен шөп, анау шағыр – ол да ащы!

Анасы ару атанған, айналайын ботаңнан,

Қасиетті таңдайлар жасық шөпті жаратпай,

Кермектеуін таңдапты!

Жаз жайқалып жайлаудың төсі көкке толатын,

Дән таратып алқапқа, күзде қурап, солатын

Кеңшілік кеп көктемде қайтадан бас алатын...

Жаз өмірі тағы бар!

Дегенменен, кейде осы, жөңкілген көп тұяқтан

Мықты шөптің өзі де түп тамырдан ажырап

Қиылатын сияқты, ә!

Тамырлыға айтқан сөз – түп-тамырың танып ал.

Тіршіліктің осындай жазылмаған заңы бар!

Тамыр қайда, сен қайда, жел бишікеш мұндайда,

Қаңғалақтап кеткен соң қайта туар күн қайда?

Қызыл кітап қайдасың, жаз, жантақты жазып ал,

О-уу, өсімдік танушы, жігеріңді бір жанып,

Түйір дәнін көктетіп, тамырын да танып ал!!!





***

Толқында тумағанмен, жағада ержеткендер,

Сыңсыған аққу әні әлдилеп тербеткендер.

Інілер, аманбысың, армысың, ел деп келем,

Адамдық атын адал мақсатқа белгі еткендер.

Біздің жақ жігіттері мәрттікке енші берген.

Ұлдары туды ма ұқсап, таныссын, келші бермен.

Нарық деп, ақша қуып, жүр ме әлде мұрша жетпей?

Сақталса бір қасиет, атадан алыс кетпей...

Нағашы – ол да жұртың, жақсысы бекер кетпей,

Біреуі тартса, тартсын түп-түгел ұқсап кетпей!

Кешірер жақсы құда, әзілде шындығым бар,

Әке ізі өшпесін деп, Құдайға құлдық ұрам.

Ақ келін мен де атанғам, бір құтты босаға аттап.

Тілекші қыз дегенің, сіңісіп кеткен жатқа...





Үмітті күндер

Қайрылмайтын артына заулайды күн,

Заулайды күн, есесін даулайды кім!

Емексітіп аспанды торлаған бұлт

Тағы көшіп бара ма жаумай бүгін?

Бір тамшы да қалдырмай сұр бұлт көшкен

Көктем өтіп барады, көктем, көктем!

Тамырланып үлгермей топырақта

Көктеместен қалар ма дәнім еккен?

Көктемеде көкте күн күліп тұрды,

Дәмеленіп шуақтан үміт тұрды...

Көктеп шыққан айқұлақ қос жапырақ

Таңғы шықпен беттерін жуып тұрды!

...Өлмеген құл жазға да жеткен екен,

Шықтан тамшы талғажау еткен екем...





Үш бәйтерек

Екі аға, жалғыз інім –

Менің Үш бәйтерегім, шыңға біткен.

Суарар күндіз-түні сыңғыр қағып,

Нәрімен мөлдір бұлақ, жылға біткен.

Бұлақ деп, жылғалар деп –

атадым мейірімді.

Қазаққа ұл әулие!

Жұрт білер, жасырғанмен

Іштегі пейілімді.

Әкеміз әңгіме айтса,

қыздарын мақтайтын кеп.

«Еңбекті ұл ақтайды» деп,

анамыз өздеріңді жақтайтын көп...

Әжелер отыратын

«бәріңді Бір Жаратқан сақтайды» деп.





***

Жақындарыңа жанашыр ерек,

Жақын жүр дәйім, бөлінбе, қалқам.

Бөлінгендерді бөрі жейтұған,

Өмір заңымен санаса жүр, қалқам.

Жат пиғыл айтқан жылтырақ сырты,

Кетпе еріп, жаттың сөзіне, қалқам.

Жақындарыңнан қаныңа туыс

Бөлінбе қалқам, өмірде қалқам.





Қос шынарым

Қос шынарым – екеуіңсің,

Қос құшағым – апа, сіңлі.

Сағынармын тілдеспесем,

Көрмегендей Ай мен Күнді.

Бәсеңдесе, әл-қуатым

Өздеріңе шағым айтам.

Жаңа доспен танысқанда

Қос шынарым барын айтам.

Қос шынардың бұтағына,

Жырдан жібек бау өрейін,

Жалғап алып әлпеншекте

Тербетіліп, еркелейін.

Еңсе түзер қос шынарым,

Жол көрсетер қос шырағым.

Тілекші боп аман жүрші,

Қос шынарым, қос шырағым!





Жұмекен рухы сөйлесе...

(бір достың естелігіне жауап)

Мен –

арқалы жырға тұғыр ем,

боркемік емес, шымыр ем,

солғын тартпайтын ғұмыр ем,

айыбым жалғыз – жалған-ай,

жалғанның сырын айласыз

жүрекпен сезіп ұғып ем.

Жоқтайтын досым ең ескі,

Жалғыз-ақ сөзің көмескі.

Пәниден ерте көшкенге

«боркемік» деуге неге өшсің?

Дос деген шартты ұғымнан,

азатпын бүгін, сен кешкін!!!

Айтарым мынау, дос саған:

«дейтұғын» болсаң, алма еске,

жүректе қалған сыр-десте

айтылса қамсыз есеппен,

бағытың бөлек бұл көште.

Жүрегім нағыз жүрек-ті,

Сезімділерге тірек-ті.

Бұл пәни жалған арттағы

Досты да есепке құл етті...

Қош делік, енді қош делік,

жазылар қанша естелік...

Дос берген талай бағадан,

өсетін жерде өспедік...

Сонда да пәни жалған-ай,

Жаратқан кешсе, «кеш» делік.



***

Уақыттың сүзгісі елек сын-ды,

Дос-жаранды аяусыз елеп тынды.

Елемейді деп бірі өкпе артады,

Жарытыпты кеше өзі елеп кімді?

Талай бұлақ шөлейтті суарыпты,

Қыр басына нәр жетпей қуарыпты.

Қуаңда өскен тамыры тереңдері

Бір-біріне араша тұра алыпты...

Тағдыр мені әуелден қырына алған,

Қыр – құрлықтың қуаңдау бір белесі.

Еккен тарың кешірек піскен жылы,

Талай достың танылар әуселесі...





***

Көкжиектен күлімдеп шықты күнім.

Әппақ гүлдің ернінде қалған тұнып,

Мөп-мөлдір шық етеді жымың-жымың.

Ағытылды жүректен бұла жырым.

Бас бермес сәйгүліктей арындайды,

Тұнып келген бұйығы тұнық сырым.

Тұнық сырым – тәп-тәтті жыр боп туды,

Жарияға жар салдым күліп тұрып.

Кешіре гөр, сен мені, тұнық мұңым...

Көкіректе сақталған тұнып-тұнып,

Сен тәп-тәтті екенсің, тұнық мұңым.

Жырға айналып кеткенде ұғып тұрым!





***

Шын бақытты дәл осылай сезер ме ем,

Мұңмен жолдас бола алмасам, егер мен...

Көзім айтып қоймағанда, сырымды

Сүйемін деп айтарымды сезер ме ең?

Әй, қайдағы, айта алмас ем, қорқамын,

Сүйе тұра көзге үйіріп жорта мұң...

Жасырамын жан сырымды тереңге,

Оңашада сүртем көздің сортаңын.

Сезіне алсаң сүңгір ме едің тереңге,

Несін айтам, сезбегенге, кереңге...

Буырқанып жатса, жатсын, ақ сезім,

Шығара алмай, қайнай-қайнай өлем де!

Сірә, менің сырттан келмес ажалым,

Жұта алмайды, жұтам деген тажалың.

Бар қайнарым жүрегімде, демімде...

Содан болар, алаулайды ажарым.





***

Көкжиекте сұлу Көкше сұлбасы,

Көңілімде сағыныштың тұнбасы.

Астанадан шығып едім асығып,

Күтіп тұр деп әппақ қайың-сырласым...

Қыста келгем, көктем келгем, жаз келгем,

Жаз жадырап, өте шығып күз келген...

Сарғыш тартып жапырақтар сирепті,

Аумай қалған шашы ағарған біздерден.

Жел тонаған жапырағын көп қайың,

Саған қарап, сабыр сақтап, тоқтайын.

Күз-өмірді ызғар сезіп қарсы алсам...

Өмір солай... қайсыбірін жоқтайын!





Нағашымның шаңырағы

(Майнаш атам мен Рәбиға шешемнің рухына)

Ат әкелер ұл аңсаған әкелер,

Тұяқ қалса, талай жорға мәпелер

Деген үміт үкілеген алдамай,

Ата салтын арман шыңға жетелер.

Мұтиғолла, Гүлназ баптап үй қамын,

Татулықтың бір белгісі – сыйға сый.

Рәбиға шешем баққан тұлымды ұл,

Сыйлы азамат ағайынға бүгін, біл!

Бір биеден ала туар, құла да –

Шаңыраққа құт қоныпты, біл, ана.

Бір кездері қоңырайса, көңілің...

Берекелі келінменен жарқын жүз

Ұшқан бақыт оралады, сірә да!





Қырық құдық (Орпа ұлына)

Қырық құдық арасында

Қырық шілтен қорғап өскен,

Дала әуенін даладай кең

Көкірегінде толғап өскен.

Қой да көрген, қи да ойысқан,

Қамшы да өрген тарамыстан,

Ертегі оқып, ұйқы қысқан,

Түсіне еніп пері-мыстан.

«Тағы» атанған асау мінген,

Бас үйретіп, құрық ілген,

Қайсар мінез түз баласы

Табан ізі құмға сіңген...

Күні күлген сағым сеуіп,

Қауға тартқан таңдай кеуіп,

Қырық құдық, ат суарған

Бір қауға су ап шық алдан!

...Түсіне еніп Орпа ауылы,

Сағыныш жүр қолқа салып.

Құм шағылдың етегінде

Сағым қуып жортады әлі...

Тауда тұрақ тапқан бүгін

Бұлаққа атын шалдырады.

Орта қауға құдық суын

Ішіп шөлін қандырады...





Табылды суретшіге

«Аяз би» деп ат қойыпсың

картинаңа тамаша...

Ашық аспан, шеберлік пен

қанық бояу жарасар.

Құдырет деп, сүгірет деп

Қылқаламның иесін

Мақтап тұрдық.

Еске алысып

тарих-тағлым үлесін...

«Жаманмын» деп таныстырған

Күс-күс аяқ қойшы өзін,

Өңшең уәзір құлақ асқан

Сөзін еске ал, ойша өзің...

Жаман болса, жаман болар,

Өрім-өрім киімі,

Қой соңында салпаңдаған

Келіспей тұр сиығы...

Хан сынаған сол Жаманды,

Жаман ханды сынайды.

Жеті атасын айтып берсе

Жаңылмаған сыңайлы!

Жаман-жұман сырт пішіні!

Би боп тынды ақыры ол,

Тым құпия ішкі сыры

Шын асылдың заты сол!





Өткінші, бәрі де өткінші...

Дауыл да, дауың да, тайталас,

Жауын да, жауың да, бағың да,

тағың да – бәрі де,

Бәрі де өткінші!

Өткінші дегенге көнбесең, жағалас,

майдан аш!

Оның да өткінші!!!

Тынады дауыл да ұшырып болғасын,

Тынады дауың да – әділді әділет қолдасын!

Тынады тайталас – біреуі тізесін бүккесін,

Біреудің жігерін құм етіп үккесін.

Тынады жауын да... шаң біткен

жер қауып болғасын,

Тынады жауың да шегініп,

өзгертсең шекара нүктесін!

Бағың да таяды басыңнан, тағыңнан тайған күн.

Көрдің бе, бәрі де өткінші, ендеше,

жамандық басыңнан өтпестей,

бақ-дәулет қасыңнан кетпестей,

несіне байландың!

Өтсінші, бәрі де кетсінші!

Баянды, мен білсем, бақилық, ақырет –

Бәрінің сұрауы болғанмен,

Жар ием, сұраудан мүдірмей өтуге жақын ет.

Несібе адалдан бұйырт та,

Кедей қыл, тақыр ет –

байлықты дүние десеңіз.

Білімде кетпесін есеміз,

Бұйырсын тек қана

имансу құйылған кесеміз!





Дәрмен

Елеусіздеу бір шоқы

Тау деуге де болады,

Аласартқан адамға –

Қоңырайған бір төбе,

Шау деуге де болады...

Дәрмен жиып бардым да

Күнгейіне сол таудың

Қадап келдім қос шыбық,

Мұнар басқан шоқыға

Жан бітіріп, қосшы ғып.

Қос шыбықтан келер жыл

Терек өсті балауса.

Жапырағы жайқалса,

Жыл аралап қос терек

Көзге ілінер, айтарға.

Алғашқы жыл суардым,

Күйбең қағып, ермек қып.

Тамырланса қос шыбық

Нәр сіңірсе, тереңнен,

Мен ақ-адал терлеппін!

Табиғаттың бермесін,

Тайталасып сараңнан

Тартып алса, бермес кім?

Жер-анасы еміренсе,

Суалта алмас енді ешкім.

Қоңырқайлау биікке

Сән әкелді тіршілік,

Ұя салды келер жыл

Әлдеқайдан ұшып кеп,

Жез таңдайлы жыршы құс.

Ішің сезіп отырса,

Несін айтам ұзартып,

Әңгіменің төркіні –

Мұнар басқан тауда еді,

Қос шыбықтан тараған

Балауса бір бауда еді.

Жер томпағы төбе көп,

Сөз етті екен несіне

Шоқы, төбе, тау атап?

Қос шыбықтан кетер ме,

Орман тарап, бау атап,

Дей көрмеңіз, құрақ кіл,

Бір жасыған өмірдің

Хикаясын құлаққа іл.

Қоңырайған сол шоқы

Көңіл шыңым болатын,

Көңіл шыңның мұнары

Өмір сызы болатын,

Қоңырайып тұрмағы

Көңіл сызы болатын.

Көңіл шыңға әупірім,

Тал еккенім талаппен

Өлермендік іс еді.

Сол көшеттің бірі - Мән,

Екіншісі - Сән деген...

Дәрмен берген күш еді.

Құлазыса көңіл шың,

Мән азайып, сән кетсе,

Төңірегің тіс жарып,

Сөз ете алар көше тек...

Дәрмен жи да, сол шыңға

Шыбық шаншы, көшет ек!





Салмақ

Дарыса егер бойыңа

Мысқал түйір салмақтан,

Адамсың, сен, ендеше,

Мақтана алсаң, ал, мақтан!

Салмақтылық белгісі –

Мақтан сөзге лепірген,

Қолпаштауға көпірген,

Түспес оңай қармаққа!

Салмақтылық белгісі –

Мақтауға да, даттауға

Мұқтаждығы болмайды,

Қараласаң – ақтауға!

Салмақсыздық – ойсыздық,

Қойса, құдырет ойсыз ғып.

Ойлыларды сынауға

Ғажап құрал – ойсыздық.





Жәй ғана өлең...

Мына дала – қай дала,

Айқай кезген айдала

Мына бала – қай бала

Өзі момын жәй ғана!

Дала кезген айқайшы,

Келген қайдан, байқашы!

Момын бала желкесін,

Тұр ма өзі, жәй қасып?

Көшкендер кім, қонған кім,

Алғандар кім жайғасып?

Арба сүйреп жүрген кім,

Жүргендер кім шай тасып?

Мына дала, қай дала,

Қонақтары бай дала,

Күнкөрісі орташа

Ұрпақтардың жәй ғана...





Қазақы біздің тірлік

Шыбын тірлік секілді ызың тірлік,

Базардағы қазақы біздің тірлік,

Өзге түгіл, өзің де жиіркенетін...

Құрып кеткір «тірліктің» аузын ұрдық!

Арба сүйреп көтерем ұл келеді,

Қытай «қожа» жартымсыз пұл береді,

«Кіреші» боп ырғалып, тең тиелген,

Темір арба сүйреген құл келеді.

Арба сүйреп жанығып ұл келеді,

Қожайыны қаталдау дүңген еді,

Тең жартысын келіскен теңгесінің

Жымқырып қап, миықтан күлген еді...

Палуан қазақ құйқасын сыпырғандар,

Күш атасы қазақтан ұтылғандар!

Шығыстағы мимырттар, сығырайған,

Арбакешке кенеліп «құтырғандар».

Тегі қазақ – базарда ұтылғандар!!!





Қайыр-садақа сұраған бала

Ертегілер елінен

Ерте оралған балалық...

Ертіп апаршы, балақан,

Жүрші, үйіңе баралық...

Оқу қайда, бұл не жәйт,

Басталмай ма сабағың?

Тірі ме өзі, ата-анаң,

Неліктен аш тамағың?

Жүрші үйіңе, балақан

Жаутаңдамай көшеде.

Мен өзіңді көріп ем,

Осы арадан кеше де.

Жүрші, үйіңе, шырағым,

Алыс па өзі, тұрағың?

Сені жалғыз жіберген

Шешеңе бар сұрағым.

Иығынан ұстап ем,

Бала кенет жұлқынды.

Сілкіп тастап қолымды,

«Келтірмеші» деді күлкімді.

Оңашалау ап шығып,

Жөн сұрадым баладан.

Тұрады екен ауылда

Шеткерірек қаладан.

Жарайды, деді, апатай,

Мен келмесем базарға

Бересіз бе апарып,

Шешеме «бас жазарға»?

Кетіп қалсам сабаққа,

Күнде ертемен алаңсыз.

Кімнің қолы тиер екен,

Үйде інім бар қараусыз!

Тауық, қора, үй қояны...

Бәрі менің мойнымда,

Осы жәйім. Жақсы, апа,

Сұрағыңды қойдың ба?

Тым ересек көрінеді,

Жеті жасар Жәдігер

Ертегісіз есейген-ау,

Үлкендерше әбігер...

Құлынымдап жүрер ана

Шалдыққалы араққа,

Жарымадық, дейді бала

Ұйқыға да, тамаққа...





Кім бөтен?

Әйтеуір, біреуміз бөтенбіз,

Қайсымыз сыр берер екенбіз

Әзірге тастаймыз, бекембіз...

Тоғыспай тұрса жол, не етерміз

Жөн тауып, біріміз кетерміз,

Несіне жолықтық екеуміз?

Сыналмақ сынаққа түскенбіз,

Тағдырдан емеспіз үстем біз

Анығы – Алладан рахым күткенбіз.

Жыр жазып баладай жарыстық,

Ғажап бір тілекпен табыстық,

Табыстық бір күшпен ғарыштық...

Алайда, біріміз бөтенбіз,

Дәл қашан сыр берер екенбіз

Әзірге тастаймыз, бекембіз...





Толқыдым

Толқытып кеттің жүректі,

Жадырап жаным гүл екті.

Маржанын сүзіп тереңнен

Інжуін ойлар түлетті.

Жүдеулеу жаным жасарып,

Құлпырып кеттім жасанып.

Адалдан берген жан досым,

Асудан бірге асалық!

Арманға толы жүрегің,

Ортаймас тілек арнасы.

Амандығыңды тіледім,

Жақсының нұры жалғассын!





Қорқыныш

Жұлдыз арман болмай қалды,

Көктен жерге түскелі.

Қол созғандар ұстап алса,

Кепиетті деп пе едің?

Енді Ай түссе, бір күндері,

Ғарышқа не дер екенбіз.

Бет жоқ бізде, арсалаңдап

Жүре берер ме екенбіз?!

Жұлдыз, жұлдыз өріп жүрген

Көптің бірі боп алды ма?

Кетті ме өмір биіктеп тым,

Әлде биік жоғалды ма???

Жұлдыздарды шоғыр-шоғыр

Аспан жиып ап кетер ме,

Жерге түссе, барлық жұлдыз,

Аспан жерге жалп етер ме?





Сөзімнен нәр ала алсаң...

Сөзімнен нәр ала алсаң тамшыдайын,

Жолыңда бұлағың боп аршылайын,

Шөлдесең, тұма болып тұна қалып,

Керексем, шөлің басып сарқылайын.

Көздеуін мөлдірімнің өзің аштың,

Арындап екпініммен тұра қаштым.

Бір өзің тоған болып баяулатып,

Таңдарда жыр арнадың ояу жатып.

Алланың әмірімен тілек тілеп,

Жүргенде жолықтырғам арып-ашып.

Осылай жырлап өтсем қалған ғұмыр,

Дегендер десе, десін «мынау – ғашық!».





Баспалдағын түгел өттім өмірдің...

Ақтардың ба, төңкердің бе,

Өзің біл...

Көзден аққан топан селге

Көмілдім,

Бір құдырет көкжиекті

Көмкеріп,

Қайда барсам –

Өзің ғана көріндің!

Тұтас едім – сөгілдім,

Тұнық едім – төгілдім,

Тастай едім – үгілдім,

Шынардай ем – бүгілдім.

Алыстаған сәттеріңде

Өмірден де, өзімнен де

Түңілдім...

Алдадың ба, арбадың ба

Өзің біл...

Күн еңкейген сәтте неге

көріндің?

Баспалдағын түгел өттім

өмірдің, деп жүргенде...

Қайдан ғана көріндің,

кілтін бұзып көңілдің?!.





Сыйға да бал...

«Сыйға да бал, сыраға – бал, балға – бал...

Сені еске алсам, тәтті ойлардан бал тамар.

Бал арадай байыз тапқан гүлзарда

Құштар көңіл құшағыңда жай табар».

Деген сәлем жолдап едім кептерден,

Жыртып алып жарты парақ дәптерден

Дегем және сәлемімді айта бар,

Қайта-қайта қайталап «айта бар, айта бар!»...

Сыйға да бал, сыраға – бал, балға – бал...

Не берсең де өзің таңда, таңдап ал,

У ұсынсаң – уға да бал, бал, бал, бал

Дегем, өшкен жалғанар, жалғанар...

Жүз кеселдің бірі – у, оның да емі балда бар!





Күнім менің

Есіңде ме,

Түйдек ой тұтқиылдан

атойлап мазамды алып,

мүдірген сәттерімде,

шағынғам саған барып.

Беу, менің...

айбарлы асқар шыңым, жауһар бағым,

сен менің өміріме келген сәттен,

бастады шегінуді шалқар сағым.

Күрсініп, ой шегіне жете алмаған

күндерім сырғып кейін.

Кезіккен бір өзіңе қас қағым со сәттегі

кейпіңді көкірегіме сыр ғып түйіп,

өзіңді мен со жолы-ақ шынымен

қалғам сүйіп...

Жалғатып үмітімді жақсылыққа,

қарсы алғаның.

Ілескен жетегіңе, шегінбей алға аттаған

сәттен бастап

өзіңе әмірімен жүрегімнің,

қолымды бір ұсынған тарта алмадым.

Есімде айқын мезет – жасқана қарағаным,

мені алғаш көрген сәттен асылға балағаның,

көзіңе сынай қарап,

сөзіңнің астарына үңілгенім,

сол сәттен басталады жаңарған күнім менің,

Күнім менің...





Қызыл су мен ыбырсу

Ойға барсаң - мұз бетінде қызыл су,

Сорға барсаң - тастап кеткен тұзын су,

Тауға келсең, бүгін-ертең еритін,

Селдетпекке дайындайды мұзын су.

Ойда-қырда, топандаған қызыл су,

Бей-берекет, етек-жеңсіз ыбырсу...

Сатып алған бақ-тағының қадірін,

саудалаған билік басы - ыңырсу.

Алатауда су сіңетін орын жоқ,

Ел-мекенді қоршап жатқан қорым көп,

Көрінгенге бай адам боп көріну

көрнісінен шайтан да өзі жерінбек!

Жазғытұрым қыстың сызы бу болып

тас төбеде айналар,

бұлтқа барып жайланар.

Жәния айтқан "аш екі о"-ға,

жауын-топан болма деп,

жазылған заң қайда бар?





***

Мендегі ақ сезім

Ақ нөсер секілді көктемгі...

Көктемгі бәйшешек

Баурайын таулардың –

көмкеріп бөктерді көктеді!

Шық тұнған

Бәйшешек ернінен

кеп-керім,

Шуақтың өбеді

Бір сынық тармағы,

Дір етіп, шық тамшы

аунады...

Таңғы шық ғажайып,

Сағынған асылын

Жүректен үзілген

Көзімнің

жасынан аумады!

Аумады!

Аумады!

Ақ жолбарыс

Мосфильмнің аттас туындысын көргенде туған ой

Тылсымнан туған құпия күші,

Жайпайды жолын,

қызыл от құшып,

Өртенді орман, өртенді жер-көк,

Шөліркеп қанға

Жерге ажал септі,

шашып қан төкті!

Адам ойының

әумесер жемісі –

«Ақ жолбарыстың»1

аты тұр келісіп!

Озбыр сананың

«озық» туындысы,

Өмірге әкелді

Мәңгілік майданның

өңшең жырындысын!

Жатқан кім сұлап –

сұлбасы адам,

тұп-тұтас көмір.

Қас-қағым сәтте

өртенді өмір!

«Сұрауы бар ғой»

дегіңіз келіп,

Құрғады көмей,

Сұрапыл сепкен

тажалды көріп!

«Бітті! – деп, соғыс!»

Қуантпақ болды,

Жауынгер бейбақ

жанары шерлі –

«Бітпейді, соғыс,

бітпейді» дейді.

«Бітпейді» дейді,

«жалғасар бейуақ...»

Соғыстың мөрі санаға соққан

Өзіне қоса әке атын ұмытты

жауынгер бейбақ!!!

Санада жалқы ой –

кек алу қайтсе,

Түбіне жеткен

«ақ жолбарыстан»!

Айырды, сөйтіп,

айырды соғыс,

Талайды естен...

Талай... арыстан!

___________

1неміс армиясының танкі





***

Шымыр етті жүректе,

Әлдеқандай нәзік тін,

Бейхабар ем, сезім – жат,

Селт етпеуден жазыппын!

Шөлімді өлең басар еді

Өз қайнарым ішімде,

Жұмбақтау боп жаралғам,

Үңілмеген түсінбес!

Сыртым – сабыр, ішім – мұң,

Сімірдім де тұшындым.

Бос күлкіден жеріндім,

Сайқалдардан ұшындым.

Ғажап серік – сезім, мұң!

Төзім, төзім, төзімнің

Ажырамас тармағы

тәттілеу бір сезім – мұң.





***

Көктем шықты,

жадырады,

күлді күн,

Жарық аспан

шашыратты

нұрды бір,

Жердің сызын

алтын күрек

желпиді,

Дән көктесе,

жырлайыншы

деді жыр!





Бәрінен де... соны айтшы!

Шуақты айтшы, бәрінен, шуақты айтшы,

Сол шуақтан тараған қуатты айтшы,

Көңіл-дария – шалқарға құятұғын

Бастау алған пейілден бұлақты айтшы.

Сол шуақты сезінген сезімді айтшы,

Сезім-кәусар шөлдеткен кезімді айтшы,

Соның бәрін сақтаған тұнығында

Жарылқаған Тәңірім, өзіңді айтшы!

Алақаның сипаған маңдайды айтшы,

Тәтті сырмен тамсантқан таңдайды айтшы.

Соның бәрін жүректе шымырлатқан,

Тектілігін сақтаған қаныңды айтшы.

Қос жүректі тербеткен ақ бесіктей,

Аялаған жырыңда барымды айтшы!

Сен дегенде «үһілеп» сая таппай,

Шығып кете жаздайтын жанымды айтшы!

Көкжиекке телмірткен таңымды айтшы,

Атқан таңмен жарылқар бағымды айтшы,

Аман болып сен жүрсең, ардағым-ау,

Өлмейтұғын менің де барымды айтшы!!!





***

Әсерлер әсер ете алмай,

Сүлесоқ жүрмін, сүлесоқ,

Жазғырғың келсе, өзің біл,

Жазықты десең, дүре соқ!

Қырықтан нешеу кем екен,

Жүр шықпай қалған жан әлі,

Үзіліп, талай жалғанғам,

Кесіртке ғұрлы бар әлім!

Жазығым – кештеу жолыңда

Жолыққаным ба, абайсыз,

Ұмыту ма, әлде, күту ме,

Ашып айт, нені қалайсыз???





Диалог

- Тамады тырс-тырс, ағады,

Сорғалап, әне, барады!

Тыйылар емес, тыйсам да

Тамшылар өрнек салады,

Жанардың нұры жас болып,

Ағарып солай ағады...

- Бір жасқанса, қата алмайды жүрек тіл,

Салшы құлақ, лүпіліне жүректің!

Ақыл деген толған азап, кіл екпін,

Салшы құлақ, тілегіне жүректің!

Иманыңның нұры келіп құйылар,

Елжіреп бір тәңіріне сыйынар,

Салшы құлақ, әміріне жүректің

Сол әмірден көз жасың да тыйылар!





***

Сағынбайды деймісің, сағынамын!

Тағдырыма нала айтып, жабығамын!

Қамықпайды деймісің, қамығамын,

Тағдырыма тағы айтып налығанмын.

Налып жүрген күндердің бірі ме екен,

Деп сұрапты біреулер «тірі ме екен?»,

Білдірейін дедім де тірлігімді

Түзеп аша бастадым түндігімді!





Ғ-ға

Екпін бар деп, үніңде

Ерсі көрді бір апам,

Не дарытса – бойымда,

Мен емеспін сұратқан!

Бергенін алдым иемнің...

Аян боп келсе боз таңнан

Саумал жырды саулаған

Сауа алмай қалай тұра алам?

Ұйқас қуып, қиналып,

Жан емен сөз құраған.

Батаңды берші, аға ақын,

Батасыз қалай жүре алам?!





***

Жеткізе алмағанда бір ойды сөз,

Болса ғой тылсымдарға енетін кез...

Періштенің кейпінен ажыратар

«пері іште» боп жүргенді көретін көз!

Кешір тәңір, жаратқан жалғыз ием,

Түйсіксіздеу ойлардан босап жүйем

Парықсыздық жайлаған төңіректен,

Пана тілеп, өзіңе басымды ием!





***

Алынбаған асқарым – ескірмеген тарих

Өздеріңді көтеріп келе жатыр нар иық

маң-маң басқан уақыт.

Маң-маң басқан уақыт

шаң-шаң болған архивтен

шөмішімен көсіп ап тарихыма үңілтсе

(әділ күннің туғаны),

ұрпақ үшін ерекше мұның өзі бір бақыт.

Жалтаңдама жатқа да, еліктеме ешкімге,

керегі жоқ тіл қатып!

Озбыр зұлым күштерден өше жаздап, өшпеген

қасиетті елінен, қасіретті жерінен

көше жаздап, көшпеген,

уақыттың топаны тасқындаса бір уақыт

тарих өзі ап келген мың батырып, мың қалқып...

тоқтағанша қызыл тіл

ҚАЗАҒЫМДЫ жырлай біл!

Түсімде де, өңімде жыр өткелін жүз өтем

Атойлаған арынды абыройыма ту етем,

Тиіспеймін өзгеге, осылайша,

Өзімді,

Еңкеймеген еңсемді,

Тозбай келген төзімді –

жыр етем мен, жыр етсем!





***

Біреу үшін болайын, бар болайын,

Арқа сүйер, күш көрер нар болайын!

Біреу үшін болмайын, жоқ болайын

Көре алмастың көзіне тоқ болайын...

Қуанатын адамға ай болайын

Тамашалап жүрсінші толған айын.

Толған айдай келісті бай болайын

Көңілінің төріне жайланайын!

Арманшылға тәп-тәтті ой болайын,

Ой болайын, тербеліп толғанайын.

Бақ аңсаған жүрекпен жолықтыршы,

Жолықтыршы, тағдырым, айналайын!

Жолықтыршы, арлының арлысына,

Жолықтыршы, малдының малдысына.

Ақыреттік болатын адал досқа –

Балап жүрер жырымды таң құсына!

...Тілектестер тойласын бақытымды

Қалдырма тек ешкімнің қарғысына!





***

Сол күндерден

белгі жоқ – іздесем бе?

Көңіл алаң.

Қайтсем-ау, із кесем бе?

Қиял-ғажап әлемін

шарқ ұрармын

Тым болмаса...

түсімде жүздессем деп...





2010-шы көктем

Кеңістікте ауа айналмай,

әрекетте амал қалмай

тымырсық тұр белең алып,

тіршілікте дел-сал қалып.

Ауа райы күрт өзгерді,

өзгермелі көктем келді.

Тасқын көктеп, өрт қаулап кіл.

Дүниені қақ бөліп ап,

Екі тілсіз шаужайлап тұр!





***

Ақбоз атпен ойқастап

Күншығыстан таң атты!

Шұғыласын семсер ғып

Түн пиғылды жайратты!





Екі сөйлем

Жоқтаушысы ар мен биік намыстың

Ақын отыр суыртпақтап

тін тарқатып талшығынан жүректің,

дүниенің бүтіндемек жыртығын,

күресіннен аршымақ боп шындықты

айқаспайды кірпігі,

табар емес бір тыным...

Айлалының көлгірлігі шырмаған,

бетін жыртып бетпақ тірлік тырнаған

Шындық отыр

шыбын жаны шырқырап,

қалғып кетіп қарауылда

бар байлығын тонатқан

күзетшідей күрсініп...





Дәмелі көңіл әлемі

Түсіпті тасқа тілік,

Тасжарған гүл жарса екен!

Сүлделеп қасқа тірлік

Тағы да күл-пәрше әлем!

Күл-пәрше әлем...

Жайлаған өңшең надан

Күткенім бекер екен

Үмітпен жаңа қадам!

Түсіпті тасқа тілік –

Тұтастық қақ бөлінді

Шытынап кетті ме әлде

Айнасы шат көңілдің!

Бүп-бүтін бәрі тегіс

Өмірде болмайды екен,

Тек қана жасандылық

Өң беріп солмайды екен!!!





«Жер-Анаға жедел жәрдем керек» деп...

Қиял-ғажап аңсағаным үшін бе,

Кеңістікте жиі ұшамын түсімде:

Жер-Анамен жолығыппын кеше мен –

Домалақ шар пішіндес,

Мұндай халді кешпеген жан түсінбес...

Бір бүйірлеп соғып тұрды жел өкпек

Ұшып жүрдім жерді айналып өбектеп,

Тәңіріме жалбарындым түсімде

«Жер-Анаға жедел жәрдем керек» деп.

Жер төсінен тамшылады қан ағып,

Анық көрдім: қансырап тұр анамыз!

«Адамзаттың көз жасы мен қанынан» -

Деді-ау, маған «ауыр тартып барамын!».

«Адамдардың ең құрығанда, жартысы

Тату болған күнді аңсаймын салт үшін.

Бүгін түгел ата кәсіпке айналды:

Бөлшек-бөлшек бөлініп ап тартысу»!

Жер-Ананы бәйек болам жұбатып,

Күн шықса деп күтеді екем, таң атып...

«Сенің титтей алақаның жартымсыз

Жүрегінде сезінсе егер халқым сыз!

Әлем түгел ұстасып тұр, қарағым,

Содан болар, қанға бөгіп барамын!

Алақандар жұдырық боп түйіліп,

Содан болар, тесіліп тұр бүйірім...»

Осылай деп жер өксіді түсімде,

Жұбатысар кім бар, мұны түсінген!





Амазондықтар шеруі – аманат

Орман жатыр оталып, алаңқайлар кеңейіп,

Табиғатты санайтын «жоқтаушысыз өгей ұл»,

Мұң-мұқтажы бітпейтін тойымсыз көз,

ұры - аты,

Адам қолы кеседі жасыл өмір-орманды

Бөрене ғып құлатып!

Жатыр дейді адамзат, амазондық ағашты

мұқтаж болып сұратып...

Қажеттілік қойсын ба,

Жайратады, я, пірім-ау, қара орманды сұлатып...

Шерулеп ел келеді, төбесінен күн шағып,

Табиғатқа тамсанған келімсекке мұң шағып.

Әлем кезген жиһангер, таза білем ниетің,

Жеткіз дейді көп жұртқа, тілін өзің білетін,

Жалғыз мұң бар біздерде – арашашы іздеуге

Шаруа көп, сытылып шығу қиын біздерге...

Жалғыз мұң бар дедік қой, бала өсіріп отыр ек,

Жасыл орман болмаса, тұқым құрыр, сетінеп...

Жүрген жерде осыған сауға тілеп жүргейсің,

Аз күн дәмдес болып ек... ескергейсің соны тек.

Қоштасарда қимады, тілектес жатжерлікті,

Аманаттап мұқият, ерге сенді ел мықты.

Күтер, сөзсіз ... күтеді,

Айтары анық, жеткізе,

Аманатты тыңдайтын

Құлақ қалсын деп тіле!!!





Салыстыру

Теледидар көрсетті, кілең қара қайыстай

Күн қақтаған шыжғырып, ересегі талыстай –

түз баласын шалғайдан...

Бар өмірі түзде өткен қазағымнан аумайды, ә!

Түз баласы шалғайда, амазондық аталған,

Ерексің сен, керексің, өспепсің-ау, о талғам!

Жиырма бірінші ғасырда шеру жасап, жылап жүр –

амазондық тұрғындар әр терекке оталған!

Бүгін менің қазағым, өркениет ұланы,

Дүниеге ол төрткүл елең етіп тұрады.

Ауыл – өзі қаладан қалысуға ниетсіз,

Түйе жүндеу салт емес, қошқарың да күйексіз!

Құрт-ірімшік дегенді алсын жасап керектер,

Құрт кептірген өреше, қаңырап тұр сенектер!

Шаңқаяды күн шағып, тал түс мұнда ерекше,

Баяғыда егуші ек әр терезе тұсына

бір-бір түп көк теректен.

Бүгін сая аңсаған жұрт көргем жоқ, рас тек –

Терезесі әр үйдің жалюзілі пластик.

Іздеп келгем ауылды – шықты алдымнан

Тамаша!

Әңгімесі келіннің еш бүкпесіз, жаңаша!

«Құрдас көрем атамды, құрдас көрем енемді,

Мен сыйламай жүргем жоқ,

Өркениет бейімдеп, бізге өздері «теңелді!»

Өркендеуге бет бұрып, ниет қылған көне елді,

жұрдай қылған дәстүрден «өркениет – кемелдік»,

Кім кімдермен теңелді?





***

Қала үрдісі,

жағдай басқа ... көрші мұнда көршімен

Сөйлесуге құлықты емес. Аңдысып,

көз қиығын әзер салар байқатпай,

Өзі де асқақ, құшағында паң күшік...

Қала салты –

отбасында... асып кетсе – екі адам,

Әр адамның бір басында жеке дау.

Бала шіркін қатын алса – адам боп,

Бас-басына күйттеп жанын кетеді-ау.

Қала осы...

кешегі үміт, арман мұнда әдіра...

Қала адамы сирек жүрер жадырап.

Қыр қазағы көшіп келген о баста

Қалған екен тамырынан ажырап...





***

Жарқабаққа тізілген қарлығаштың ұясындай

Көп терезе самсаған, бірқауым ел қасымда.

Құс сайрайды таң ата, аула толып балаға,

Думанды өмір басталды, сүйсіне бер қара да!

...Қас қарая күндізгі сән жылыстап түнекке

Кең сарайдай боз үйді мыс басады бір өктем,

Үрей ертіп осы сәт құр қалғандай пайынан,

Жетіп келер жалғыздық жайдақ мініп тайына.

Бала кезде...

ойынсақ, қаперсіз ек қорқудан,

Таң атып, күн батқанша жасақты әскер секілді

Көл мен шағыл арасын тынбаушы едік жортудан.

Содан қалған үлес пе, ой қамайды не түрлі,

Шұбырады бірыңғай ұқсас ойлар үтірлі.

Нүкте қойып бәріне, аяқтамақ боламын,

«Батырсың» деп өзімді жай ақтамақ боламын.

Осы сәтте көрсең-ау:

Жалғыздық пен зымиян үрей шіркін қамап ап,

ортаға алып өзімді таяқтамақ болады.

Қорықпайды үлкендер, үрейленер бірақ та,

Үлкендіктің белгісі –

балалығыңды аңсайсың қалып қойған жырақта.

Бала болғың келеді, қамқорлайтын сені кіл,

Сірә, осы еркелік емес пе екен менікі...

Деді дауыс дауыстап:

«Ол қайдағы жалғыздық, кеңістік бар қасыңда,

Ой арнасын тарылтпа, бұр бағытты көлемге:

Мұңыңды шақ, сырыңды айт

жан сырласың өлеңге!»





З-ға

Жан досым...

қиын боп тұр, рухым жүдеп,

Осыдан кетпесе екен дертім үдеп.

Риясыз үміт артып сенгеннен соң,

Кету де қиын екен күдерсіз боп.

Тым сенгіш, аңғалмысың қайран көңіл,

шамшырақ адалдарға берген өмір.

Шам-дағы жарқырамас май таусылса,

Қалады бір жалп етіп кенет сөніп.

Бір-бірін тілектес жан жүрер қолдап,

Білімсіз сызданар дос атын қорлап.

Астамшыл иілмейтін қуыс кеуде –

Мұндайды тілің келмес досым деуге.

Меніңше, «дос» деген сөз – «қос» деген сөз

Қадірі ешқашан да өшпеген сөз.

Іздейтін ақ жүректі досың болмай

Сыңар жүріп қуану бос деген сөз.

Көңілден көңіл шөлін баса алмаса,

Әлжуаз тартып жүрек әл таяды,

Байқасаң, жапырақ та жүрек пішін,

Тамырдан нәр алмаса сарғаяды.





***

Халқым қалың жұрт атанса,

Мен бір жалаң тінімін -

дәрежесі көкпен талас

хақ тұғырлы халқымның,

бір сынығы болсам деймін

асыл мұра әшекейлі салтымның.

Әсірелеп, менің қара басыма

ұлттан бөліп мақтау айтса жат пиғыл,

сіңіре алман, іш-тысыммен салқынмын.

Көлгірлікке, мәймөңкеге жоқпын мен,

Қазағымның атына арнап

бір мақтау сөз айтылса,

Ішпесем де, жемесем де тоқпын мен.

Мен құмда өскен бір түп қызыл жыңғылдың

Бұтағы боп, о туған жер, жаралғам,

Тамызық боп, ошағыңның түтінін

Түтетуге жетіп жатыр жарасам.





Өмірді балап көктемге...

Уақыт байыз тапқандай,

байырқап тұр-ау жел баяу.

Желе жортып келеді

Мұңды Асан мінген желмая.

Шындық екен, қайтейін,

жалғандығы – жалғанның.

Жұмыр жер – сынақ алаңы,

айлағы асыл арманның.

Жаз өтсе, келіп түсер күз,

алмасар қыспен қары бар.

Аманатқа алған өмірдің

шың-құзы, терең жары бар.

Талпынсам-дағы шыңдарға,

құзынан жүрмін қаймығып.

Теңізде өскен жан едім,

аңсаймын жиі айдынын.

Өмірді балап көктемге,

күн кештім нулы бөктерде...

Биіктен таба алмасаң,

іздеңдер тереңдіктерден.

...Жылжиды баппен уақыт,

еседі самал жел баяу.

Өмірдің көшін артып ап,

асады қырдан желмая.





Өр Алтай

Тіршілік пен әсемдік ұғысқалы –

Бір шынар асқақ Алтай шығыстағы

Тербеткен кеудесінде кенді өлкені

Жер-Алып алтын бесік тыныстады.

Алтынын күмісі мен салмақтаған,

Билік пен заман көші... алмасты адам.

Байлығын қорқаулықпен игеруге,

Кезі жоқ жатжерлік те жармаспаған.

Жағадан су сапырып, алтын сүзген

Келімсек ағылшын да жортты түзде.

Бұл жайлы жылнамалар сыр айтады,

Мұрағаттың әр беті мұңайтады...

Жайлаудан қонысына қайтқан қазақ

Патшадан мұрсат сұрап, арыз жазады.

«Билет ал» деп, өз жерінде кіріптар ғып,

Жалгерлік ақы кесіп, пұлын алады...

Ойым жоқ тарихты түгел жазбақ,

Өткеннен бір үзік сыр шерттім аздап.

Шығыстың шынарына таңдай қаққан

Білсін деп бұл жайды да әрбір қазақ.

Өскемен – өскен елдің бір үлгісі,

Қара Ертіс, қатар аққан Ақ Үлбісі.

Суына сүт қосқандай деп сүйсінер

Буырқанған бастауын көрген кісі.

Қойнауы тұнған асыл – алтын, күміс,

Беткейі балқарағай ашқан тыныс.

Шалғыны маралына болған өріс

Өр Алтай теңдесі жоқ құтты қоныс!

Шығысым – Шынарым деп құтты мекен,

Жырыма жүрекжарды өзек етем.

Тұмасы ер Рахманның шипасы ерек,

Марқакөл атың аңыз - толған дерек.

Марқакөл атың аңыз - толған дерек,

Жиырма жеті өзеннен алған қорек.

Бойына тоғыстырып, алған нәрін

Қалжырға – жалғыз өзен жиып береді.

Өр Алтай табиғаттың тұлымындай,

Қос өзен Баян сұлу бұрымындай.

Өскемен – шығыстағы алып тұлға,

Қазақтың омыртқалы жұлынындай!

Талай жұрт көкейінде көксейді екен

Көрмеген Жер жәннатын ғұмырында,

Оралхан өмір бойы іздеп өткен

Аңсатқан сол бір қасқа құлынындай!





Дос дегенің...

Дос дегенің күнде қарап, жалықтырар айна емес,

Дос дегенің шытырлатып санап алар пайда емес,

Көлеңке боп еріп жүрсе, нағыз досың ол да емес,

Дос дегенің қанжығаға байлап жүрер олжа емес.

Дос дегенің сынақтарда сыналған сәт сүрінсең,

Дос дегенің тымық кеште өз-өзіңнен бүлінсең,

Дос дегенің арын бермес ішкі ағынмен алыссаң –

Арыныңды баса алатын сенім артар арыстан!

Дос дегенің–ол да пенде, бар құдырет онда емес,

Шығарында жаны бірге деген сенім заң да емес!

Дос таба алсаң күллі Арыстан адал, шын!

Мен де саған тілектеспін, көңіл-патшаң ағарсын!





***

Жұпты бөлсе, білемін дара болар,

Бағы күйген ақ жүзі қара болар.

Тақты бөлсе, бүтіндік ада болар

Жарты, сынық, бөлшектер ғана болар...

Өзі бүтін болмаса, өңкей жарты...

Сынық көңіл кімдерге пана болар?

Алу, бөлу, көбейту, қосу – бәрі

Жүйрік ойдың жемісі ғана болар!

Амалдарды орнымен ойластырса,

Адамзатқа алдырмас қамал болар!

Айла асқан ба адамнан, заман куә

Қамалды да бұзатын амал болар?!





Қарға туралы

«Қарғыс алып, қарайып, қара түске боялған

Қарға құрлы сыйым жоқ...»

Жәния Ералиева.

«Қарғыс алып, қарайып, қара түске боялған...»

Оқығанда бұ жолды көңіліме ой алғам.

Содан бері қар жауса, жапалақтап,

Ақ әлем...

жанұшырған «қарр-қарр» деп қарға көрем,

Қара әлем.

Қарқылында бір мін жоқ, ақтарылар ағынан

Не дегісі келді екен, тыным бермей жағына?

Қармен жуып, алғысы келді ме екен тазарып

Қарғыс атса...

қорқам, «әй, қиын-ау, деп ағару»!!!





Тас дейміз-ау тасты біз...

Тасқа жазу қалдырған

тарихымда бабалар...

Жеткізсін деп ұрпаққа,

күн туғанда саралар.

Түсінісе алмаған

кездерінде бір-бірін

«тастай қатты» дейді екен

Пенде шіркін табалап!

Бабалардың өшірмей,

Шеруінен ақ табан,

Мықшияды балбал тас

жазуларын сақтаған.

«Тастай қаштың кеше» деп,

тастай қатып жатпаған,

Ата-қоныс өз төрім,

Құшағыңды аш маған!

Самарқанның көк тасын,

балқытқанда науырыз,

Жауса өткінші сол сәтте,

тастайды екен жауын із.

Сіңіре алса әз шуақ,

қатты емес-ау, ол да онша

Түріктерді аман ап

Қалған дейді тас монша...

Тасты – тас деп мұқатпа!..

Арулардың мойнында

құлпырады көз тартып

Асыл, лағыл тас моншақ!

Қанша зергер тарихта

аты қалды тас қашап,

Өтпейтұғын пышаққа

дейді екен жұрт «тасқа шап»!





Не дерсің???

Не дерсің кінәмшіл жүрекке,

Шындыққа теліген ар атын?

Не дерсің беу, аңғал жүрекке,

Алданып тосыннан қалатын...

Не дерсің кірпияз жүрекке

Сезімнің тұнығын талғаған?

Не дерсің сезімге дария

Сағымдай көл болып алдаған?





Қызыл шатқал, қызыл шатқал...

Жан-жағың құз, қызыл шатқал,

Өрлеп кімдер жетіп еді?

Күнгей шатқал биігіңнен

Еңлік тере кетіп еді,

Оралды ма сонау жақтан,

Шық кешкендер толарсақтан?..

Әлде қыран қиясына

Қиянат қып ұясына

Оқ атты ма жаңғырықпен,

Қарау ниет қорамсақтан!

Шатқал биік, биік шатқал,

Күн қақтаған, мұз сақтаған,

Жатад деуші ед үнсіз сені

Жаңғырықтан үзіп алып

Үзік-үзік үн сақтаған...

Биік шарлап келгендер көп,

Қиял кезіп өлгендер тек...

Не деп еді, ақырғы рет,

Сақталды ма нақ солардан

Құзар шыңда ақырғы леп?

Мен де бірі едім соның,

Болар дегем, болар жолым...

Өз үнімді қалдырайын,

Шың құлағын тұндырайын...

Ол да шықты, дерсің шыңға,

Шашы ағарған бір мұңлығың

Жыр жолында жеген уайым!





Сені аядым...

«Бөлшектенсе, жан-дүние бөлшектенсін,

Көрінбесе, кім оны өлшеп көрсін,

Түгел болсам сырт көзге, болды» - дедің

Жұрттың көзін өзіңе өлшем көріп...

Түтін бықсып ішімде, жатсын мейлі,

Топан лықсып жүректе, тассын мейлі,

Сыр бермей сыртымды-ақ бүтіндейін,

Жанарды мұң қатпары бассын мейлі...

Қымсынбай бақыт жәйлі тайталасып,

Жұрт «бақытты» деп айтса, жайқалатын,

Көлгірлер беретұғын арзан баға,

Сен үшін қымбат болса – не айта аласың...

Жасқанбай қоса аламын жыр-дестеме

Өз «сорымды» мен өзім құрметпенен.

Жалғандық ұя салып қоймасын деп

Шындық атты шаңырақ-жыр киемнің

уықтарын үбектеп үрлеп келем!





***

Тас кереңдер ортасынан кетейік,

Қыр самалын жанға жалау етейік,

Белең алған күрсіністер үңгірі -

тас кереңдер ордасынан безейік!

Маң даланы пана тұтсақ кермиық,

тас кереңдер арасында жүрмейік!

Өңештердің күлді-көмеш құлдары

кереңдерге қолды бір-ақ сермейік!

Тас кереңдер арасында жүрмейік,

өп-өтірік езу керіп күлмейік!

Тас кереңдер арасынан кетейік,

аңқылдаған аңызаққа жетейік!





Өзім мен сен

Менен жырақ бақида ғұмыр кешіп жатырсың

Жарықтығым, имандым, сенсіз өтіп жатыр күн.

Кімге аян әр күнім, ұғына алар кімді кім?

Өтіп жатыр өзіңсіз өгіз аяң тірлігім.

Пәни шіркін несие, мұң шағуға хақым кем,

Өзің барда мінезді ем,

жат пен жақын «батыр» дер.

Таңсәріде жұмысқа алып-ұшам асығыс,

Сол баяғы тіршілік, сол баяғы қапылыс.

Кешкіғұрым қайтамын – шаңырағыма иесіз,

Жаратқаннан сұраймын, ортайтпа деп киесін.

Көрші біткен сырт көз боп

мені бағып тұрғандай

Жесір анау, келеді деп, сыңары жоқ сормаңдай.





Қазақтан арыз

Топырағыңнан күреп алып әлдекім,

делдал болып айырбастап «өтелге»,

арсыздықпен тасып жатса шет елге...

өз жерімде өндірілген қорғасын

баз-біреудің қолындағы қару боп

мені көздеп атылмасын түбінде,

«импорт оқтан» құдай өзі қорғасын.

Перизаттың бойындағы от-алау

жат пиғылдан алмасыншы бағасын.

Құлагердің тасқа шапса мұқалмас

Қытай соғып бермесінші, тағасын.

Тілін ұғып, иманға ұйып үлгіртпей

шет елдерде оқытпасын баласын.

Жат бір-бірін сыйламаса - таласын,

іні алмасын жағасынан ағасын.

Күндеушінің тіл мен сұғы өтпесін,

жәудір көзден жас тамшылап жетімдер,

көлгірлердің жетегінде кетпесін.

Хас сұлуың доллар іздеп, тән сәтып,

боздақтарға жаудырмасын өкпесін.

Жалбарынам тәңіріме: осылар

ескерілмей, жалаң үкім кеспесін...





***

Жалғыздықпен болмай жолдас

жұп өмірдің қадірі өтпес.

Жалғыздықтан жапа шегіп

көрмейінше бағың кетпес.

Иық тосқан сүйеушіңмен

қатар жүрген күндеріңді

ұмытпасаң – соның өзі

бір бақытың баға жетпес.

Түп-түбіңе жетер болса –

шын жалғыздық жетпей қоймас.

Жалғыздықты сезінуге:

жұдырықтар сені сілтеп

түйілуі міндетті емес.

Жалғыз қалып, ой қамаса,

сені ешкім ойламаса,

кез болмасаң сондай сәтке

Дос қадірін білемін деу,

сірә, бекер... бекер елес.





Қайран қариялар

Ұлы Отан соғысының Жыланды ауылындағы қаһармандарына

Дархандығы айнымаған дария

Бар тірлігі аймағына жария

Күнде көрсең, дәл кешегі қалпында

Келе жатар түйе мінген қария.

Әзілқой жан, төңірегін мәз қылған,

Келген көшіп, десетін-ді, Азғырдан.

Түйе мінбей жүрер еді-ау, қаласа

Қол-аяқ кем – тағдыр солай жазғырған.

Әлдеқалай бас қосқанда құрдастар

Жөткерініп әңгіме айтса біреуі...

...Сонау жылғы соғыс езген еңсе көп,

Бас шайқалып, иық біткен теңселеді.

Өткен күнін есіне алып кемсеңдеп,

Тілсіз бірі шетте отырар елпеңдеп,

Қолсыз жеңі оралымсыз селтеңдеп...





***

Ынжық еңсе

ұл өсірсе

елге сын,

Ақ жолыңда

күреспесе

арға сын,

Бар мұраттың

ішіндегі

асылы

Ардың жүгі,

біле-білсең,

қорғасын.





Қызыл шағыл

Бәрі есімде, қырда асыр сап өскенім,

Бақытты шақ, бал дәуренді кешкенім.

Еңкейсем де, әлдеқашан әже боп

Балалығым жадымнан бір өшпеді.

Балалық сәт қас қағымдай өтер тез,

Қайда жүрсем қиялымда болар кез.

Ұмытылар кей сәттерім болғанмен,

Балалық шақ мәңгі есімнен бір кетпес...

Бізді-дағы алды күтіп кемел күн,

Кемелдіктен, айтшы неге кенелдім?

Бала кездің куәсі сол лағыл құм –

Қызыл шағыл, қайда көшіп жөнелдің...





Сағынтып жылдар арада

Толқының тербеп жанымды

Сағынтқан сырбаз Жайығым.

Жағаңа тағзым етуге

Жете алмай жүрмін – айыбым.

Көктемде аңсап жағаңа

Жетсем деп қиял кеземін.

Ағынды арнаң шалқыған

Арманның жолы дер едім.

Сағынып сырбаз Жайығын

Әніне қоспас қай ұлың.

Жағаңа тағзым етуге

Жете алмай жүрмін – айыбым.

Қияға ұшқан сұңқарың,

Алыстан әнін шырқады.

Жағаңа қайтар жол іздеп

Артады ынтық іңкәрім.





***

Нәпсі тілер өз бабын

Қиыннан сөз қозғадым.

Тән тояты – ләззат,

Ардың жүгі – қорғасын.

Шерлі көңілім толғай ма,

Затым пенде болғасын.

Абырой мен арыңды

Намыс шідер қорғасын.





***

Сананы

тілсіз билеген

Заманның

лебі секілді –

Құм суырып

жел келеді,

Ебелек басы

тербеледі.





Сары белдеу сайын далам...

(жетпіс жылғы бодандықтың құрсауы

сыпырылғанына жиырма жыл)

Бұғауында бодандықтың

Жетпіс шілде қақтап аспан,

Жетпіс ақпан қалтыратқан

Сары белдеу сайын далам!

Сары белдеу сайын далам,

Бақ пен сорын пайымдаған.

Бұлағың боп

өзегіңе

нәр беремін,

сайыңда ағам.

Жиырмасында

өркенді өрен,

сары белдеу сайын далам,

топырағыңа тіл бітірсе,

айта алар ең жәйін заман.

Көкірегімді құрсап келген

Тілімдеген жүрегімді

Менің құсам жайында сен...

Айта алар ең, сайын далам.

Озбырлықтан, кектен азат

Болашағын пайымдаған

Кемелденген күні жарқын

Сары белдеу сайын далам!

Сары белдеу сайын далам,

Бақ пен сорын пайымдаған.

Бұлағың боп

сыңғыр қағам,

Құлдыраңдап,

сайыңда ағам.





Жалғыз жалбыз...

Арна жатыр тартылып, суы құрғап,

Кеше ғана кемерге сыймай тұрған.

Көпір салып қойыпты, атын жазып

«Құрғақ өзен» аталып, көзі құрыған.

Табиғаттың заңы ғой өктем-өктем

Жар басында бір-ақ түп көктеп өскен,

Елеусіздеу гүл жарған жалбыз ба еді,

Бұл да мендей, я, пірім-ау, жалғыз ба еді?

Жапырағың да ем, гүлің де ем, жалғыз жалбыз,

Бір-біреуден екеуміз екі талмыз...

Ем болайық ендеше жалғыздыққа,

Келістік пе, осыған, жалғыз жалбыз!!!





***

Үйірген сөзді тіліме,

Иманның нұрын – діліме,

Тілек берген тілеуге,

Уайым берген жүдеуге,

Тәңірім, саған табындым!

Шаңырағыма қонсын деп

Ұялатқан бақ-дәулет,

Төріме төртеу келсін деп,

Береке берген, сән-сәулет,

Бұйрығыңа Алла, бағындым!





Дедің бе екен?

Алма-кезек дүние

салтын ұқсын дедің бе?

Алды-артыңды бағамда,

жарты міскін, дедің бе?

Жыласын да жұбанып,

қайта күлсін дедің бе?

Иманыңа саламат

айта жүрсін дедің бе?

Тірлігінде жан-жағын

парықтасын дедің бе?

Жақсылықтың өзінен

жалықпасын дедің бе?

Қайғыны да әл барда

көтере алсын дедің бе?

Құбыласын танысын,

Төте барсын дедің бе!

Ерте кеттің жарқыным,

ерте кеттің шуақты!

Бұлт бүркеген сұр аспан

нөсерімен жоқтасып,

жасынымен ұшықтап,

күкірімен жұбатты!





Тура сөздің түбі бір...

Құлақ бар домбырада,

бұрауын оң бұрадым –

күйге келді.

Ұл берді Тәңір оңдап,

кәмелет жеткен шақта

бір келін үйге келді.

Құлақ бар – бір баста екеу,

айтқан сөз ұғатұғын,

жастықтың желігі ме,

ата-ана ұлағаты

құлақтан шығатұғын.

Келін деп марқайтайын,

Кесірден сақта құдай!

Мен айтқан асыл сөзді

ұмыттырып,

Желімдеп өз айтқанын

Жалғыздың құлағына

Жапсырған әппағым-ай!

Әппағым-ай,

Әппақтың арғы жағы

Қарайғаннан сақта құдай!





Ғалымжан құдаға

Көшіп кетіп ауылға алыс,

Тұрақтаған Ғалымжан,

Астанадан жастығы өткен

Жырақтаған Ғалымжан!

Ата атанбай жүргенімен,

Батагөйлік жарасқан!

«Өмір-өзен иірімін

Игеруге талаптан...»

Деген тілек жолына арнап,

Ұрпақ қамын ойға алған,

Босағаңда талай тойың

Тосып тұрған тойланар!

Алыс сапар... игі тілек

Орындалып аман жүр,

Отбасыңа, жан-жарыңа,

Мен тілейін амандық!

Мерейі өскен ата-әже боп,

Гүлзираңмен бір жүргейсің!

Ұл-қыздарың үмітті ақтап,

Ұзақ ғұмыр бір сүргейсің!





***

Неге бұлдыр дүние алып ұрды алыпты!?

Лас тұман құшағы тұмшалайды жарықты,

Атмосфера тұнып тұр, бу мен түтін аралас,

Жер мен көкті жаулаған тұман бүгін тарамас!

Ізгілік пе азайған, жан ызғардан тайсалар,

Шырмауында тұманның селт етпейді ой-сана,

Әсер, әсер, әсерлер... жағымсызсың сен неге,

Сергітерлік жоқ шуақ, жаным немен емделер?





***

Толқын, толқын, толқын,

толқын, толқын жыр,

Толқып-толқып соғатұғын жар таппай,

Тар кемерде шалқи алмай, тасымай

Толқынды жыр

Толқудан да, толқымаудан қорқып жүр.

Сарқыраған арын қуат жырымда

сарқырап бір төгіле алмай, көлкіп жүр.

Көлгір маңай, көген көздер, көр көкірек

Толқын соғар жарқабаққа жарамас

Итжайдақтар – құр айтақтар жұртым дүр...





***

Қыз деген сағындырар есіңді алып,

Ол мұңайса шарасыз сен бір ғаріп,

Теңім деп тапқан жары адал болса,

Сенің де бағың жүрер күнде жанып.

Сүйдіріп, сүйсіндіріп, жүрсе қолдап.

Алланың шапағатты сыйы болмақ,

Алыста, жақын жерде жүрсе-дағы

Перзентің көкейіңде жақұт-алмас.





***

Сары алтындай сағынышпен апталған,

Ақ күмістей төзімдермен күптелген,

Уайымның боз тұманы мұнартқан,

Құйтақандай жүрегіме мұң артқан

Беу, тіршілік, мен өзіңе сын артпан...





Мен де қырға айналдым

Биылғы жыл тікен шөп қырда қаулап өсіпті,

Молынан бір жайқалып гүл де осында көшіпті.

Қадамыңды бас байқап, тап болмағын шөгірге,

Қате басқан қадамдар жазаланар өмірде.

Құшақ жайып алдыңнан паш еткенде бар көркін,

Гүл оранған далада еркінсімес қайда еркің?

Босат, босат, бер еркін, дерт жайлаған жүректің,

Қуансын деп перзентің, туған далам, гүл ектің.

Сағыныштан тас-түйін жеттім саған елпілдеп.

«Қуат жинап бойыңа, сергіп, ойдан серпіл» деп,

жан-жүйемді босаттың, мен отырмын еңкілдеп,

сен де алақан соғасың, беу, жауқазын желпілдеп.

Құдыретің туған жер, шымырлатар бойымды!!!

Топырағыңнан шым-шымдап айналатын қуатқа

аралатып бойымды, саралатып ойымды,

мен де қырға айналдым, жонын тосқан шуаққа...





Өмір жыры

Үміттерге сыйладың арай төккен жаңа таң.

Жапыраққа шаттанып, қол соғуға – алақан.

Сағынысқан ғашықтар жолыққандай қайтадан

Бұтақтарға иілгіш құшақ бердің айқара...

Түлегенде табиғат бүршік жарып – жай табам.

Ана болып әлемге бесік жырын айта алам.

Көктемеген бұтаға нәр сұраймын өзектен,

Табиғатты тұл етпе, О, Жаратқан, көмек бер!

Топырақтан тарап нәр, тамыр қуат алады.

Өзегіне әл кіріп, бұта бүршік жарады...

Гүл қауызы күлтелі Жер Анаға сеуіп дән -

Тіршілік тұр бұлтартпай табиғатқа жазып заң.





Ақ пен қара

Ақ парақтан оқыдым қара жазу анық шын.

Ақ-қарасын өмірдің бір кісідей таныппын.

Ал, дегенмен, тірлікте – ұнатсам да бар түсті

Ақ пен қара бояудың күмілжіген қоспасы -

сұрқай түспен мен осы кете алмадым достасып,

кете алмадым және де біржолата қоштасып.

Экранға ақ түсті қара әріп тергенім,

Ақ қағазға ой тізу болып алды ермегім.

Жазу, жазу, көп жазу қиын емес ол да аса.

Қиын емес: ойлардың серкесі жоқ көп қойдай

шашырайтыны болмаса.

Ақ қағазда жоқ кінә, әріп шіркін момақан.

Мен де жуас қазақпын түпкі тегім боз ата,

Ал, қызықпын кейде мен: Мазамды алса ой дауыл,

сөз боранын боратам!!

Бояу жәйлі қозғалса ой, болмағаны бекерге

Бояуда емес әңгіме, қоспасында екен де.

Ал, қызықпыз кейде біз:

Адалдықты айтсақ та ақты көзге ілмейміз.

Бадырайған қараның қаралығын білмейміз.

Аққа қара тамызып, жуасытып тазаны,

Тиесілі қараға тең бөлеміз жазаны.

«А» деп аузын ашса Ақ көмекейі көрінген.

Екінші әріп – «қ» келіп, Қара жаққа бөлінген.

Затта қалмай тұтастық, түс айқындық таппаған,

Аққа күйе қалмады, біле тұра жақпаған...





Қысқы бақта

Төңіректі қырау қымтап қыс келді,

Жер менен көк әппақ шаңқан түске енді.

Ақ сәукеле, сұлу мүсін – жарастық,

Кербез сұлу жасыл шырша түрленді.

Мүлгиді әлем.

Кимешегі бәйтерекке үйлесіп,

Оралады етегіне тал шыбық.

Иіледі сәлем берген келіндей

Сұлу қайың желең бүркеп ақ түбіт.

Мүлгиді әлем.

Мәжнүн тал да баяу тербеп бұтағын,

Ләйлісіндей ашар саған құшағын,

Уыс-уыс күміс шашу маңайға,

Жадыратып көңіліңді, тарайды, ә!

Сергисің сен.





Желтоқсанның бірі

Қонып жатыр, қонып жатыр, қонып жатыр қонақтап,

Әппақ ұлпа, әппақ желек!

Аспан әппақ, жол әппақ,

Әппақ шашу күмістелген шағылысып күнменен

Қалықтап кеп жапалақтап биіктей түс, іргеме!

Шымқай аққа болса бәйге,

бүгінгі күн кенелер еді жүлдеге!

Сұрғылт шатыр сұр үйлер жоқ – самсап тұрған ақ сарай!

Пәк көңілім ақ әлеммен жарасымын тапқаны-ай!

Ақтан басқа түс көрмейсіз қарықпайды көз қалай?

Ақ желекке оранып ап бақтар іштей әндетіп,

Әлдилейді әуенімен, бұтақтарын қозғамай.

Сәл қозғалса-ақ ақ дүние кететіндей өзгеріп

Тұрғандай ма, бар тіршілік қозғалмауға сөз беріп...

Дүниені шаңқан түске, ақ бояуға малғандай

Әппақ гүлдер үлбіретіп ақ бүршігін жарғандай!

Желтоқсанның бүгін міне, міне бүгін бірі екен

Әппақ әлем пәктік тойын тойлап жатқан күн екен –

Осынау жыр тазалықтың орнығуғын ырымдап,

бір жүректен жарып шыққан жыр екен!





***

Құбажон далам, мен келген сайын

құбылаға қарай көсіліп, жатасың үнсіз,

тынығып жатқан қариядай қазір көз іліп.

Тірегім далам, білемін далам, сен атамзаманғы кәрісің,

дегенмен далам, толғауы тоқсан ғұмырда –

алақаныңда бар ісім,

зыр қағып жүрген титімдей ғана түлегің

мал үшін емес, жан үшін емес, күйеді, күйсе – ар үшін!

Біз ерте кеттік, өзіңнен далам,

күнелте кеткен жоқпыз тек,

білмекке – көңіл талпынып, кеттік,

асқарлар аңсап, қияға, қондық па самғап?

Биіктен аңсап қараймыз, аман ба екен деп,

текті іздер қалған, жеткізген бізді арман жолына ұяға!

Қырқаға таман, қыратқа таяу шатырлы үй біздің ұя-тын,

пейілді жан еді, ата-анам менің, сол үйге құтты,

жап-жарық, аңсап бір келген сәттерде төркін-жұртыма

жинала қалса, жұрағат түгел сиятын.

Сол ұя бізге өкпелі қазір, білемін.

Қауқарсыз екем алдында, жоғалтқан жанның ұятын,

сол ұя бізді өсірген жарық ұя-тын...

Құбажон далам, мен келген сайын құбылаға қарап көсіліп, жатасың үнсіз, тыныстап жатқан

атамдай қазір көз іліп.

Ақ арман аңсап, тағалы тұлпар кетіп ем ерттеп аттанып,

бөтендік көрмей, еліме ыстық атымды білген жат танып.

Жалғыз-ақ арман – қара шаңырақ әкеден қалған,

кетіпті-ау, әттең, жаттанып, кір шалған көңіл таттанып!

Кетіпті-ау, әттең... қара шаңырақ, жаттанып!





Ақтүтек боран...

Ақ түтек боран, амалың қалмай,

күйемен күресудесің,

Ақ әлем арман, әлеміш жалған –

итжығыс халде күй кешіп,

Аспан мен жердің арасы мұнар,

қап-қара тұман, қарашы!

Ақ пенен қара бірімен бірі,

Жағадан алып, таласып,

Ақ түтек боран, ақтүтек әлем

Ығыстыр түстің қарасын.

Жабығып жүрген жабырқау көңіл,

Сергіші, серпіл, көз ашып –

Ақ тілеуіме ақшаңқан дүние

Айқара түссін жол ашып!





***

Алатау ақ сәлдесін орап алған,

Ақ шапан иығына қона қалған,

Сардарға мойын бұрған өңкей сарбаз

Шыңдар да ақ иықты бола қалған.

Жорыдым ақ сәлдені жақсылыққа,

Шашырап күннен ұшқан алтын шапақ

Ұқсайды түйілмеген тәспиыққа,

Жорыдым мұны тағы жақсылыққа.

Биіктік, ақпен әркез астаса бер,

Жүрейік жақсылыққа жорып бәрін,

Алатау, сәлдең шешпей тұра тұршы,

Қонғанша жүректерге иман дарып!





***

Биіктің қара болғаны

Қап-қара бұлттың қонғаны.

Биіктің сұп-сұр болғаны

Төбеңе сұқсыр қонғаны.

Биіктің аппақ болғаны

Ақша бұлт келіп қонғаны,

Ақ жентек бұлттар жиылып,

Жаңқалап нұрды жонғаны,

Басыңа жауса осы нұр

Бақ-дәулеттің болғаны...





Ерболжанға

Әке болған балапаным,

Құшағыңда – өз балапаның

Аман өссін өзіңдей боп,

Атасының көзіндей боп!

Әке атанған құлыншағым,

Күні кешегі «ұрыншағым»

Болғаныңды ұмытпа тек,

Немереме ұрыспа көп.

Тентек болмай бала өсе ме,

Мейірім ек, әлдиіңе ал.

Түп-түзу боп тал өсе ме,

Икемде де, нәр жиып ал.





Өзім жайлы...

Боз жусан дала-анамның,

Иітіп төсін туғанмын,

Далиған дала етегін,

Жиектеп сағым қуғанмын.

Шартарап шарлап кезгенмін,

Құрсаулы өмірден безгенмін,

Еркіндіктің шын дәмін,

Азат ойлаудан сезгенмін.

Көкірегіме көз бердің,

Мен осылай өзгердім!

Шуақ боп келген шым-шымдап,

Сіңіруге нәрді сөз бердім.

Қамықпасқа қайғы ойлап,

Қолымнан келмес жәйді ойлап,

Жабырқамауға сөз бердім,

Дәл осылай өзгердім!





Тыныштық

(Тоғжан мен Айсәулеге екі ай бойы үйреніп қалыппын!

Олар Душанбеге ұшып кеткенде туған өлең)

Құлаққа ұрған танадай

Орнады келіп тыныштық!

Қыздарым кетіп барады

Жүрекке дәру, тым ыстық...

Сәттісін тілеп сапардың,

Тәттісін тілеп жаһанның,

Қол бұлғап, қала бердім мен

Көңілімді жайлап қасаң мұң...

Жігерден тауып серпіліс,

Алладан сұрап еркін күш.

Еңсемді дереу түзедім,

Тәтті үміт – маған бекініс.

Терезе ашық, күн – шуақ,

Толтырды үйді жарыққа.

Тұрғандай мені жұбатып,

Келер деп тағы, қамықпа!

Толқумен әлі отырмын,

Жанымды билеп сан ырғақ!

Өзімді өзім шақырдым,

Тағат пен төзім, сабырға!





***

Имандылық жүрекке орнығуын тілесек,

Әліпбиден бастайық, ежіктеуден қашпайық,

Әр елде ашқан сауатын, сол елде қаққан қанатын,

Діни әлем көгінде шығарар әркім өз атын...

Әркімнен жиған ілімнің, тауыса алмай қиғашын,

Дүбәра халқым жаутаңдар,

жәрдем ет, Алла, шын датым.

Санаға салмақ түсірер, піспеген нәрсіз жемістей,

Жаңылысқан қадамдар, шалынысқан жарандар,

Құбыла іздеп сабылған, төрт жағы түгел теріскей,

Сүйретілдік жатқа еріп, сірісі үлкен кебістей.





***

Қаншама күндер өтіпті, күтумен күдер үзілген...

Қаншама моншақ құлады, көзімнен, жаным, тізілген

Тізілген жастан кеппесе кірпігім, қалай көз ілем,

Ауырын өткен күндердің кірпіктеріммен сезінем,

Айтшы, мен қалай көз ілем!?

Төзімді болшы, бота, деп,

басалқы тілек жолдайсың,

Жолдайсың, сезем, ара алыс,

менімен бірге болмайсың!

Дәтке бір қуат, ішімнен, жүректер егіз – сезінем,

Жырақта, қайда жүрсең де қолдайтыныңды сезінем,

Маужырап жатып көз ілем!





Неге ұлиды

Бөрі дейді, қасқыр дейді, жыртқыш дейді,

Жан-жақтан күстәналап түрткіштейді.

Жаратқан бір тағының түрін солай

жаратса, жүре берсін жыртқыш мейлі!

Жортады түз тағысы жөніменен,

Санасып кім көріпті оныменен.

Нәпақасы кезіксе жортқан жолда,

Жемтігі жолыққаны сорыменен.

Ит-құстан адам ерек көрінер ед...

Соғып ап, мақтанбаса тоныменен.

Бір тағыны бір тағы ұрып алар

Озбырлық жәйлі таласпа, меніменен!

Әр мықты түп-түбінде бір құриды,

Қу мүрде топырақта бір шіриді,

Мықты болса, көкбөрі айға қарап...

Жаныңды түршіктіріп неге ұлиды?!





Көнсе, егер...

Алдауға, арбауға көнсе, егер,

Жынымды алыңыз,

Бұйымтай сол болса,

Кешікпей, алыңыз,

Барыңыз...

Кейде бос, кей кезде байлаулы,

Білмейтін айдауды...

Шақырсам келетін,

Жұмсасам көнетін,

Берейін таба алсаң, сен тілін

Жынымды...

Әй, бірақ, сенбеймін

Жынға жын бағынып көріп пе?!

Жынның жын таңдауын беріп пе,

Жынға жын керек пе,

Сол жағын білмеймін,

Жоқ ондай дерек те!

Білерім – сен соның бірісің,

Саған жын керек пе?

Досымсың. Кей сәтте тосынсың.

Алыңыз керектің бәрін де.

Ақша ма, азық па, кеңес пе?

Өмірден көргенім, түйгенім,

Аз-көпті сабағым, азабым...

Бәрін де, бәрін де

Алыңыз, керексе.

Бәрінің өтеуі табылар,

Мендегі пейілдің кеңдігі ерекше,

Бәрін де алыңыз, керексе -

Толтырар несібем еселеп!

Мен кедей болғанмын нешеме,

Бір тәңір беретін аспаннан

Керексе, батпандап

алғанмын. Аламын, шашпаймын,

Садақа беруге тарылман,

Мал артық болмайды жанымнан,

Жан артық болмайды арымнан,

Кезім жоқ, бар болса тарылған!

Тек қана,

Сұқтанба арыма,

Мен оған тас сараң,

Ол кетсе – кетер ес,

Оны ешкім өтемес,

Сондықтан ешқашан сен оған тиіспе!

Тиіспе!





Күнтізбе

Бір парақ жыртылғанда,

Бір парақ ашылады.

Аспанды қиқу кернеп,

Көктен нұр шашылады.

Рахман-нұр тасып, ағып,

Көктен жыр шашылады,

Көктем кеп, күнтізбенің

Парағы дәл осылай ашылады.

Барады ызғар кетіп –

Жыртылған парақтарда,

Жапырақ бүр жарады

Нәп-нәзік шанақтарда.

Топырақ дем алады,

Атырап бу көтеріп,

Қайыңға әл кіреді

Көк желек ту көтеріп.

Жеттің бе, ақ шағалам,

Жеттің бе, көк шағалам.

Көп күттім өздеріңді

Айдынды бос жағалап...

Асыр сал, шашып моншақ

Теңіздің төскейінде,

Сүйсіне жүрем қарап

Атырау беткейінде.





Ауылға барғанда

Барып қайттық ауылға апа екеуміз:

Құм-шоқалды аралап, жусан теріп.

Гүл шатырын көтерген сүттіген мен

Жұпар иісі аңқыған бүргем көріп.

Сағыз сабақ іздеп ек, таба алмадық,

Түп сағыз да көрмедік, қаза алмадық.

Бала біткен түгесті-ау, деп жұбатып,

Өзімізді-өзіміз тағы алдадық.

Өспейді екен өңірде сағыз көптен,

Сағыз түгіл, төбеден шағыл көшкен...

Сұрықсыздау көрінді Жыланды жер

Шамарданға1 бүгінде әкем көшкен.

Әкем көшкен анасын қоңсы еткелі,

Әке-ау, көңіл бәсеңдеу сен кеткелі!

(Мынау елді, әй, қайдам, ел деп пе едің),

Қара суды пейілсіз ұсынады,

Інімменен үйімнен сен кеткелі!!!

Әруағың дәме етер, құран білем,

Құран оқып, шүкір деп тұрам кілең...

Аралауға үйді-үйді зауқым соқпас,

Пейілі тар біреулер «сұранды» дер.

Сен кеткелі ошақта от маздамайды,

Туған үйің жат болса, аз ба қайғы!

Осыменен бітсін де, бар жамандық,

Мұны ұрпаққа келешек жазбағай-ды!

Іздеп бара алмаған қиын екен,

Ізің қалған бір аула өшіп кетті.

Әл кеткен соң күтімге зәру болған

Анашым да бұл үйден көшіп кетті!..





Күн жыры

Күз түскелі күліп тұр ем,

Бүгін сықтым көз жасын,

Бұлт шатырын керіп тастап,

Алатауға қонғасын...

Бейбіт аспан көкжиектің

Көмкереді көбесін,

Жер тандыры кеуіп қалған,

Шытынап тұр демесін.

Қырау келер қытымырлау,

Демі үскіріп жер бетін,

Жасартсын деп бүркіп өтем

Ақ жаңбырым келбетін.

Қара жер деп - табан асты

Жер ананы сөкпеңдер!

Күн - шұғыла, жаңбыр - нәр боп

Құлпыртады көктем кеп!





Аға рухымен сырласу

Сенің жарың отырса,

Ойша өзіңмен сырласып,

Ойша өзіңмен мұңдасып,

Керегі жоқ тіл қатып,

Керегі жоқ үн қатып,

Өйткені ол жүреді

Ойша өзіңмен мұңдасып,

Ойша өзіңмен сырласып.





Өз жайым

Жәйіма жүрген жәйім бар,

Аулақ жүр менен, уайымдар!

Сендерге әуес емеспін,

(қол бұлғап әуре болмаңдар

ғашықтық дерттен солғандар)

Шақырма мені, қайыңдар!

Күндіз – күн, түнде айым бар,

Жәйім жоқ жоқты уайымдар.

Тербетсе бір сәт әлдилеп,

Бір мезгіл алар сілкілеп...

Бәрі де тәтті ойым бар,

Аулақ жүр менен уайымдар!

Өз ойым бесік өзіме,

Көкейім – ғажап әлемім!

Тербеліп тәтті әуенмен

Маужырап ұйықтап барамын!

Маужырап ұйықтап барамын!

Бесік-әлемге – баламын!





Өзім жайлы

Сыр алысар ешкім жоқ.

Ауысатын күзетіп,

Босағама серікпін

Күн ауысар, түн өтіп.

Ай күледі әй-әй боп,

Төгілмесін жыр қалай.

Құлағында анамның

Жарқыраған сырғадай.

Анам құлақ тосқандай

Мұң-шеріме тымықта.

«Саған сабыр жарасады»,

Дейді «осыны ұмытпа»!





Бәріміз де жендетпіз

(өткеннен үзінді, қазіргіге шолу)

Таспен жардық бір басты,

Сөзбен жардық бір басты.

Бабам салты көміліп,

Қасиетімді құм басты...

Көмбес едік құмға біз,

Айналмас ек құлға біз,

Бытыратты тарыдай

Билік қылды қу қоңсы!

Монғол өттік, тау асып,

Қытай өттік түн қатып,

Үнді жері – тақырда

Қаталадық шөл батып.

Жорық жолы ауыр-ды,

Жаным талай ауырды.

Гималайда тастадық,

Бала менен бауырды.

Саясаты салдақы,

Қан жусатты солдаты.

Жосадай қып жерімді,

Кебінсіз ер көмілді.

Жазықсыздан жазғырып,

Жазаланған қазақпыз.

Тірі жүру үшін де

Азап алған қазақпыз.

Өшіп кете жаздаған

Қазақ аты қазақпыз.

Қуғын-сүргін сарқыты

Сондықтан біз аз-ақпыз.

Қырғыз деді – құптатты,

Қайсақ деді – құптатты

Қосаққа алған інгендей,

Дегеніне жұптапты.

Ата салтты таптатты,

Өзінікін мақтатты,

Интернационал деп,

Өзге ұлтқа жұптапты.

Бірте-бірте дінімнен,

Дінімнен соң тілімнен,

Тілімнен соң ділімнен

Тап осылай бездірді.

...Таспен жарсақ бір басты,

Сөзбен жарсақ бір басты.

Қасиетсіз қалған соң...

Алды жайлап албасты!

Жолдан тайса періште

Азғырады пері іште!

Дұрыс басқан қадамың

Бастап тұрар теріске...

Байбаламнан не пайда?

Бағыт қайда, жөн қайда?

Қазақ болып қалуға,

Тіпті мүлдем болмай ма?

Иман безсе жүректен,

Бата қалса тілектен,

Көрінгенге ермекпіз,

Ермеліге1 ермекпіз!

Жалдамалы жалғанда

бәріміз де жендетпіз!

Тек шетелде оқимыз.

Ассалау емес, о”кейміз,

Көкиміз-ау, көкиміз!

__________

1ермелі - жын-перінің аты





Күрең домбыра

Жыр - тұлпардың тұяғының дүбіріндей екпінді

Тебірентпей қоймайтұғын сөз ұғатын тектіңді.

Жыр толқытса ақыныңды әсерлі өлең өретін,

Шанағынан шашыратып шуақты әуен төгетін,

Қанатындай пырағыңның жоғалтпаған киесін,

Күрең шанақ домбыраңыз жоқтап тұрар иесін.

Қайғы орнатып басыңызға жүректе мұң кілкісе,

Көкіректі шер қысып бір, жанарға жас іркілсе,

Уайымның мұхитынан шер топаны селдесе,

Салың сеңге соқтығысып, шайқаларсың ендеше.

Мұндай сәтте мұңаймашы, шақыр досты қонаққа,

Беу-беу қағар бақсыдайын соз қолыңды шанаққа.





Ойын туралы ой

«Қақпақыл» деген ойын бар,

сенбесеңдер қойыңдар.

Қақпақылдың білмеймін,

аты қалай қойылған.

Емес, сірә есею – тойғандықтан ойынға

Ойынқұмар басымыз, болып алды ойқұмар...

Кірмей қоймас тегінде, дені сауға ес-ақыл

Көріп жүрміз алайда, тым ересек адамдар

Ойнағанын қақпақыл.

Тәсіл бөлек, ойын да бала кездей тұтанбас.

Қақпақылға жарап тұр

мендігі жоқ кеуде мен ойдан ада жұтаң бас.

Ойсыз басқа, шынында

ойнамаса не қалды?

Ойнауды ерсі көрмей-ақ,

ойыншыққа айналды.

Тегін емес, әрине – ақыға ойнар үлкендер,

Еркің сенде, өзің біл – сынасаң да күлсең де:

...Бала-шаға, қарттар бар...

қарын қамы, білгенге...

Үлкендердің ойыны –

шаң жұтпайтын «таза ойын».

Жүгірмейді далаңдап,

аунамайды алаңда,

Ұпайға емес, бірақ та

Мәз болады «ойыннан»

жүргеніне аман қап.





Тойға кеткен апама

(Нәсіп Мұстаққызына)

Орлы жаққа жол түссе,

бір соғып қайт, Жан апа!

Ирек өткел жаққа да

көз қырыңды сал, Апа!

Қазір күз ғой, арнадан

Шарон суы тартылып,

Құла байтал іздері

жатқан шығар қайраңда

Басқан мөрдей айқырып!!!

Өткен күндер белгісі

көкейіңде жүр сайрап.

Албырт шақты еске алып,

бір жасап қайт, масайрап.

Көңіліңді өсіріп,

сергіп, бойды жазып қайт!

Көз көргендер жүрсе аман,

қыр қызынан сағынған

дұғай-дұғай сәлем айт!





Күз

Естілмейді селдір сары

жапырақтар сыбдыры,

Жел уілі басым түскен

сұрғылт қабақ күз күні.

Асыр салған асау тайша

менің бұла қыз күнім,

Ымырттағы жолаушыдай

тарта түсті тізгінін.

Қарашада қара жаңбыр

долы желмен айқасып.

Күншуақты алапат күш,

жеңіп шықты шайқасып.

Аңсауы көп әуенінде

майда қоңыр баяу ән,

Көңілімнің түкпірінде

қалып қойды саялап.





Айгөлекке

Сендей дос менде ғана бар,

Мендей дос сенде ғана бар.

Жүрекпен ұқса досты – дос

Көңілің көркін таба алар.

Намысты бірге қорғасар,

Тарықсаң ойға ой қосар.

Қажысаң қайрат азайып,

Иығын саған ол тосар.

Бұлданбас шамаң келмесе,

Сағынар аңсап көрмесе.

Өзіңнен сені қорғайды ол,

Сынап көр оны, сенбесең:

Аптықсаң ашу қысқанда

Боратсаң қарғыс дұшпанға,

Құрбыңа қалсаң өкпелеп,

Ұнжырғаң түссе бөп-бөлек.

Нағыз дос сенің сөзіңді

Сөйлемес шашбау көтеріп.

Күнәға батпас жолды айтар,

Мәртебеңді марқайтар.

«Сайтанның сайқымазағы

арттырар демде еселеп

күпірліктің азабын.

Арашаны арыңа

сабырдан ізде, қарағым!»

Дей алса досың – асыл дос

Көңілің табар содан хош!





Кәрі теңіз тебіренісі

Табиғатқа тиесілі дегенге

Жұмыр жердің киесімін деп сендім.

Жағалау мен теңіз түбі бұл күнде

Үлесінде байлық қуған шефтердің.

Алас ұрған тірлігінен тірінің

Толқыным да толқымайды бүгінде.

Алпауытты келгеніммен еңсергім,

Дәрменсіздік құр теңселтті, теңселдім...

Пәрше-пәрше бөлініп тұр аумағым,

Ызы-қиқы төріндемін сауданың.

Күндіз-түні тебіренер толқыным

Екіталай маған енді сау қалу.

Шарлайтұғын айдынымды еркімен

Тамсандырған аққу қайда көркімен.

Бұлтың қағып, бұлтша аунақшып жүретін

(Жағалаудың байпаң қаққан еркесі)

Итбалық та арпалысар дертімен.

Беу, адамдар, түгенделіп бітер қашан

мұқтажың,

Тонаушыға бар ма титтей ықпалың?!

Тебіреністі теңіз жанын ұғатын

Шаршы әлемнен бір жан бар ма шығатын?





Ақын рухымен сырласу

Ашық алаң, әппақ қардың үстінде

арман толы жүректерді нұр шалып,

сенің жырың – «...Елім менің...» екпіндеп,

жігер жанып жеткен жоқ па еді жеңіске

қанды қолдан шеке ісірген ұрпағың?!

Қанды майдан желтоқсанның өр үні

Жүректердің қыздырғанда көрігін,

өр үніне қосып жалын жігерін

от шарпыған он сегіз бен жиырма бір...

Көк бөрінің көк байрағын көксеген

Тәңіріне үні жеткен Желтоқсанның түні еді.

Қанды майдан сол жорықтың өр үні

Жүректердің қыздырғанда көрігін

Байтақ дала Қазақстан құрышын

кекке бөккен қаныменен суарып

сол өрліктің, сол ерліктің екпіні

Ел таңбасын, Ту тұғырын соқтырған

мүмкін емес, мүмкін емес, жан аға-ау,

Сол күндерді Рухыңның сезбеуі!





Наразылық

(тележаңалықтарда айтылған соңғы хабарға)

Бір жаңалық ашқанға ұқсайды бір ғалым,

Кереметін паш етіп тұр ырғалып.

Шығыс елі – Жапония тұрғыны

Темір бала ойлап тапты о, залым!

Өн бойында қан орнында ток жүрер,

Ішпесе де, жемесе де тоқ жүрер.

Және сезу нүктелерін жалғайтын

Денесінде тетіктері көп білем.

Өз сезімін шығара алар сыртына

Бір мейірім білдіре алар жұртына

Қасиеті бар ма екен сол сәбидің,

Көрдіңдер ме осы жағын бір сынап!

Жүрегінен шаша алмайтын саған от,

Онсыз дағы жүрегі тас бала көп.

Мейірімсіз жүрек атқан тастардан

Аналардың жүрегінде жара көп.

Жұмыр жерді мекендеген жерлесім,

Босқа жүру білемін ғой, ерге сын!

Шаш шегініп жарқыраған маңдайың

Өзгеше бір жаңалықтан терлесін!

Темір бала жасағаның не еткенің?

Бала саған ойыншық қой деп пе едің!

Жігіт болсаң, таптырсайшы шын бала

Неге керек қасқа-ау, ТЕМІР-ҚҰЛ бала???





Інжуіме

Атам қайда дейсің сен

Інжу асыл лағылым.

Мен отырмын мүдіріп,

Тауым тасқа шағылып.

Алдарқатып әрнеге

Көңіліңді бұрамын.

Шаттанасың мәз болып

Көктен түскен жыр-әнім.

Түрлі сауал бересің

Қиын кейбір сұрағың.

Жауап тапсам біріне,

Бірін білмей тұрамын.

Ойлы болып өсерсің,

Талай жұмбақ шешерсің.

«Білместігін» әжеңніің

Түсінген соң кешерсің.





Тағы да Інжуге

Менің опа-далабым,

Тап-тұйнақтай орнында.

Үйде жүрсең ғажабым

Шашар едің оңдырмай.

Жазаламан ол үшін,

Титтей ғана кенішім,

Дүниенің жұмбағын

шешу керек сен үшін.

Құрбыларым жиналып,

«Жамандарын» мақтаса,

Мен отырам аша алмай

Кібіртіктеп жақты аса.

Аман болса, ата-анаң

Ержеткізер өсіріп,

Қаннан берілетұғын

Қасиетін атаңның

Өз бойыңа қуатым,

Аларсың-ау көшіріп.





Өмір неткен шуақты

Ай дөңгелек,

Күн дөңгелек,

Жер дөңгелек, дөңгелек.

Айдан сізге,

Күннен сізге,

Жерден сізге не керек?

Айдан бізге сәуле керек,

Күннен шуақ, нұр керек,

Жерден бізді сәнге бөлеп

Құлпыратын гүл керек!

Ай берер-ау сәулесін,

Күн төгер-ау шуағын,

Гүлдей жайнап өсуге

Айсәулелер туатын

Өмір неткен шуақты...





Айдарханға

Бір шөтке шаш –

Мақтанышы,

Мұрагері атаның,

Аты Айдархан сол мықтының,

Сұрап алар батаны.

Айдар шашы қайратты екен,

Көзқарасы айбарлы.

Тіл мен көзден аман өссін,

Шежіреге аты байланып.

Жиені боп бір мықтының,

Атын шығар алашқа,

Беріш сенің түпқазығың,

Ата жолдан адаспа!

«Сұлтаны боп өсер деген

Менің ұлым жігіттің»

Арманында жатыр әке

Ең ұлысы үміттің!

Ел үлгісін сақтай алсаң,

Әке үмітін ақтарың шын.

Алған батаң қабыл болсын,

Ырыс қонып, бақ дарысын!





Айсәуленің сөздігі

Тілі енді шығады,

Сөздік қоры санаулы!

Іс-қимылы дақпа-дақ

Шелтиіп ап танауы!

Жақсы көру дегенді

Ыммен айтса, ұғамын.

Тербеледі ырғалып,

Айқастырып құшағын!

Құс, балапан дегені –

«пітә-пітә-пітәпә»!

Екі қолын қанат қып,

Қалбаң қағып ұшады, ә!

«Барыс», «Дружоктың» да

Ит екенін біледі.

Үрсе кезек күшіктер

«Жат, әу-әу» деп жүреді!

«Бөпе» дейді өзіндей

Бала көрсе, қызықтап!

Мамасына қашады,

Бөпесінген «бұзықтан».

Тастамайды аузынан

Тым киелі бір сөзді!

Сан құбылтып айтады

«Папа» деген бұл сөзді!

Ән айтады өзінше

«Мама, папа, құдай...» деп

Амандығын тілесең,

Бір Құдайдан сұрай бер!

Пәк-періште сәбиім,

«Айсәулесім» әй-әйсің!

Жақсы сөзбен тек қана

Сөздік қорың молайсын!





Тәтті қыз

Тәп-тәтті тілі былдырлап,

Балбұлақ күліп, сыңғырлап,

Шапқылап дала кезеді

Бір сәби өсіп келеді,

Айсәуле – оның дерегі!

Сәбидің тәтті күлкісі,

Ата-анасына керегі!

Енді-енді шыққан қызықтап

Тіліне балдай сүйсініп

Ғажайып әлемге енеді!

Бал тілі - бұлақ былдырлап,

Құлыншақтай құлдырап,

Дүбірлі қазақ даласын,

Думанға бөлеп жүрсінші

Айсәуле - Қали ата баласы!





Зейнеге

Асыл, жақұт су түбінде

Дегендері жалған екен,

Сәби күліп қарамаса,

Басқа бақыт алдау екен!

Бір күлгенде мәз боп Зейне,

Күн ұялып қалған екен!

Тәй-тәй басқан әр қадамы

Әжесіне арман екен!

Саусақтарын созып күнге,

Өсіп келеді күннен күнге.

Талпынады би билеп те,

Ұқсайды өзі әппақ гүлге!





Кішкентай Зейне

Атасын өзі көрген жоқ,

Әжесін іші таниды.

Әкесін көрсе құлпырар

Пәк-періште жан игі.

Кіршіксіз жаның, асылым,

Жапырақ, гүлім, жасылым!

Аман болсын ата-анаң,

Тыныш болсын ғасырың!





Бөлшектенгім келмейді

Шуақ болып шашыламын,

қауызымнан ашыламын,

Сіңіремін әр тініме

Тебірентер ғашық әнін.

Өзгелерше күле алмаймын,

Көлгірсініп жүре алмаймын,

Ұқсап баққан кездерімде

Мен өзімді жиі алдаймын.

Дүниені өз көзіммен,

Өзім болып тек көремін!

Ыңғайлансам әлдекімге

Мен өзімді жек көремін.

Бағынбайтын ережеге,

Жалтақтамас дәрежеңе

Жүрек ісін тыя алмаймын –

Бөлшектеніп сүйе алмаймын!





Еділдің жағасында

Еділдің екі айрылар енді тұсы –

Көп тұрған Астарханда шенді кісі

Жұмабай кластасым. Жағалауда

қарық боп суретке келдік түсіп...

Кетеді екі айрылып – Шарон, Қиғаш

Балалық шағын ешкім оңай қимас,

Шұрқырап көрістік те күні бойы

Талай сыр ақтарылды жүрген жинап.

Еділден екі өзен басын алса,

Екі жеңді жатқандай кеуде жалғап!

Қиғаштың жағасында туып-өскен

Адамда болушы ма еді өзге арман!

Кеңдікпен, кемерлікпен тудым бірге,

Молшылық әуелден-ақ қанға сіңген.

Тебіренсем, дариядай толқимын да,

Әкетем аспанды да бірге тербеп.

Жан-жары Жұмабайдың Хазила қыз

Бойында тәрбиенің жібек тіні.

Бұл өмір жарастықты үлгі етуге,

Жұптаған сұлулық пен жүректіні!





Тәуба

Жел сөзді демеу деп қалдым ба, өкінем,

Кешірші, жүрегім, кешірші, өтінем!

Онсыз да жүргенде сетінеп,

Толтырып мұң құйып кетіп еді,

Сонау бір жылдарым!

Елеңдеп, нем бар, сенем деп,

Тағдырдың тағы бір сынағын көрем деп,

Нем бар еді, сұрамай бір сауға,

Кезікті сау басым бір дауға.

Қатемді өтермін, жүгін сен көтердің,

Кешірші жүрегім, кешірші, өтінем,

Өкінем!





Тәуекел

Кісілік сабақтан басталған қадамым,

көлгірлік, зеңгірлік дегеннен адамын,

құлагер, ақтаңгер, күреңдер жиналған алаңға

жорғама терлік сап барармын...

білемін, «күтпесін» күтпейтін орта бұл,

білген соң, несіне қорқамын!

Жырларым үміттің тамшысы,

Құйылғын, қордалан!

Жігерім намыстың қамшысы,

Ентелей кірермін Ордаңа,

Қолдаса, әділет жаршысы

Жатырқай қоймас-ау жыр-дода...





Мейірім

Жүрек деген тас бар еді,

Тастай берік асқар еді.

Беріктігі ерен еді,

Шыңыраудан шыңғырса жын,

Тек жаңғырық берер еді,

Жаңғыртуға шебер еді...

Сол жүрек-тас мүсін болған,

Бермес еді түсін қолдан.

Жол-жөнекей соқты бірде

Жолаушылап Мейірім өзі.

Бірдің ісін құдай қолдап,

Орайы кеп тұрды оңынан.

Атың ерек, ей, мейірім,

Тұрдың көзден жас үйіріп...

Тасқа тамып кетті абайсыз,

Қос тамшы жас тұрды иіріліп.

Сіңер ме екен, деді біреу,

Кеуіп кетер, деді біреу,

Селт етпеді, бірақ жүрек,

Күдік тұрды біраз үдеп...

Мейірімнің өз атынан

Қос тамшы жас қос иірім

Меншіктеніп жүрек-тасты,

Қол қойыпты бір шиырып.

Кепкен сия секілденіп

Тас бетінде ізі қалды.

Десті біреу, тас та болса,

Тамшыдан нәр сүзіп алды...

Қалды әңгіме құлағымда,

Жылайын ба, күлейін бе.

Тас жүректі жібіте алсам,

Мейірім боп жүрейін мен!

Қолтаңбамды көз жасыммен,

Қалдыра да білейін мен!





Рас, таулық емеспін

«Құзда нең бар еді» деме,

«Таулық емес, деді» деме,

Бір аңыздан оқыған ем:

«Сақтаулы тұр», - деді кеме.

Құз басына таман қалған,

Сол кемеде аман қалған

Құтқарылған лайықты

Тегім білсем, бұл айып па?

Құтқарылған асылдардың

Жұрнағымыз дегім келді,

Сол жұрнақтан сақталса егер,

Бір қасиет – тегім берді.

Набыт етсе көпті топан,

Аман қапты нысаптылар,

Қалды ма екен қазір содан,

Ұрпақтары ұқсап туған?

Айтуынша жазбалардың,

Топан жапқан жер ұқсайды,

Шел қаптаған көз ұқсайды,

Сереңдеген көлеңкелер

Бізден гөрі көп ұқсайды.





***

Табын-табын ой айдап,

Ойпаң қуып шаршадым,

Қиял-ғажап қуып ем,

Қиыр шарлап тамсандым.

Ойпаң жерде жүрмегім –

Ойдың ауырлығынан,

Қиян шарлап кезгенім

Мидың жауырлығынан...

Жеңіл-жеңіл, десе де,

Қиялға көп ермедім,

Өріс қуған қойшыдай

Жусанды қыр ермегім...

Кәсібі ғой мергеннің,

Тырна аңдыған тыраулап.

Ой қайырам құраулап...

Содан қырық-құрау бақ.





Дауыл туралы

Сағым күлді,

Сағым сынды

Көлгірлікке мазақ боп.

Тағы алдандым,

Қараң қалды

Үміт біткен. Азап көп.

Дауыл тұрды,

Қағындырды.

Тамырсызды кетті айдап.

Жұпар жауын жауып тұрды,

Өсер жаңа көк жайнап...

Үміт оты қалған сөніп,

Қайта жақты алауын,

Тәуелсіздік көтеріп тұр

Еркіндіктің жалауын!





***

Жанымның қанды жарасын

Жырыңмен таңып емдерсің,

Жүректен шыққан шымырлап,

Лебізің жанға дем берсін.

Тәңірден мағұлым үн келсе,

Өзгерсе, өмірім өзгерсін...

Сірескен сеңнің бірінен

Құтқарушы қол берсін...

Алысқан қолдар айқасқан

Құшақтарға жол берсін,

Қолдаса мұны бір Тәңір

Қабағымен оң көрсін!





Қара Ертіс

Қара Ертіс қара түнді тербетеді,

Қара түн, мызғи қойсаң нең кетеді?

Түн түнек сүйреп шығып не бір ойды

Не бір ой көз жасымды селдетеді.

Қара түн, мызғи қойсаң нең кетеді

Не бір ой, келсең күндіз келсең еді!

Бозторғай таң бозында үрпиісіп

Қанатын әнтек-тәнтек сермеседі...

Қара Ертіс түн баласы көз ілмеген

Мұнда да таусылғандай төзім деген.

Түбінде иірімі тымып ағар

Ішімнен ой мүжіген өзім дер ем!

Мен-дағы ой тербетіп көз ілмегем,

Қара Ертіс – ой мүжіген өзім дер ем...





Құрбыма...

Мұнша бітеу болармысың, шіркін-ай!

Әзер тұрдым көз жасымды іркіп-ай,

Мелшидім-ау тас төбемнен ұрғандай,

Қатыгездік шын балалап тұрғандай!

Болмысыңды кеттім аяп пақырдай,

Ашу-ыза берген сонша жаратқан

Бақты айтасың, бақты айтасың, айтпашы,

Тым болмаса қойыпты-ау мұң татырмай!

Жуасып қалд бойымда қайсар қылық

Бітеулігің тастады тайсалдырып.

Тұла бойың тұтасқан надандыққа

Төтеп бере алмады-ау байсалдылық!

Шыдатпаған дәтім ед «бар, бар» деген,

Емексігем «бір үміт жалғар» деп ем...

Бір ой айтты «келмейді әлің, шоқ-шоқ» деп,

Жүрек айтты «баспа қадам, жоқ, жоқ» деп,

Санам айтты «түбі хайыр – берме сыр!»

Сезім айтты «жылап алшы, көл-көсір!»

...Көкірегіме әуен келді тербетіп,

Мен баяғы жылап тұрдым селдетіп...





***

Мен құмда өстім жалаңаяқ,

Құм қызуын сіңіріп,

Өкпек желге қарамай-ақ,

Қырдан самал сіміріп...

Мен Қиғаштың ақ жалында

Ақ толқынмен жарысқам,

Асаумен де, тұсаумен де

Ес білгелі танысқам.

Құйынмен де, боранмен де,

Толқынмен де алысқам,

Осылардың бірін көрмей

Өскендермен жарыспан!





Бір жақсыға

Жақсыдан тиер шарапат,

Жаманнан келер кесапат,

Жау көрсең мені аяма,

Кесек ат, көздеп кесек ат!

Жақсы деп сені жағалап,

Жақұтқа балап, бағалап

Ілтипатыңнан аса алмай,

Жаныңда жүрмін сағалап!

Құмға айналған жігерді,

Қыш етіп қалап, жанисың,

Байқаймын, сірә, менің де

Жаман емесімді танисың!





***

Жесірдің мұңы мәңгілік

Атпайды екен таң күліп.

Жесірдің күні мұнардай

Тарқамайтын тұмандай.

Жұбанып тұрып жұбанбай,

Қуанып тұрып қуанбай

Жесірдің күйі мәңгілік

Сыңарсыз қалған сыңардай.

...Жадымда жүрер жалқы есім

Аялап таққан тұмардай!





***

Құзғындар құлатқанда

қиядан құзға итеріп,

Қарқылдап, қауқылдасып

«жатсын деп алтын басың,

үстіңнен топан тасып...»

сырғытып лайсаң-ыласын...

Жын ба едім, тірі қалдым,

шуақтың бір ғажайып,

қарманып тінін алдым,

тірі қалдым...

Сен келіп бердің арай,

Күн шырай келбетіңнен

қалбаңдап тірі әруақ,

тік бастым жер бетін мен...

Сен мені, жаным, кім дер ең?

...Мен кешкен тағдыр міне, осы –

«көр қызы» көрге сіңбеген?!





Жыландыға барғанда...

Қыз ерітер жүректен мұзды деуші еді,

Жылатуға болмайды қызды деуші еді,

Сағынышпен келгенде қыз төркінге

Сыбағасы сақтаулы тұрды деуші еді.

Қыз ағасы – қорғаны, тон жағасы,

Қарындасын, жайқалған гүл-данасын,

Ызғар түгіл, самалдан қорғап жүрер

Шыр-пыр етіп айналып-толғанатын...

Ағаларым, емендей паналарым,

Топ ішінде еңселі - дараларым!

Өзің тірі жүргенде, пайғамбардай

Пенделікке мән беріп қарамадым...

Дүние-ай, өмір заулап өтіп барады,

Сағынып кеп, қоштасып кетіп барам,

Өресі тар тексізге налығаннан...

Көзімнен жас парлайды алты тарам!





Ат қою...

Ақ түтекке оранып, түн ұласып күнімен

Жетісі еді жедінің, ішін тартты ұлып жел!

Жаяу жолды жасырған жеті күнгі бораннан

Жылқышысы бір байдың аман қалған бір пақыр.

Ықтырмалы қос тіккен жылқы баққан қосынға

Екі иығын жұлып жеп, арпалысып жетті ақыр.

Ақ түтек пен аш қорқау аран болған ажалға,

Жеті тәулік бораннан аман қалған жан олжа.

Ала боран қыр, сайды, алаламай кезген шақ.

Қар бораған далада ытқырынған көп сайғақ

Ықтын іздеп, жансебіл сауға іздесе - баспана,

Зәру болмас жылуға тамыры жоқ тас қана.

...Жылжып жетті бейшара ақ қырауға оранған

Иірілген жіп құсап, ақ ұршыққа оралған.

Қоныш-қойны мұз бен қар, жаны неткен сірі еді,

Шығып кетпеді демесең, шала-жансар тірі еді...

Ыс қабады қолқаны шағын қоста тымақтай

Түсірердей суретке сығалайды жырақта ай.

Тынды боран амалсыз, айрылғандай олжадан,

Айлапат күш жетпеді мақсатына болжаған...

Туырлықтай есіктен сүйретіліп кірді ессіз,

Қос тізерлей құлады, көрген жандай бір тепкі...

Қос бақанға керілген керме арқанға асылып,

Толғақ қысқан келіншек бір ышқынды ашынып...

Кетті жуып жүзін тер, бір шар етті шарана,

Қазақ қашан қиналған ат қоюдан даралап!

Жөн сұрап та үлгермей, жолаушыдан ес жиып,

«Түнқатар» деп ат қойды іле-шала балаға...

Тағдыр атқа тәуелді болса, қиын әй, тегі...

Не күтеді сәбиді, не болады ертеңі?

...Оқиғаның желісін әжем кенет үзді кілт,

Қабағында кіреуке, торлағандай күнді бұлт,

Әлде соңы... тым жайсыз хикаямен тынды ма

Жалғаспады әңгіме, кетті аяғы құрдымға...





Кісілерге жақынмын

Кісілерге жақынмын,

Кісімсінбесе!

Аулақ жүрем,

өзімді кісі көрмей –

«тірегің бар ма артыңда,

кісің кім» десе!

Кісіліктің не екенін ұқпайтындар

Кісілікке жетпей жатып,

«Кісі екем» дейді!

Кісілікті танымайтындар

Кісілігі кемдерді

«Кісекем» дейді.





Несібе

Қалғаны шын ба көңілдің,

Жалғаны шын ба өмірдің?

Алданыш болса, қу тірлік

Қамына неге көмілдім?

Ұмытып бір сәт өзімді,

Арнадан асып төгілдім.

Мұңданып сонша несіне

Мұңайып неге егілдім?

Болса бұл өмір несие,

Несіне келдім, несіне?

...Тәубама қайттым ес жиып,

Шынында өмір – несібе!





Көктем белгісі

Тұла бойы сүңгі мұздан сіресіп,

Селт етпестен қыс қабағын күзетіп

Тұрған дырау бәйтеректің бұтағы

Елең еттім көз алдымда дір-рр етіп!

Мұндай сурет ой қозғады ілкі бір –

Тұр ма дедім жер ақырын сілкініп!

Жер бусанып, жатыр екен дүние,

Кісен бұзып, мұз құрсауда бұлқынып...





Күш пен бағыт

«Көтере алар ма екенсің»

деп шіреніп, салмақ тұр.

«Тәлтіректеп құласаң...»

деп сығалап зардап тұр.

«Арзан ба екен құның» деп,

Құнығады жалдап бір

Түлкі заман құлпырып,

Түгі жылтыр алдап тұр.

Күш, тегінде, кімде жоқ

Танымайтын атасын...

Қайда бұрсаң арнасын

Соның дәмін татасың.

Аңдап баспай қадамды

Кету де оңай шатасып.

Қаңғалақтап қаңбақтай

Желмен жүрген адасып...

Опырылма, тамырдан,

Нәр алатын кіндігің!

Шаңырақтан сақтасын,

Түрілмейтін түндігі!..





***

Күйзеле ме күйреп жаның

Кейде өзіңді танымай?

Қайран балам, сен де ойшылсың

Көп мүжілме, жаным-ай!

Жастық желі сондай болады,

Етек-жеңің далаңдап,

Салмақтырақ ойлай алмай,

Сосын соған алаңдап...

Өкінбе іске, кеткен өтіп,

Келер күнің кең болсын

Шалыс қадам – сынақ, балам!

Жігер жанып, дем берсін!





Кербез кеш мамырлап кеп...

Бүр жарып бұта гүлдеген

көгілдір көктем еді,

бір шуақ ақша бұлттың

бетінен өппек еді...

Қызарып, күн кірпігін

көтермей, төмен қарап,

қымсынған кешкі керім

көріністі тамашалап,

қиялға батқан кезім.

Осы кез – қас-қағым сәт,

барлаушы көңіл үшін,

өлшесек уақытпен – кешкіғұрым.

Әнші құс нәзік талдың білегін талдырған сәт...

Кербез кеш мамырлап кеп,

шымылдық ысырған сәт,

ымырттың уыз қылық мысы басып

құштарлық ақ кептерін ұшырған сәт.

Тал мүсін қыздың белі қыналған шақ,

Бейкүнә періштелік сыналған сәт.

Пәк сезім құмарлықпен арбасқан сәт.

Ып-ыстық алақандар

буынсыз биші болып бұралған сәт.

Сананы діріл билеп,

батылдық ымдаған сәт,

бір-бірлеп жұлдыз сөніп,

әлсіз жарық бәлсініп бұлданған сәт...

...Жұлдыздар тұра қашып,

жауһар шық шашылған сәт.

Патшасы көк жүзінің Күн оянып,

зер сала төңіректі зерделеп бір шолған сәт...





Түс жору

Мен бір жолы айдан анық түс көрдім,

«Түс, - дейді екен - нәтижесі өңіңдегі істердің.»

Ал, сол күні нәтижесіз болды ма іс,

Әлгі айтылған тұжырымға көнбейтін,

Өңімдегі ісіме сай келмейтін

қолайсыздау көрдім түс.

Бір ісіме сай келмейтін өңдегі

түс көруім білдіреді ол нені?

Гитлер мен аты-жөні беймәлім

Бөтен ұлттың паштасы кеп оқыста

қақ жүректен көздеп тұрып

атып салды дәл мені.

Бір ісіме сай келмейтін өңдегі

Түс көруім білдіреді ол нені?

Екі оқтан аман қалып түсімде,

«Аман қалсам – олжа, - дедім ол-дағы,

жүрегімнен ата берсін, өлмеймін,

бақылаушы оқ жұмсамаса, болғаны!»

Мен бейтарап, әрі қызық түс көрдім.

Қыжылы бар, қауқары жоқ күш көрдім.

Түстегі «мен» білдіремін нені осы

Шындығында, өкілімін кімнің мен,

Қарапайым жүрген жанмын

мерейі өссе туған ана тілдің деп.

Адамзатқа тілеуі жоқ

Сан қилы

қара ниет әлдекімдер тілімнің

Аштырмауға адымын, басқан ізімді аңдиды.

Күйкі тірлік қашаннан да күйелеш

Пейілсіздер, ішің күйсе күй, егес!

Менің тілім –

Сенің қарау пиғылыңнан тайсалып,

Мәртебесі төмендейтін тіл емес!





Ана тілдің өгей ұлдарына

Ана тілдің өгей ұлы, көпсіңдер

Жер айырылып кетер топас екпіннен!

Ана тілді менсінбеген мәңгүрттер,

Қу дүниені кеткен куып, жан күйттеп.

Тіл-ананы тебер тексіз міскіндер,

Міскін жандар бет қаратпас мүшкілдер!

Жүздерінен жерір адам, кие де,

Шіркіндерді жын кеткен бе, иелеп.

Анасының қайрылмайтын тіліне,

Жаттың кеткен илеуінде, күлінде...

Өз тілінің өшіргендер шырағын,

Қазақ үшін теріс аққан бір ағын!





Не айта аласың?

Жүрегің алып-ұшып,

сабырмен тайталасып,

Бір есім тіл ұшында

деп тұрса, қайталасын!

Қайталасын!

Жаның тек соны қалап,

ақылмен майдан ашып,

Қайратың әдірә қап,

өзіңе не айта аласың?

Не айта аласың?

Сезімсіз өткен жылдар

Есесін қайтаратын

Тағдырдың шешіміне,

не айта аласың?

Не айта аласың?





***

Бұлт бол десең, болайын,

Тау-даланы шолайын,

Шөліркеген аймаққа

Жауып өтер толайым.

Ай бол десең болайын,

Жарқыратқан маңайын,

Бірде толып тұрайын,

Бірде жаңа туайын.

Күн бол десең – бола алман,

Жалқаулаумын мен оған,

Ұйықтап қалып таңертең,

Таңға ұятты бола алман.

Бұлт бол десең, болайын,

Үйіретін шыңым бар,

Ай бол десең, болайын,

Тоса тұрар түнім бар.

...Тағы да бір айтарым –

Қиялдауды қоя алман,

Қиялдауды қояр ем –

Көкірегім толы арман.





***

Жеті қат көк деген – аспан ба,

Әлде аспан алтауға астар ма?

Аспанды аспан деп жеке алсақ,

Құпия сырына жете алсақ...

Көк күмбез шетін ап жастансақ...

Арылсақ ойлардан жасқаншақ.

Бір қадам тылсымға ұмтылсақ,

Надандық құрсаудан бұлқынсақ.

Жүректің қақпасын Иманға

Айқара ашар күн туғанда.

Биіктің сырына үңілсек,

Ілімге бас иіп, жүгінсек!

Санадан ылайды жуғанда

Сансырап дінсіз боп туғандар,

Кіндігін қайтадан кестірсе,

Ескілік ескірсе, ессізге ес кірсе...





Жын мен жыр

(Біржан салдың рухына)

Еліріп емес, еңіреп

ақындар туды, ақындар!

Ақынды шабыт қысқанын

ұғыпты қашан жақындар!

Кісенге қолын қидырып,

«жын буған» басын идіріп,

Сүлесоқ күйде сүлдерін

сүйретіп, «есін жидырып»,

Қалыпқа салып қалқайтқан -

жазулы тарих-салт айтқан.

Өзгерген содан не көрдім –

«арқасыз» қалған ақыннан

арқасыз туған жыр көрдім,

Жыр киесі атанған,

қағынып келіп ақынға,

қаңғып бір жүрген «жын» көрдім.

Жыр оқу – әріп тану ма,

үйрендік қалыптануға,

Жағалап жүрген жын көрсем –

құмармын «сауға» сұратып,

жыр-мәйек алып қалуға!





Тәуба, тәуба, бәрін көргем...

Тәуба, тәуба, тәуба дегем...

Әлпештеген ана көргем,

Мейірімді әке көргем,

Жүрген аяқ сәтті жолмен

Іліккенін жөргем көргем....

Тұлпар ұстап құдық келген,

Білегіне жүген ілген

Жігіт көргем жігері бар,

Тұқыртуға асау келген,

Үйретілген сол асауға

Әжем үкі ырымға ілген...

Әже көргем, ене көргем,

От қызулы құшақ көргем,

Бәрін берген, бәрін көргем,

Төл де көргем, көген көргем,

Кеше көргем,

Бүгін көргем...

Көре бергем, көре бергем,

Бар жақсылық маған ерген,

Түбірінде ақ тілеу бар

Жаратқанның өзі берген...

Бесік тербеп, сәби көргем,

Жөргек жуып, иіскеп көргем

Тәй-тәй басқан табанына

Тиянақ деп ырым берген

Тұсау кескен көрші әжемнің –

Раушанның көзін көргем...

Аманатты берсе құдай

Аманаттап көрші көргем.

Бақ тілеген ақ тілеулер

Ата берген, ана берген

Болғай дейік періштелер

Құлағына түгел ілген!!!





Жырымнан шуақ алып қал

Мендегі ойдың бәрі азат

құдыретті ием дарытқан,

Сәулесін тегіс шаша алар,

Жүйріктеу өзі жарықтан.

Таралар шуақ жарқылы

жер-көкке орнап жарық таң...

Бұл сәтте Әлем салтанат

құшағына енер шалықтап!

Ақ қанат жырым қалықта,

Тайсалар түнек жарықтан!

Мендегі ойдың бәрі азат

құдыретті ием дарытқан,

Бағынбас билік, басқаңа,

Керексе, шуақ алып қал.

Еркіндік, кеңдік, риясыз

Қуатты бойға дарытқан,

Пәк әлемге жетелер,

Тәтті арманды мәпелер

Жырымнан шуақ алып қал!





Өң мен түс

Биікте тұрмын таң алды,

Тыныштық, ұйқы тоналды,

Құзырына бағын, әмірдің

Тыныштық сенің неңді алды,

Мойныңда бұғау тұрғанда

Мойынсұнбаған нең қалды!?..

Ай толғанда келген жыр

Айтолдыдан қалған жыр,

Аян болып туған жыр,

Ар боп бетім жуған жыр,

Ақ ниетпен тигізіп,

Сәждеге басымды иген жыр,

Күлдіретпей, күйдірмей

Жүрегіме тұнған жыр.

Тілге қуат әперген,

Кездіріп жаһан, от өрген

Дәрежеңді көтер деп

Маған мансұқ әперген

Сан періште көтерген

Жүкті иыққа артады,

Борышы – жырға бас исе,

Тосылмай-ақ өтер деп.

Жүк арта келген салмақ жыр

Мәртебелі ардақтым!

Тізе бүгіп, Аллаға

Таң алдында сәжда еттім,

Тосып алдым бір екпін.

Жалғыз Тәңірім, бас идім,

Жыр жолында құл еттің,

Мойындадым, иілдім,

Мәртебеңе сүйіндім,

Бас көтермей жазайын,

айтқаныңа көнейін,

Айдауыңа жүрейін,

Аян етіп бере гөр

Жырдан өрнек өрейін!!!

Сол биіктің басына

Құлама құздың қасына

Екі мәрте әкелдің,

Тайғанақтау өр еді,

Мен де өрдің бірі едім,

Тірліктен іздеп тірегін,

Зарыққанның бірі едім...

Салауатқа игем бас,

Таң алдында алғам дат,

Өлмеші емес, сірі едім.

Іздесе көктен тірегін

Дегені ме екен, адаспас...

Бұрын да шыққан биікке

Әкеліп қайта тіредің,

Алдым – шыңырау,

Артым – құз,

Тосылып жүрген жайым бар

Риясыз жүрегім.

Жолықтырдың өзімдей

Сағалаған жыр елін

Маңдайы айдай жарқырап,

Тілегімен от өрген,

Қадірін тілдің көтерген

Ақынына бір елдің!

Тәлімін екшеп ап келем,

Басымды тағы игізіп,

Мұратын шексіз сүйгізіп,

Бір көтерген биікке

Сынауға тағы әкелдің,

Қос қайтара мәртебе

Сынамаққа әпердің...

Осыншама жоралғы

Беретіндей кім едім,

Таба алмай жауап осыған

Құз басында түнедім.

Ұйқы қайда мұндайда

Тынышсыздау түн елі,

Әрекетке бата алмай

Қияда тұрмын қыл елі,

Тайып та түсер кезім бұл,

Майыпқа түсер кезім бұл,

Айтолды өткен сынақ пен

Айыпқа түсер кезім бұл

Кез болған екем ғайыптан...

Найзағай көкте көк сүңгі,

Сынақтан пенде көп білді,

Қара ала қошқыл түнерген

Жауатын бұлттар кеп тұрды.

Құйсыншы нөсер, құйсыншы,

Қақтырып дірдек жусыншы,

Құлатар болса қиядан,

Тазарып кетсем жоқ арман,

Білейін, ол да білсінші...





***

Сен қарама, жан досым, пендешілік көзіңмен,

Сүйе көрме мені еш күлді-көмеш сезіммен,

Ол шеңберге сыймаймын, ауқымдырақ өлшеммен

Жаратылған ғаріппін, пенделіктен тарықтым...

Мен ес тұттым өзіңді, оқшау қойып өзгеден,

Мақтау айтпа, жылтырақ семірмеймін сөзге мен,

Сенім деген тұғыр бар, ұят деген ұғым бар,

Сол екеуі жетеді, тек осыны ұғып ал...





***

Тебегендеу тұяқты мүкісінен таныдым,

Әспеттеген асылды үкісінен таныдым,

Тілектесім келді деп, жігерімді жаныдым,

Бір құдырет қарасты, жүргенімде қамығып!

Жетесіздеу сырт көзге жабуы жоқ жабымын,

Арқасында пейілдің көргемін жоқ тарылып,

Мен қас тұлпардың тұяғы, асылдың қалған сынығы,

Өткеріп бастан келемін жаратқанның сынын мың!

Сыйынарыма сыйындым!





Дән мен жаңқа

Дән боларсың бір жеміс піскен кезде толатын,

Тағдырыңның кезегі топыраққа жол ашып,

Суарылып, көктерсің шуақ нәрмен қалқиып,

Биіктерсің, өсерсің өзегіңе нәр жиып.

Тіршіліктің жолында күресерсің көкке өрлеп,

Жапырақ та саларсың, сан өрнекті көкпекбек.

Түйін тастап көктемде, жеміс өнсе - бір жеңіс,

Тіршіліктің міндетін атқардым-ау, бір, деңіз!

Жаратылыс, табиғат заңы - заңға байлаулы,

Тағдыр деген жандайшап, мұрша бермес айдауыл!

Жазмыш деген өзгермес қаталдау бар атазаң,

Бағынамыз бәріміз, сонау-сонау атадан!

Балта деген сорың бар, түспесін де соңыңнан,

Ізіңді алса, құтқармас, тумас айың оңыңнан!

Отап өтсе зәнталақ айналдым де жаңқаға

Өмір-өзен бетінде қағып жүрер қаңғалақ!

Жаңқа өзенде ие емес, анау айтқан салмаққа,

Қалқып жүрген бір қара, бүдір көрсең қармап қал!

Сенен гөрі салмақты біреуі ығып келеді,

Жаңқа-өмірдің, болса егер, тілеуін кім береді!

Дән-ұрпаққа айтылған өмір-пайымдама бұл,

Талайыңа жазылса, барлығын да көрерсің!

Өсіп алшы алдымен терек болып көгеріп,

Үйретермін балтадан сақтанудың керегін!





Ағашүй

Ағашүйде бес қыстау, зілмәңке дейді өздері,

Шүңірейген терезе – жылтыраған көздері.

Жақындамай байқалмас – терезеден жол жаққа

тұрған қарап өздері!

Оқшаудағы ауылды бес түтіннен құралған

Соңғы кезде есіме жиі-жиі, жиі алам,

Картина боп тұп-тұтас бала кезден көкейде

Сайрап ізі бар қалған...

Сиыр ферма – Ағашүй, азан-қазан төңірек.

Кешкі сауым басталды, іім-ммөө-лесіп мөңіреп.

Бұзау тартып бала жүр, бас жібіне жармасып,

Мәңгі есімде қап қойды көрген сурет алғашқы.

Ағашүйден мектепке сөмке арқалап наны көп

жәудір көздер келетін аққа тойған марқадай.

Құштарлығы солардың білімге еді әрқалай,

Ойын десе жүретін құмарлары тарқамай.

Сол ауылдың ержеткен бір ұланын әскерге

Аттандырды ел жол тілеп...

өте шықты екі жыл орындалып сол тілек.

Келді әскерден дін-аман,

тәуба, деді анасы, тәуба десті, о заман,

Тыныштықты сақтай гөр, бер, тілекті сұраған!!!

Мектеппенен ортада, Шарон ағып жататын,

Шәуіштеніп бұл өзен, күз аяғы қататын.

Паром маңы қарбалас жұрт жиналып қалыпты,

Багор дейтін қармақпен судан біреуді алыпты...

Бұған дейін көріпті мас адамның түрін кім,

Арақ деген сөзіңді алғаш сонда ұғындым,

Аққа тойып ержеткен «марқа» әскерден оралған,

Досын «тауып алыпты» көптен бері «жоғалған».

«Су кетіпті өкпеге, түрі нашар, қиналған,

арақ алды буынын» дейді, бір топ жиналған...

Сол көрініске мен бүгін берсем, баға бере алам

«Ақпен сіңген қасиет арақпенен тоналған».





Азаттық

Азаптаған жанымды ойларымды саралап,

Көрейінші жік-жігін көз тоқтата даралап.

Жайлы қоныс тепкендей көкейіме орныққан

Оқта-текте су бүркіп тұратын ой қолтықтан,

Не демегі бар екен астарында жасырған,

Жымысқылық ниетпен бір айласын асырған...

Қулық – құлып болса да мың құпия сыры бар,

Сүймен-шындық көрсінші қадағалап қырына ап?

Сезім шіркін, күйсандық, бол мұқият пернеңе,

Сен де сақ бол, жолатпа, күйкілікті зердеңе!

Біз екеуміз осылай, жанға араша түселік,

Азапты ойдан құтқарыпп, ағыталық кісенін.

Мыстан ойлар мысқалдап, жауламасын санамды,

Азат өмір кешейін, қарау ойдан тазарып!





***

Әппақ жолды аңсағанмен, ізсіз жүруге үйренбедік,

Сайрап жатқан із барында білгішсініп сүйреңдедік,

Ізге сеніп жолға шықсақ - сүрлеу жатса соқпағы анық,

Бағыт таңдап алдық досым, тоқтамалық, тоқтамалық.

Бізге дейін керуен көшкен, тұрмайықшы жоққа налып.

Басын жерден көтермейтін тірелгенше отқа барып,

Айырмамыз төрт аяқтан – екі аяқты демесеңіз,

Ұмытпайық әр кәллада бұйда, жүген, ноқта барын...





***

Мүсіркей қарауға келдің бе,

Қалды ма тағы өшің?

Қоламта, күл-көмеш

Іздеме сезімді,

Қалды өшіп. Жан кешіп

Сүйген ем, күйген ем,

Ес жидым мысқылдан түйреген,

Тірі едім, әсершіл бейбақтың

Бірі едім.

Тірі өлік көзіңе түндерде

шалынса – ілбіген, кебінін сүйретіп,

сескенбе, ескерме, жек көрме –

ол менің сезімім – сен кеткен күйретіп!





***

Азынап жел соғар арқадан,

Қалтырап, көңіл де сарқады ән!

Жынойнақ секілді ойранмын,

Таң ата көп пері тарқаған.

Тұтанбас кезімде от алдым,

Азғантай дәрменім оталды!

Сілімтік сүйретіп сұлбамды,

Көз жасын кеудемнен қотардым!

Шөліркеп, жан сусап, қаталап

Көп алып қойдым-ау, көзеңнен.

Киелім, өлең-жыр, жетеле,

Тыныштық әлемнен тымырсық,

безерген.

Еркіммен безем мен!!!





***

Сен болып қараймын өмірге,

Еш кірбің алмаймын көңілге,

Пікірім, ойым да, жобам да

Тоғысқан өзіңмен тоғандай,

Тобаммен келемін жоғалмай...

Қап қойдым артыңда, обал-ай,

Аптығып жүрегім соғады-ай!

Жабайы қабанға қақпан сап

Аңшы-өмір жапырған қоғадай,

Обал-ай!

Тірімін, әттең-ай, тірімін,

Өлмейтін сірінің бірімін!

Өмірдің тәлімін-сабағын,

Талқаным біткенше алармын...

Содан соң барармын, барармын...





Тағы да сен туралы

Өткеннің үлесі дер едім көмілген ақиқат дерегін.

Уақыттың дауылы сен едің,

жырыңмен рухымды демедің.

Жыр жаздың шуақты себелеп,

Ояттың мұратқа жетелеп.

Көп жанның ішінде бейтаныс

Кездеспей кетсек, біз не етер ек?

«Құдай-ау, көз сүзді» дер ме едім,

Жөн-жоба сақтап-ақ келгенің...

Сен жырды қалқан ғып келмесең,

«Әккінің қылығы» дер ме едім.

«Мезгілдің күзі өтті – ақ қырау,

Самайын ақ шалған, жатсың-ау!»

дегізбей, жырдесте өруге көнгіздің!

Жыр-керуен көмейден өргіздің...

Біле жүр, жырды жәй желеу ғып жүрсеңіз,

Күрсінтіп, сыртымнан күлсеңіз,

Жырдың да, менің де обалым...

Түбінде соғарын!





Қаражал толқын

Көкшулан толқын, қара ала жалды,

Жалынан үрей ұшырған!

Қасқайып келер қара нар кеме

Жан тыныштығынан ұшынған!

Қаражал толқын, аудармай қоймас, аудармай,

Қаражал толқын, араның қойды-ау, бір тоймай!

Дауылдың күші, теңіздің түсі – ымыраласқан айлапат,

Төңкермей қоймас, өңгермей қоймас –

Тайталас!

...Қасқайып қасқа маңдайы тасқа,

шағылмай тынбас өршілдің,

Қаражал толқын, бағытын, сірә

тойтара алмадың, күрсіндің!!!

Арынды екпін – сөз дауыл тұрған

алақұйында алқынған

Шабытым қалмас

дауылдан сәттік салқындап!

Күн шықса, дүлей екпінім

шуаққа жылап бас ұрар.

Жеңе алмас дауыл, алапат шайқас егесіп,

Жеңеді, жеңсе – жырыммен шуақ теңесіп!

Тулай бер, тула, аяныш саған жараспас,

Бұлқыныс күштің тымық кешуі –

бір сәттік демнен әрі аспас.

Қаражал толқын жыр-өлең,

Иіріміңе алсаң, сенімен ешкім таласпас!





Мүмкін өзім...

Жәудіресем, жәудіреген шығармын,

Қайғы оранып қамыққан сәтте,

Қара орманым өртеніп, тарыққан сәтте,

Жалғызсырап жабығып,

Жесір, тұл қалған сәтте.

Мөлтілдесем, мөлтілдеген шығармын,

Сезім-мұң құрсап ықтырған сәтте,

Тіршілік нәрін бойыма сіңіре алмай,

жас болып лықсып,

Жанарда шық тұнған сәтте.

Жау тілесем, жау тілеген шығармын

Сырымды ақтара алмай,

Ап-ащы зарға тұншыққан сәтте,

Өзгенің бәрін жарылқап,

шуағын менен аяған

Күн шыққан сәтте.

Төгіле жаздап, төгіле алмай

Мөлтілдеген шығармын,

Жетім көңіл шарасыз,

...Жәудіреген шығармын.

Айқасып, арынымды басуға

Мүмкін өзім...

Жау тілеген шығармын...

Өтті бәрі, кетті бәрі...

Көлеңке түгіл, ізі жоқ,

Ызғары түгіл, сызы жоқ,

Ширамасыма қоймады,

Ащылау өмір тұзы көп...



Кісілерге жақынмын

Кісілерге жақынмын,

Кісімсінбесе!

Аулақ жүрем,

өзімді кісі көрмей –

«тірегің бар ма артыңда,

кісің кім» десе!

Кісіліктің не екенін ұқпайтындар

Кісілікке жетпей жатып,

Кісі екенмін дейді!

Кісілікті танымайтындар

Кісілігі кемдерді

«Кісі-екем» дейді.





Інілеріме

Өмір жайлы тым кешірек ұғыппын,

Талқысына түсіп талай шынықтым.

Білсеңіздер, сіздер білген шығарсыз

Өз қатемді өзім білмей жүріппін!

Өз соқпағым айналғанша сүрлеуге,

Жақ ашпадым тәңірге

Жолға шықтым жалғыз деуге, бір деуге,

Атар таңды күттім үнсіз іргемнен.

Таң сібірлеп, себезгілеп шуағы,

Түнектерді еңсемді езген қуады.

Інілерім аман болса – бекзаттар,

Менің де Айым бір оңынан туады!





Тұрарбек жиырмаға толғанда

Бар үмітім өзіңде, асқар таудай Тұраржан!

Үміт деген, тегінде армандардан құралған.

Сенім негіз болмаса, үміт күту құр арман,

Бір атаның тұяғы – сендім саған, Тұраржан!

Қыздың жолы жіңішке, ұл жалғыз деп мұқалман,

қыздан гөрі қазаққа, білесің ғой, ұл арман,

Көптен қайыр болар ма, Құдай қолдап тұрмаса,

Бар үмітті ақтар деп, үрім-бұтақ артады,

саған сенім, Тұраржан!

Жігіт болған осы деп, құр шашылма, Тұраржан,

Болашағың - өмірің арай төгіп тұр алда.

Досың айтқан кеңесті сынап көрмей құп алма,

Кене ханның айтқанын, есіңде тұт, Тұраржан!





***

Аршыл деймін, патша көңілім,

Көңіл кірі не берер!

Аршыл сен де қос жанарым,

Шел қаптаған не берер,

Сен де құлақ, аршыла ғой

Кереңдіктен не таптың,

Сен де көкірек басыла ғой,

Кердең қақтың – не таптың???

Дүние жайнап, шуақ ойнап,

құстар сайрап атты таң

Кеше ғана соққан дауыл,

құтырынған долы жел

Тәубесіне түсе қапты...

Өршелене сел боп аққан жауын кеп...





***

Көрмеген тыным алып бір,

Жүрсе де шаршап-шалдығып,

Жоғыңды сенің жаһаннан

Іздеумен тапқан бар қылып.

Бойында барын ақ сүтпен

Сіңірген саған нәр қылып.

Анаңмен хабарластың ба,

Жүрсің бе, әлде зар қылып.

Күндізді тұрған жарық қып,

Күннің бір болар арқасы.

Өзеннің суы ортайса

Биіктей түсер жартасы.

Арналы өзен бір күндер,

Сортаң бір шөлге айналар.

Қуатым деген баласын,

Сағынар ана қайдалап...

Уһ-һ-һ!

Мұңлы екен жырдың жалғасы,

Мұңлы екен жырдың жалғасы,

Өзгеше мүлдем айта алман,

Өзгенің сөзін қайталап...





***

Жыл өтті жылға қуған бұлақтайын,

Уақыт сырғымалы сынаптайын.

Тағдырдың шоқпарынан сағы сынған,

Көк дөнен көңілімнен жырақ пайым.

Білмеймін, көтеріле алар ма екен,

Зілмауыр тауқыметі тарар ма екен.

Бұлағы бақ-дәулеттің іркіліп тұр,

Тағы да буырқанып ағар ма екен.

Аспанды шым-шытырық торлаған бұлт

Қабағын шуақ келіп жазар ма екен?





***

Сені де Алла жаратты,

Мені де Алла жаратты

Ләм-мим деуге хақым жоқ,

Сенгенім жерге қаратты...

Сыйқырыңды сал, сиқыр

Аларыңды ал, сүйтіп.

Ақыретті ұмытпа,

Қылымсыған қар сиқыр.

Алла шебер, оны біл

Сұрауы бар әрненің.

Жымысқы қу жылмиған,

Тек сыйқырда пәрменің.

Қу дүниенің жолында

Әзірге емпең қағармыз.

Дойыры тисе ажалдың

Тоңқалаң асып қалармыз.

Дүниеге тойсайшы

Бақиды ойлап қойсайшы.

Тастай керең болмаса,

Осыған құлақ салсайшы.





Ағажан – жалғыз бауыр

Бір жазмыштың жазуы болар, сірә,

Бұйырғаны алшақтау мекен-тұрақ.

Бірге тумақ болғанмен, бірге өлмек жоқ,

Жүретінім ол ырас, жалғызсырап.

Ағатайым, ағажан, жалғыз бауыр

Тай-құлындай бірге өскен қатар шауып.

Аға берген тағдырыма ризамын,

Бір тәңірден сұраймын аман-саулық.

Дастарханым ортаймас, тәңір жазса,

Достарым да сейілмес пейіл барда.

Топты жанның ішінен жәутең қағып

Сағынатын өзіңді құйттай жүрек болмаса!

Ағатайым, аңсатқан жалғыз бауыр,

Сағындырмай, оралып жүрмейсің бе?

Шаңырағы әкенің - туып-өскен мекенің

Ұмытпашы, ағажан, жайлы жұмақ екенін!!!





Жұбанбай-ақ қояр ем

Жылағаннан келер болсаң

Жұбанбай-ақ қояр ем!

Өзің қайтып келер жолға

Телмірумен солар ем!

Жоқтар сені ауыл-аймақ,

Өзің құрған босағаң

Қиыс кетті-ау берген бата

«Қосағыңмен қоса ағар...»

Шаш ағарып, өң бозарып,

Шырай бермес келер күн.

Жерде ұрпағың, көкте рухың

Үміттімін...

Жеберсің.





Жанартауым бар алда...

Сенем бұған – жанар бағым бар алда,

Бүгін жас боп үйірілген мұңдарым

Қуаныш боп тұрар ертең жанарда,

Жанар бағым, сенем соған – бар алда!

Менің талай атар таңым бар алда,

Шаттық үшін мен өмірге жаралғам!

«Бітті, болды» деп жүргендер, кешіңдер

Жанартауым атылатын бар алда!

Менің әлі жанар бағым бар алда,

Қалғаным жоқ елсіз, күнсіз аралда.

Шапағатын бір тәңірім түсірсе,

Жетер деп біл маған, саған, оған да!

Менің әлі жанар бағым бар алда...

Менің талай атар таңым бар алда...

«Сүріндірдік» деп жүргендер, кешіңдер

Жалын болып лапылдауға жаралғам!





***

Шын махаббат – тәңір сый-сыбағасы

Пайғамбардан басталған әдеп басы.

Адам ата дұға етіп сұрап алған

Адамзаттың деседі, Хауа анасын!

Махаббатсыз өмірді – өмір деме,

Адам келген өмірге өмір себе!

Махаббатсыз жұптасса екі дара,

Жүректерге қадалар темір жебе!

Шын махаббат – дертіңнің дауасы, біл

Махаббатсыз құр босқа таласып жүр.

Татулықтың кісіден кілтін сұрап,

Сыйласа алмай, сандалып, бал ашып жүр!

Бірін-бірі қимайтын іңкәр жандар

Жүректері табысып жұпталғандар.

Сергігендер жандары уайымнан,

Сыйға алғандар сыбаға құдайынан...





«Соқыр» Бақтыбай қарияның немересіне

жыр-арнау

(«Тағдырлар тоғысы – Жәйрем» жинағындағы

өмірнаманы зерделеу)

БАҚТЫБАЙ АТАМ бір дәні

Түсірер еске құрманы -

Ғасырлап ұртта сақталған...

«Құрмада» жатыр жыр мәні!

Тірнектеп жиған ілімнің,

Алладан түскен гүлін мың

Теріп алуға келгенбіз

Діліммен соны ұғындым!

Өркені болып өмірдің,

Өркендей алсақ, біз жанып?

Келтір, деп бізді жаратса,

Келтіре алдық па, біз сәнін?

«Дүние, киім-кешек, пұл,

Тән-тұрмыс» деген есептің

Амалын дұрыс қолданып,

Шығарып жүрміз десек, кім

Дау айтар, тірлік қамымен

Босамай, қамыт-есектің

тартамыз жүгін, шаршаймыз...

Көкейде нені аңсаймыз?..

Көкейде жүр-ау көп аңсау,

Пендеміз оған самарқау.

Тірлікте тәнге бағынып,

Жабырқап жүр-ау ЖАН-АРҚАУ.

Жан арқауы – жыр екен,

Сол жырды бүгін түлетем.

Ниетпен адал сөз бастап,

Жайнатып жүзің гүл етем...



Жыр-гөзел шапан жабайын,

Иығыңа құрметпен...

Жан жылуын маздатып,

Үстіңнен тозсын, Мұсеке!

Күміс зер салған оқалы,

Иініш салған жоталы,

Өрнектеп ою бүктірген,

Қонып тұр, аға, бойыңа

Жүректен шыққан осы әнім.

Өнеріңе арнап, өзіңе

Сөз тердім маржан тірнектеп...

Жыр-түймелерін жүріңіз,

Ілтипатпенен ілгектеп.

Өмірдің мәні толғантар,

Адамзат сәні тұр азып:

Дәстүрдің жетіп тозығы,

көңілің қалар құлазып...

Күресін кезген ұлың жүр,

Қолжаулық болып қызың жүр,

Тәрбие-тексіз қылығы

Аузында жұрттың азық-жыр.

Үлбіретіп өсірген

Таптауда қалды гүлің, біл!

Табылар қандай уәжің,

Аталы сөз айт, сілкіндір!

«Қариясы жоқ елдің

Бейбастақ өсер ұрпағы»,

Дегенге ойлап отырсам,

Үлкендер жағы кінәлы?!.

Қария боп не көктетпек,

Ауызда дуа қалмаса?

Бойдағы сарқын қуатты,

Шашатын қайраң жер іздеп,

Қайқытұмсық шортандай

«Жігітсініп» зарласа...

Атада қандай қасиет,

Атадан қандай өсиет!

Барласаң, қазақ, ой барла,

Түйсігің болса – ойларға!!!

Қасиетті ата-мекенім,

Қадіріңе не етсем жетемін!

Желінін жердің емініп,

Байлығын сорған озбырдың

Қайтейін, ерік берілсе,

Жағасында қолым кетерін...

Жырымның басы Бақтыбай

Атаммен бастау алған-ды,

Тірегі болған ұрпақтың

СОЛ АТА көптің арманы!

Жүректен шыққан жыр-лағыл

Бақтыбай атам ұрпағы

МҰСЫЛМАНБЕК серіге –

Мұстафаұлына арналды!

Жетектеп зағип жанды сол,

Немере басты қадам нық.

Өмірге балғын Мұсылман

Көзімен ата қарайтын,

Шамшырақ жаны арайлы...

Алақанынан атаның

Бойына ыстық тамырмен

Құдырет-қуат тарайтын.

Көкірегі – атаның

Уызы тұнған ұлтының

Күмбірлеген сарай-тын.

Ат мінсе ата – тұлпардың

Жүгені болған немере,

Жаяулап шықса сапарға

Жанары емей, немене?

Көкірек нені қаласа

Қимылға – бала лайық,

Көңілінен шығатын

Сергек те дәйім шынайы.

...Құрманың дәнін ұртында

Әулие сақтап әкелген

Ілімнің бірі – уағыз

Мәртебе ерге әперген...

Тарата берші өмірге,

Жыр-сезім үлгі, шоң аға,

Лирика-лебіз жинағың

Қыран боп, кимес томаға!

Азырақ айтсам, өз сырым:

бүкпесі болмас жасырын,

Бақсының немересі едім,

Алақандағы асылы.

Атымды өзі қойыпты,

«Талшын» деп азан шақырып...

Тірліктің қиын белесін,

Демеуімен Алланың

Өтіп те келем сындардан

Бас иіп, кейде егесіп,

БІР ТАЛ ШЫН-ды, білесіз

Ұстану оңай емесін!

Сезімді біреу елес дер,

Сезімсіз өмір өрескел!

Бір тал шынның да сезімге

Бас иер кезін жырыммен

Сездіре алсам, демеп көр!





