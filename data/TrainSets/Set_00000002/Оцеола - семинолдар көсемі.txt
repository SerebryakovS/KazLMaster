	Томас Майн Рид

	ОЦЕОЛА — СЕМИНОЛДАР КӨСЕМІ

	Роман

	Орыс тілінен аударғандар:

	Мәткерім Әкімжанов, Тельман Жанұзақов





I тарау


	ГҮЛЖАЗИРА ЕЛI

	LINDA FLORIDA! Таңғажайып, гүлжазира елі! Өз кемесінің үстінен алғаш көрген кезде, шытырман оқиға іздеуге шыққан ер жүрек испандық1 сенімен осылай сәлемдескен.

	Гүл базарын жайнатқан мерекелік жексенбі еді. Осы бір үйлесімділіктің өзін тақуа кастилдік жақсылықтың нышаны деп түсінді. Ол сені "Флорида" деп атады және сен, шынында да, осы бір асқақ атқа лайықтысың.

	Содан бері үш жүз жыл өтті. Ұзақ үш ғасыр өтіпті, бірақ өзіңді алғаш ашқан күндегідей сен әлі де осы бір әдемі атқа лайықсың. Үш ғасыр бұрын жағалауыңа Хуан де Леон алғаш аяқ басқан күндегідей бүгінде гүлге малынып тұрсың. Иә, дүние алғаш жаратылған күндердегідей, сен қазір де ғаламат әсемсің!

	Ормандарың әлі де адам аяқ баспаған қалың ну, саванналарыңда жасыл желек жайқалып тұр, тоғайларыңнан анистің, апельсин ағашының, мирт пен магнолияның хош иісі аңқиды. Жазықтарыңда жалтылдаған көгілдір иксия көздің жауын алады. Алтын түсті нимфеяңның суреті су бетіне шағылысады. Батпақты ормандарыңда орасан үлкен кипаристер, алып самырсындар, эвкалиптер мен лавр ағаштары бой таластырады. Аппақ күмістей құм жапқан қыраттарыңды қарағайлар көмкеріп, олардың қылқан жапырақтары пальма жапырақтарымен жарыса өсіп тұр. Табиғаттың тылсым құдіреті-ай десейші: осы бір майда қоңыр, мамыражай өлкеде өсімдіктің барлық түрі кездеседі ─ солтүстік пен оңтүстіктің ағаштары бұтақтарын айқастырып қатар өседі.

	Таңғажайып Флорида! Саған қарап тебіренбес адам бар ма? Шапағатты өлке екеніңді кім теріске шығармақ? Сенің қойнауыңнан бұлқына атқылап жатқан бастаулардың адамды қайта жасартып, өмірге мәңгілік нәр беретініне әркім-ақ өзіңмен алғаш жүздескен саяхатшылардай, ешбір күмәнсіз сенеді ғой! Осы бір тәтті, естен кетпес қиял талайдың жан дүниесін баурап алғандығына таңдануға болмайды — олар бұл қиялға бой ұрған. Атақ-даңқың кәусар суларыңнан мейір қандырып, қайта жасаруға ұмтылған шытырман оқиға іздеуші мыңдаған адамдарды Мексиканың күмісі мен Перудің алтынынан кем қызықтырған жоқ. Жеткізбес қиялға ерген талай боздақтар осы бір қатерлі жиһангер жолда жасына жетпей қартайып, тіпті мерт болып та кетті. Бірақ осындай көзсіз батырлыққа таңдануға бола ма?! Тіпті біздің заманымыздың өзінде мұны қиялға жатқызу қиын, ал сонау арман қуған әсершіл заманда елігіп кету әлдеқайда оңай болатын. Жаңа дүниені ашқан екенсің, онда өмір сүрудің жаңа тәсілін неге таппасқа? Адамдар жапырақтары мәңгі сыбдыр қағатын, гүлдері ешқашан солмайтын, құстары тынбай сайрайтын, ешқашан қыс болмайтын, ештеңе өлімді еске түсірмейтін елді көріп еді. Осындай шапағатты жердің хош иісін жұтқан адамдарға ешқашан өшпейтін сенім нұрын құйған сиқырлы тылсым осы емес пе?

	Сол бір әсіре қиял әлдеқашан жоғалған, бірақ сол қиялды туғызған сұлулық сақталып келеді. Таңғажайып Флорида, сен баяғыдай Гүлжазира елі болумен келесің! Тоғайларың бұрынғыдай жап-жасыл аспаның бұлтсыз, суларың мөлдір, сен бұрынғыша қас сұлулығыңнан таймапсың! Дегенмен бірдеңе өзгерген секілді. Табиғат сол қалпында. Ал адамдар ше?

	Өзің асырап, өзің нәр берген өңдері мыстай қызғылт адамдар қайда? Өлкелеріңнен мен тек ақ өңділер мен зәңгілерді көремін, қызыл өңділер жоқ; еуропалықтар мен африкалықтар ғана бар, ал үндістер көрінбейді. Осы жерді мекендеген байырғы тұрғындар шынымен құрып кеткені ме?! Үндістер қайда? Жоқ! Олар гүл көмкерген соқпақтарыңмен енді қайтып жүрмейді, қайықтары тұнық өзендеріңде енді қайтып жүзбейді, жанға жайлы жұпар атқан ормандарыңда дауыстары енді қайтып естілмейді, қалың ну арасында садақтарының адырнасы енді қайтып зыңылдамайды. Олар кетіп қалды - алысқа және біржола кетті.

	Бірақ олар өз еріктерімен кеткен жоқ. Сені өз еркімен кім қиып кетер еді? Жоқ, таңғажайып Флорида, қызыл өңді түлектерің өзіңе адал бола білді, сені қиып кету оңай болған жоқ. Олар өздерінің жастық шақтарын өткізген сүйікті мекендерін көп уақыт қорғады; ұзақ жылдар жанқиярлықпен айқасып, мәңгілік даңққа бөленді. Аяусыз шайқастарда тұтас армияларын құрбан ету арқылы ғана ақ өңділер оларды туған жерлерінен ығыстыра алды. Иә, олар өз еріктерімен кеткен жоқ. Бөлтіріктерді анасынан тартып алғандай, оларды сенен зорлап ажыратты, сосын Батысқа қарай алысқа ығыстырып тастады. Көңілі қаралы, жүрегі жаралы жандар батар күннің соңынан әрең ілбіп аттанды. Үнсіз, жанарларына жас тұна, жылжып бара жатты алға. Бірде-біреуі қуғынға өз еркімен мойынсұнған емес.

	Олардың сенен айырылғысы келмегендіктеріне таңданарлық ештеңе жоқ. Қайғыларының тұңғиықтай терең екендігін әбден түсінемін. Гүлжазира елінде мен де жан рақатын тауып, мен де сені қимай аттанғанмын, Флорида. Алып ормандарыңның көлеңкесінде серуендеп, мөлдір суларыңа шомылғанда, қайта жасарғым келгендіктен емес, өмір мен денсаулықтың айқын да қуанышты ләззатын сезгендіктен сайран салғанмын. Пальмаларың мен магнолияларыңның жалпақ жапырақтарының астында немесе саванналарыңның көкпеңбек жазықтарында шалқамнан түсіп талай рет жатқанмын. Сол кездерде көгілдір аспаннан көз алмай жатып, ішімнен ақын сөздерін қайталайтынмын:

	Жерде ұжмақтың болса бары ақиқат,

	Осындай-ақ болар, сірә, табиғат!





II тарау





ИНДИГО ПЛАНТАЦИЯСЫ

	Әкем индиго плантациясының қожасы болатын. Ата-тегі Рэндольф, мені де өзі секілді Джордж Рэндольф деп атайды. Менің бойымда үндіс қаны бар. Өйткені әкем Роанок өзенінің бойына қоныс тепкен Рэндольфтар әулетіне жататын. Арғы тегі ханша Покахонтастан2 тарайтын. Ол өзінің үндістерден шыққандығын мақтан ететін — тіпті тәкаппарсушы да еді. Бәлкім, еуропалықтар бұған таң қалатын шығар, бірақ Америкада арғы аталары үндістерден тарайтын ақ нәсілділер өздерінің шыққан тектеріне қатты мақтанары мәлім. Әсіресе жабайылар ұрпағы біраз байлыққа ие болған жағдайда метис3 болу масқарашылық деп есептелмейді. Үндістердің дарқандығы мен ұлылығын дәріптейтін том-том кітаптар, біздің оларды өз аталарымыз деуден ұялмайтындығымыз секілді қарапайым дәлелдің жанында түк те емес. Өздерін Виргиния ханшасының ұрпағымыз деп санайтын ақ өңділер отбасы жүздеп саналады. Егер осының бәрі рас болса, онда Покахонтас арудың өз күйеуі үшін баға жетпес асыл екендігінде дау жоқ.

	Әкемнің содан тарағаны, шынында да, рас қой деп ойлаймын. Қалай болғанда да ол отар елдің байырғы, тәкаппар отбасына жататын. Жас кезінде жүздеген құлдары болған, бірақ дарақылықпен шектес мырзалық бар байлығын текке шаштырды. Ол мұндай қорлыққа шыдай алмай, қалған дүниесін жинап-теріп, тұрмысты қайта бастау ниетімен оңтүстікке бет алады.

	Әке өміріндегі осы бір өзгеріске жетпей дүниеге келсем керек, сондықтан менің отаным -Виргиния. Бірақ есімді енді біле бастаған кезде Флоридадағы тамаша өзен Суони жағасында едім. Балалық шағым сол жерде өтті, албырт жастықтың алғашқы қуанышын да, алғашқы махаббат ләззатын да сонда таттым. Біз өзіміздің балалық шағымыз өткен жерлерді ешқашан естен шығармаймыз.

	Аққа бояп, терезелерін жасылмен оюлаған, еменнен салған әдемі үй әлі күнге көз алдымда. Оған ағаш бағаналар тіреп тұрған кең веранда жалғасып жататын. Жеңіл жақтаулары бар аласа басқыштар үй мен гүл алаңын бөліп тұратын. Үйдің оң жағында апельсин тоғайы, сол жағында үлкен бақ болатын. Гүл алаңынан кейін өзенге жеткенше еңіске қарай көсіліп жатқан көк шалғын. Өзеннің осы тұсында үлкен көлге ұқсаған иреңі бар. Қалың тоғайлы жағалау мен кішкентай аралдар бейнебір ауада қалықтап тұрғандай әсер етеді. Айнала ұшып жүрген, жүзіп бара жатқан құстар. Көлде аққулар шомылады, әрі қарай қалың орман, онда да қалықтаған, шулаған құстар.

	Алаңқайда ұштары сүйірлене біткен ұзын жапырақты пальмалар мен жалпақ жапырақты, желпуішке ұқсаған кішкентай пальметтолар өсіп тұр. Бір жерде магнолиялар мен жұпар аңқыған анис гүлдеп жатса, екінші бір тұста - юкки көздің жауын алады. Осының бәрі жергілікті өсімдіктер. Жазықтықта осы өңірдің тағы да бір тұрақты өсімдігі - жан-жаққа төселе өскен бұтақтары, жердегі шөп үстіне аумақты көлеңке түсіріп тұрған терідей қалың, жапырақты мәңгі жасыл алып емен бой созады.

	Көлеңкеде жаздық жеңіл көйлек киген сүп-сүйкімді сұлу қыз отыр. Ақ орамалының астынан алтындай жалтылдаған ұзын бұрымдары төгіліп тұр. Бұл менің жалғыз қарындасым Виргиния. Анама тартқан алтын шаштарына қарап, оны үндістерден тараған деп айтудың өзі қиын Ол өзінің сүйікті бәсірелері - елік пен оның кішкентай теңбіл лағын ермек етуде. Қыз оларға қабығын аршыған апельсин береді, әлгілер оны сүйсіне жейді. Қасындағы кішкене шынжыр үстінде тағы да бір сүйіктісі - жылтыр қара түгі бар, құйрығы бұлаңдаған тиін отыр. Оның көз ілеспес қимылмен секіргенінен үріккен құралай қашқалақтап енесіне тығыла түседі. Болмаса менің қарындасымды паналайды.

	Айнала қиқулаған құстар. Ұясын апельсин ағаштарының арасына салған алтын түсті торғай тамылжыта шырқаса, дәліздегі тор ішінен оған тоты құс үн қатады. Магнолия ішінде пыр-пыр ұшып жүрген алқызыл шымшықтар мен жорғаторғайлардың әніне де үн қосады. Өзен бойындағы биік кипаристердің дәнін теріп жеп жүрген жасыл тотылардың былдырықтағандарын айнытпай қайталайды. Оқта-текте аспанда биіктей ұшып жүрген күміс қанатты испан қырғауылдарының немесе алыс көлдегі аралдардан талып жеткен құтандардың ысқырығын да айна-қатесіз салады. Теңдесі жоқ бұл әнші құс, иттің үргенін, мысықтың мияулағанын, қашырдың ақырғанын, жылқының кісінегенін, тіпті адамның даусына дейін қолма-қол қайталайды.

	Үй сыртында мүлдем басқаша көрініс көзге ұрады ─ кісі қызығарлықтай болмағанмен, онда да абыр-сабыр аз емес. Қайнаған жұмыс осында. Шарбақпен қоршалған кең алаң үйдің іргесіне кеп тіреледі. Ортасында жарты акр жерді алған үлкен лапас. Оны мықты ағаш бағаналар тіреп тұр. Лапас астында кипарис діңінен ойып жасалған үлкен сопақша астаулар көрінеді. Бір-бірінің үстіне қойған үш астауды түтік жалғастырады. Астауларда бағалы өсімдік - индиго жібітіледі, сосын одан көк түсті бояу алынады.

	Әріректе бір-бірінен аумайтын кішкене үйлер тұр. Ол зәңгілердің лашығы. Олардың әрбірі апельсин ағаштарының арасына жасырынып тұрғандай көрінеді. Пісіп тұрған жемістер мен жаңа ғана ашылған аппақ жас гүлдердің хош иісінен ауа жұпар аңқиды. Үйлердің шатырынан аса биіктей өсіп, енді бірі иіліп тұрған сәнді пальмалар маңайдағы көгалға жараса кеткендей.

	Шарбақ қоршаудың ішінде басқа үйлер тұр. Олар сыпталмаған бөренелер мен тақтайдан қалай болса солай қиыстырыла салған құрылыстар. Онда ат қора, дән сақтайтын қамба және ас үй орналасқан. Соңғысы ашық лапастың негізгі құрылысы ─ төбесін тақтайшалармен жауып, тіреулерін хош иісті самырсын бағаналардан жасаған үймен жалғасып жатыр.

	Шарбақтың арғы жағы көкжиекті көмкеріп, көрсетпей тұрған кипарис ағаштарына дейін созылған кең жазық. Индиго өсірілетін жер де сол. Дегенмен мұнда жүгері, тәтті картоп, күріш, қант құрағы секілді басқа да дақылдар өсіріледі. Бірақ олар сатылмайды, өзіміз пайдаланамыз.

	Индигоны жүйек-жүйекпен, сиретіңкіреп себеді. Өсімдік бір мезгілде өсіп жетілмейді: кейбіреулері жаңа ғана жапырақ жайып, үш құлақтана бастаса, басқалары толық гүл жарды, ─ биіктігі екі фут дерліктей. Индиго қырыққұлақ тәрізді тез өседі. Бұл құс қауырсындары секілді ашық жасыл гүл жаратын бұрыш тұқымдас өсімдік. Кейде көбелекке ұқсас гүл жаратын шақтары да болады, бірақ көбі толысып піспей жатып құриды. Олардың тағдыры өзгеше: ал қызыл гүлдерді аяусыз қырқып ала береді.

	Шарбақ пен индиго жүйектерінің арасында жүздеген адам қыбырлап жүр. Бір-екеуі болмаса, бәрі де африкалықтар, бәрі де құлдар. Бәрінің өңдері қара болғанымен, көпшілігі ─ зәңгілер. Мұнда мулаттар4 да, самболар5 да, квартерондар6 да бар. Бойында африкалықтардың қаны бар адамдардың өздері де мүлдем қара емес, күрең қызылдау боп келеді. Кейбіреулері адам қарағысыздай - қалың ерін, қушық маңдай, жалпақ мұрын және де сымбат дейтіндей сымбатты да емес. Кейбіреулерінің дене бітімдері жап-жақсы, тіпті сымбатты-ақ. Онда ақ түсті деуге боларлық әйелдер де кездеседі ─ бұлар квартерондар. Көпшілігі сүйкімді, ал кейбіреулері ─ айтулы сұлудың өзі.

	Бәрі де жұмыс киімін киген. Еркектер жағы жеңіл кенеп шалбар, бояма жейде, пальма жапырақтарынан тоқылған қалпақ киген. Талғамға сай киіндім дей алатындар аз-ақ. Белге дейін жалаңаштанып алғандардың қап-қара қайыстай терілері эбен ағаштарындай күнге шағылысады. Әйелдер жағы алабажақтау киінген ─ жолақ-жолақ сиса көйлек, бастарында мадрастың ашық бояулы тор көз орамалы. Кейбіреулерінің көйлектері талғаммен тігілген, өте әдемі. Төбелеріне түйе салған шаштары әйелдерге ерекше жарасып тұр.

	Еркектер де, әйелдер де плантацияда индиго өсіреді. Кейбіреулері өсімдіктерді орып, баулап береді, басқалары оларды лапастың астына тасиды; сол жерде бауларды үстіңгі науаға тастайды ─ оны "бөктіру қазаны" деп атайды. Үшіншілері суын төгеді және "сығып" алады. Қалған жұмысшылар тұнбаларын күреп, арыққа ағызып тұрады. Ал бірнеше адам бояуды кептіріп, қалыпқа құюмен айналысуда. Әрқайсысы өзіне тиісті жұмысты көңілді жүріп атқаруда. Өзара күлісіп, тәжікелесіп, он шырқасып, бірін-бірі сөзбен іліп-шалып жатқан көпшілік, көңілді дауыстар құлағыңнан кетпейді.

	Бірақ олардың бәрі құлдар - әкемнің құлдары. Әкем оларға жақсы қарайды, қамшы үйіре бермейді, сондықтан да болар жұмыскерлердің көңілдері көтеріңкі, жүздері жарқын.

	Менің есімде, міне, осындай тамаша суреттер қалыпты.

	Менің балалық шағым осында өтті, саналы өмірім осында басталды.





III тарау





ҚОС ДЖЕК

	Әр плантацияның өз "перісі" болады. Кейде тіпті бірнешеуі де кездеседі. Бірақ соның ішінде әсіресе біреуі өте-мөте қаскөйлеу боп шығады. Біздегі сайтан ─ Сары Джек болатын.

	Ол аса ұсқынсыз болмағанмен, тұйық, қасарыспа мінезімен көзге түскен жас мулат еді. Кей кезде ол шектен шыққан ашу-ыза мен қаталдыққа бой ұратын-ды.

	Мұндай қатал адамдар зәңгілерге қарағанда мулаттарда жиі кездеседі. Бұл психологиялық ерекшеліктің төркіні, өңдерінің сарылығын мақтан тұтатын мулаттардың ақыл-ой жағынан да, күш-жігер жағынан да, зәңгілерге қарағанда өздерін "үстем" санайтындықтарында, сондықтан да кемсітушілікке, әділетсіздік атаулыға қатты күйзелетіндіктерінде болса керек.

	Ал таза қанды зәңгілер топастық тағылыққа сирек барады. Адамзат өміріндегі трагедияларда олар бәлені бастаушылар емес, ылғи құрбан болушылар. Қайда жүрмесін ─ өз елінде ме, әлде жат жерде ме ─ бәрібір олар зәбір-жапа шегеді, бірақ кектенушілік пен қаталдық олардың қандарында жоқ. Бүкіл әлемде Африка зәңгісінің жүрегінен рақымды жүрек табыла қоймас.

	Сары Джек қаталдығымен көзге түсетін. Ол оның туа біткен - аталарынан тараған қасиеті еді. Ол әкесі жағынан ─ испандық, шешесі жағынан ─ зәңгіден тараған болатын. Өз әкесі оны әкеме құлдыққа сатып жіберіпті!

	Шешесі күң болса, баласы құл болады. Әкесі ерікті адам болғанмен, оның өз ұрпағы үшін ешқандай мәні жоқ, Америкада қызыл өңділер мен қаралардың балалары шешелерінің көрген күнін көреді. Тек қана ақ түсті әйел ғана ақ түсті балаларға ана бола алады.

	Плантацияда басқа да Джек бар. Алғашқыдан айырмашылығы оны жұрт Қара Джек деп атайтын. Жастары мен бойларының бірдейлігі болмаса, екеуінің ешбір ұқсастығы жоқ. Мінездерінің бір-біріне кереғарлығы, өңдері мен сырт пішіндерінен де өзгешелеу болатын. Сары Джек қылаңдау, бірақ оның есесіне Қара Джектің жүрегі жомарт. Тіпті бет құбылыстарында да жер мен көктей айырмашылық бар: бірінің жүзінен ризалық, жылылық нұры төгіліп тұрса, екіншісі қабағының астымен түксие қарайтын. Зәңгінің аппақ тістері күлген кезде ылғи жарқырап тұратын, ал Сары Джек бір зымияндықты ойластырған сәтте ғана күлетін.

	Қара Джек Виргинияда туып-өскен. Ол біздің бұрынғы плантациямызда да күн кешті. Бұл жаққа да бірге келген-ді. Әкеме өте жақындау жүреді; мырзалар мен құлдар арасында осындай қарым-қатынастар бола береді. Отбасымыздың бір мүшесіндей болып кеткен және біздің әулетімізді мақтан тұтатын. "Ескі отарда" туып-өскен барлық зәңгілер секілді ол да өзінің туған жеріне мақтанады. Зәңгілердің ортасында "виргиниялықтар" сый-құрметке ие болушы еді.

	Қара Джек сымбатсыз да емес, бет әлпеті зәңгіден гөрі мулатқа көбірек ұқсайды. Зәңгілердің көбі қалың ерінді, жалпақ мұрынды, тайпақ маңдайлы боп келеді ғой. Джекте бұл ұсқынсыздықтың бірде-бірі жоқ. Бет бітімі келісті, таза қанды зәңгілерді кездестіргенім бар. Қара Джек сондайлардың бірі. Дене бітімі жағынан ол эфиопиялық Аполлоннан аумайды.

	Джектің сары әріптесіне қарағанда сымбаттылау екенін мойындайтын менен басқа да бірлі-жарым адамдар бар. Ол біздің плантациядағы айтулы сұлу квартерон Виола. Екі Джектің Виола үшін бәсекелескеніне көп болған. Қыздың жылы шырай беруі үшін екеуі де қолдан келгенше тырысып бақты. Бірақ бұл оңай шаруа емес еді. Виола кесірлі, жеңіл мінезді қыз. Екеуінің де оны қатты қызғанатыны айтпаса да түсінікті. Ақыры қыздың көңілі зәңгіге ауа бастағаны айқын болды. Сол үшін мулат өзінің бақталасын өлердей жек көріп жүрді. Екеуі талай рет күш сынасып та көрді, бірақ әр жолы зәңгі жеңіп шыға берді. Мүмкін, Виола оған сырт пішіні үшін емес, осынысы үшін жылы шырай берген шығар. Бар әлемде, барлық кезде де сұлулық ерлік пен күш-қайрат алдында бас июмен келеді.

	Сары Джек біздің отыншымыз, ал Қара Джек атқосшының міндетін атқаратын.

	Плантациямыздағы екі Джектің махаббат пен бақталастығы қарапайым ғана құбылыс еді. Пәлендей қызықтыратын да ештеңесі жоқ, оны өзімнің содан былайғы өміріме үлкен ықпал еткен бірсыпыра оқиғаларға себепші болғандықтан ғана еске алып отырмын.

	Солардың біріншісі мынау. Бәсекелесінің бақытын көре алмаған Сары Джек ашықтан-ашық Виоланың соңына түсе бастады. Бірде үйден алыс орман ішінде кездейсоқ кездесіп қалған мулат, қыздан өзінің арам пиғылын қанағаттандыруын талап етуге дейін барады. Виоланың жиіркенішпен берген жауабы оны өлермендік әрекетке баруға итермелеп, тек қарындасымның ойламаған жерден кездесіп қалуы ғана мулаттың мысын құртқан. Оны негізінен қарындасымның талап етуі бойынша жазалауға тура келді.

	Талай жазаланатын реті келсе де, бұл Сары Джектің тұңғыш таяқ жеуі еді. Оған дегенде әкем тым кешірімді, тіпті шектен тыс кешірімді десіп жүретін жұрт. Оның ағат басқан кездерін ғана емес, қылмыстарын да жиі кешіре беретін. Әкем табиғатынан рақымды адам, қамшы сілтеуге көп бара бермейтін. Бірақ бұл жолы қарындасым мулаттың жазалануын үзілді-кесілді талап етті. Виола оның қызметшісі, сондықтан Сары Джектің оспадарлығын жазасыз қалдыруға болмайтын.

	Осы бір орынды жазалаудан кейін де ол зымияндық пиғылынан арылған жоқ.

	Кешікпей Сары Джектің кекшілдігін дәлелдейтін тағы да бір оқиға болды.

	Қарындасымның жақсы көретін кішкентай құралайы көл жағасында өліп жатқан жерінен табылды. Оның өздігінен өле қалуы мүмкін емес, көгалда секіріп жүргенін бір сағат бұрын ғана көргенбіз. Қасқыр да, аллигатор да жолай қойған жоқ. Өн бойында тіс пен тырнақтың ізі көрінбейді - тамшы қан жоқ!

	Көп ұзамай оның буындырып өлтірілгені мәлім болды. Оны өлтірген мулат екен, ал Қара Джек бәрін көріп қойыпты. Апельсин бағында жұмыс істеп жүрген ол қылмысқа куәгер болды. Сары Джектің жонына екінші рет дүре соғылды.

	Оның ар жағында зәңгі мен мулат арасындағы жанжалды нағыз соғысқа айналдырған үшінші жағдай да болып өтті. Тиімді сәтті пайдаланып қалғысы келген Сары Джек әрі махаббат жолындағы бәсекелесінен, әрі жуырда істеген қылмысының куәгерінен кек алғысы келді.

	Бұл қақтығыс төбелеспен ғана тынған жоқ. Испандық ата-бабаларынан қанына сіңген, көзсіз өшпенділікке тізгін берген мулат, өзінің қарусыз бәсекелесіне пышақ жұмсап, ауыр жарақаттады. Бұл жолы оны бұрынғыдан да қатты жазаладық. Қаным қайнап кетті - Қара Джек менің көлеңкедей қалмайтын "күзетшім" әрі жақсы көріп кеткен серігім еді.

	Көңілділігі мен жайдары мінезінің арқасында зәңгі жайсаң жолдастай боп кеткен-ді. Балалық шағымда жұп жазбай жүретінбіз ─ өзенге де, орманға да бірге барушы едік.

	Әділдік жазаны талап етті және Сары Джек мықтап тұрып сазайын тартты. Бірақ одан не пайда, мулат түзелмей қойды. Бейнебір жан дүниесін жамандық қана жайлап алғандай.





IV таpay





ФЛОРИДА ҚҰДЫҒЫ

	Апельсин бағының арғы жағында ойпат шұңқыр бар — бұл меніңше, тек қана Флоридаға тән ерекшелік.

	Диаметрі 40 ярдқа жуық көкпеңбек табиғи су қоймасының тереңдігі әлденеше футқа жетеді. Осы көлдің түбінде бір-бірінен жартасты бөгеттер арқылы бөлініп жатқан цилиндр сыңайлы шұңқырлар немесе құдықтар бар. Мұның өзі араның бұзылған ұясына көбірек ұқсайтын.

	Бұл құдықтардың кейде құрғап қалатын да кездері болады, бірақ көбіне мұнда су іркіліп, ал құдықтар толған кезде су бүкіл ойпатқа жайылады.

	Мұндай табиғи су қоймалары тегіс жерлерде орналасқанмен оларды әрқашанда магнолия, қызғылт лавр, емен, шілік және пальметто секілді мәңгі жасыл өсімдіктер өсетін жоталар мен жартас сырықтары қоршап жататын. Мұндай құдықтар балқарағай өсетін ормандарда жиі кездеседі, ал кейде мұхиттағы кішкентай аралдар секілді, көкпеңбек саванналардан да кездесіп қалады.

	"Хоммоктар" - үндіс тарихындағы атақты Флорида құдықтары осылар.

	Соның бірі апельсин бағының ар жағында болатын. Маңайын мәңгі жасыл ағаштардың жапырақтары жартылай жауып тұратын қызғылтым жақпар тастар сынық шеңбердей қоршап жатады. Суы тап-таза, мөп-мөлдір. Тұп-тұнық тереңінде алтын түстес балықтар мен қызыл балықтар, табандар мен алабұғалар үйір-үйірімен жосылып жүретін. Су қоймасы бізді балықпен қамтамасыз етеді және бәріміздің шомылатын жеріміз де сол Флориданың ыстық ауасында суға түсу жан рақаты ғана емес, қажеттіліктің нақ өзі.

	Үйден көлге дейін апельсин бағын қақ жарып өтетін құмды жол, онда еңіске қарай түсуге ыңғайлы тас текпішектер бар. Әрине, судың рақатын тек ақ нәсілділер ғана көретін.

	Көлдің арғы жағы биік кипарис және қарағай қоршап жатқан егістік. Айнала көптеген мильге созылып жатқан ми батпақ.

	Плантацияның бір жағында қалың шөп өскен кең жазық. Бұл жылқылар мен басқа да мал жайылатын табиғи жайылым, саванна еді. Мұнда бұғылар мен жабайы күркетауықтар жиі кездеседі.

	Мен болсам бозбаланың аң аулауға нағыз құмартатын шағында едім. Оңтүстік штаттардағы онша жұмыстары жоқ көптеген жастар секілді, менің де негізгі ермегім аң аулау болатын. Әкем маған бірнеше жүйрік тазы сыйлаған.

	Ең жақсы көретін ермегім шұңқырға бой тасалап, бұғы немесе күркетауықтың жақындаған сәтін күтіп, сонан соң көкпеңбек жазықта соңына түсіп ап қуалау болатын. Талай бұғы мен күркетауықты қуып жүріп ұстағанмын. Иттер оларды құтқармайды. Жабайы күркетауықтарға ит қосудан оңай ештеңе жоқ.

	Әдетте, үйден ерте, жұрттың бәрі ұйықтап жатқан кезде шығамын. Аң аулауға бұл нағыз қолайлы мезгіл.

	Бірде шұңқыр маңындағы жасырынатын жеріме барып, жартас үстіне шығып алдым. Ол жерде иттерге де, өзіме де орын жеткілікті еді. Осы төбеден жазық жер алақанға салғандай анық көрінетін. Ондағы қыбырлағанның бәрі назардан тыс қалмайды. Ал мені ешкім байқай алмайды. Магнолияның жалпақ жапырақтары шатыр секілді бүркеп тұрады да, жапырақ арасынан бәрін қадағалап отырамын.

	Сол күні әдеттегі орныма күн шықпай бардым. Жылқылар әлі ат қорада, мал ақырдан жем жеп тұрған. Саванна құлазып жатыр. Ұшы-қиырсыз кең жазықта бірде-бір бұғы көрінбейді.

	Аздап ренжіп те қалдым. Бүгін шешем қонақ күтпек боп, түскі тамаққа аң әкеп бер деп өтінген. Әрине, мен уәде бердім, енді, міне, құлазыған саваннаға қарап отырып үмітім үзілгендей.

	Шынымды айтсам, мұндайды көрмеген басым өте таң қалдым. Күнде таңертең кең жазықта бұғылар жүретін еді. Мүмкін маған дейін біреу кеп үркітіп жіберген шығар? Әбден мүмкін. Бәлкім, ол көршілес плантациядағы жас жігіт Ринггольд немесе мүлдем көз ілуді білмейтін аңшы үндістің бірі болар? Әйтеуір, осында маған дейін біреу кеп, аңдарды үркітіп жібергені анық.

	Саванна ешкімнің иелігіне де, еш плантацияның меншігіне де жатпайтын: оның кең жазығында емін-еркін аң аулауға әркімнің де еркі бар. Бұл мемлекет жері болатын және ешкімге сатылмаған-ды.

	Сонымен түскі асқа бұғы етін апара алмайтын болдым. Рас, әлі де болса күркетауық атып алуыма болатын еді, олар кейінірек шығады. Құрқылдаған дауыстары ағаш бастарынан ап-анық естіліп тұрған-ды. Бірақ жуырда ғана олардың бір тобын атып алған ем, қойма құс етіне сіресіп тұр. Енді маған бұғы еті ғана керек.

	Винтовкамды ала шыққанмын, бұғы іздеп орманға барсам да болады. Немесе Хикмэн қарттың лашығына барсам, ол маған көмектесер еді. Егер бүгін аңға шыққан болса, бұғы еті бар деген сөз, онда аздаған етті содан-ақ ала саламын.

	Дөңгелек күн көкжиектен енді көрінді, алтын сәулелері алыстағы кипаристердің ұшар басын шалады, ал ашық жасыл жапырақтары алтындай жалт-жұлт етеді.

	Өзім тұрған төбеден түспес бұрын, мен саваннаны тағы да бір рет шолып шықтым да, бастапқы ниетімнен бас тартып, орнымда қала беруіме мәжбүр еткен бір нәрсені байқап қалдым.

	Өңделген жер мен саваннаны бөліп жатқан қоршау маңындағы кипарис орманының ашықтау алаңына бір топ бұғы өріп шыға келді.

	"Е,─ деп ойладым мен, ─ қалың жүгеріні қақ жарып өткен екен ғой".

	Бұғылар осы тұстан шықты-ау деген жерге көз тіктім. Қоршаудың сол бір бұрышында әдетте тақтайлармен жауып қоятын қуыс бар екенін білетінмін. Қуысты ап-анық көрдім, бірақ тақтайлары өз орнында. Демек, бұғылар ол жақтан келмеген болды. Қоршаудан қарғып өтулері мүмкін емес. Діңгектері мен тіреуіштері бар биік қоршау болатын. Қуысты жауып тұрған тақтайлар да қоршаудың өзіндей биік. Демек, бұғылар орманнан шыққан ғой?

	Басқа да бірдеңелерді көзім шалды. Бұғылар жайылып келе жатқан жоқ, жауынан сезіктенгендей желіп келеді.

	Соңдарынан біреу қуып келе жатқан тәрізді. Ол кім болды екен? Хикмэн қарт па, әлде Ринггольд пе? Мен ашық алаңнан көз алған жоқпын, бірақ ешкім көрінбеді.

	Бұғыларды үркіткен аю немесе сілеусін болды ма екен? Олар алысқа ұзай қойған жоқ, әлі де болса ит қосып қуып жетуіме болады. Бәлкім...

	Сан тарапқа жүгірген ойымды бұғыларды үркітушінің өзі бөліп жіберді. Ол аю да, сілеусін де емес, адам боп шықты.

	Ол кипаристердің қою көлеңкесінен шыға келді. Күн сәулелері тек ағаштардың басына ғана түсіп тұрған-ды, бірақ соның өзінде де адамды ажыратарлықтай жарық болатын. Ол Ринггольд те, Хикмэн де, үндіс те емес еді. Үстіне кигені көк кенеп шалбар, жолақ жейде, басында пальметта жапырағынан тоқылған қалпақ. Киіміне қарап мен өзіміздің отыншыны бірден таныдым. Бұл ─ Сары Джек еді.





V тарау





МУЛАТ ЖӘНЕ ОНЫҢ СЕРІГІ

	Бұл жаңалық мені таң қалдырды. Таңмен таласа тұрған мулат орманда не істеп жүр? Қор жинау, үнемдеу дегенді ол білген емес; керісінше, әдетте күндізгі жұмысты істетудің өзі күшке түсетін. Ол жаратылысында аңшы боп тумаған жан. Ылғи орман кезіп жүргенмен, оның бұлың-бұлыңын, сондай-ақ аңдардың айла қулығын жақсы білгенмен, оның аң ізіне түсіп жүргенін ешқашан көрген емеспін. Мұны таң атпай орманға не айдап келді екен?

	Жотадан түспестен оның әр қадамын қадағалаумен болдым, сонымен қатар бұғылардан да көз жазған жоқпын. Мулат олардың соңына түсіп жүрмегені ұзамай белгілі болды. Орманнан шыққан бойда-ақ табынның соңына түспей, мүлдем басқа жаққа, жүгері плантациясына баратын жолға қарай бұрылды.

	Мен оның еңкейіңкіреп, жай басып бара жатқанын байқадым. Ит пе, әлде басқа бірдеңе ме, ─ әйтеуір, бір хайуан мулаттың аяғына оралып жүргендей көрінді. Ол опоссум сияқты ақшыл бірақ алыстан оның опоссум, әлде күшік екенін ажырата алмадым. Мен Сары Джек орманнан бір аңды ұстап алып, жіппен жетелеп келе жатыр екен деп ойлағанмын.

	Оның жүріс-тұрысында таңырқарлық ештеңе байқалған жоқ. Мулат опоссум інін кеше-ақ тауып алып, тұзақ құрып кетуі мүмкін ғой. Түнде тұзаққа түскен опоссумды ол енді үйіне сүйреп бара жатыр. Мені мулаттың аяқ астынан аңшы боп кеткені ғана таңдандырған-ды, бірақ оның да жауабын таптым. Зәңгілердің опоссум етін жақсы көретіндіктері есіме түсті, Сары Джектің олардан айырмашылығы жоқ еді. Тышқанды оңай ұстауға болатындығын білген соң, қуырдақ жегісі келген шығар.

	Бірақ олжасын көтеріп жүрмей, жетелеп бара жатқаны, жетелеп те емес-ау, сүйретіп бара жатқаны қалай? Әлгі аңды сипағысы келген адамша ара-тұра еңкейіп қояды. Мен қайран қалдым: онда опоссум болмағаны ғой!

	Қоршаудың қуысына жеткенше мулаттан көз алмадым. Үйге апарар ең төте жол жүгері плантациясы арқылы өтетіндіктен, қоршаудан қарғып кететін шығар деп ойлағанмын. Әрине, ол егістік арқылы кетеді. Бірақ менің таң қалғаным, мулат қоршаудың қадаларын бірінен соң бірін суырып, сонан соң оларды аулаққа лақтырды да, қуысты бос қалдырды.

	Ол тесіктен кіріп, егістіктен бой тасалап өтті, сонан соң жүгерінің жалпақ жапырақтарының арасында көзден таса болды. Біршама уақытқа дейін сүйрелеп келе жатқан хайуанымен қоса одан мүлдем көз жазып қалдым. Сосын саваннада жайбарақат жайылып жүрген бұғыларға назар аудардым.

	Бірақ мулаттың түсініксіз қылығы ойымнан шықпай қойды.

	Тағы да соңынан көз салдым. Ол жүгері арасынан әлі де шыға қоймаған екен. Бірақ өзімді қатты таң қалдырған бір нәрсені байқап қалдым. Тұп-тура Сары Джек орманнан шыққан жерде саваннаны бетке алып бара жатқан бір мақұлық көрінді. Ол екі қолымен жер тіреп, аяқтарын сүйрете еңбектеп бара жатқан адамға ұқсайтын қарауытқан бейне еді.

	Алғашқыда маған әлгі адам ақ нәсілді емес, зәңгі немесе үндіс секілді көрінді. Қарымдылығына қарағанда үндіске ұқсайды, бірақ олар бізбен тату еді ғой. Бейбіт жатқан үндіс мулатты аңдып неғылсын? "Аңдып" деп отырған себебім, әлгі таңғажайып мақұлықтың түр-тұрпаты мен қозғалысынан Сары Джектің соңынан бара жатқанын анық байқауға болар еді.

	"Мүмкін ол Қара Джек шығар?" деген ой келді маған. Мен зәңгі мен мулат арасында сақталып келе жатқан вендетті7 және Сары Джек пышақ жұмсаған төбелесті еске алдым. Рас, ол жазасын алды, бірақ сазайын тартқызған Қара Джектің өзі емес қой. Өзінше өш алғысы келіп жүрген жоқ па екен?

	Өзімді қайран қалдырған мына жағдайдың сырын осыдан іздесе болар еді. Бірақ зәңгіні соған барады деп ойлау қиын, ол тым жақсы адам болатын. Өзінің жексұрын жауына Қара Джектің қаны қанша қайнағанмен, тасадан тап беру секілді жауыздық пен пасық өшпенділікке бой алдырмасына сенімді болатынмын. Бұл оның мінезіне жат еді. Жоқ, оның бүйтуі мүмкін емес.

	Ол да емес, басқа да емес!

	Сол сот саванна алтын күннің нұрына малынды. Күн сәулелері ағаштарды ұшар басынан тамырына дейін арайландырып, шалғынды нұрға бөледі. Қарауытқан дене көлеңкеден шығып, жүгері егістігіне қарай жылжыды. Болат сауытқа ұқсаған қабыршақтары күнге шағылысты. Енді оның зәңгі де, үндіс те емес, жалпы адамзатқа ұқсамайтыны анық байқалды. Ол аллигатор болатын.





VI тарау





АЛЛИГАТОР

	Флоридада туып-өскен адам үшін аллигатордың пәлендей ерекшелігі жоқ және қорқынышты да емес. Өзінің сиықсыздығына қарамай, барлық мақұлықтың ішінде аллигатордан жексұрын ештеңе жоқ екені белгілі, жақсы зерттеп білген адамға ол пәлендей қорқыныш тудыра қоймайды. Дегенмен, оған абайлап жақындамаса болмайды. Аллигатордың әдеттері мен сырын білмейтін адам көрген жерде қорқыныштан дірілдеп-қалшылдап тұра қашады. Тіпті тоспалар мен батпақтарға жақын тұратын жергілікті тұрғындар - қызыл өңділер, ақ нәсілділер болмаса, қаралардың өздері де осынау алып кесірткеге сақтықпен жақындайды.

	Кейбір кабинеттен шықпайтын натуралист-ғалымдар аллигатор адамға шаппайды дегенді айтады. Алайда олар оның жылқылар мен мүйізді ірі қаралардың өзін құртып жіберетіндігін мойындайды. Ондай ғалымдар ягуар мен жарқанаттар "вампирлер" жөнінде де соны айтады. Осының бәрін теріске шығаратын мыңдаған дәлелдер тұрған кезде әлгіндей тұжырымдарға таңданбасқа лаж жоқ.

	Рас, аллигатор сәті келген кездің бәрінде адамға шаба бермейді. Ондай әдет арыстан мен жолбарыста да бар. Бірақ жаңсақтықтан құралақан емес Бюффонның8 өзі де аллигаторды момақан мақұлық деп айта қоймас деймін. Егер Колумб заманынан бері қарай жалмауыз аллигаторға жем болғандарды санайтын болсақ, қыруар құрбандық табылған болар еді. Олардың саны сол заманнан бері үнді жолбарысы мен Африка арыстанына жем болғандардан кем емес. Аз уақыт қана Оңтүстік Америкада болып қайтқан Гумбольд9 мұндай оқиғалардың талайын естіген: ал маған келетін болсақ, мен аллигатордың құрбаны болғандардың талай оқиғасын білемін, сол тажалдан жарымжан боп қалған адамдарды да көп көрдім. Тропикалық Америка суларында каймандардың түр-түрі, аллигаторлар және нағыз қолтырауындар көптеп кездеседі. Олардың кейбіреулері аса қауіпті, кейбірі онша қауіпті де емес, саяхатшылардың әңгімелерінің қарама-қайшы боп шығатындығы сондықтан. Тіпті екі басқа өзенді мекендейтін біртектілердің өзі бір-біріне көп ұқсай бермейді. Аллигаторларға да, басқа жануарлар секілді, сыртқы себептер әсер етеді. Климат, жақын жердегі адамдар, денесінің үлкендігі - осының бәрі өз әсерін тигізбей қоймайды және бір ғажап жері, аллигаторлардың мінез-құлқы сол маңды мекендейтін адамдардың нәсіліне ұқсас келеді.

	Оңтүстік Америка өзендерінің кейбіреулерінің жағасында нашар қаруланған, бейбіт үндістер тұрады, сондықтан да бұл жерлердің саймандары тым батылдау келеді, оларға жақындау қашан да қауіпті.

	Үнемі бір қолында балғасы, екінші қолында винтовкасы жүретін орманның ержүрек тұрғындары бетін қайтарғанға дейін әлгілердің тұқымдастары - солтүстік каймандары да сондай батыл болатын. Мұның өзі сөз боп отырған бауырымен жорғалаушыларда ептеген саңылау бар екендігін дәлелдесе керек. Адамдардың мекенінен аулақ жерлерде, әсіресе көктемгі шағылысу кезінде қауіпті келетін ірі аллигаторлар Флориданың көптеген батпақтары мен құймаларында қазір де кездеседі. Акула қаптаған теңізге сүңгіген адамның аман қалуы қаншалықты үмітсіз болса, Флориданың кейбір өзендері мен жайылмаларынан аман жүзіп өту де соншалық неғайбыл дүние...

	Егер қауіп күнде төне берсе, нағыз қауіптің өзіне де адамның еті өліп кетеді. Кипарис пен ақ самырсын қаптаған батпақты жердің тұрғындары ұсқыны жаман аллигаторды көргенде онша абыржымайды. Оның пайда болуы Флорида тұрғындарының көңілін аудара бермейді. Тек аллигатордың құйрығын тамаққа пайдаланатын зәңгілер мен терісін сатып пайда табатын аңшыларды ғана қызықтырады.

	Егер мулаттың әрекетін еске түсірген бөгде қимылдары болмағанда, саванна шетіне аллигатордың келуі мені сезіктендіре қоймас еді. Аллигатор мен мулаттың арасында бір белгісіз байланыс бар-ау деген ойдан шыға алмадым. Қалай болғанда да жиіркенішті мақұлықтың адамға еріп бара жатқанында күмән жоқ.

	Ол мулатты көріп бара ма, әлде бір түйсікпен еріп бара ма ─ ол жағын айта алмаймын. Тәрізі соңғы топшылау дұрыстау болар, өйткені аллигатор орманнан көп кейін шықты әрі жүгері егістігіндегі адамды көре қоюы екіталай.

	Көгалды кесіп өткен аллигатор Джек тақтайларын алып тастаған қоршауға қарай тура тартты. Анда-санда аялдап, бауырын жерге төсеп, тынығып алғысы келгендей, сол қалпында бірнеше секунд жатады. Сосын денесін жерден бір ярдтай көтереді де, өзін алға жетелеп бара жатқан белгісіз күштің ырқына көніп ілгері жылжиды. Аллигатор құрғақ жермен өте шабан жылжиды — үйрек пен қаздан тез жүре алмайды. Оның нағыз мекені -су, мұнда ол балықша сырғиды.

	Ақыры, ол қоршауға таяп барды, аз ғана аялдап, сонан соң ұзын қара денесін сүйрете тесікке енді. Жүгері егістігіне ол тап мулат тұрған жерден шыққанын бажайладым.

	Аждаһаның адам соңынан еріп бара жатқандығында, ал адамның оны біліп бара жатқандығында енді еш күмәнім қалған жоқ. Екеуі де анық еді. Алғашқысын өзім көрдім, ал екіншісіне менің бұлтартпас дәлелім бар. Мулаттың таң қаларлықтай түсініксіз қылықтары, қадаларды суырып алып, қуысты бос қалдыруы, артына жалтақтап қарай беруі ─ соңынан сұрықсыз сұмырайдың еріп келе жатқанын білетіндігінің дәлелі. Ол сөз жоқ, біліп бара жатты!

	Бірақ менің соншама сенімділігім мына құпияны ашуға келгенде дәрменсіз боп шықты. Мулат бауырымен жорғалаушыны бір нәрсемен қатты қызықтырып, жіпсіз жетелеп бара жатқаны анық еді. Ол не болды екен? Сиқырлап алған жоқ па?

	Осы сұрақ ойыма оралған сәтте ырымшыл ой денемді қалтыратып жіберді. Мен зәңгілер арасында тәрбиеленіп, зәңгі әйелінің сүтін еміп өскен адаммын ─ әлі толыса қоймаған ақыл-ойыма неше түрлі соқыр сенімнің кіре беретіндігіне таңдануға да болмайды. Кипарис қоршай өскен батпақтардың алыс түкпірінде аллигаторлар мекендейтіні, кейде алыптары да кездесіп қалатындығын білетінмін. Бірақ Сары Джек солардың біреуін батпақтан алдап шығарып алып, құрғақ жермен еріп жүруге қалайша мәжбүр етті -осының сырына түсіне алмай қайран қалдым. Бұған дәлелді себеп боларлықтай ештеңе таба алмағандықтан ойым сан саққа жүгіріп, таңғажайып әрі жұмбақ жайларға ұрына бердім.

	Осылай қайран қалған күйі біраз тұрдым. Бұғылар есімнен мүлдем шығып кетті. Олар шалғында жайбарақат жайылып жүр. Мен мулат пен оның қос мекенді серігінің құпия сырына ынтығып қарап қалыппын.





VII тарау





ТАСБАҚА КӨЛІ

	Мулат пен аллигатор жүгері егістігінен шыққанша екеуінен де көз жазып қалдым. Бой салып өскен жүгерінің биік сабақтары мен найзадай сүйір жапырақтарынан атты адам да көрінбейтіндей еді. Тіпті ит тұмсығы өтпейтін мәңгі жасыл ормандардың өзі мұндай қалың емес шығар. Сәл оңға таман жылжыған болсам, көбірек жерді шолатындаймын, бірақ онда тасадан шыға келген мулат өзімді байқап қояды. Кейбір себептермен мен оны істегім келмеді. Өз орнымда қала бердім.

	Мулаттың жүгері егістігін қақ жарып келе жатқандығына сенімді едім. Ашық жерге шығысымен оны қайта көретін боламын.

	Жүгері егістігі мен бассейн аралығында индиго егілген алаң бар. Үйге жақындау үшін биіктігі екі футтай келетін индиго егісін жарып өту керек. Мулаттан көз жазғым келмеген мен оның қайта шығуын тағатсыздана күттім. Ойым әлі шым-шытырық құпия жұмбақтың соңында жүр еді.

	Ол баяу, өте баяу жүріп келеді, бірақ алға жылжып бара жатқанын білдім. Оның жүріп келе жатқан жүгері жапырақтары мен сабақтарының шайқалғанынан білуге болатын. Таңертеңгі мезгіл тып-тыныш, үп еткен жел жоқ. Мулаттың соңындағы жапырақтардың қозғалуы аллигатордың да қалай бара жатқандығын білдіреді.

	Жүгері сабақтарынан көз алмай қарап отырмын, мулаттың жүйек бойымен емес, қиғаштай тартып келе жатқаны белгілі болды. Не мақсатпен? Тіпті түсініксіз. Кез келген жүйекті бойлап жүре берсе ғой, ол үйден бір-ақ шыққан болар еді. Бораздаларды көлденеңдей өтіп, қиын жолға түскені қалай? Бірақ бұл иректей жүрудің мақсатын көп ұзамай пайымдадым.

	Ол егістің дәл шетіне таяп қалды. Индиго телімі онша үлкен емес болатын, сондықтан мулаттың маған жақындап келгені сонша, ол ысырған сабақтардың сыбдыры естіліп тұр.

	Әйтсе де менің құлағыма иттің ұлығаны секілді басқа дыбыс шалынған еді. Құлағымды тосып тыңдай қалдым ─ бұл үлкен иттің ұлығаны емес, күшіктің қыңсылағанына көбірек келеді.

	Алғашқыда бұл дыбыстың иесі аллигатор секілді көрінді. Бірақ бауырымен жорғалаушылар кішкене кезінде ғана күшікше қыңсылайды, ал мулаттың соңынан еріп келе жатқан аллигатор үп-үлкен болатын. Оның қыңсылауы мүмкін емес. Оған қоса көп ұзамай қыңсылаған дыбыстың адам жақтан естілетіндігін анық байқадым. Менің ойыма Джек сүйреп келе жатқан мақұлық түсе кетті. Демек, ол опоссум емес, ит болғаны ғой.

	Әлгі дыбысты құлағым тағы да шалып қалды - сөз жоқ, күшіктің қыңсылауы. Құлағыма сенбесем де, көзіме сенемін, алданбаппын. Мен мулаттың жүгері арасынан шыққанын көрдім. Ол жіпке байлап алған кішкентай ақ күшікті сүйретіп келеді. Бұл жалшымыз Сары Джек екендігінде енді ешқандай күмән қалған жоқ.

	Жүгеріліктен шығар кезде айналаны бір шолып шыққысы келгендей, кішкене кідірді. Бойын жазып, тіп-тік тұрды. Жүгерінің ішіне жасырыну қиын емес, бірақ индигоның арасында бой тасалау мүмкін болмағандықтан, мулат әрі қарай көзге түспестен қалай жүруге боларын ойланып тұрғанды. Көзге түсіп қалғысы келмейтін секілді. Неліктен? Онысын түсіне алмадым.

	Индигоның бұл сорты "жалған Гватемала" деп аталатын. Плантацияда оның бірнеше түрі өсірілетін, соның ішіндегі ең биігі осы. Гүлдеп тұрған кейбір өсімдіктердің биіктігі үш футтай боп қалады. Келе жатқан адамды жасыра алмағанмен, бірақ еңкейсең, көзге түспей өтуге болады. Осы ой мулаттың да басына келе қалған сияқты. Ол біраз толғанып тұрды да, екі қолымен жер тіреп, индиго егісінен еңбектеп өте бастады. Өңдеген жердің бәрі ортақ шарбақпен қоршалғандықтан, оған әлдеқандай бір кедергіден өтіп жатудың қажеті болған жоқ. Екі қатар индиго арасында шамалы ғана ашық жер бар болатұғын. Егер мен егіс деңгейінде тұрған болсам, еңбектеп бара жатқан мулат көрінбес те еді, бірақ тұғырда тұрғандықтан оның әрбір қозғалысынан көз жазбадым. Ол оқта-текте кідіріңкіреп, қатты ауырсынғаннан жанталасып қыңсылай бастаған күшікті өзіне тартыңқырап алып отырды. Мулат жақындап келгенде, мен оның күшіктің құлағынан тартып келе жатқанын көрдім.

	Мулаттан елу қадам жердегі жүгері арасынан алып кесіртке көрінді де, индиго плантациясымен жорғалай жөнелді. Осы кезде бір ой сап ете қалғандай болды, мен бәрін түсіндім. Ендігі жерде қаскөй жын-перілерді ойлауды қойдым. Құпия ашылды: мулат аллигаторды күшікпен қызықтырып жіпсіз жетелеп келеді екен!

	Осы ой бұрын қалай келмегеніне таңдандым. Бүл тәсіл жайлы сөздерінде пәтуа бар адамдардан - аллигатор аулаушылардың өздерінен естіген едім ғой. Осындай жемтікпен талайын ұстаған көрінеді. Айтуларына қарағанда, бауырымен жорғалаушылар, әсіресе қарт аталықтары қыңсылаған иттің соңынан орманда бірнеше миль жерге дейін еріп жүре береді екен.

	Хикмэннің болжамынша, олар иттің қыңсылып өз балаларының шыңғыруына жоруы мүмкін. Бірақ аяушылықты білмейтін сұмырайлар өз балаларын да рақаттана жеп қояды екен.

	Аллигаторлардың осындай жиіркенішті әдеттерін айтпағанның өзінде, олардың сүйікті асы иттің еті екенін жақсы білеміз. Аң қуып, еті қызып алған бейшара тазылардың ағын сулар мен жайылымдарды жүзіп өтпек боп өзенге қойып кеткен кездерінде, осы бір жиіркенішті сұмырайдың аузына ілігу мүмкіндігі өте мол.

	Құпия ашылды - мулаттың соңынан ере беруге аллигаторды қалай мәжбүр еткені белгілі болды. Бір нәрсе ғана беймәлім-ді. Мулат осы бір таңғаларлық әрекетті не мақсатпен жасады екен?

	Оның еңбектей жөнелгенін көргенде үйге байқаусызда барғысы келген екен деп ойлағанмын. Одан кейін басыма басқа бір ой сап ете түсті. Аллигатордан көрінбей кеткісі келгендей артына қайта-қайта жалтақтай бергенін байқадым.

	Сондай-ақ мен мулаттың аллигатормен екі арада өсімдіктер кедергісін көбейте түскісі келгендей, өзінің бағытын жиі өзгертіп отыратындығын сезіп қалдым.

	Мейлі, ойына қайдағы бір адам нанғысыз қиялдар ұялаған шығар. Аллигаторларды алдап соғудың қитұрқы жолдарын біліп алды ма, бәлкім, Хикмэн қарт оған бұны қалай істеу керек екендігін көрсетіп берген болар. Әлде батпаққа жақын жерлерде ағаш шауып жүргенде аллигаторларды бақылай жүріп өзі біліп қалды ма? Ол аллигаторды үйге қарай, әйтеуір, бір жұмбақ мақсатпен алып келе жатты. Мүмкін жолдастарына көрсеткісі келген шығар, әлде мазақ еткісі келді ме, жоқ, аллигатор мен иттің тартысын қызықтамақ болды ма, болмаса сол секілді басқа бірдеңе ойлады ма?

	Оның пиғылын түсіне алмадым, таңғаларлық екі-үш жайт болмағанда ол жағын ойлап та жатпайтын едім. Мені мулаттың көздеген мақсатына жету жолындағы ерекше табандылығы қайран қалдырды. Ол күшін де, уақытын да аяған жоқ. Рас, жұмыс күні емес, мереке күні болатын, сондықтан Сары Джектің еркі өзіндетұғын. Бірақ мулаттың мұнша ерте түру әдетінде жоқ, оған қоса осынша күш-жігер жұмсауы оның әдеттегі еріншектігіне кереғар-ақ. Бұл әрекетке оны аса маңызды мәселе итермеледі. Бірақ не мәселе? Шешуін таба алмай дал болдым.

	Оны бақылай отырып, өз-өзіме келе алмай тұрғанымды сездім. Мұндай сезімді айтып жеткізу қиын, оны тек мулаттың кесапат, жаман адам екендігімен ғана түсіндіре аламын. Оның кез келген оңбағандыққа бара беретіндігін білемін. Бірақ аллигатор арқылы қандай сойқан жасамақ? Құрғақта аллигатордан ешкімнің қорықпайтыны белгілі ғой, мұнда ол ешкімге қауіп төндіре алмайды.

	Егер осы бір сезім болмаса, мен бақылауды қойып, осынша уақыт ішінде өзім отырған жерге дейін жайылып кеп қалған бұғыларға қайтадан назар аударған болар ем. Бірақ оған қызықпай, тағы да мулатты бақылай бастадым.

	Кешікпей менің күдігім шешілді. Сары Джек тоспаға жақындап келді, бірақ суға түскен жоқ. Қалың құрақты орап өтіп, апельсин бағына қарай беттеді. Осы арада есік бар, мулат соған кірді, бірақ есікті ашық қалдырды. Оқтын-оқтын күшікті қыңсылатып қояды. Мұның қажеті де жоқ еді, өйткені аллигатор ендігі жерде тым жақындап қалған.

	Қорқынышы құбыжықты жақсылап көріп алуыма мүмкіндік бар.

	Ол ірі аллигаторлардың қатарына жата қоймағанымен, тұмсығынан бастап құйрығының ұшына дейін он екі футтай болады. Аллигатор жылжыған кезде жалпақ жарғақ табандарының тырнақтарымен жер тірей тырмысады екен. Көкшіл қоңыр терісін күнге шағылысқан жылбысқы жауып, ромб тәрізді қабыршақтарының ара-арасына қорыс батпақтың үлкен кесектері жабысып қалыпты. Тәрізі, аллигатор әбден қозып алса керек, иттің әрбір қимылына айқын ашу белгісін білдіріп қалады. Ол өзінің қуатты аяқтарымен жер тірей, жемтігін көріп алғысы келгендей басын сілке көтеріп, құйрығымен ауаны тілгілейді де, кеудесі екі еседей ісініп шыға келеді. Сонымен қатар алыстап бара жатқан күннің күркіреуіне ұқсайтын дыбыс шығарады, ал одан тарап жатқан мускус иісі ауаны қапырықтандырып жіберді. Мына мақұлықтан жиіркенішті ештеңе жоқ шығар! Әйгілі айдаһардың өзі бұдан қорқынышты емес.

	Аллигатор тоқтамастан өзінің ұп-ұзын денесін есіктен сүйретіп өтті, бірақ одан әрі бауырымен жорғалаушы нәлет жасыл жапырақтардан көрінбей қалды.

	Мулаттан көз алмастан, үй жаққа бұрылдым. Бұл жерден мен көлшікті түгел дерлік көретін едім. Апельсин бағы мен үлкен бассейн аралығында ұзындығы бірнеше ярд қана болатын қолдан жасалған тоспа бар. Оның түбіндегі су негізгі бассейннен насоспен айдалған. Бұл, былайша айтқанда, мәзір үшін тасбақа бордақылайтын "тасбақа тоспасы" болатын. Әкем виргиниялық қонақжайлылығын сақтаған, ал Флоридада мұндай таңсық тағамды табу қиын емес-ті.

	Тасбақа тоспасы бассейнмен жалғасып жататын Сары Джектің тоспаға жақындағанын көріп тұрмын. Ол қолындағы күшігін дамылсыз қыңсылатумен болды.

	Бассейнге апаратын тепкішектерге жеткенде сәл аялдап артына бұрылып қарап алды. Алдымен үй жаққа, сонан соң рақаттанған түрмен өзі келген жаққа көз жүгірткенін байқап қалдым. Мулат күшікті көп ойланбастан суға лақтырып қалғаны даусыз еді. Сонан соң ол тасбақа тоспасын жағалай отырып, апельсин тоғайына кірді де, көзден ғайып болды.

	Суық суға тап болған күшік тынымсыз қыңсылап, аяқтарымен суды шолпылдатып, жан дәрмен ұмтылуда. Бірақ өмір үшін күрес ұзаққа созылған жоқ. Судың шолпылы мен иттің қыңсылына еліккен аллигатор тоспаға тез жақындап, бір сәтте кідірместен суға қойып кетті. Көз ілеспес жылдамдықпен ортасына қарай тұра ұмтылды да, арандай тістерімен жемтігін шап беріп ұстап, көзді ашып-жұмғанша суға сүңгіп жоқ болды.

	Мөлдір судың ішіндегі аждаһаның қимылын бірнеше минут бақылап тұрдым. Көп ұзамай қанға сіңді әдеті бойынша аллигатор терең шұңқырлардың біріне сүңгіп ғайып болды.





VIII тарау





КЕЗҚҰЙРЫҚТАР

	"Ойлағаның осы ма еді, сары достым! Кек алу деген осы болғаны да. Бұл үшін сен әлі-ақ сазайыңды тартасың, жиіркенішті малғұн! Сыртыңнан бақылап тұрғанымды білмейсің ғой! Арам пиғылың үшін әлі-ақ өкінерсің!"

	Мулаттың ниетін біле қойдым деп ойлаған мен осындай түйін түйдім. Тоспада көп әдемі балықтар - алтын, күміс және қызыл балықтар жүзіп жүретін. Оларды менің қарындасым жақсы көреді. Ол мұнда күн сайын келіп, жем тастап, балықтардың шоршып ойнағанын қызықтайды. Су ішінде секіріп, сылаң қаққандары әсем-ақ. Қарындасыма үйреніп алған балықтар оның соңынан бассейнді айнала үйірімен шұбап, тіпті қолынан жем жейтін еді. Балықтарға өз қолымен жем беруді қарындасым жанындай жақсы көретін. Мулаттың кек алмағы да сондықтан! Аллигатордың балықпен қоректенетінін ол өте жақсы білетін - бұл оның адал асы еді. Тоспадағы тіршілік біткеннің бәрі көп ұзамай аллигатордың құлқынына кететінін де білді ол. Мұндай қорқынышты тажал қорыққа айналған тоспадағы жәндіктерді қылғытып салады, бейшара жаратылыстарды жоқ етеді. Бұл балықтардың иесіне ауыр қасірет болғанмен, Сары Джек үшін қуаныш! Мулат қарындасымды жек көретінін білемін. Әсіресе Виола оқиғасына араласып, бұған дүре салдырғалы бері қарындасыма деген өшпенділігі өрши түскен. Бөгде себептері де бар болатын. Квартеронға өз көңілін білдіріп жүрген мұның бақталасына Виргиния ықыласпен қарайтын, ал Сары Джектің Виолаға жақындауына тыйым салып қойды.

	Мулат сезімін сырттай байқатпағанмен - оған батылы бара қоймайды, қарындасымды жек көретіндігін сонда да сезетін едім. Құралай өлімі соны білдірсе керек, ал бүгінгі оқиға мулаттың қайырылмас ашуға бет алғандығын тағы бір рет дәлелдеп берді.

	Ол аллигатор тоспаны тып-типыл етеді деп есептеді. Әрине, ерте ме, кеш пе, қорқынышты хайуанды біреулер байқап қалып, өлтіретінін пайымдады, бірақ оған дейін сансыз әдемі балықтар да қырғынға ұшырайды.

	Мұнда аллигаторды әдейі ертіп әкелуді біреу ойлап табуы мүмкін-ау деген пікір ешкімнің миына келмес те еді. Өзен мен жалғас жайылмалар арқылы тоспаға аллигаторлардың келуі бұрын да байқалған, ол сулы жерге дәл бастар әлдебір жұмбақ түйсіктің әсерінен болуы әбден мүмкін.

	Менің топшылауымша, Сары Джектің есебі мен түйгені осы болмақ керек. Кейінірек анықталғандай, оның ойын тек жартылай ғана шешкен екенмін. Өзімнің тым жас әрі тәжірибесіздігімнен, адамды қылмысқа итермелеуде ашу-кектің шегі болмайтындығын түсінбеймін.

	Бірден ойыма келгені мулаттың соңынан ере үйге барып, болған жайды баяндау, әрі жазалау, сонан соң жұртпен бірге тоспаға келіп, балықтарды түгел жұтып қоймай тұрғанда аллигаторды құрту еді.

	Дей тұрғанмен, сол кезде назарым бұғыларға ауып кетті. Тармақ мүйізді бұғы мен бірнеше құнажыннан құралған үйір бассейнге жақын жерде жайылып жүрген. Бұғылар екі жүз ярд жерде болатын. Көзім қызығып-ақ барады. Оның үстіне түскі қуырдаққа ет әкелмек боп шешеме берген уәдем есіме түсе кетті. Уәдені орындау керек. Бұғы етін апаруға тиіспін!

	Енді тәуекел етуге болады. Аллигатор оразасын күшікпен ашты. Тоспадағы ойнақ сап жүрген балықтарға ол бірнеше сағатқа дейін тиісе қоймаса керек. Ал Джектің үйге барғанын көзім көрді. Демек, оны кез келген шақта тауып алуға болады және ол жазадан қашып құтылмақ емес.

	Осындай ойлар мені әуелгі жоспарымнан бас тартуға мәжбүр етіп, барлық назарым бұғыларға ауды. Осы уақыт ішінде олар тағы да біраз алыстаңқырап кетіп, енді атудың жөні келмейтін болды. Сондықтан бұғылардың қайта жақындауын төзімділікпен күттім.

	Бірақ бекер күтіппін. Бұғылар тоспа судан сескенеді. Олар мәңгі көгілдір аралды қауіпті жер деп біліп, көбіне одан қашықтау жүруді тәуір көреді. Бұның сыры түсінікті, өйткені үндістердің зыңылдай ұшқан жебелері мен қамшыдай шарт ететін аңшы мылтығының оғы оларды нақ сол тұста қарсы алады. Ажалдарына жетер жебе мен іс нақ сол жақтан келеді. Бұғылар жақындамақ түгілі бірте-бірте қашықтап бара жатқанына көзім жеткен соң, оларға жүйрік тазыларды қоспақ болып, жақпар тастан түсіп, тоғай арқылы тегіске өттім.

	Ашық жерге шығысымен мен иттердің қарғы бауларын ағытып, айтақтай алға ұмтылдым.

	Бүл бір керемет аңшылық болды! Мүйізді кәрі бұғы бастаған табындай тез жүгірген бұғыларды ешқашан көрген емеспін Иттер жетіп-ақ қалды. Көлденеңі мильге жуық саваннаны олар бірнеше секундта кесіп өтті десе де болады. Бәрін ап-анық көріп тұрдым, өйткені прерияның осы бір тұсын мал отап, тақырлап кеткен де, бүкіл жазықта көз тоқтатар бұта жоқ болатын. Бұл иттер мен бұғылардың арасындағы алапат жарыс болды. Бұғылардың шапшаң қашқандығы сонша, мен тіпті еттен үмітімді үзе бастағанмын. Дегенмен, ол күдігім тез сейілді. Саваннаның шетіне жете бере іс тынды. Иттердің бірі ысырылып барып құнажынның тамағынан ала түсті, басқа тазылар да жетіп үлгеріп, бұғыны қоршап алды. Мен де ұмтылдым, он минуттан соң бұғының шаруасы тынып, бұтарлап тасталынды. Иттерге де, аңшылыққа да, өзімнің ерлігіме де риза болған мен өлген бұғыны арқама салып алып, уәдемді орындағаныма қуана-қуана, үйге қарай асықтым.

	Кенет күн нұрына малынып тұрған саваннадан құс қанатынан түскен көлеңкені көзім шалып қалды. Басымды көтердім. Төбемде екі үлкен құс ұшып жүр екен. Онша жоғары да емес, тіпті жоғарылай түсуге тырыспайтын да сияқты. Керісінше, кең шеңбер жасап, айналған сайын төмендеп келеді. Алғашында қанаттары суылдап төбемде ұшып жүрген қандай құс екенін шаңқиған күннің жарығынан айыра алмадым. Күнге қарсы бұрылып тұра қалып едім, құстардың жалтыраған ақ сары қауырсындарын анық байқадым. Соған қарап мен бұлардың лашын тұқымдас құстардың ең әдемісі — кезқұйрық екенін аңғардым. Мен тіпті, бұлар әлемдегі ең әдемі құстар деген ойдан да аулақ емеспін. Қалай болғанда да, кезқұйрықтар орнитология дүниесінде ең құрметті орындардың бірін алады.

	Гүлжазира елін тұрақты мекен еткен бұл құстар, Солтүстік жаққа ұзап ұша бермейді. Олар "Эверглейдз" деп аталатын, қалың шөп басқан батпақты жасыл ойпаттарда, Флориданың табиғи саванналарында, Ориноко өзенінің льяностары мен Апура жазықтарында өніп-өседі. Флориданың кейбір мекендерінде бұл құстар өте сирек кездеседі. Олардың плантацияға жақын жерде пайда болуы, қыранның келуі сынды қызығушылық тудырса, кезқұйрықтың басқа бір тұқымдастары қарғадай қаптап жүретін катарттарға ешкім назар аудармайды.

	Кезқұйрықтардың сирек екендігіне дәлел ретінде мен, өзі Флоридада туып, қазір он екіге келіп отырған қарындасымның осы уақытқа дейін жақын жерден әлгілердің бірде-бірін көрмегендігін айтсам да болады. Рас, ол әлі үйден жырақтап көрген емес, тіпті плантация төңірегінен де сирек ұзап шығады. Қарындасымның осынау тамаша құсты жақыннан көргісі кеп жүргендігін талай рет айтқаны есіме түскен мен оны бір қуантқым келді.

	Құстардың әбден төмендеп келгені сонша, тіпті олардың сарыала мойындары, бастарындағы қызыл қошқыл айдарлары және тұмсық астындағы қызғылт сары қатпарларына дейін ап-анық көрініп тұр еді. Винтовканың оғы жетерліктей жерге жақындап қалған. Бірақ, мұндай тез ұшатын құстарды жалғыз оқпен атып алу үшін менен гөрі тәуірлеу мерген керек еді. Сондықтан тигізе алмаспын деп атпадым. Осы арада бір ой сап ете қалды да, оны дереу жүзеге асыруға кірістім. Кезқұйрықтардың арқамдағы бұғы етіне құлқындары құрып бара жатқанын байқадым. Төбемде айналшықтап шыға алмай жүргендері сондықтан екен. Мен қарапайым ғана айла қолдандым. Етті жерге қойып, өзім елу ярдтай жердегі шоң ағаштың тасасына тығылдым. Олар көп күттірген жоқ. Ештеңеден сезіктенбеген кезқұйрықтар төмендей берді. Біреуі жерге қона берген кезде көздеп атып қалдым. Құс шөп үстіне мұрттай ұшты. Мылтық даусынан шошыған екінші құс кипаристердің ұшар басына шейін шаншыла көтеріліп, көзден ғайып болды.

	Бұғы етін иығыма қайта салдым да, құсты бір қолыма алып, үйге қарай аяңдадым. Қуанышым қойныма сыяр емес. Екі бірдей жүрекжарды қуаныштан қос қабат ләззатқа батып келемін. Дүниедегі ең қымбат екі адамды: аяулы анам мен сүйкімді қарындасымды қуантпақпын.

	Ұзамай саваннадан өтіп, апельсин тоғайына кірдім. Қақпа арқылы жүрмей, шарбақтан аттап өттім. Қуанғаным сонша иығымдағы жүкті қауырсындай көрмедім. Жемістердің салмағынан жерге иіліп кеткен бұтақтарды ысырып, алтындай сары шарларды таптап, төтелей тартып келемін,

	Флоридада төгіліп қалған бірнеше апельсин сөз болып па!

	Үй маңындағы жүйектерге жақындаған кезімде, шешем сәкіде тұр екен, қуана дауыстап қарсы алды. Олжамды аяғының астына тастай бердім.

	─ Мынау қандай құс? ─ деп сұрады ол

	─ Бұл кезқұйрықты Виргинияға сыйлаймын. Өзі қайда?.. Әлі тұрмаған ба? Әй, кішкентай еріншегім-ай! Өзім барып оятайын. Мынадай тамаша таңда ұйықтай беру деген ұят қой!

	─ Жоқ, Джордж, ол тұрғалы бір сағаттан асты. Бақта біраз ойнады да, кетіп қалды.

	─ Қайда жүр өзі? Қонақ қабылдайтын бөлмеде ме?

	─ Жоқ, шомылуға кетті.

	─ Шомылуға?

	─ Иә, Виола екеуі. Не болды?

	─ О, мама, мама!..

	─ Не болды деймін, Джордж?

	─ Құдайым-ай! Аллигатор!!!





IX тарау





ШОМЫЛУ

	"Сары Джек! Аллигатор!"

	Аузымнан шыққан сөз осы-ақ болды. Шешем: "Не боп қалды, түсіндірсеңші", - деп безектейді, бірақ аузымнан сөз шығатын емес. Өзім қалай сассам, шешемді де солай састырған күйі, қорқыныштан есім шығып жүгіре жөнелдім. Бассейнге қарай ирелеңдеген сүрлеумен емес, жолда кездескен кедергілерден қарғып өтіп, ең төте жолмен тарттым. Қоршаудан қарғып түскен күйі апельсин тоғайының ішімен құйындай зуладым. Сынған бұтақтар мен жерге құлап түсіп жатқан апельсиндердің дыбысы ғана құлағыма шалынды. Құлағым қандай дыбыс болса да қапысыз қағып алуда.

	Соңымнан шыққан у-шу күшейе түсті. Шешемнің жан дәрмен даусы естіледі. Айғай-шудан бүкіл үй дүрлігіп, малайлар мен жалшы әйелдер жиналысып қалды. Аяқ астынан шыққан аласапыраннан секем алған иттер де шәуілдеуде. Үй құстары мен тоты құстар қиқуға басты.

	У-шудың бәрі плантация жақтан шығады. Бірақ мені мазалаған ол емес, бар назарым бассейн жақтан шығатын дыбысқа ауған. Міне, мен суды шолпылдатып жүрген қарындасымның күміс даусын естідім. "Ха-ха-халап" бар даусымен сыңғырлай күледі. Құдайға шүкір, қарындасым әзірге аман екен!

	Мен тоқтай қалып, қатты айқай салдым:

	─ Виргиния! Виргиния!

	Тағатсыздана жауап күтемін. Бірақ жауап болмады: мүмкін судың шолпылы дауысымды естіртпеген болар?

	Мен тағы да, бұл жолы қаттырақ айқайладым:

	─ Виргиния! Қарындасым! Виргиния!

	Бұл жолы есітті білем:

	─ Мені шақырған кім? Джордж, сенбісің?

	─ Иә, менмін, Виргиния.

	─ Неге шақырдың?

	─ Қарындасым, судан тезірек шық!

	─ Неге? Қонақтар келді ме? Тым ерте ғой?

	─ Қойшы, күте тұрар, Джордж. Өзің барып бірдеңемен алдандыра тұр. Мен біраз шомылып алайын — таңертеңгі ауа тамаша екен. Су деген рақат!.. Рас қой, Виола? Кәне, тоспаны айнала тағы да бір жүзіп шығайық!

	Шалпылдаған сумен бірге қызметші қыз бен қарындасымның қосыла шыққан күлкілері тағы да естілді.

	Мен даусымның барынша айқай салдым:

	─ Виргиния, айналайын! Құдай үшін, тез шық судан!

	Кенет көңілді дауыстар тына қалып, үзік-үзік қысқа сөздер естілді де, ізінше жандәрмен шыңғырған ащы үн келді құлаққа. Мұның менің өтінішіме жауап емес екенін түсіндім.

	Қарындасым менің өтінішімнен секем алса алар, бірақ бүйтіп шошымас еді:

	Виргинияның:

	─ Виола! Ананы қарашы! Қандай құбыжық еді! Құдайым-ай, бері қарай жүзіп келеді! Құтқарыңдар! Ұмтыл Джордж! Құтқар, құтқара гөр мені! ─ деген сөздерін құлағым шалды. Мен осынау байланыссыз сөздер мен шыңғырған үннің мәнін шын ұғынып, айқай салдым.

	─ Қазір, қарындасым, қазір! Бассейнмен екі арадағы бұталардың арасымен оқтай зулап келемін. Бірақ кеш емес пе? Бәлкім, бүл жантәсілім айқайы шығар, қарындасым аллигатордың аузына ілігіп қалмаса неғылсын?

	Зымыраған бойы тоғайдан шыға келдім. Тасбақа тоспасының жағалауынан сырғып, бассейн шетіне бір-ақ түстім. Көз алдымда қорқынышты сурет тұра қалды. Қарындасым жағаға қарай жүзіп келеді.

	Жағаға жақын жерде тізеден су кешіп, сасқанынан шыңғыра айқайлап квартерон қыз тұр. Қарындасымның соңында алып кесіртке келеді. Денесі, алдыңғы аяқтары, тырнақтары судың мөлдір толқындарынан ап-анық көрінуде. Судан қабыршақты жон арқасы мен жотасы, одан да жоғарырақ тұмсығы мен құйрығы шығыңқырап тұр. Құйрығымен судың бетін сабалап, ақ көбік етіп барады. Көздеген жеміне жету үшін оған он футтан артық қалған жоқ еді. Аңқита ашқан арандай аузы қарындасымның соңында сүйретіле қалқып келе жатқан юбкасының етегіне тие жаздайды. Кез келген секундта аллигатор бірақ ұмтылып, оны азуына іліктірері анық.

	Қарындасым барынша шапшаң жүзіп келеді. Ол жақсы жүзетін, бірақ соның көмегі тие қояр ма екен. Шомылғанда киетін киімі кедергі жасап келеді. Аллигатор қарындасымды кез келген сәтте шап беріп ұстауы мүмкін сол ұмтылса болғаны. Бірақ әзірге тиген жоқ.

	Соған әлі күнге дейін таң қаламын. Аллигатордың ол қылығы жұмбақ қалпында қалғанды. Бәлкім, ол жемтігінің ешқайда құтылып кете алмайтынын білгендіктен, тышқанмен ойнаған мысықша, өз күшіне сену сезімінен ләззат алған болар.

	Осының бәрін қас қағым сәтте мылтығымды оқтағанша байқап қалдым.

	Көздеп тұрып атып салдым. Аллигатордың өн бойында оқ ала алатын екі-ақ жанды жері бар — көзі мен алдыңғы аяғынан төменірек жүректің тұсы. Мен көзін нысанаға алып едім, бірақ оқ иығына тиді. Қабыршақ теріге тиген оқ гранит жартасқа тигендей тайып кетті. Ромб тәрізді қабыршақ сауытқа ол тек ақтаңдақ дақ салды ─ бар болғаны сол-ақ!

	Мына ойын сұмырайды зеріктіріп жіберді ме, әлде оқ жанына батты ма, қалай болғанда да, әйтеуір, әлдене оны батыл әрекетке итермелеп, соңғы ұмтылысқа мәжбүр етті.

	Жалпақ құйрығымен суды бір салып, аллигатор алға ұмтылды. Апандай ауыз ашылған кезде үп-үлкен қызыл жұтқыншағы көрініп, келесі сәтте қарындасымның юбкасы қорқынышты аранға ілікті.

	Винтовкамды қыса суға қойып кетіп, жүзе жөнелдім, бірақ мылтық кедергі бола берді. Шыдамай лақтырып тастадым. Ол су түбіне шым батып кетті.

	Виргинияны дер кезінде аллигатор оны су түбіне алып кетуге дайын тұрған мезетте ұстап үлгердім.

	Бар қайратымды жұмсап, қарындасыммен бірге су түбіне батпауға тырыстым. Қолымда қаруым жоқ. Болған күнде де мен оны жұмсай алмаған болар едім: екі қолым да бос емес.

	Аллигатор қорқып кетіп, қарындасымды жібере салар ма екен деген үмітпен бар даусыммен айқай салдым. Бірақ одан пайда болған жоқ: ол құрбандығынан айырылмады.

	О, құдай! Аллигатор екеумізді де су түбіне тартып әкетіп, дал-далымызды шығарады!

	Кенет су шалп етті. Біреу тым биіктен тоспаға сескенбестен қарғып түсті ─ қара торы, ұзын қара шашты, кеудесінде жарқыраған алқа, киіміне моншақ тізген. Еркек пе? Бала ма?

	Көмекке ұмтылған бейтаныс жас кім? Ол енді бізбен және қорқынышты жауымызбен қатарласып жүзіп келеді. Жасөспірімнің көзінен қайтпас қайрат пен батылдық оты маздайды. Ләм-мим деген жоқ. Бір қолын алып кесірткенің мойнына тіреді де, ойламаған жерден жонына қарғып мінді. Мұнысы атқа қарғып мінген шабандоздың қимылынан да әбжіл көрінді.

	Оның қолында пышақ жарқ етіп, аллигатордың көзіне кірш етіп қадалды.

	Жанға батқан аурудан құбыжық өкіріп жіберді. Құйрығымен сабалағанда су ақ көбік боп, мыңдаған тамшылар үстімізге аткөпір боп атылды. Аллигатор жемтігінен айырылып, қарындасым екеуміз жағаға қарай жүзе жөнелдік.

	Артыма бұрылып қараған кезде, айтса нанғысыз сұмдықты көрдім: үстіндегі ержүрек жасты ала-мала аллигатор судың түбіне сүңгіді. Есіл ер мерт болды-ау! Құрыды!

	Ішімді өртеген өкінішпен жүзе бердім. Жағаға шығысымен, талықсып жеткен қарындасымды жерге жатқыздым. Сонан соң тағы да бұрылып қарадым.

	Алақай! Бейтаныс бозбала судан сүңгіп шығып, жағаға қарай бағыт алды. Тоспаның қарама-қарсы жағында құбыжықтың жиіркенішті денесі көрінді. Аллигатор өлім алдындағы арпалыс пен жанталас үстінде еді.

	Құдай жарылқағанда, қарындасым аман екен. Суда көпсіп кеткен юбкасы аман алып қалды оны. Виргинияның нәзік денесінде болымсыз ғана тырналған жерлер байқалады. Енді ол қамқор кісілердің қолында, жұрт оған сүйсіне қарайды, еркелеткен сөздер де айтылып жатыр; көпшілік оны мерт бола жаздаған жерден жайлап қана көтеріп алып кетті.





X тарау





МЕТИС

	Аллигаторды өлтірген соң, плантациядағы барша зәңгілердің қуанышына орай, жағаға алып шықтық.

	Мен ешкімге сыр ашпағандықтан, жұрт оның бұл тоспаға қайдан тап болғанын түсіне алмай дал болды. Көпшілік оны өзеннен немесе жайылмалардан ауып келдіге санады. Бұрында ондай-ондай болып тұратын. Қорқынышты хайуанды өлтіруге белсене қатысқан Сары Джек те осы долбарды әлденеше рет қайталады. Зымияндығының сыры ашылып қалғандығын әлі білмейтін еді сұмырай! Оны білетін жалғыз өзім ғана деп ойлағанмын Бірақ мен қателесіппін

	Жеңімпаз үнмен даланы жаңғырта даурыққан жалшылар жіпке байлаған аллигатордың алып денесін сүйреген күйі үйлеріне қайтты. Алғыс айтпақ боп, бізді өлімнен құтқарып қалған ержүрек адаммен оңаша қалдым.

	Шешем де, әкем де ─ бәрі де оның ерлігіне разы болып, алғыстарын жаудырып жатты. Тіпті ептеп есін жия бастаған қарындасым да разы пейіл білдіріп, бірталай жылы сөздер айтты.

	Ол үндемеді. Алғыс пен құттықтауларға сол жымиып, бас июмен ғана жауап беруде. Жасына қарасаң әлі бала, бірақ өзін нағыз еркекше салмақты ұстауда.

	Жасы да, бойы да мен қатарлы, бітімі келіскен, өте сымбатты. Үндіс киімін киіп жүргенмен, өңіне қарап оны таза қанды үндіске жатқызу қиындау еді. Түсі қызылкүреңнен гөрі қараторыға көбірек келеді, метис екені көрініп тұр.

	Құс мұрны оны қыранға ұқсатып тұр ─ теріскей америкалық кейбір тайпаларға осындай ерекшелік тон. Әншейінде жылы ұшырап тұратын момақан көздері лезде жайнап сала береді. Бір байқағаным, ашуланған кезде от шашып шыға келеді екен

	Ақ нәсілділер қанының араласуы, өр кеуде тәкаппарлық белгісін сақтап қалған үндістерге тартып, кесектеу болса да, дұрыс жаралған оның кескін кейпін сәл жұмсартып тұр. Жылтыр қара шашы үндістікінен гөрі әдемі, әрі қалыңырақ. Қысқасын айтқанда, беймәлім жанның бүкіл бітімі, екі жылдан кейін осы бір рақымды, аяулы бозбаланың ерекше сымбатты еркекке айналғалы тұрғандығына дәлел болғандай екен. Қазірдің өзінде-ақ ол өзіне тән қайталанбас даралығымен бір көрген жанның көңіліне ұялап қалады.

	Ол нағыз үндісше киінген дедім ғой. Бірақ оның киімі аң терісінен тігілмеген-ді. Флоридада бұғы терісінен тігілген шалбарлардың жоғалғанына көп болған. Үстінде ─ қызыл мауытыдан тігілген шалбар, мақта-матадан шұбар жейде. Тек аяғындағы мокасині ғана бұғы терісінен тігілген. Осылардың бәрі кестелермен айшықталып, моншақтармен безендірілген. Беліндегі моншақ тізген белбеуі ─ вампум мен басындағы үш тал лашын қауырсынын қадаған байламасы ерекше көз тартады. Үндістер бұл құсты бүркіттен кем көрмейді. Метистің мойнында түрлі-түсті моншақтардан алқасы бар, ал көкірегінде біріне-бірі жалғасқан үш жарты ай жарқырайды.

	Бозбаланың сән-салтанаты осындай еді. Бастан-аяқ су болғанына қарамастан, үндістің жүзі жайдары, құлпырып тұр.

	─ Жарақаттанбағаныңызға сенімдісіз бе? - деп сұрадым тағы да.

	─ Әлбетте, сенімдімін. Бір жеріме де сызат түскен жоқ.

	─ Бірақ суға әбден малшыныпсыз. Киім ауыстырып кисеңіз қайтеді? Шамалауымша, менің жейдем сізге дәл келсе керек.

	─ Рақмет. Ондай киімге үйренген жоқ едім. Күн күйдіріп тұр, қазір-ақ кеуіп кетеді.

	─ Үйге кіріп әл жиыңыз.

	─ Әлгінде ғана тамақтанып алғанмын.

	─ Мүмкін, шарап ішерсіз?

	─ Жоқ, рақмет. Мен тек су ішемін.

	Мен жаңа танысыма не айтарымды білмедім. Ол қонақ кәдеден бас тартты, бірақ әлі де қасымда тұр. Үйіме барғысы келмегенмен, менен тез құтылғысы келген сыңай да таныта қойған жоқ.

	Онда не күтіп тұр? Қызметіне ақы дәметіп тұр ма! Алғыс, сыпайылықтан гөрі нақтырақ бірдеңе тілей ме?

	Ол да әбден мүмкін-ау деп ойладым. Қандай абзал адам болғанмен, тегі үндіс. Құр мақтауға да әбден тойған болар. Үндістер қызыл сөзді көп жаратпайды. Бәлкім, бірдеңе дәметіп тұрған болар ─ ол да ғажап емес. Сондай ойға келуім табиғи нәрсе ғой.

	Қалтамдағы әмиянымды суырып алып, қолына ұстаттым. Қас-қағымға жетпей-ақ әмиян су түбіне кетті.

	─ Мен сізден ақша сұраған жоқпын! ─ деді ол наразы қалыпта долларларды суға лақтырып жіберіп.

	Әрі налып, әрі ұялып қалдым ─ өлімнен ұят күшті. Суға қойып кетіп, сүңги жөнелдім. Бірақ әмиян үшін емес, тасы көрініп жатқан қайрандағы винтовкамды алып беру үшін сүңгідім. Тауып алдым да, жағаға шығып, метиске ұсындым. Жадырап сала бергенінен, өз қатемді түзегенімді және оның тәкаппар, еркін көңілін жібіткенімді түсіндім.

	─ Ендігі кезек менікі, ─ деді ол. - Әмияныңызды алып беріп, дөрекілігім үшін кешірім сұрауға рұқсат етіңіз.

	Бөгегенімше болмады, суға қойып кетті де, сүңги жөнелді. Кешікпей әмиянды алып шығып, өзіме берді.

	─ Мұныңыз тамаша тарту, ─ деді ол мылтықты айналдыра қарап. ─ Сыйыңызға сыймен жауап беру үшін, мен үйге баруым керек. Біздерде, үндістерде, туған жерімізден басқа, ақ адамдар бағалай қоярлық ештеңе қалған жоқ бұл күнде! (Бұл сөздерге ол ерекше екпін бере айтты).

	─ Біздің бұйымдарымыз, ─ деп сөзін жалғастырды ол, ─ сіздердікімен салыстырғанда түкке тұрмайды. Сіздер үшін ол, мықтағанда, ермек етерлік бірдеңе. Дегенмен, тұра тұрыңыз, сіз аңшысыз ғой? Бәлкім, мокасин мен оқшантай лайық болар? Маюми ол жағын қатырып жібереді.

	─ Маюми? Ол кім?

	─ Менің қарындасым. Көрерсіз әлі, өзіңіз киіп жүрген ауыр етіктен гөрі, аңға мокасинмен шыққан әлдеқайда ыңғайлырақ. Мокасинмен дыбыссыз жылжуға болады.

	─ Мокасинді сізден алсам, мен үшін бәрінен қымбаты сол!

	─ Көңіліңіз толғанына көптен-көп қуаныштымын. Маюми бізге мокасин де, оқшантай да тігіп береді.

	"Маюми! - деп қайталадым іштей. - Неткен әдемі, бейтаныс есім. Апырай, сол қыз емес пе екен?"

	Бірде ормандағы сүрлеуде кездесіп қалған әсем қыз есіме түсті. Аспандағы елестей, армандай қыз ─ жер бетіндегі пенделер үшін тым сұлу еді.

	Жұпар иіс аңқыған ормандар мен тоғайларды аралап жүрген кезімде, ол елес маған үндіс қызы бейнесінде көрінген болатын. Мен оны шешек атып тұрған көгалда көрдім. Бұл оңтүстік орманының табиғаты шектен тыс жомарттықпен жарата салған жерлерінің бірі еді. Әлгі қыз керемет көріністің бөлінбес бір бөлегі секілді көрінген.

	Көз тоқтатып үлгергенімше ол ғайып болды. Соңынан тұра ұмтылғанмен таба алмай, текке әуре болдым. Зып берген қыз тоғайдағы шым-шытырық сүрлеулермен ойнақтай жүгіріп, қайтып көрінбеді. Көзге айқын көріне қоймағанмен қыз бейнесі көңілімде қалып қойды. Содан бері таңғажайып елесті армандаумен келемін. Маюми сол емес пе екен?

	─ Есіміңіз кім? - деп сұрадым мен, кетуге ыңғайланып тұрған жасөспірімнен.

	─ Ақ адамдар мені марқұм әкемнің атымен Пауэлл деп атайды. Ол ақ өңді болатын. Шешем тірі. Үндіс қызы екенін айтып жатудың қажеті болмас... Мен жүрейін, ─ деді ол тағы да сәл үнсіздіктен кейін. ─ Бірақ өзіңізге бір сұрақ беруге рұқсат етіңіз. Ол сізге оспадарлау көрінуі мүмкін, дегенмен, кейбір себептер бар. Құлдарыңыздың ішінде өте ашынған және сіздердің отбасыларыңызға дұшпандықпен қарайтын ешкім жоқ па?

	─ Бар десе де болады. Қалайда күдік туғызып жүрген бір адамым бар.

	─ Сіз оның ізін ажырата аласыз ба?

	─ Ажырата аламын ғой деп ойлаймын

	─ Онда менімен бірге жүріңіз!

	─ Қажеті жоқ. Қайда апарғалы тұрғаныңызды жобалап тұрмын Мен бәрін білем: қарындасымды мерт ету үшін аллигаторды осында ертіп келген сол сұмырай.

	─ Уф! - деп кіжінді жас үндіс сол таңырқап. ─ Оны қайдан білдіңіз?

	─ Анау жартастың үстінен бәрін көріп отырдым. Ал сіз қалай көрдіңіз?

	─ Ізбен жүріп отырдым ─ адамның, иттің және аллигатордың ізімен Батпақта аң аулап жүр едік, ізге тап болдым. Бір сұмдықты ішім сезіп, егістікті кесіп өттім. Қалың қопаға жеткенде айқай-шуды естідім. Дер кезінде жеткен екенмін. Уф!

	─ Иә, соңғы сәтте үлгердіңіз, әйтпесе, сұмырайдың залым ойы жүзеге асатын да еді. Бірақ қам жемеңіз, достым, ол сазайын тартады!

	─ Жақсы. Ол сазайын тартуға тиіс! Әлі кездесерміз деп сенемін! Біз тағы біраз сөйлескеннен кейін бір-біріміздің қолымызды қысып қоштастық.





XI тарау





АҢҒА ШЫҚҚАНДА

	Мулаттың қылмыскер екендігінде енді менің күмәнім қалған жоқ. Оның көздеген мақсаты тек қана балықты қыру болмаса керек. Ондай жеңіл-желпі шаруа үшін ол осынша күш салмас та еді. Жоқ, ол бұдан гөрі ауырлау бір сұмдықты ойлады, бұл кек алудың әбден ойластырылған жоспары сынды: ол менің қарындасымды, не Виоланы, мүмкін, тіпті екеуін бірдей құртып жіберуге тырысты!

	Осылай болуы мүмкін-ау деп ойлаудың өзі сұмдық көрінгенмен, күмән жоқ, дәлел көп болатын Мулаттың пиғылын жас үндіс те бірден біле қойған. Жылдың осы уақытында қарындасым суға күн сайын түсетін және оны плантациядағылардың бәрі білетін. Бұғы қуу қызығына түсіп жүргенде мен оны жадымнан шығарыппын, әйтпесе, әрине, басқаша әрекет еткен болар едім. Бірақ, мұндай сұмдық қаскөйлікке барады деп кім ойлаған? Мулаттың зұлымдығы өзінің арам ниетіне сай келетін-ді. Егер кездейсоқ куәлар болмағанда, арам ойы іске асып, қарындасым құрбан болар еді. Қылмыстың айыпкерін кім тауып бере алар еді сонда? Қарындасымның мерт болу себебін жұрттың бәрі аллигатордан көретіні даусыз. Мулаттан болған бәле деген ой ешкімнің басына да келмейді. Сары сұмырай тұзақты сайтандай еппен құра білді ғой.

	Мен ашудан жарыла жаздадым. Күнәдан пәк кішкентай аяулы қарындасым! Өз өміріне қатер төндірген зұлымдық жайлы ол ештеңе білген емес. Виргиния мулаттың өзін жақтырмай жүретінін білетін, бірақ ол тап соншама қаны қарайғанша жек көреді деп ойламаған-ды. Сезімімді бұдан әрі тежеуге төзімім жетпеді. Қылмыскерді дереу жазалау керек! Алдағы уақытта қайта қатер туғызуына мүмкіндік бермеу қажет. Қалай жазаласа болады ─ ол жағын тап қазір ойлаған жоқпын. Ол мәселені үлкендер шешсін. Дүреден көмек болмады, бәлкім кісен жөнге салар. Қайткенде де, плантациядан аластатылуға тиіс. Ол сұмырай өлім жазасына кесілуге лайық болса да, ондай пікір ойыма келген жоқ. Қаншалықты ызалы болсам да, кеңпейіл әке тәрбиесінде өскен мен ондай шектен шыққан қаталдыққа бара алмадым. Қылмыскерді дүрелеп, қол-аяғын кісендеп, сонан соң әулие Марк немесе әулие Августин фортындағы түрмеге отырғызса да жетер деп ойлағанмын.

	Бұл мәселені тек қана менің әкем шешпейтінін, оған маңайдағы барлық плантаторлар да қатысарын, сондықтан оларды тезірек кеңеске шақыру керектігін мен білдім. Бұл қылмысты тергеу жұмысымен мулаттың кешірімшіл қожасы емес, одан гөрі қаталдау сот айналысатыны сөзсіз. Бұдан әрі көп ойланып жатпадым, сот дереу өткізілу керек деген тоқтамға келдім. Сондықтан мен осының бәрін әкеме баяндау үшін жынысты қақ жара, үйге тура тарттым.

	Үйге беттегенім сол еді, жақын жерден әлдененің сыбдыры естілді. Маңайда жан жоқ, бірақ ағаш арасында біреудің жүргені анық. Бәлкім, абыр-сабырды пайдаланып, апельсинге тойып алғалы жүрген құлдардың бірі шығар.

	Кеудеме сыймай бара жатқан уайыммен салыстырғанда мұның бәрі болмашы нәрсе боп көрінді, сондықтан аялдауды қажет деп таппадым. Дауыстап едім, жауап болмаған соң, ілгері қарай жүріп кеттім.

	Үйге жақындай бере үлкен шатыр астында отырған әкем мен құлдар күзетшісін көрдім. Аллигатор аулаушы Хикмэн қарт пен бірнеше көрші де осында екен, әкеме әркім өз шаруаларымен келсе керек. Мен таңертеңгі оқиғаны бастан-аяқ айтып бердім. Жай түскендей бәрі сілейді де қалды. Сөзімнің шындығына күмән келтірген ешкім болмаса да, осының бәрі қапысыз болуы керек деген ойды бірінші боп Хикмэн айтты. Күмән тек мулаттың пиғылы жөнінде болуы мүмкін. Шынымен-ақ адам өмірін қиып жібергісі келгені ме? Құлақ естімеген мұндай қаталдыққа сену қиын-ақ. Бірақ дәл сол сәтте күдіктің бәрі сейіліп сала берді. Менің айтқандарымды дәлелдеп, толықтырып берген куә табылды. Ол куә Қара Джек болатын.

	Таңертең ─ осыдан жарты сағат бұрын ─ ол Сары Джектің тоспа су жақсы көрінетін биік емендердің біріне өрмелеп шығып бара жатқанын байқап қалады. Бұл мисс Виргиния мен Виоланың шомылуға кетіп бара жатқан кезі еді. Мулаттың мұндай көргенсіздігіне ыза болған зәңгі оған ағаштан түс, әйтпесе үстіңнен шағым айтам деп қорқытады. Бірақ мулат плантациядағылардың сүйікті асы ─ емен жаңғақтарын теріп жүрмін дегенді айтады. Зәңгі қожайынға айтпақ боп қайта қорқытқанда ғана барып Сары Джек ағаш басынан түскен, бірақ қолында бірде-бір жаңғақ жоқ еді.

	─ Ол ағаш басына жаңғақ теру үшін шыққан жоқ, мьесе Рэндольф, жалқау сары пәлекет бір жаман ой ойлады, - деп аяқтады сөзін қара Джек.

	Мулаттың қылмысты ниеті жөнінде енді күдік қалған жоқ. Ол ағаш басына өзі ойлап тапқан зұлымдықтың жүзеге асқандығына көз жеткізу үшін шыққан; ол қыздардың бассейнге түскенін көрді; су ішінен төніп келе жатқан қатерді сезді, бірақ оларға көмектесу немесе дабыл көтеру ойында да болған жоқ. Мұны көптеген куәлар дәлелдеп берді. Тағылған айыптың бәрі анықталды.

	Қара Джектің әңгімесі жұрттың бәрін дүрліктірді. Ақтар мен қаралар, қожалар мен құлдар ─ барлығы да сұмдық қылмысқа қатты ренжіді. Жан-жақтан: "Сары Джек қайда?" деген айқай шыға бастады.

	Зәңгілер де, ақтар да, мулаттар да ─ іздеуге кірісті, бәрі де Сары Джекті ұстап алып, сұмырайдың сазайын тарттыруға құлшынуда.

	Бірақ ол қайда тығылып қалды екен? Оны дауыстап та шақырды, бұйырып та, қорқытып та көрді. Бірақ не пайда, жауап жоқ. Қайда екен! Іздемеген жер қалған жоқ: ат қораны да, кілетті де, ас үйді де, зәңгілердің лашығын да, тіпті астық құятын қамбаға дейін қарап шықты, мулат еш жерде жоқ. Қайда бас сауғалады екен? Әлгінде ғана, аллигаторды сүйреп жүрген кезде бар болатын. Жұрт өлі хайуанды қораға дейін сүйреп әкелді де, шошқалар жесін деп тастай салған. Сары Джек сол арада шыр айналып, жұмысқа жан сала көмектесіп жүрген, енді қайда кеткенін ешкім біле алмады.

	Осы сәтте апельсин тоғайының ішінде біреудің бұтақтарды сыбдырлатып жүргені есіме түсті. Сары Джек сонда жасырынып жүрген жоқ па! Ондай жағдайда ол менің жас үндіспен әңгімемді түгелдей, тіпті болмағанда соңғы жағын тыңдап алды және ендігі алысқа ұзап та кеткен шығар.

	Оны апельсин тоғайы мен бассейн маңындағы қалың қопадан да іздестірді, бірақ нәтиже жоқ: мулат жер жұтып қойғандай зым-зия. Жартас үстінен бақыласам қайтеді деген ой келді: индиго плантациясынан жүгері егістігіне қарай еңбектеп зытып бара жатқан қашқынды бірден көрдім. Одан әрі бақылауды қойып, жартастан секіріп түстім де, соңынан қуа жөнелдім. Әкем, Хикмэн, тағы басқалар соңымнан ерді. Қуғын дабырасыз өткен жоқ, даусымызды естіген Сары Джек көп ұзамай соңынан қуып келе жатқанымызды біліп қойды. Одан әрі жасырынуға мүмкіндік болмаған соң, ол ұшып тұрып, барынша қаша жөнелді. Кешікпей жүгері егістігіне жетті: қуғыншылардың айқайлары ту сыртынан естіледі.

	Бала болсам да бәрінен жылдам жүгірдім. Көзден ғайып боп кетпесе қалайда қуып жететінімді білемін Ол батпаққа жеткен соң, қалың пальметто ішіне кіріп, ешкім таба алмастай боп жасырынып қаламын деп үміттенген тәрізді.

	Оны болдырмау үшін мен жан ұшыра жүгіріп, орман шетіне жете берген кезде қашқынның алдынан қиғаштай шықтым. Кеудешесінің етегінен қармаудың сәті түсті.

	Мұным әрине ақымақтық еді. Мені тек бір-ақ ой биледі: қалайда ұстау керек! Ол қарсыласады деген ой қаперіме де кірмепті. Басқа амалы құрыған адамның неден болса да тайынбайтыны белгілі. Өзіме бағынатындығына үйреніп қалған басым, ұстай алсам болды, тұра қалатындай көрініппін ғой. Бірақ қателесіппін. Жүгіре-жүгіре өкпем өшіп, әбден әлсірегенім сонша, тіпті мысықпен алысарлықтай шамам жоқ еді. Сары Джек қолымнан оп-оңай сытылып кетті. Осылай зыта беретін шығар деп ойлағанмын, бірақ ол өйтпеді, жалт бұрыла беріп, пышағын суырып алды да, білегіме салып кеп жіберді. Жүрегімді көздеген еді, бірақ сол сәт қолымды байқамай көтеріп қалып, ажалдан аман қалдым.

	Мулат пышағын қайта көтеріп, екінші рет сілтей берген сәтте, айқасқа үшінші біреу араласа кетті. Пышақтың жүзі маған жетпес бұрын Қара Джектің темірдей қолдары оны қапсыра ұстай алды. Арамза құтылып кетуге барынша жанталасты, бірақ ежелгі бәсекелесінің құрыштай құшағы Хикмэн мен басқалар жетіп үлгергенше ашылған жоқ. Көп ұзамай мулат үзілмейтін белдіктермен мықтап байланып, енді бір сәтте алдымызда -дәрменсіз әрі зиянсыз күйде жатты.





XII тарау





ҚАТАҢ ҮКІМ

	Осы оқиғалардың бәрі біздің шаңырақтан басқа жерлерді де дүрліктіргені өзінен-өзі түсінікті. Өзенді жағалай тұтас бір поселке құратын бірнеше плантация жалғасып жатыр. Біздегі болған оқиға туралы хабар өте тез тарап, шамамен бір сағаттан кейін-ақ ақ нәсілді көршілер жинала бастады. Олардың кейбіреулері: үлкен плантациялардың шетінде тұратын кедей аңшылар ─ жаяу, ал басқалары ─ плантация қожалары мен олардың бақылаушылары көлікпен жетті. Бәрі де винтовка, тапаншалармен қаруланған. Сырттай қараған адам оларды жиналысқа келген милиция отряды ма деп қалуы мүмкін Ал түстерінің суықтықтарына қарап бұларды үндістердің шекарадағы шабуылын тойтаруға келгендер екен деп қаласың.

	Бір сағаттың ішінде елуге жақын адам ─ поселке тұрғындары түгелдей жиналды деуге болады. Сары Джектің ісін қарауға сот тағайындалды. Сот процесі заңның қатаң ережелері бойынша жүргізілген жоқ, дегенмен кейбір заң сүрелері, дөрекілеу түрде болса да сақталды. Бұлар осында толық билігі жүретін адамдар, бәрі де жер иелері, сондықтан мынадай жағдайда өздерінше емін-еркін төтенше сот құра беретін-ді. Олар өз орталарынан сот алқасын және судья тағайындады, ол - біздің ең жақын көршіміз Ринггольд болатын. Әкем сотқа қатысудан бас тартты.

	Алдын ала тергеуге көп уақыт кеткен жоқ ─ онсыз да бәрі түсінікті болатын. Мен жарақаттанған қолымды таңып алған күйі судьялардың алдында тұрмын. Бәрі де анық ─ тағылған айып дәлелденді. Мулат ақ адамдардың өміріне қатер төндірген. Демек, ол өлім жазасына кесілуге лайық.

	Бірақ қандай өліммен өлтіру керек? Біреулер асып өлтірейік десті; басқалар мұны тым жеңіл үкім деп тапты. Көпшілігі қылмыскерді тірідей отқа жағу керек деген ұсынысты қолдады. Осы бір айуандық үкімге судья да қосылды.

	Әкем үкімді жұмсартуды, тым болмағанда қылмыскерді азапқа салмауды сұрады. Бірақ қатыгез судьялар оны тыңдамады. Үндістердің жақындығына байланысты плантация иелерінің барлығында да құлдардың қашып кеткен жағдайлары болған Міне, сондықтан құл иеленушілер әкемді тым жұмсақтығы үшін айыптай отырып, қашатын құлдарға қатаң сабақ болсын деп шешті. Алғашқы құрбандық тірідей өртелетін Сары Джек болады.

	Олар осылай деп түсіндірді, олардың оқыған үкімдері осы болды!

	Әдетте, солтүстік америкалық үндістер өз тұтқындарын қатты азаптайды деген ұғым бар. Бұл барып тұрған білместік! Куәландыру негізінде көз жеткен көп жағдайларға қарағанда, үндістердің қаталдығы өздеріне бұрын жасалған сорақы әділетсіздікке қайтарған жауап қана. Ал тұтқындарды қинауы тек зауал болып табылады. Қай дәуірде болмасын адам табиғаты кек алуға жақындау тұрған Осының негізінде, қаталдық үшін, қызыл өңділер секілді ақ түстілерді айыптауға болады. Егер шекаралық соғыстар мен жерлеріне басып кіру тарихын үндістер өздері жазған болса, онда төрткүл дүние олардың "қатыгездіктері" жөніндегі өз пікірлерін өзгерткен болар еді.

	Ақ өңділер мен үндістер арасындағы бүкіл соғыстардың тарихында, ақ нәсілділердің зәңгілерге көрсеткен қаталдығына тең келетін қатыгездікті таба қою қиын болар. Құл-зәңгілердің көпшілігі жай ғана сөз қайтарғаны үшін, кейде, әрине, шапалақпен тартып қалу, ұрып жіберу секілді намысқа тиетін әрекеттері үшін мүгедек етілді, азапқа түсті, өлім жазасына кесілді. Ақ адамдардың қолымен жазылған заң сондай болатын

	Үндістердің қаталдығы көп жағдайда тек зауал болып табылады. Бірақ көзі ашық тирандар адамдарды азапқа салғанда, қанды кек олардың осынау сұмдықтарына желеу бола алмайды. Тіпті, кек болғанның өзінде де, ол адам жүрегіне қан болып қатқан кекшілдік емес, көп жағдайда зұлым, қорқақ пенденің өз билігіндегі қорғансыз бейшараларға көрсетер пасықтығы, жәбірі болып қана шығады.

	Сары Джек ауыр қылмыс жасады және өлім жазасына кесілуге әбден лайық. Бірақ судьялар оған қоса азаптау керек деп шешті. Әкем мен бірнеше адам қарсы болып көріп еді, бірақ көпшілік дауыс жеңді де, сұмдық қатаң үкім бекітілді. Үкімді шығарғандар оны дереу орындауға дайындалды.

	Джетльменнің мекені ─ кісі өлтіретін жер емес. Сондықтан үйден аулақтау, көлге жақын бармақ болып шешті. Жағадан екі жүз ярд жерден осы ыңғайлы болар деген ағаш табылып, бүкіл тобыр сотталған адамның соңынан солай қарай ойысты. Сары Джекті ағашқа байлап, от жаға бастады.

	Әкем жазалауға қатысудан бас тартты. Біздің отбасымыздан топқа ерген мен ғана болдым. Мулат мені көріп қалды да, жарақаттанғанына жаны рақаттанып, боқтықты боратты. Тәрізі, мені ең қас жауы санайтын секілді. Сары Джек қылмысына еріксіз куә болғаным да, оны менің жеткізуім бойынша соттағаны да рас. Бірақ мен кекшіл емеспін, сондықтан да оны басына төнген қатерден, тым болмағанда азаптаудан құтқаруға дайын едім.

	Біз үкім орындалатын жерге келдік. Жұрт абыр-сабыр: біреулер отын жинап, ағаш түбіне тастап жатыр, енді біреулер от тұтатып әуре. Әр жерден әзіл-күлкі естілуде, бірақ барлық түсті нәсілге деген жеккөрушілікке толы ұрандаулар да қатты шығуда. Бұл жағынан әсіресе, өз отбасының ең жаман қасиеттері сүйегіне сіңген, жүгенсіз өскен, қатыгез жас жігіт Ринггольд ерекше көзге түсуде.

	Оған менің қарындасым ұнайтынын білемін. Айрықша көңіл бөліп, қарындасымды басқа жан достарынан қызғанышын жасырмайтынын жиі байқайтынмын. Әкесі аймақтағы ең бай жер иеленуші болғандықтан да, дандайсыған ұлы өзін қай жерде де қадірлі қонақпын деп есептейтін. Ол Виргинияға ұнай қояды деп ойлаған емеспін. Әйтсе де, пәлен дей қою ─ өзі бойжеткенге балайтыны болмаса, әлі жасөспірім қыз балаға мұндай сұрақ берудің жөні жоқ еді.

	Ринггольд сымбатымен де, парасатымен де көзге түсе қоймайтын. Әрине, ол ақымақ емес, бірақ өзінен төмен адамдарға тым мазасыз болатын ─ бұл кәдімгі бай ата-аналардың ұлдарына тән мінез. Жұрт оны кекшіл деседі. Оған қоса, ақшаны төгіп-шашып, ең нашар қабақтарға таңдамай кіре беретін, әтеш төбелестіретін.

	Оны ұнатпаймын әрі ешқашанда да оның ортасына қосылуға тырысқан емеспін Ол менен ересек еді, бірақ мәселе онда да емес ─ маған оның мінезі мен кей нәрсеге үйірсектігі ұнамайды. Ата-анам оған мүлдем басқаша қарайды. Тәрізі, болашақ күйеу бала деп санағандықтан болар, олар Ринггольдті жылы қарсы алатын. Олар оның кемшілігін байқамайды ─ алтынның жарқылы көбіне көзімізді тұмандатады ғой.

	Мулатты өлтіруді талап етіп қоймағандардың бірі, міне, осы жігіт. Үкімді орындауға дайындық кезінде де жан сала кірісті. Бұл бір жағынан адамгершіліктен жұрдай болып жаралғандықтан да болатын ─ жас Ринггольд пен оның әкесін жұрт ең қатал жер иелері деп есептейтін және отардағы барлық құлдар үшін Ринггольд әулетіне сатыласың дегеннен артық қорқынышты ештеңе жоқ.

	Алайда жас Ринггольдтің мінез-құлқына ықпал еткен басқа да себептер бар: ол біздің отбасымызға ─ негізінен Виргинияға достық көңіл білдіруін өзінше ерлік санап жүрді. Бірақ ол қателесетін: мұндай қатыгездік біздің тарапымыздан қолдау таппақ емес. Мұнысы үшін менің аяулы қарындасым оған жылы қабақ таныта қоюы екіталай.

	Жас метис Пауэлл де осында. Қуғыншылардың дабырын естіп, қайтып келген. Енді көпшілікпен бірге тұр, бірақ еш нәрсеге араласқан жоқ.

	Үндісті байқап қалған кезде Ринггольдтің көздері құбылып кетті. Қараторы жігіттің Виргинияны құтқарғанын ол естіген, бірақ алғыс айта қою қаперіне де кірген емес.

	Керісінше, кеудесінде басқа бір сезім қайнап шыға келді: мұнысы еріндеріне үйіріле қалған кекесін күлкіден-ақ сезіліп тұр.

	Пауэллге дөрекі дауыстаған сәтте мұнысы бұрынғыдан да анығырақ байқалды.

	─ Ей! Қызыл өңді! - деп айқайлады ол. ─ Мына шаруаға сенің араласың жоқ па? Қызыл өңді саған айтам!

	─ Мен бе қызыл өңді? ─ таң қала саңқ етті метис, намысына тиген адамға тәкаппарлана қарап. ─ Менің түрімнің түсі сіздікінен әдемі шығар, қорқақ неме!

	Ринггольдтің өңі сарғыштау еді. Соққы дәл тиді. Бұл қорлау Ринггольдтің санасын жай отындай жарқ еткізді, бірақ ол үндістің былай сөйлеуіне таң қалғаны сонша, ашу қысқандықтан біраз уақытқа дейін тілі байланып қалды. Ол бірдеңе деп үлгергенше басқа да қатқыл дауыстар естілді.

	─ Сайтан алғыр! Ана үндіс не оттап тұр?

	─ Қайталашы, кәне, не дедің? - деп айқайлады есі енді кірген Ринггольд.

	─ Қажет болса айтайын, қорқақ неме! - деп айқайлады метис, соңғы сөздерге салмақ сала.

	Ол осыны айтып аузын жиғанша, Ринггольд атып қалды, бірақ оқ метисті жанай өтті. Келесі минутта қарсыластар тап берісіп, бірін-бірі кеңірдектен ала түсті.

	Екеуі де жерге құлады, бірақ басымдылық метис жағында болатын Ол қарсыласын аунатып тастады. Қолындағы пышақ жарқ етті, егер топ ішіндегі әлдекім метистің қолындағы пышақты қағып жібермегенде, Ринггольдтің шыбын жаны шырқап кете берген болар еді. Бірнеше адам жабылып кетіп, қарсыластарды ажыратып жіберді.

	Кейбіреулер үндістің оспадарлығына қандары қайнап, оны өлім жазасына бұйыруды талап етті. Дегенмен әділдікті дұрыс түсінетін адамдар да бар екен, олар Ринггольдтің жүгенсіздігіне куә болып, Ринггольдтер отбасының күші мен ықпалына қарамастан, бұл өлімге қарсы тұрды. Ал өзім болсам, метисті соңғы мүмкіндігім қалғанша қорғап қалуға тастай бекінгенмін.

	Мұның бәрі немен аяқталатынын айта қою қиын еді... Кенет біреу айқай салды:

	─ Сары Джек қашып барады!





XIII тарау





ҚУҒЫН

	Жалт қарадым. Шынында да мулат қашып барады.

	Ринггольдтің үндіспен айқасына ауып кеткен жұрт мулатты естерінен шығарып алыпты. Пауэллдің қолынан әлдекім қағып жіберген пышақ Сары Джектің аяғының астына барып түскен. Абыр-сабырды пайдаланған ол пышақты алып, ағашқа таңып қойған жіптерді кесіп жіберіп қаша жөнелді.

	Кейбіреулер мулатты ұстап алуға тырысып еді, бірақ ол қолдан шығып кете берді. Жұрттың бәрін басып озып, өрге қарай құйындай ұшты. Бұл мәнсіз жандалбаса еді. Ол оққа ұшады немесе қолға түседі. Бірақ төніп тұрған өлімнен құтылуға тырысу (өлім болғанда да қандай өлім!) ессіздік болар ма! Қашқынның соңынан гүрсілдеп атыс басталды: алдымен тапаншалардан, сонан соң мылтықтардан атқылады. Винтовкалар шеткері жатқан. Бірсыпырасы ағаштар мен қоршауларға сүйеулі тұр. Жұрттың бәрі солай қарай лап қойды. Мергендер бірінен соң бірі нысанаға алып ─ жаяу әскер отрядының жаттығу кезіндегі атыстары секілді бытыр-бытыр дыбыс шығуда. Ақ өңділер арасында талай мергендер бар болатын, бірақ қу жанын шүберекке түйіп, түбірлер мен бұталардың арасымен олай бір, былай бір ауытқи зымырап бара жатқан адамға дәл тигізу қиын-ақ. Бірде-бір оқ нысанаға дарымаған секілді. Әйтеуір, түтін сейілген шақта мулаттың көлге қойып кетіп, жүзе жөнелгенін көзімізбен көрдік.

	Кейбіреулер винтовкаларын қайта оқтай бастады, енді біреулер уақытты текке өткізуге болмайтынын түсінген соң, қаруларын тастай сап, қалпақ, кеудеше, етіктерін шешіп, қашқынның соңынан суға қойып-қойып кетіп жатыр.

	Үш минуттан кейін жағдай мүлдем өзгеріп сала берді. Үкім орындалатын жерде адам қалған жоқ. Біреулер босқа айқайлап, қолдарын сермеп жағада жүр, ал басқалары ─ жиырма шақты адам ─ көлде жүзіп барады. Судан тек бастары ғана қылтылдап көрінеді. Алдағы жақта, кейінгілерден елу футтай жерде, қуғыншылардан құтылуға тырысып, жанын сап жүзген жалғыз адамның бұйра қара шашы, иықтары мен мойны көрінеді.

	Бұл таң қаларлық көрініс еді! Бұғы аулағандай ─ қоршауда қалған сорлы суға қойып кетеді, ал тынымсыз үріп шулаған иттер сескенбестен соңынан салады. Бір ғана айырмасы, мұнда у-шу басымдау, кісілер де, иттер де, аң емес, адамның соңынан түсіп жүр. Тазылар да, ізшіл иттер де өз иелерімен бірге қуғынға шындап кіріскен. Шынында да, бұл таң қаларлық көрініс!

	Жаға жақтан әлі де мылтық гүрсілдеп жатты: құрғақта қалғандар мылтықтарын қайта оқтаған болатын. Оқтар қашқанға жақын тұстан суға шолп-шолп түскенмен, бірақ бірде-біреуі нысанаға дарымады. Ол енді оқ жететін жерден ұзап кеткен еді.

	Осының бәрі маған түс секілді көрінді. Оқиғаның тез өзгеріп жатқаны соншалық, мен өз көзіме сенер-сенбесімді білмей, осының бәрі рас па, жоқ па деген ойға қалдым. Осыдан сәл ғана бұрын қылмыскер от тұтатуды ғана күтіп тұрған бір құшақ отынның жанында дәрменсіз байлаулы жатыр еді. Енді ол еркіндікке шығып ап, жүзіп барады, ал оның жендеттері одан үміт үзгендей қалып кеткен. Оқиғаның тез өзгергені сонша, бұған сенудің өзі қиын. Ал олай дейін десең, осының бәрі көз алдымда өтті.

	Біраз уақыт өтті. Су бетіндегі қуғын қара жердегіден басқаша. Өлім, не өмір мәселесі қанша қыл үстінде тұрғанмен қашқын да, қуғыншылар да алға өте баяу жылжып барады. Жағада қалған біздер, шамасы, жарты сағатқа жуық осы бір алабөтен жарыстың куәсі болдық. Алғашқы минуттардағы ашу-ыза басылды, дегенмен, көрермендердің ықыластары төмендеген жоқ: ендігі жерде мылтық ату да, айқай-ұйқай да діттеген нәтижеге жеткізбейтіні белгілі болса да жұрт әлі атқылап, әлі у-шу боп жатты. Қуғыншылардың соңынан айтылып жатқан мақтау сөздер де еш көмегін тигізе алмады. Қашқынның тезірек жүзуі үшін ешқандай қоқан-лоққының да қажеті жоқ еді...

	Жағада тұрған біздің ой қорытуға уақытымыз жеткілікті болатын. Мулаттың неге суға қойып кеткені түсінікті. Даламен қашқан болса, не иттерге таланып, не басқа бір желаяқтар қуып жетер еді. Суда онымен бәсекелесе алатын адамдар көп емес. Сондықтан ол көлден жүзіп өтіп, орманға жетуге тырысты.

	Алайда мүлдем тығылып қала алмайтын-ды. Ол бетке алып бара жатқан арал жағадан жарты миль жерде, бірақ одан әріде көлденеңі бір мильден астам ашық су бар. Мулат қуғыншылардан тек аралда жасырынып қалуы мүмкін. Ал содан соң? Қалыңға тығылғанмен жаны қала қояр ма екен! Ондағы қалың өскен биік ағаштардың аумағы бірнеше акрдан аспайды. Кейбірі жағаға жақын өскен. Бұтақтарын күмістей тилландсия көмкеріп, су бетіне төніп тұр. Бірақ одан не пайда? Мұнда тек аю немесе қалжыраған қасқыр ғана пана табуы мүмкін, ал қуғынға түскен адам, өз қожасына пышақ жұмсаған құл құтыла алмайды. Жо-жоқ! Аралдағы әр бұтаны тінтіп шықса да, мұнда жасырынған адамды бәрібір табады.

	Бәлкім, мулат аралда өз-өзіне келіп, демалған соң, қарсы жағалауға жеткенше тағы да жүзе бергісі келген шығар? Жүзгіш адам оған да бел байлайды, бірақ мулаттың жолы кесулі. Өзенде қайықтар мен пирогтар көп болатын, жұрт солай қарай беттеді. Сондықтан мулат жағадан ұзамай жатып-ақ олардың бірнешеуі оны қуа жөнелуі мүмкін. Жоқ, жоқ, құтылуы мүмкін емес! Қалай қарай қашса да - суда ма, құрғақта ма - ол бәрібір ұсталады! Жағада қуғынды қызықтап тұрған көрермендер осылай десті.

	Қашқын аралға жақындаған сайын, дабыра-шу күшейе түсті. Ұзамай істің тынатыны белгілі болғанмен, бірақ біз ойлағаннан гөрі мүлдем басқаша аяқталды. Қашқын аралға жетіп, жағаға шығып, сонан соң ағаштардың арасына тығылады, ал өкшелей қуған адамдар оны орманға жеткізбей-ақ ұстап алуы мүмкін деп жобалаған-ды жұрт. Тап осылай болатындығына көпшілік сенімді ─ мулат аралға таяп та қалған: енді бірнеше рет құлаштап жіберсе, жағаға шығады. Ол енді бұтақтары суға салбырай біткен ағаштардың қарауытқан көлеңкесінің астында жүзіп келеді, қол ұсынса болды, ұстай алатындай. Жүзгіштердің көпшілігі бұдан әлі елу ярдтай кейінде, бірақ өзгелерді басып озған кейбірі жиырма бес ярдтай жақындап та қалды. Жағадан қарағанда олар қашқынмен қатарласа жүзіп бара жатқан секілді және кез келген уақытта бас салатын сияқты көрінеді.

	Мәселе тынуға жақын, бірақ ол біздің күткенімізден басқаша болды. Көрермендер де, қуғыншылар да қуғынның немен тынарын білген жоқ. Өзіне тағы да қандай сұмдық қауіп төніп келе жатқанын мулаттың өзі де сезбеді. Арал жағасындағы ағаштардың көлеңкесі жүзгіштің үстіне түсе бастағандықтан, соған сіңіп жоқ болатын шығар деп сәт сайын күтіп тұрғанбыз. Бірақ ол кенет кілт бұрылып, жағаны қуалай жүзді.

	Бұл бұлғалаңның неге әкеп соқтыратынын ұқпаған біз таң қалып тұрмыз. Өйткені қашқынды төтелей қуып бара жатқандар оған әне-міне дегенше жетіп қалуы мүмкін. Ойлаған мақсаты не болды екен? Мүмкін, жағаға шығатындай ыңғайлы жер табылмаған болар. Солай болған күннің өзінде ол бұтақтардан ұстай ап, жағаға шығар еді ғой. Бірақ түсінбеуіміз көпке созылған жоқ: суда қалқып жүрген қарауытқан зат ағаштың қураған діңі емес, жанды зат боп шығып, қозғала бастады. Сонан соң алып кесірткеге, жиіркенішті аллигаторға айналды.

	Аузы арандай ашылып, қабыршақты құйрығы көтеріле түскен, тек кеудесі ғана судан көрінбейді. Біресе олай, біресе бұлай ауытқи жүзіп, анда-санда құйрығымен су сабалап, ақ көбікті аспанға атады. Гүрілдеген даусы қарсы жағалауды жаңғырықтырды, қырылдай шыққан үнінен: бүкіл қол тітіркенгендей. Ормандағы құстар қиқулай ұшып, ақ тырна шошына тыраулап, аспанға шаншыла көтеріле жөнелді.

	Көрермендер үрейден сілтідей тынды, жүзгіштер жүзуін тоқтатты. Тек мулат қана қу жанын аман сақтау үшін бар күшін салуда. Аллигатор оны көзімен жеп келеді. Неге ол басқаларға емес, оған қадалды? Жүзгіштердің бәрі де жақын болатын Мүмкін, зауалын тарту үшін құдайдың қаһарына ұшыраған шығар? Тағы бір қимылдаса, әлеуетті құйрықпен тағы бұлғап қалса болғаны, алып аллигатор жемтікке жетіп те үлгереді...

	Мен мулаттың қылмысын ұмытып та үлгердім ─ жаным ашып кетті: шынымен-ақ құтылуға үміттің үзілгені ме? Әне ол қатерлі қауіптен құтылып, судан шығу үшін ағаштың бұтағынан шап берді.

	Құдай-ай, қос қолына қуат бере гөр! Тым кеш! Аллигатор аузын аша берді... Кенет шарт етіп, бұтақ сынып кетті! Мулат құлап түсті де, су түбіне сүңгіп көрінбей кетті. Ал оның соңынан аңқиған аузын жаппастан алып кесіртке де сүңгіді. Екеуі де көрінбей кетті. Толқын көбіктеніп, сынған бұтақтың жапырақтарын тербеп жатты.

	Осынау көрініске демімізді шығармастан қарап тұрдық. Дір еткен майда толқын да жанарымыздан қағыс қалған жоқ. Бірақ су бетінде ешқандай қимыл байқалмайды. Су ішінен не адамның, не құбыжықтың нобайы көрінбей, ұзамай көл беті қайта тынышталып, теп-тегіс бола қалды.

	Аллигатор, сөз жоқ, өз ісін тәмамдады. "Құдай қарғағандықтан болмады ма екен?" маңымдағы адамдар солай десіп жатты.

	Жүзгіштер кері қарай бұрылды. Арал жағасына, ағаштардың қою көлеңкесіне жақындап баруға ешкім тәуекел ете алмады. Су ішінде көп уақыт болғандықтан, бәрі де қалжырап қалды. Кейбіреулері бергі жағаға жете алмас та еді, бірақ көмекке қайықтар мен пирогтар ұмтылысты. Қайықтарды көргендер баяу жүзе бастады, басқалары тоқтап, қайықтың келуін күтті. Бірінен соң бірін тездетіп қайыққа мінгізіп алды. Адамдар да, иттер де аман-есен жағаға жеткізілді.

	Қашқынның тағдыры әлі де белгісіз болғандықтан, енді оны итпен іздемек боп шешім қабылдасты. Қуғыншылар қайықтан түсісімен иттер бұта-бұтаның арасын тіміскілей бастады, ал адамдар көлді жағалай жүрді.

	Алайда аралда мулаттың ізі байқалмайды. Оның есесіне су бетіндегі кейбір белгілер көзге шалынды, жұрт қызыл көбікті көріп, мулаттың қаны болар деп топшылады.

	─ Шаруа тынды, жігіттер! - деген біреудің дөрекі даусы естілді. ─ Мынаның мулаттың қаны екендігіне бәс тігемін. Су түбіне кеткен екен, онда күмән жоқ. Сайтан алғыр, пәлекет! Бар ермегімізді бұзып кеткенін қарашы.

	Бұл әзілге бәрі қарқылдай, жыртыла күлді. Осылай әңгімелерін жалғастырған күйі, адам аулаған аңшылар біртіндеп үйлеріне тарасты.





XIV тарау





РИНГГОЛЬДТІҢ КЕГІ

	Бұл оқиғаны ақ нәсілділер ішінде тек қаныпезер адамдар ғана жеңіл-желпі әңгімеге айналдырып жүрді, басқалар, нәзік жанды, рақымшыл адамдар оған әжептеуір мән бере қарап, ал кейбіреулерде тіпті қорқыныш пайда болды. Құдайдың өзі ара түскендей, біреуге құрған қақпанға қылмыскердің өзі барып арандады.

	Қорқынышты өлім, бірақ адамдардың қолынан одан да қорлық өлімнен өлетін еді. Тәңірі жердегі судьяларға қарағанда кеңпейіл боп, қылмыскердің жазасын жеңілдетті.

	...Жан-жағыма бұрылып, үндісті іздестірдім де, топтың ішінде көрінбегеніне қуандым. Ринггольдпен арадағы жанжал тез басылды, бірақ мен оны аяқсыз қала қоймас деп қорықтым. Метистің айтқан сөздері плантаторлардың ызасын тудырып, олар Джекті естен шығарып алды, соның арқасында қылмыскер қашты. Егер мулат, шындығында, құтылып кеткен болса, мұның арты тағы да бір пәлелерге соғатын еді. Бірақ осының өзінде де мен үндіске қауіп төнбейді деген сенімде емес едім. Ол өз жерінде жүрсе бір сәрі - үндістердің иелігі өзеннің арғы жағында, сондықтан жергілікті тұрғындар оның бұл жаққа келуін басып кіру ретінде қарауы мүмкін. Рас, біз үндістермен бейбіт жағдайдамыз, бірақ соған қарамастан екі жақ бір-біріне іштей қатты жауығып жүретін. 1818 жылғы10 соғыс салған ескі жараның орны әлі жазылған жоқ еді.

	Ринггольдтің кекшіл екенін білемін. Достарының көзінше оның абыройы төгілді - қысқа шайқаста метис жеңіп кетті. Ринггольд оны кешірмейді, әрине, кек алатын кезеңді күтеді.

	Метистің кетіп қалғанына сондықтан қуандым. Бәлкім, қауіпті өзі сезіп, өзеннің арғы жағына өтіп кеткен болар, ол жақта оған еш қауіп жоқ. Оның соңынан Ринггольдтің өзі де батып бара алмас еді, өйткені келісімді беталды бұзуға болмайтын. Ең жүрек жұтқан скваттерлердің11 өзі мұны жақсы біледі. Соғыс өрті қайта тұтануы мүмкін. Ал дәл қазіргі кезде, онсыз да шектен тыс көңілшектікке бара бермейтін үкіметтің көздеген басқа жоспарлары бар болатын.

	Үйге қайтқалы тұрып, кенет Ринггольдке барып, оның қылығын қостамайтындығымды айта кетейін деген ой келді. Ренжігенім сонша, ол туралы өз пікірімді жасырмай айтып салғым келді. Ринггольд менен ересектеу әрі сұңғақтау болса да, мен одан қорықпаймын. Керісінше, өзімнен сескенетінін сезетінмін. Осыдан бір сағат бұрын біз үшін мерт бола жаздаған адамға Ринггольд тіл тигізді, сол үшін ренішімді білдіргім келді. Оны топ ішінен іздестіріп едім, еш жерде көрінбеді.

	─ Аренс Ринггольдті көрмедіңіз бе? - деп сұрадым Хикмэннен.

	─ Жаңа ғана аттанып кетті, - деп жауап берді шал

	─ Қай бағытқа?

	─ Өзенді бойлап жоғары кетті. Билл Уильямс және Нед Спенспен бірге. Түрлеріне қарағанда, ол жақта бір кезек күттірмейтін шаруалары бар секілді.

	Ойыма бір сұмдық күдік келе қалды.

	─ Хикмэн, - дедім мен аңшыға, - бір сағатқа атыңызды бере тұрасыз ба?

	─ Кәрі мәстекті ме? Ала ғой! Керек десең кешке дейін мін. Бірақ жаралы қолыңызбен қалай мінесіз?

	─ Түк етпейді! Ерге отырғызып жіберсеңіз болды.

	Аңшы қарт өтінішімді орындаған соң, бірер сөзден кейін мен өзенді өрлеп жүріп кеттім. Сол жоғарырақта өзеннен өткізетін паром бар, жас үндіс те қайығын сол маңда қалдырған болуы керек. Демек, үйіне қайту үшін ол солай қарай жүруге тиісті, ал Ринггольд үшін бұлай қарай жүрудің еш қажеті жоқ ─ оның плантациясы қарама-қарсы жақта. Сондықтан Ринггольдтің өзенді өрлеп кетуі, оған қоса әлгіндей достарымен қосыла қалуы маған күдікті көрінді. Хикмэн айтқан бұл сотанақтардай адам бүкіл маңайдағы плантациялардан табылмас. Маған олардың өз көсемдерінің ықпалында жүргендері де белгілі болатын.

	Осылар үндістің ізімен кеткен болар деген күдік келді, әрине, жақсы ниетпен қумайтыны белгілі. Өзенге таяп келгенде жорамалымның түгелдей дұрыс екендігіне көзім жетті. Дымқыл құм үстінде ат тұяқтарының таңбасы мен өткелге қарай беттеген үндістің аяғындағы мокасин ізі сайрап жатыр. Метистің киімі кебе қоймағандықтан, аяқ киімі әлі су екені есіме түсті. Атымды тебініп қалдым.

	Алайда су мен екі араны ағаштар тасалап тұрғандықтан, өткелге келгенше ештеңе байқамадым. Бірақ ашулы дауыстарды естідім. Бұл менің болжамымның дұрыстығын дәлелдеді.

	Тың тыңдап уақыт алмастан, дауыс шыққан жаққа тура тарттым. Жол бұрылысында ағашқа байланған үш ат тұр. Жанай шауып өте шыққанымда, айтқандай-ақ су маңында метисті орталарына алып тұрған үш ақ нәсілдіні көрдім. Қолдарына түсіп қапты! Әлгілер аттарын талға байлап, бұқпантайлап келіп, үндіс қайығына міне берген кезде шап беріп ұстапты.

	Метис қарусыз екен. Мен сыйға тартқан мылтық әлі су болатын, ал пышағы мулатта кеткен. Метистің қарсылық көрсете алмаған себебі сол, сондықтан қол-аяғын бір демде-ақ шандып байлап тастапты.

	Уақытты текке жібермей, үндістің аңға шыққанда киетін жейдесін сыпырып алып, өзін ағашқа таңып қойыпты. Қордаланып қалған ашу-ызаларын емін-еркін бір ақтарар сәтті пайдаланған олар, жонынан таспа тілмек көрінеді. Егер дәл уақытында жетпегенімде, халі мүшкіл болғандай.

	─ Аренс Ринггольд, ұялсаңыз етті! - деп дауыстадым мен қастарына тақай бере. -Ұялсаңызшы! Мынауыңыз оңбаған қорқақтың ісі ғой, мен мұны поселкенің бәріне жаямын.

	Күтпеген жерден шыққаным сонша, Ринггольд қатты сасып қалды. Кешірім сұрағандай бірдеңе деп міңгірледі.

	─ Қарғыс атқан үндіске осы керек! - деп күңк етті Уильямс.

	─ Не үшін, Уильямс мырза? - деп сұрадым.

	─ Ақ нәсілді адамдарға аузын алты қарыс ашқаны үшін!

	─ Мұнда істейтін дәнеңесі жоқ! - деп килікті Спенс. - Не істеп қаңғып жүр өзеннің бергі жағында?

	─ Өзеннің арғы жағында да, бергі жағында да маған тиюге құқықтарың қандай жоқ болса, оны азаптауға құқықтарың сондай жоқ.

	─ Хо-хо-хо! Сізге де шамамыз келеді, - деп кекете күлді Спенс.

	Қаным қайнап кетті.

	─ Эй, ол бола қояр ма екен?! ─ Мен айғай сап аттан қарғып түскен бойы қастарына жетіп бардым.

	Оң қолым сау еді. Күтпеген пәленің болатынын сезіп, Хикмэннің тапаншасын сұрап алғанмын, соны ала салып көздедім.

	─ Ал, джентльмендер, - дедім мен, тұтқынның қатарына барып. ─ Енді дүрелеп көріңдер! Тек ескертіп қояйын, бұған кім бірінші қол көтерсе, соны маңдайдан басып саламын

	Үшеуі де әлі балаң болғанмен, сол кездегі дәстүр бойынша, қару-жарақ тағынып жүретін -пышақ, тапанша дегендей. Бәрінен бұрын өз айтқанын орындауға Спенс бейімдеу еді. Бірақ көсемдері Ринггольд шегінген соң, Уильямс екеуі де амалсыз шегінді. Біздің отбасымызбен араздаса қалса Ринггольдтің жаны қиналар еді. Сонымен бірге ол өз басын да ойлады, басқа жоспарлары болатын. Ақыры "ешқандай қатысы жоқ жанжалға араласқаны несі" деп ойлаған үшеуі наразы кейіпте тайып тұруға мәжбүр болды. Қандарына қарайып, масқара күйде, амалсыз кетіп бара жатты.

	Мен үндісті табанда босаттым. Ол бар болғаны бірнеше сөз айтты. Бірақ қолымды қысып, қоштасар кездегі көзқарасынан өзіме деген ризашылықты анық байқадым.

	─ Қалаған уағыңызда өзеннің арғы жағына келіңіз. Сізге бірде-бір үндіс тимейтін болады.Біздің жақта сіз әрқашан құрметті қонақ боласыз!





XV тарау





МАЮМИ

	Мұндай таныстықтың жайдан-жай үзілуі мүмкін емес. Достықпен аяқталмағанда немен тынбақ бұл таныстық! Метис джентльмен қасиеттері бойына сіңген, парасатты жігіт. Мен оның тілегін қабылдап, ормандағы үйіне қонаққа баруға бекіндім. Өзінің айтуына қарағанда, шешесінің лашығы осы арадан алыс емес, көлдің арғы бетінде, үлкен Суони өзеніне құятын кішкене жылғаның жағасында болса керек.

	Бұны мен іштей қуана тұрып тыңдадым. Ол айтып тұрған өзенді мен жақсы білетінмін. Жуырда ғана сол өзенді бойлай қайықпен жүргенмін және нақ сол өзеннің жағасында ғажайып нәзік жанды - көркіне көз тоймайтын орманның хор қызын алғаш көріп ем.

	Бірақ Маюми нақ сол ма? Тезірек көз жеткізгім келді. Егер қолым жазылып, ескек есе алатындай халге жетсем ғой! Осынау кідіріс мені әбден азапқа салды. Бірақ уақыт өте берді, ақыры, жазылып шықтым.

	Иттерімді ерте, мылтығымды алып, тамылжыған ашық таңда жолға жиналдым. Қайыққа отырып, енді қозғала берген шағымда біреу дауыстап шақырды. Бұрылып қарасам, қарындасым екен.

	Кішкентай, сүйкімді Виргиния! Соңғы кезде қатты өзгеріп, бұрынғы көңілділігінен айырылып, ойшыл боп алды. Аллигатормен кездескен оқиғадан кейін шошынудан әлі толық айыға алмай жүр.

	─ Қайда бара жатырсың, Джордж? - деп сұрады, жақындай бере.

	─ Бәрін білгің келеді ә, Виргиния?

	─ Иә, қайда баратыныңды айт, әйтпесе мені ала кет!

	─ Қайда? Орманға ма?

	─ Несі бар екен? Орманға бармағаныма көп болды. Қандай жаман ағасың, ешқашан ертіп жүрмейсің!

	─ Қарындасым-ау, бұрын мұндай тілек білдірмеуші едің ғой.

	─ Онда не тұр, маған өте ұнайтынын өзің-ақ білуге тиістісің ғой. Ал мен орманда серуендегім келеді! Құс боп, көбелектей, болмаса, әйтеуір, бір қанатты жәндіктей еркін самғап ұшар ма едім! Сонда мен мына тамаша ормандарды өзім-ақ еркін аралар едім. Өзімшіл ағайыма ала кет деп жалынбас едім.

	─ Тағы бірде, Виргиния, тек бүгін емес!

	─ Неге бүгін емес? Қарашы, күн қандай тамаша!

	─ Шынымды айтсам, бүгін мен орманға бет алып бара жатқан жоқпын.

	─ Онда қайда бет алып барасың, Джордж?

	─ Жас Пауэллге бара жатырмын.

	─ Солай де! - деп дауыстап жіберді қарындасым. Кенет өңі өзгеріп мұңайып қалды.

	Пауэллдің есімі қарындасыма жағымсыз әсер қалдырды білем, бекер айтқан екенмін деп өкіндім.

	─ Ағатайым, тыңдашы! - деп бастады ол, үнсіздіктен кейін. ─ Дүниенің бәрінен бұрын үндістердің лашығын көргім келеді. Аяулы Джордж, мені бірге ала кет!

	Қиылып тұрып өтінгені сонша, қанша жалғыз барғым келсе де, сөзін жерге тастай алмадым. Сүйікті қарындасыма да айта алмайтын құпиям бар еді іште. Оған қоса, қарындасымды үйден сонша алысқа, әлі өзім де жақсы біле бермейтін жерге алып баруым дұрыс емес-ау деген көмескі сезім көкейімнен шықпады.

	Ол тағы да жалына бастады.

	─ Жарайды, егер мамаң рұқсат етсе...

	─ Ештеңе етпес, Джордж, мамам ашуланбайды. Үйге бұрылып қайтеміз? Дайын тұрғанымды көрдің ғой, қалпағымды да киіп алдым. Бізді іздеп үлгергенше қайтып келеміз. Тым алыс емес шығар...

	─ Ал жарайды, қарындасым, артқа, рульге жақын отыр. Хэйхо! Біз кеттік!

	Ағыс қатты емес екен, жарты сағаттан соң кішірек өзеннің сағасына жеттік те, ендігі жерде оны өрлей жүздік. Енсіздеу болғанымен, қайық атаулы қайырлай қоймайтындай терең көрінеді. Күн тас төбеде тұрса да, сәулесі бізді күйдіре қойған жоқ - су үстінде бұтақтары айқаса өсіп, жасыл шатырдай көмкеріп тұрған қалың ағаштар күн көзін түсірер емес. Өзен құймасынан жарты мильдей ұзаған кезде ағаштар сирей бастады. Жағадан жүгері, батат - тәтті картоп, қызыл бұрыш, қауын және асқабақ егілген жерлер көрінді. Жақын жерде айналасы шарбақпен және жыпырлаған кішкентай лашықтармен қоршалған үлкен үй тұр. Алдындағы бастырма тіреулеріне қарапайым оюлар салынған ағаш үй еді бұл. Eгіс алаңында құлдар - зәңгілер мен үндістер жұмыс істеп жүр.

	Бұл ақ нәсілдінің плантациясы болмауға тиіс ─ өзеннің бұл жағалауында ақ нәсілділер тұрмайды. Біз оны бір бай үндістің, жер иесі мен құлдар қожасының үйі болар деп шештік.

	Ал досымыздың лашығы қайда? "Өзеннің құймасынан жарты миль жерде, өзен жағасында", - деп еді ғой. Біз лашықты байқамай өтіп кеттік пе, әлде ілгеріректен іздейміз бе?

	─ Виргиния, жағаға таяп барып, біреуден сұрайық.

	─ Анау есіктің алдында тұрған кім болды екен?

	─ Пәлі, сенің көзің менікінен өткір екен! Мынау соның нақ өзі - жас үндіс қой! Бірақ оның мұнда тұруы мүмкін емес... Лашық осындай бола ма? Білесің бе? Тәрізі, ол мұнда қонаққа келген болар. Әне, қара, бізге қарай келе жатыр!

	Соны айтып үлгергенімше, үндіс үйінен шығып, асыға адымдап бізге қарай жүрді. Сәлден соң жағаға таяп келіп, тоқтайтын жерді көрсетті. Алғаш танысқан күндегідей кестеленген ашық түсті жейде киген, басына қауырсын қадаған әшекей тартқан. Келісті сымбаты аспан аясында оқшаулана айқын көзге түседі: жауынгердің кішкене бейнесіне ұқсайды. Метис әлі балаң және өте көрікті көрінді. Мен оның табиғи түр-тұлғасына қызығып кеттім.

	Жанарынан әлдеқандай қорқыныш ізі сезілгенімен, қарындасым, байқауымша, оған мақтанышпен қарайтын секілді. Ол біресе бозарып, біресе қызара берді. Үндістің бейнесі бассейндегі қорқынышты көріністі есіне түсіріп тұр-ау деп ойладым. Ертіп шыққаныма тағы да өкіндім.

	Біздің келуімізден жас үндіс мүлдем қысылмаған тәрізді. Ол бізді күтіп жүрген адамдай өзін сабырлы, салмақты ұстады. Бірақ ол, әрине, екеу боп келетінімізді білмеген болар. Оның қимылынан салқындық байқалмады. Жақындай бергенімізде, қайықтың тұмсығынан ұстады да, жағаға тақап, джентльмен сыпайылығымен қайықтан түсуімізге көмектесті.

	─ Хош келдіңіздер! - деді ол, сонан соң Виргинияға көз тастап. ─ Сеньорита сауығып кеткен болар?.. Ал сіз туралы, сеньор, айтпаса да болады, ағысқа қарсы ескек есудің өзі-ақ саулықтың белгісі!

	Сеньор және сеньорита деген сөздер семинолдар мен испандар арасындағы атам заманнан сақталып келе жатқан қарым-қатынастың ықпалын білдіретін еді. Біздің жаңа танысымыздың үстінде де Андалузияда пайдаланылатын бұйымдар - мойнына асқан күміс крест, ашық қызыл жібек белбеу және беліне ілген үш қырлы ұзын семсері бар. Тіпті өсімдіктердің өзі Испанияны еске түсіреді: мұнда экзотикалық өсімдік - қытай апельсині, асқабақ, қызыл бұрыш және томаттар жайқалып тұр. Осының бәрі испан колонисінің мекенжайына тән нәрселер. Үйдің архитектурасынан кастильдіктердің ықпалы байқалады. Өрнектері де үндістердікінен басқа.

	─ Мына үй сіздікі ме? - деп сұрадым күмілжіңкіреп. Бізді үй иесінше қарсы алды, бірақ ешқандай лашықты көре алмадым, мәселе сонда еді.

	Берген жауабы мені сабама түсіргендей болды. Бүл өз үйі, дәлірек айтқанда, шешесінің үйі екенін айтты. Әкесінің өлгеніне көп болыпты, өзі, шешесі және қарындасы үшеуі тұратын көрінеді.

	─ Ал мыналар кімдер? - деп сұрадым жұмысшыларды мегзеп.

	─ Біздің құлдарымыз, - деп күле жауап берді ол - Біздер, үндістердің бірте-бірте цивилизацияға үйреніп келе жатқанымызды өзіңіз көріп тұрсыз.

	─ Бірақ бұлардың бәрі зәңгі емес қой! Мен үндістерді де көріп келемін. Шынымен олар да құл ма?

	─ Иә, басқалар секілді олар да құл. Таңданып қалдыңыз-ау деймін? Бұл үндістер біздің тайпадан емес. Біздің ел бір кезде ямасси тайпасын бағындырған, тұтқындардың көпшілігі құл боп қалып қойды.

	Үйге жақындадық. Жігіттің шешесі, таза қанды үндіс әйелі, есік алдында қарсы алды. Үстіне үндістердің ұлттық киімін киіпті. Шамасы, жасында айтулы сұлу болса керек, тамаша әсер қалдырды. Әсіресе сергек ақылдылығы мен аналық нәзік қамқорлығының үйлесім табуы тәнті етті.

	Біз үйге кірдік. Үй-ішінен аңшылық жиһаздар мен ер-әбзелдерден ─ бәрінен де испандардың ықпалы сезіліп тұр. Тіпті гитара мен кітаптарға дейін бар екен Үндістің үйіндегі осы бір цивилизация белгілері қарындасым екеумізді таң қалдырды.

	─ Келгендеріңізге өте қуаныштымын! - деді жігіт, әлденені еске алғандай. - Сізге арналған мокасиндер дайын тұр... Ол қайда, мама?.. Маюми қайда?

	Ол менің ойлап отырған ойымды жаңғырықтай қайталады.

	─ Маюми дегені кім? - деп сыбырлап сұрады менен Виргиния.

	─ Үндіс қызы. Қарындасы болуы керек. Міне, өзі де келді!

	Кіп-кішкентай аяқтарына мокасин киген, денесі тал шыбықтай бұралып, қызылкүрең өңі мөп-мөлдір таза, екі беті алмадай қып-қызыл еріндері үлбіреп, қап-қара көздеріне қайқая біткен ұзын кірпіктерінен көлеңке түсіп тұр. Қастары қалың, шаштары жібектей, қап-қара...

	Үндістердің өнері жеткенше әсем тігілген киімдерді талғап киген қызды көз алдыңызға елестетсеңіз, оның араб жылқысының әсем басқан жүрісімен ғана тең келетін әдемі аяқ алысын көз алдыңызға елестетсеңіз ─ Маюмиді тек алыстан көргендей ғана әсер алуыңыз мүмкін. Қайран жүрегім! Бүл сол қыз - орманның армандай хор қызы.

	***

	Осы бір қонақжай үйден кеткім келмеп еді, бірақ қарындасым қиналып отырғандай көрінді. Құрып кеткір сол оқиға есінен шықпайтын секілді.

	Біз қонақта бір сағаттай болдық. Осы қысқа уақыт ішінде мен ер жігітке айналдым. Қайтар жолда ескекті қолға алып, есе жөнелгенімде, жүрегімді кейінде, артта қалдырып бара жатқанымды сездім...





XVI тарау





АРАЛ

	Үндістерге тағы да бір рет барғым келді. Кешікпей ойымды жүзеге асырдым. Жалпы емін-еркін, қалауым бойынша өмір сүретінмін. Әкем де, шешем де менің ісіме араласпайтын және көп уақыт көрінбей кетуімді ешкім тексермейтін. Бәрі де мені аңға кетіп бара жатыр деп ойлады. Оған винтовка да, соңымнан қалмай еріп жүретін иттер де, үйге ала келетін олжа да дәлел болатын.

	Менің аңшылық жорықтарым тек қана бір бағытта жүргізілетін болды ─ қай бағытта екенін түсініп отырған шығарсыздар! Үлкен өзенді кесіп өтіп, қайығымның тұмсығы кішкене жылғаның тұнығын сағаға дейін қайта-қайта тілгілеумен болды. Кешікпей мен жағадағы әрбір ағашқа дейін біліп алдым.

	Жас Пауэллмен арадағы таныстығым біртіндеп тығыз достыққа айналды. Біз көлде немесе орманда күн сайын дерлік кездесетін болдық. Аңға бірге аттанып, бұғылар мен жабайы күркетауықтарды да көптеп атып алып жүрдік... Досым тәжірибелі аңшы еді, мен одан орманның талай құпияларын үйрендім.

	Әйтсе де, ендігі жерде аң аулау мені онша қызықтырмайды. Мен оның аяқталған сәтін тәуірлеу көретінмін. Қайтар жолда үндістерге соғып, ойған асқабақтан бірнеше жұтым бал қосқан "конте" ішемін. Сусын ұсынар бойжеткен Маюмидің жұмсақ күлкісінен бұл сусын бұрынғыдан да шәрбәт боп көрінеді!

	Бірнеше апта ─ қалай тез өте шықты ─ бейнебір көрген түстей. Болашақ өмірімдегі бақытты осы кездің ләззатымен ешқандай салыстыра алмас едім. Атақ пен билік пендені тек мас етеді, ал алғаш шешек атқан ең мөлдір, бал махаббат ─ адамға ләззат сыйлайды.

	Ну жыныстарға Виргиния менімен бірге жиі сапар шегетін. Орманмен етене боп кеткен ол қалың ағаштың ішінде серуендеп жүруді жаным жақсы көреді дейтін. Кейде жалғыз кеткім келсе де, оның меселін қайтаруға батылым бармайды.

	Ол Маюмиге бауыр басып алды, бірақ оған таң қалуға да болмайтын еді.

	Екі қыз бір-біріне не мінез-құлық жағынан, не сырт пішіні жағынан мүлдем ұқсамағанмен, Маюми де қарындасымды жақсы көріп кетті. Виргиния алтын шашты аққұба қыз, Маюми қара бұрымды қара торының нақ өзі. Қарындасым көгершіндей момақан болса, үндіс қызы сұңқардай батыл. Бәлкім, олардың достығын осындай қарама-қайшылық нығайта түскен болар. Мұндай жайт өмірде жиі-жиі кездеседі.

	Екі қызға деген көзқарасымда логикалық еш жүйе жоқ; қарындасымды жұмсақ мінезі мен нәзіктігі үшін жақсы көрсем, Маюми маған керісінше, қаймықпас өжеттігімен ұнайды. Әрине, екі қыз қандай ұқсамаса, бұл екі сезім де бір-біріне қатысы жоқ, бөлек болатын.

	Пауэлл екеуміз аң аулап кеткен кезде, қарындастарымыз үйде қалатын, әйтпесе алаңда, тоғай, не бақта серуендейтін. Бірге ойнап, бірге он сап, бірге оқиды. Маюмиде, үстіндегі киімдеріне қарамастан, тағылықтың нышаны да жоқ. Испандардан қалған гитарасы (дәлірек айтсақ, мандолин деуге болады) мен кітаптары болатын. Маюми оқи біледі және гитара тартады. Ой-өрісінің жетілгендігі жағынан ол тәкаппар Рэндольфтың қызынан кем түспейтін. Жас Пауэлл де мен алған білімнен артық болмаса, кем білім алмаған екен. Әкелері аталық парызын аяққа баспаса керек.

	Теңсіздік жөнінде не менің, не Виргинияның басына ештеңе кіріп-шыққан емес. Біз жас үндістермен достаса түсуге құштармыз. Екеуміз де нәсілдік ырым-сырымды елей қоятындай жаста емеспіз, сондықтан әлі бұзылмаған табиғи түйсігіміз бойынша әрекет еттік. Ғұрыпқа жат нәрсе істеп жүрміз-ау деген ойдан аулақпыз.

	Қыздар бізбен бірге орманға жиі баратын. Біздер, аңшылар, оларына қарсы болмайтынбыз. Жүйрік бұғылардың соңына түсе бермейміз, көбінесе тиін немесе басқа бір ұсақ аңдар аулаймыз. Ондайда қарындастарымыздың, әрине, ере жүруіне болатын. Маюмиге келсек, ол туа бітті аңшы әрі шабандоз еді. Ол атқа мініп, құйғыта шабуды ұнатады. Есесіне менің қарындасым атқа мінуді енді ғана үйреніп жүр.

	Тиін атудың қызығына түсіп алған мен, соңыма ит ертпеуді жиілетіп, үйге олжаны сирек әкелетін болдым. Аңшылық жорықтарымыз тек орманмен шектелмейтін, кейде көлдегі су құстары: дегелек құтан және ақ тырналар да қанжығамызға ілігіп жүрді.

	Көлде бір тамаша арал бар ─ бұл жуырдағы сұмдықтың куәсі болған арал емес, әріректе өзен сағасына таяу маңда еді. Орта тұсында жоталанып жатқан қырлар, мәңгі жасыл ағаштар ─ емен, магнолиялар, жұлдызша анистер және жабайы апельсиндер қалың өскен, әжептеуір үлкен арал. Осының бәрі Флорида өсімдіктері. Мұнда ашық сары гүлді сары ағаш бұталарын да, алқызыл жұпар иісті деренді де және басқа да құлпырып тұрған өсімдіктерді кездестіруге болатын.

	Пальмалар барлық ағаштардан гөрі биікке бой созып, қолшатыр тәрізді ұшар басы қалың желектің екінші қабатын құраған сынды.

	Әйтсе де, ағаштар қанша жиі өскенмен, мұнда аяқ баса алмас жыныс жоқ. Рас, кей жерлерде өрмелеген шырмауықтар, арам шөптер ─ эпифиттер немесе паразиттер жол бөгейді, ал олардың арасында жабайы жүзімдердің қураған зор сабақтары айқасып, бір-бірімен ұйыса өскен хинин, сарсапарилл бұталары, шешек атқан бегониялар, бромелия және жұпар иісті орхидеялар өскен. Бірақ ең үлкен ағаштар дараланып өседі де, олардың аралары қалың шөп пен гүл басқан көгал.

	Ғажайып арал біздің үйлеріміздің нақ ортасында болғандықтан, Пауэлл екеуміз осы арада жиі кездесіп, осында аң аулаймыз. Бұтақтарда тиіндер секіріп, жабайы күркетауықтар пыр-пыр ұшып, кейде ашық алаңқайлардан бұғылар жүгіріп өтіп жататын. Ал көл жағасында алаңсыз асыр салған су құстарын аулайтынбыз. Осы бейтарап аралда біз бірнеше рет кездестік, бәрінде де қарындастарымыз қасымызда еріп жүрді. Осы бір ғажайып мүйісті олар жанындай жақсы көріп кетті. Көбіне олар төбешіктердің біріне шығып, биік пальмалардың көлеңкесінде демалатын Ол кезде біздер, аңшылар, аңы көп төменгі жақты сағалап, мылтықты гүрс-гүрс атып, орманды дүр сілкіндіреміз. Аң аулаудан жалыққан кезде, қыздарға олжамызды көрсетіп, мақтанып қалу үшін біз де төбеге шығатынбыз. Әсіресе оларды таң-тамаша қалдыратын сирек кездесетін құстарды атып әкелсек, тіптен жақсы.

	Сәтті болсын, сәтсіз болсын ─ осы аңшылық дегеннен досымнан бұрын мен жеріп бітемін. Маған жұмсақ шөп үстінде, қыздардың қасында демалған көбірек ұнайды. Маюмидің даусы мылтық гүрсілінен әлдеқайда сүйкімді болатын, ал оның көздеріне қарап отыру сығалап аң іздеуден гөрі әлдеқайда әсерлі еді.

	Қасында отырып, сөзін тыңдау, көз алмай қарай беру ─ махаббат дегенде бар бітіретінім сол-ақ. Маюми екеуміз бір-бірімізге жылы сөз айтып көрген емеспіз, тіпті өзімді ұнататын-ұнатпайтынын да білмеймін. Ләззатқа бөлеген сәттер үнемі бола бермейтін, махаббат көгі ылғи күлімдей бермейтін маған Маюми сүйе ме деген күдік көгімді бұлттай торлап, жиі қинайтын.

	Кешікпей тағы да бір жайт көңілімді қалдырды. Виргинияның көңілі Маюмидің ағасына құлап бара жатқандай, ол да кет әрі емес секілді. Мен бұған әрі таң қалдым, әм қамықтым. Мұның бәрі мені неліктен таң қалуға әрі ренжуге мәжбүр еткенін өзім де түсіне алмадым.

	Қарындасым екеуміз нәсілдер мен касталар арасындағы алалық дәстүрді түсінетіндей жаста емес екенімізді айттым білем. Бірақ ол айтқаным ағаттау екен. Жас үндістермен достасудың бұрыс екенін сол кездің өзінде бұлдырлау болса да, пайымдаған тәріздімін. Болмаса көңіл-күйімді бұзған не нәрсе? Маған Виргиния да осындай сезімде сияқты көрінді. Бір-бірімізге ештеңе айтпасақ та, екеуміз де өз-өзімізден қысылып жүрдік. Мен өз ойымды тіпті қарындасым біліп қала ма деп қауіптендім, ол да маған іштегі құпиясын ақтарып салуға онша құштар емес еді.

	Егер өз бетімен өршіп кете бергенде балғын махаббат неге соқтырар еді? Өзінен-өзі сөніп қала ма, әлде құмардан шығып, опасыздыққа опындыра ма, жоқ болмаса, ғұмырлық сүйіспеншілікке айналар ма еді? Егер ештеңе бөгет болмағанда бұл сезімнің қалай шешек атарын кім біліпті? Бірақ оның емін-еркін гүлденуіне тағдыр жазбап еді.

	Достығымыз мүлдем күтпеген жерде үзілді.

	Құпиямызды жасыру үшін ешқандай айла-шарғыға барып көрмесек те, не қарындасым, не мен жаңа таныстығымыз туралы әкемізге де, шешемізге де бір сөз айтқан емеспіз. Әдетте олармен үнемі кеңесіп отыратынбыз. Олар бізден жиі-жиі қайда барып жүргенімізді сұраған болса, біз шындықты айтқан болар едік. Біздің кетіп қала беруіміз ешкімді таңдандырған емес, оған өзіміз де мән берген жоқ едік. Менің аңға шығуым ─ әбден үйреншікті іс. Ата-анамды Виргинияның маған жиі ілесіп, орманда серуендеуді ұнатып алғандығы ғана таңдандырған-ды. Бірақ көп ұзамай олар бұған үйреніп кетті де, біз үйден қалаған кезде шығып, ұзақ серуендеп оралатынбыз. Ешкім бізден мән-жай сұраған емес. Орман аралағанда жолсеріктеріміз кім боларын жасыру ойымызда болған емес дегенді айттым ғой, бірақ оным ағаттық еді. Сыр шашпауымыздың өзі қулық болатын. Дұрыс істеп жүрмегенімізді, мұнымызды ата-аналарымыз мақұлдай қоймайтынын біз іштей сезетінбіз. Әйтпесе оны құпия сақтауға тырысар ма едік?

	Сонымен, біздің алаңсыз сәттерімізді шексіз жалғаса беруге жазбаған екен, күтпеген жерден үзілді.

	Бірде төртеуіміз де аралда жүргенбіз. Аңшылықтан соң Пауэлл екеуміз қарындастарымыздың қастарына кеп, әңгіме соқтық. Көзбен де сөйлесіп, тілсіз ұғысып отырғанбыз. Маюмидің жанарынан өзге төңіректе не боп жатқанын мен сезген жоқпын. Қарындасым мен жас үндіс те мен секілді көзбен ғана тілдесіп отырғанын байқамадым. Сол сәтте мен үшін Маюмидің күлкісінен өзге дүние бос еді...

	Бірақ бізді сырттай бақылап, қас қақпай қадағалап жүрген көздер бар боп шықты. Иттер аяқ астынан тұра-тұра келіп, ырылдап, қалыңға қойып кетті. Бұтақтардың сыбдырынан жақын жерде адамдар жүргені байқалды. Иттер де ырылдағандарын доғарып, құйрықтарын бұлғаңдата кері қайтты. Демек, олар таныс жандар, достар болғаны ғой... Кім болды екен?

	Ағаш арасынан әкем мен шешем шыға келді. Оларды көргенде Виргиния екеуміз қорыққаннан атып тұрдық. Бір сұмдықты ішіміз сезе қойды. Дұрыс істемегенімізді, сөз жоқ, сезіп тұрмыз. Әкем де, шешем де ─ екеуі де түнеріп кеткен, ашулы көрінді.

	Бізге алдымен шешем жақындады, жақтырмай, еріндерін жымырып алыпты. Ол өзінің шыққан тегін Рэндольфтар әулетінен де бетер мақтан тұтатын.

	─ Бұл немене? - деді жекіріп. - Менің балаларым үндістер ортасында!

	Пауэлл орнынан тұрды, бірақ ештеңе деген жоқ. Көзқарасынан бәрі сезіліп түр. Шешемнің неге мегзеп тұрғанын ол қапысыз ұқты.

	Ата-анама тәкаппарлана қарап, қарындасына соңымнан ер дегендей иек қақты, сонан соң екеуі де ұзай берді.

	Виргиния екеуміз тілден айырылғандай, достарымызбен қоштасуға да батылымыз жетпеді. Ата-анамыздың соңынан еріп келеміз. Қайықта ескекші зәңгілерден басқа әкелі-балалы Ринггольдтер отыр екен.

	Виргиния әке-шешеммен бірге кетті. Мен өз қайығыммен жалғыз оралдым. Метистің қайығы кішкене өзеннің сағасына жете бергенде бұрылып қарап едім, үндіс те, қарындасы да маған қарап бара жатыр екен. Олар менен көз алған жоқ. Енді ұзақ уақыт, бәлкім... біржола көріспейтінімізді сезгендей, жүрегім сыздап бара жатқанмен, қол бұлғап қоштасуға батылым бармады.

	Әттең! Түйсігім алдамаған екен. Үш күннен кейін алыс солтүстікке, Уэст-Пойнттегі әскери училищеге аттандым. Ал Виргинияны Солтүстік штаттардың әр қаласында дерлік кездесе беретін әйелдер мектептерінің біріне жіберді.

	Туып-өскен таңғажайып Гүлдер елін қайта көргенше, көп, көп уақыт өтті...





XVII тарау





УЭСТ-ПОЙНТ

	Уэст-Пойнттегі әскери училище ─ Құрама Штаттардағы таңдаулы оқу орындарының бірі. Мемлекет басшылары да, шіркеудегі әулие аталар да оған билік ете алмайды. Ол нағыз білім ордасы, егер игере алмасаң, қуылуың оңай. Оны тамамдап шыққан адам, өлген көне тілдерде ділмәрлығын, өлең түрлерінің бар ырғағы мен көлемін білетін, қияли шумақтарды ойсыз тотыдай құр қайталайтын. Оксфорд немесе Кембридж түлектеріндей емес, салауатты адам боп шығады. Иә, Уэст-Пойнтті тамамдаған кісі шет тілдерді шын мәнінде игереді. Білім көздерінен сусындай отырып, ол өнерден де мақұрым қалмайды, сонымен бірге ол ─ ботаник, сызушы, геолог, астроном, инженер, солдат ─ қаласаңыз бәрін де меңгереді! Қысқасы, мемлекеттік жоғары қызметке де лайық, басқару мен үкім жүргізу де қолынан келер, сондай-ақ өзі де мойынсұна білетін, тапсырылған істі тыңғылықты тындыруға қабілетті жан.

	Ғылымға бейімділігім бола қоймаған күннің өзінде, бұл училищеде мен бойкүйездікке салына алмас едім. Уэст-Пойнтте үлгермеушілер мен "кещелер" болмайды және де зиялы жанның немесе байдың баласы деп еш жеңілдік жасалған емес. Үлгерімі төмен болса, президенттің ұлы да училищеден қуылған болар еді. Оқудан шығып, масқара боламын ба деген қауіп пен қорқыныштан жақсы оқуға ұмтылып, бірте-бірте үздік кадеттердің қатарына қосылдым.

	Кадеттер өмірінің егжей-тегжейі онша қызық емес. Әскери борыштың күн сайынғы бір сарынды міндеттерін атқару ғана. Уэст-Пойнттегі тәртіп қатал. Кәдуілгі солдаттың құлдық өмірінен мұның айырмашылығы аз. Әскери қызметте әлім-ұлыққа жетпекке ұмтылған мен жоқ. Бұл бәсеке, үлгермеушілердің қатарында болғым келмеуінен еді. Рас, бүл тірліктің қапас, үйде бой үйренген еркіндіктен соң ауыр секілді көрінетін шақтары да бар. Ормандар мен саванналарды одан да гөрі кейінде қалған достарымды қатты сағынамын.

	Маюмиге деген іңкәрлік кеудемде әлі де тұнып тұр, айырылысу оны сөндіре алмады. Айырылысудан туған жан жүректің құлазуын ештеңе толтыра алмас деп ойлайтынмын. Жүрегімдегі балалық махаббатты еш қызық алмастыра алмайды, санамнан мүлдем өшірер күш жоқ. Ару қыздың елесі көз алдымда күндіз-түні тұрады да қояды: күндіз - арман, түнде - түс. Ұзақ уақыт осылай боп келді ─ мәңгі солай болар деп ойлаушы едім. Енді мені ешқандай қуаныш рақатқа бөлей алмайды. Тіпті Лета12 да оған шипа болмақ емес. Тәңірінің қанатты хабаршысы кеп айтса да мен бұған сенбеймін, сене алмас едім.

	Алайда мен адам табиғатын біле бермейді екенмін. Бұл жағынан алғанда менің басқа жұрттан айырмашылығым жоқ. Өмірінің белгілі бір кезеңінде жұрттың көпшілігі-ақ осындай қателік жібереді. Ащы да болса шындық! Уақыт пен айырылысу көбіне махаббат отын сөндіреді. Махаббат бір ғана естелікпен ұзақ өмір сүре алмайды. Пенде тұрақсыздығының белгісі ─ қиялдағы ғажайып бейнені арман ете тұрып-ақ, көбіне қолдағыны қанағат тұтуында. Дүниеде сұлу әйел көп те емес, бірақ солардың бәрінен де сұлулығы жағынан асып түсер әйел тағы жоқ. Сымбаты жағынан барлық еркектен асып түсетін еркек те жоқ. Бірақ екі әдемі суреттің дәл сол заматта қайсысына қарап тұрсаң, сонысы әсемдеу көрінеді. Ғашықтардың айрылысудан қатты қорқатыны тегін емес.

	Геометриялық сызықтар, бұрыштар, бастиондар мен амбразуралар ғана сөз болатын оқулықтардан ба, күні бойы бір тынбайтын әскери жаттығудан ба, жамбасқа батар темір төсектен бе, түнгі азапты күзеттен бе - жоқ әлде осылардың бәрінен бе, кім білсін, Маюми жайлы ойларыма бөгде қиялдар араласып, келе-келе оны санамнан шеттете берді. Әлде бұл Уэст-Пойнтке ара-тұра арнайы сапармен келетін, Саратога мен Бальстоун бикештерінің сүйкімді жүздері ме екен... әлде ең жақын қоңсыластарымыз ─ офицерлердің бізге жиі келетін; әрбір тыңдаушыдан болашақ батырды, я генерал бейнесін көретін ақ құба қыздары болды ма екен. Мүмкін Маюмидің бейнесін менің есімнен ығыстырған солардың бірі шығар? Гәп кім екенінде емес ─ солай боп шыққанында. Сүйіктімнің бейнесі көңілімде көмескі тарта берді. Әбден бұлыңғыр елеске айналғанға дейін, ол күн санап көмескілене берді, көмескілене берді.

	Шіркін, Маюми! Шынымды айтсам, бұлай болғанға дейін талай уақыт өтті. Әрдайым күлімдеп тұратын көңілді жүзің көпке дейін көз алдымнан көлеңдеп кетпей қойды. Өзімді азғырушы күштің әуенімен ұзақ уақыт арпалыстым, бірақ мен де жұмыр басты пенде екенмін, тәтті ләззат иіріміне шым батып кеттім.

	Алғашқы махаббаттың оты біржола сөніп қалды демеймін: ол тек суынып қалды, өшкен жоқ. Қол босаған шақтағы зиялы қауымның думандарына қарамастан, ол ара-тұра ойыма оралатын. Үйімді, әсіресе Маюмиді мен түнгі күзетте, мүлгіген тыныштықта отырғанда жиі ойлайтынмын. Оған деген құштарлығым мұз бол қатып қалды, бірақ құрыған жоқ. Маюми осында болған болса іңкәр көңілдің лап етіп қайта тұтанатынына сенімдімін. Тіпті егер Маюми мені ұмытып, жүрегін бөтен жан жаулап алса да, балалық махаббатымның дәл бұрынғыдай қайта лаулайтынына сенімдімін. Жүрегіңді тербеткен бір әуен өзге әуенге ауысар, бірақ Солтүстіктің тамаша қыздары Оңтүстік сұлуының қара торы сүйкімді бейнесін жүрегімнен біржола өшіре алмады.

	Ал мен Маюмиді көру былай тұрсын, училищеде жүрген кезімде ол туралы бірде-бір хабар естіген емеспін.

	Қарындасым екеуміз үйден жырақ бес жыл жүрдік. Ауық-ауық әке-шешеміз келіп тұрады. Олар жыл сайын жазда саяжайға, тынығушылар көп жиналатын солтүстік курорттар ─ Бальстоун, Спа, Саратога немесе Нью-портқа барып тұрады. Каникул кезінде бізді де сонда ала кетеді, бірақ жазды үйде өткізейік деп қанша өтінсек те, ата-аналарымыз иілмеді. Шешем болаттай, ал әкем - қара тас!

	Мен олардың неге қарсы болатынын іштей сеземін. Тәкаппар әке-шешеміз теңсіз некеден қорқады: олар, аралдағы көріністі ұмытқан емес.

	Курортта біз Ринггольдтермен кездестік. Аренс бұрынғыдай, Виргинияны төңіректейді. Ақшаны оңды-солды шашатын нағыз әулекі боп алды. Ол жағынан алғанда бір кездегі алыпсатар әрі делдал, қазір Нью-Йорк пайдакүнемдерінің "бірінші ондығына" кіретін алпауыттардан қалыса қоймайды. Бұрынғыдай, оған жүрегім жылымай қойды, бірақ шешемнің ықыласы оның жағында еді.

	Виргинияның оған қалай қарайтынын білмедім. Қарындасым зиялы қауымның нағыз сұлуы, сезімін құпия сақтай білетін, өзін қалай ұстауды шебер игерген бойжеткен боп өсті. Бұл біздің кезімізде жақсы мәнер белгісі деп есептелетін еді. Кейде өте көңілденіп кетеді, онысы маған жасандылау көрінетін және тез басылып қалатын. Кей кездерде ойшыл боп кетеді, тіпті кісіге салқын, менменси қарайды. Сырттай сұлу болғанмен, адам бойындағы ең асыл қасиет - мейірім мен ізгі жүректіліктен айырылып қалған жоқ па екен деп қорқатынмын. Бәлкім, менікі дұрыс та емес шығар.

	Көп нәрсені сұрағым келеді, бірақ баяғы бала күнгі сенгіштік жоқ, ал ізеттілігім оның жүрегінің шаруасына дөрекі түрде қол сұғуыма жол бермеді. Өткен күндер туралы, яғни орманда сайрандаған еркін заман, қайықпен қыдыратынымыз, аралдағы пальма көлеңкесінде өткен кездесулер туралы ешқашан айтпайтынбыз.

	Кейде өзіме-өзім сұрақ қоямын: қарындасым өткен күндерді еске ала ма, мен бастан кешкен күйді ол да тартып жүр ме екен? Бұған көзім жетпей-ақ қойды. Кісіге сенімсіздікпен қараумен қоса, ептеген сезімталдық тән болғанмен, аңқау күзетші әрі ашық ауыз қамқоршы боп шықтым.

	Әрине, топшылауым дұрыс боп шықты, әйтпесе екеумізді де рақатқа бөлеген нәрсе туралы неге үндемейді? Көптеу болса да, ата-ана алдындағы айыбын түсінгені ауыз аштырмай жүрген шығар. Әлде зиялы қауымның ләззат құйынында басы айналып, балалық шақтағы қарапайым достарын жиіркене еске ала ма екен?

	Жалпы, оның жүрегінде сүйіспеншілік болды ма деген сұрақ ойыма жиі келеді. Егер болған болса, осы уақытқа дейін сақталып қалды ма? Біржолата көзім жетпеген жайт осы болатын. Өзара сыр шертісетін уақыт қайтпасқа кеткен еді.

	"Жас үндіске деген нәзік сезім, әуелде болған күнде де, сақталуы мүмкін емес, - деп ойладым мен. ─ Оның бәрі көмескі тартты, жүрегінен өшті. Мүмкін ұмытып та кеткен болар. Жаңа достары сағат сайын марапаттайтын, кербезсінген, әтір иісі аңқыған жігіттердің ортасында жүріп оны ұмытпауы мүмкін емес. Ол менен бұрынырақ ұмытқан болар. Мен ұмытқан жоқпын ба?"

	Біз төртеу едік, бірақ тек өз махаббатымды ғана білумен шектеліппін. Жас үндіс қарындасыма қиыла қарады ма, қарындасым оған дәл солай жауап берді ме, ─ мен ол жағын байқамаппын. Ол тек менің долбарым, күдігім, сезіктенуім ғана.

	Ал бәрінен де таң қалатыным, мені сарсаңға салған жүректе қандай сезім бұғып жатқанын білмей-ақ кеттім.

	Рас, қиялға қанат біткен шақта, ұнаймын-ау деп ойлайтынмын. Сөзбен білдірген емес, жалт еткен өткінші бір көзқарасы мен қимылына, болмашы қылықтарына қарап, жүрегімде тәтті үміт ұя салған... Сондай-ақ күдік те ойыма жиі енетін. Сайып келгенде, Маюми мені, бәлкім, ешқашан сүймеген де шығар!

	Осы бір ащы ойлар мені аз азаптаған жоқ. Бірақ, таң қалатыным, тап сол азапты ойлар Маюмиді еске түсіріп, махаббат оты бұрынғыдай лаулап сала беретін.

	Сезімтал өзімшілдік! Ол да махаббаттың өзіндей құдіретті. Махаббат азабындай ауыр жара салатын да нақ сол.

	Шамдалдағы шырағдандар сәулесі көмескі тарта берді, шыр айналған би құйынында көз алдымнан өтіп жатқан сүйкімді жүздер сұрқай тартты... Менің қиялым тағы да Гүлжазира еліне, көлге, аралға, Маюмиге қарай самғады.

	* * *

	Бес жыл өтті, Уэст-Пойнт училищесіндегі мерзімді оқу уақыты бітті. Соңғы қиын емтихандардан сүрінбей өтіп, жоғары бағаларға және сонымен бірге үздік дипломға ие болдым. Бұл менің алдағы әскери қызметте қару таңдап алуыма мүмкіндік берді. Винтовканы артық бағалаушы ем, жаяу әскер, артиллерия, атты әскер және инженерлік әскерлердің қай-қайсысын да тандап алуға мүмкіндігім бола тұрғанмен, ─ жаяу әскерді тандап алдым да, атқыштар полкіне қабылдандым. Газеттерде маған лейтенант атағы берілгендігі туралы хабарлама басылды. Кешікпей туғандарымды көріп қайту үшін демалыс алдым.

	Қарындасым да әйелдер мектебіндегі курсты үздік бітірді. Үйге бірге қайттық.

	Әкеміздің дәм-тұзы таусылып, жесір қалған шешеміз ғана көз жасымен қарсы алды.





XVIII тарау





СЕМИНОЛДАР

	Флоридаға қайтып келген кезде, отанымда қатер бұлты қоюлана бастаған еді. Алғашқы әскери сынақ туған шаңырағымды қорғаудан басталды. Ептеген дайындығым да бар болатын. Әскери училище қабырғасында соғыс ─ ең қызықты тақырып, сондықтан болашақ соғыстың мүмкіндіктері мен перспективаларын егжей-тегжейлі қарастырып шығатынбыз.

	Құрама Штаттар өзге елдермен он жыл бойы тату тұрды. "Хикори қарттың"13 темірдей қолдары шекарадағы үндістердің зәре-құтын алумен болды. Олардың кек қайтаруды қойғанына он жылдан асқан, бәрі де тып-тыныш, алаңсыз еді. Бірақ ақыр аяғында "статус кво"14 - сақталған жағдай ұзаққа бармады.

	Үндістер өз құқықтарын қорғауға тағы да көтерілді және ол күтпеген тұстан, алыстағы Батыс шекарада емес, Гүлжазира елінің тап ортасынан басталды. Иә, Флорида бұдан былай жаңа әскери драманың сахнасына айналған еді.

	Бұл повесть дәлме-дәл тарихи фактілер негізінде жазылғандықтан, Флориданың өткендегісі туралы бірер сөз айта кету керек.

	1821 жылдан бастап испан жалауы әулие Августин және әулие Марк форттарының бастиондарында желбіремейтін болды. Испания осы бір тамаша өлкеге ─ Америкадағы ең соңғы иеліктерінің біріне көз алартудан бас тартты. Рас, испандардың Флоридада тартысып бермей отырған ұлтарақтай ғана жері бар болатын. Үндістер испандарды біртіндеп ұланғайыр елдің жалпақ даласынан бекіністерге қарай ығыстырып тастады. Испандардың ірі мекенжайларының қираған орындары ғана қалды. Жылқылар мен сиырлар тағыланып, саваннада бетімен жайылып жүрді; бір кездегі құлпырып тұрған плантацияларды арам шөп басты. Испандар жүз жыл бойы елге үстемдік жүргізіп келді және осы уақыт ішінде талай тамаша үйлер салды. Олардың орнын басқан англосаксондар салған үйлерден әлдеқайда зор құжыралардың қалдықтары Испанияның бір кездегі даңқы мен қуатының куәсіндей боп, әлі де жатыр.

	Бірақ қайтарып алған жерлерінде үндістер ұзақ иелік ете алмады. Күші мен жүректілігі жағынан өздерімен тең түсетін ақ адамдардың басқа тайпасы солтүстіктен тықсыра бастады. Қызыл өңділер ерте ме, кеш пе, өз иеліктерінен айырылатындарын білді.

	Қазір президент тағына ие боп отырған қатал солдаттың басшылығымен алға ұмтылған ақ басқыншылармен бір рет бетпе-бет келгендері бар. Олар сол жолы жеңіліс тауып, оңтүстікке, жарты аралдың ортасына қарай шегінуге мәжбүр болғанды. Дегенмен, осы жерде үндістердің қауіпсіздігі келісім бойынша қамтамасыз етілді. Салтанатты жағдайда қол қойылып, ант берісу арқылы бекітілген келісім, олардың жерге иелік етуіне кепілдік берді де, семинолдар мұны қанағат тұтты.

	Әттең! Мықтылар мен әлсіздер арасындағы келісім-шартты нәрсе және ол күштілердің қалауы бойынша бұзыла береді. Бұл жолы да шарт арсыздықпен бұзылды.

	Шытырман оқиға іздеушілер үндіс шекарасына таяу маңға қоныстанып алды. Олар үндіс жерін таптап, бекер сандалып жүрген жоқ, жаңа қоныс іздеді және жердің құнарлы екенін, оған күріш пен мақта, қант құрағы мен индиго, оливка мен апельсин өсіруге болатынын көрді. Қалай да осы жерге не болсақ деген құмарлықтары күшейді. Ол - ол ма: олар осы жерге қожа болуға берік бел байлады.

	Рас, арада келісім бар. Бірақ олар келісімді қайтсін! Оңай пайда іздеген "қас батырлар", Джорджия мен Каролинаның ашкөз плантаторлары, Оңтүстік штаттардың түкпір-түкпірінен жиналған зәңгі сатушылар ─ олар үшін, әсіресе қызыл өңділермен жасалған келісім деген немене? Келісім бұзылуға тиіс! Одан құтылу керек!

	Қытымырлығы олардан асып түсетін "Ұлы әкей"15 бұл жоспарды бекітті.

	"Иә, - деді ол, - бұл ғажайып жоспар! Семинолдардың жерін тартып алу керек. Олар басқа қонысқа кетуге тиіс. Біз оларға Батыстан, шексіз жазықтардан жаңа мекен тауып береміз. Олардың аң аулауына ондаған ұланғайыр өлке молынан жетеді. Ол жерлерге мәңгі бақи не болып қалады".

	"Жоқ, - деп жауап берді семинолдар, - біздің көшкіміз келмейді. Бізге өз жеріміз ұнайды, өз отанымызды сүйеміз және одан айырылғымыз келмейді. Біз кетпейміз!"

	"Демек, өз еріктеріңмен кеткілерің келмейді ғой? Солай-ақ болсын! Бірақ біз мықтымыз, сендер әлсізсіңдер. Біз сендерді күштеп кетіреміз!"

	Джексонның семинолдарға қайтарған сөзбе-сөз жауабы осы бола қоймағанмен, әңгіменің төркіні осындай еді.

	Бірақ өмірде қоғамдық пікір деген бар ғой, ол қанағаттандыруға тиіс. Тіпті тирандардың өздері де келісімді ашықтан ашық бұзуды ұнатпайды. Мына жағдайда дүниежүзілік қоғамдық пікірден гөрі, саяси партияның мүдделері зор роль атқарды. Бұл партияның әрекеттерін заңға сәйкес ету керек еді.

	Үндістер қарсыласумен болды ─ олар туған жерін сүйетін-ді. Олар өз жерлерінен кетуден бас тартты ─ оған таң қалатын не бар?

	Үндістерді өз елдерінен ығыстырып тастау үшін сылтау табу керек болды.

	Үндістер жатып ішер жалқау аңшылар ғана, олар өз жерлерін өңдей білмейді деген бұрынғы сылтау ендігі жерде жарамайтын еді. Жобаға енбес нағыз өтіріктің өзі болмақ. Семинолдар аңшы ғана емес, егіншілікпен де айналысатын. Олардың жер өңдеу әдістері қарапайым, дөрекі болуы мүмкін, бірақ бұл оларды қуғынға салуға жетерлік ілік бола ала ма?

	Бүл ілік жарамады, бірақ оның есесіне басқа себептер табылды. Үндістер арасына "Ұлы Әкей" жіберген айлалы уәкіл кешікпей түрлі қулық ойлап тапты. Ол "тұнық суды лайлауды" әбден меңгерген айлакерлердің бірі еді және онысын керемет пайдалана білді.

	Көп ұзамай үндістердің бас бұзарлығы жөнінде қауесет тарап кетті: ірі қара, жылқы ұрлануда, плантацияларды талқандап, жолаушыларды тонап, өлтіріп кеткен - осылардың бәрі "жабайы семинолдардың" жұмысы-мыс.

	Жұрттың ашу-ызасын қоздыруға әрқашан дайын тұратын шекаралық сатқын баспасөз мұндай сәтті құр жібермейді, өсектің өңін айналдырып, құбылта түсуді өзіне борыш көреді. Қарсы жақтан, яғни, үндістер тарапынан жасалып жатқан арандату мен кекшілдік, әділетсіздік пен қаталдық туралы газеттерге жазушылар кім? Осы бір қара жүрек адамдар бір жерлерде көрінбей, бұғып жатыр.

	Кешікпей бүкіл елде семинолдарға деген дұшпандық сезім өршіді.

	"Тағыларды құрту керек!.. Қудалау керек!?.. Елден аластау керек! Батысқа қарай қуып тастау керек!" ─ Өшпенділік осындай сөздер арқылы білінді, бар жерде осылай деп айғай салысты.

	Құрама Штаттар азаматтарының әлдеқандай тілегі, үкімет ұстаған бағытпен сәйкес бола қалса-ақ, тез орындалады. Бұл жолы да солай болды. Бұл іске үкіметтің өзі кірісіп кетті.

	Бәріне көпшілік қалауын ─ үндістерді жерге иелік ету құқынан айырып қудалап, сөйтіп оларды аластап тастауды жүзеге асыру ─ онша қиып секілді көрінбеген. Бірақ келісім бар ғой. Күллі әлемнің назары Америкаға ауды. Оған қоса, ақылға сала білетін азшылық топ та бар. Әлгіндей айқай-ұйқайға қарсы олармен, қалай санаспайсың. Тапа-тал түсте, жұрттың көзі алдында келісімді бұзуға болмайды ғой! Сонда бұл шарттан қалай құтылуға болады?

	Былай істеу керек! Тайпа ақсақалдарын жинап алыңыз да, оларды келісімді бұзуға көндіруге тырысыңыз. Тайпа көсемдері де ─ жұмыр басты пенделер, өздері кедей, кейбіреулері ішімдікке жақындау тұрады. Бұл жерде пара беру, ал бәрінен де "отты су" көмектеседі. Сонан соң екі ұшты мағынадағы жаңа келісім жасаңыз, қараңғы тағылар оның байыбына барып, мән-жайын түсіне бермейді. Енді тек қолдарын қойдырып алу ғана қалады ─ сонымен шаруа бітті! Президенттің айлакер өкілі, зымиян жоспарды жасаған сенсің, ендеше, жүзеге асыратын да өзіңсің!

	Солай боп шықты да. 1832 жылдың 9 мамырында Оклаваха өзенінің жағасында семинолдар көсемдері түгел жиналып, кеңес құрды да, ата-баба жерін беріп тынды!

	Газеттер күллі әлемге осылай деп жар салды. Бірақ бұл өтірік еді. Ол көсемдердің толық жиналған кеңесі емес, пара алған сатқындар мен екі жүзділердің жиыны, қорқып қалған немесе өтірік мақтауға сеніп қалған әлсіздердің бас қосуы еді. Семинолдардың жасырып жасалған бүл келісімді мойындаудан бас тартулары тегін емес. Онда қойылған шарттарды мойындамауларына да таңдануға болмайды. Халық қалауын еркін әлі толық айқындау үшін тағы да бір кеңес шақыру керек еді.

	Көп ұзамай семинолдардың басым көпшілігі келісімді қабылдамағаны анық болды. Көсемдердің көпшілігі оған қол қоймағандарын айтты. Келісімді бас көсем Онопа да теріске шығарды. Кейбір көсемдер актіге басқа көсемдердің ықпалымен қол қойғандарын мойындады. Тайпалардың ең құдіретті басшылары ағайынды Оматла, Қара Топырақ және Үлкен Жауынгер ғана бұл құжатқа қол қойғандарын ашық айтты.

	Сенімсіздікпен қараған барлық тайпалар оларды сатқындар деп санады, олары әділ де еді. Бұл көсемдердің өмірлері қауіп-қатерде болатын: олардың істеген істерін тіпті қолпаштап жүрген жандайшаптары да құптаған жоқ.

	Істің мәнін түсіну үшін, семинолдардың саяси құрылысы туралы бірер сөз айта кеткен жөн. Оларда таза республикалық, нағыз демократиялық басқару болатын.

	Бәлкім, әлемдегі бірде-бір мемлекетте еркін қоғам құруға мұндай негіз жоқ болар. Мен бұған: бақытты қоғам құруға ─ дегенді қосар едім, өйткені бақыт ─ еркіндіктің табиғи нәтижесі.

	Семинолдардың саяси құрылысын шотландықтардың тау кландарымен ғана салыстыруға болады. Бұл сәйкестік тек бір мәселе жағынан дұрыс. Гэлдер - шотландықтар сияқты, семинолдардың да біртұтас мемлекеттік ұйымдары жоқ-ты. Олар жеке-жеке тайпа боп, бір-бірінен қашықта, саяси жақтан көршілерінен тәуелсіз жағдайда тұратын. Тайпалар арасы тату тұрғанымен дегенін істете алатын ортақ билік оларда болған емес. Семинолдарда "бас көсем" деген бар, бірақ оны король деуге болмайды. Өйткені "мико" ─ үндістердің қойған аты ─ "король" деген атаққа мүлдем сай келмейді. Семинолдардың тәкаппар рухы мұндай кемсітуге көне қоймас еді. Олар адамның табиғи құқынан бас тарта қоймаған-ды. Ал құқық жөніндегі түсініктің өңін айналдырып, адамзат қорлыққа көнгеннен кейін ғана, "монархия" идеясы халыққа үстемдік ете бастады.

	Семинолдар басшысы ─ "мико" тек басшы боп қана саналады. Оның билігі сөз жүзінде ғана, ол семинолдар өміріне немесе дүние-мүлкіне өктемдік жүргізе алмайды. Кейде көсем бай адамдардан емес, керісінше, кедейлер ортасынан шығатын. Халықтың талап-тілегіне басқалардан гөрі сергек қарайтын ол, елге емес, жеке өз басына тиесілі дәулетті жомарт қолымен бөліп беріп отыруға дайын тұрады. Сондықтан оның байып кетуі сирек. Шұбырып жүретін нөкері де, асып-тасып жатқан сән-салтанаты да жоқ, шығыстың раджаларының немесе одан да төгіп-шашпа Батыстың тәж киген билеушілерінің сарайын төңіректеген мансапқорлар мен жағымпаздардан да ада. Керісінше, оның киімі жарқырап көзге түспейтін, көбіне өзін қоршаған адамдардың киімдерінен нашар болады. Көсемге қарағанда көптеген қарапайым жауынгерлер әлдеқайда салтанатты киінеді.

	Жеке тайпа көсемдерінің жағдайы да осындай еді. Олар өз қарамағындағылардың өмірі мен мал-мүлікке билік ете алмайтын, жазаға тартуға да қақы жоқ болатын. Ондай істермен тек сот айналысатын.

	Осынау жандардың, қылмыскерге қолданар жазасы, цивилизациялы қоғамдағы жоғарғы сот орындарының шығаратын үкімдерінен гөрі әділ болатын деп батыл айта аламын.

	Бұл тұп-тура республикалық бостандық системасына пара-пар, бірақ жалпыға бірдей тендік идеясы жоқ болатын Тек сіңірген зор еңбек қана құрмет пен беделге ие етеді. Кей жағдайда еңбек ортақ болғанмен, жеке меншік ортақ боп есептелмейтін. Бірақ еңбек ортақтығының өзі де өзара келісімге байланысты. Отбасы дәнекері жер бетіндегінің бәрінен қасиетті және мызғымас берік болуға тиіс деп саналатын.

	Құқтарынан айырып, үйлерінен, атамекендерінен қуып шығуға, тамаша өлкеден ─ тағы, қуаң далаға айдап жіберуге, қуғындап, жыртқыш аңдарша қырып салуға тырысқан қызыл өңді жабайылар, шын мәнінде, осындай жұрт еді!

	Жыртқыш аңдардай деуімде қате жоқ ─ өйткені оларды қуғындап, ізіне түскендер топ-топ аңшы иттерін ерткен болатын.





XIX тарау





ҮНДІС БАТЫРЫ

	Бірсыпыра жағдайларға байланысты Оклаваха өзенінің жағасында жасалған келісім семинолдар үшін міндетті бола алмады. Біріншіден, онда көсемдердің көбісінің қолы қойылмаған; оған үлкенді-кішілі тек он алты-ақ көсем қол қойған. Жалпы тайпаларда олардың саны бес есе көп болатын.

	Екіншіден, шынтуайтқа келгенде, бұл келісім емес, шартты контракт қана болатын. Оның шарттылығы мынада: Батыстан бөлінген жерлерге (Уайт Риверге) семинолдар арасынан делегация аттанып, аралап көреді. Қайтып оралған соң халық алдында есеп береді.

	Жаңа мекенді қарап шыққанға дейін, семинолдардың қоныс аударуы жөніндегі келісімнің өз күшіне енуі мүмкін емес екендігі, шарттың бағдарынан-ақ байқалады.

	Сонымен, зерттеу басталды. Үкімет уәкілі бастаған жеті көсем алыстағы Батысқа жаңа жерлерді қарап шығу үшін аттанды.

	Уәкілдің қулығын қараңыз. Жеті көсемнің жетеуі де семинолдардың қоныс аударуын қолдағандардың қатарынан таңдап алынды. Олардың ішінде ағайынды Оматла және Қара Топырақ бар еді. Рас, олардың ішінде патриоттар арасынан шыққан Хойтл-мэтти де (Секіргіш) болды, бірақ бұл ер жүрек жауынгердің мойнында талай үндістің қарғысы бар -ол "отты суды" тәуір көруші еді. Оның бұл осалдығын өздерін бастап жүрген уәкіл Фэгэн өте жақсы білетін.

	Бұл қулық терең ойластырылып, жүзеге асырылды. Сайланып келгендерді Арканзас өзенінің бойындағы Гибсон фортында қонақжайлылықпен қарсы алып, жақсылап сыйлады. Хойтл-мэтти көңілді болатын. Қоныс аудару жөніндегі келісімді жеті көсемнің алдына жайып тастады. Оған бәрі де қол қойды. Жылпостық жол тауып кетті!

	Бірақ осының өзінде де, Оклаваха жағалауында жасалған келісім күшіне енді деген ұғым туа қоймайтын. Делегация қайтып келген соң есеп беріп, халықтың қалауын білуге тиіс. Халық өз пікірін айтуы үшін көсемдер мен жауынгерлерді тағы да бір рет жинау керек еді. Әрине, бұл тек жеңіл жұбату ғана, өйткені айдауға жүргіш бүл жетеуді халық құптай да, қолдай да қоймайтынын жұрттың бәрі жақсы білетін. Қоныс аудару деген халықтың қаперінде де болған жоқ.

	Күн сайын шарттың басқа тармақтары да бұзылып жатқан шақта бұл жайт айқындала түсті. Мәселен, Оклаваха келісіміне қол қойған көсемдердің, қашқын құлдарды қожайындарына қайтаруға уәде бергендіктері жөніндегі тармақты алайық. Енді семинолдар оларды ақ адамдарға қайтаруды доғарды. Керісінше, зәңгілер үндістер тарапынан сенімді пана табатын болып алды. Уәкіл мұның бәрін білетін. Түк шықпайтынын біле тұра, ол жаңа кеңес шақырды. Бәлкім, келісімге қол қою керектігіне үндістердің көзін жеткізер, егер олай болмаған жағдайда, оларды ақ найзаның көмегімен қорқытып, көндіруге мәжбүр етпек болды. Ол тап солай деп мәлімдеді. Бұл кезде үкімет әскерлері жан-жақтан уәкіл тұратын жерге - форт Кингке16 шоғырлана бастады, ал өзге көмекші күштер Тампа шығанағына күн сайын келіп жатты. Үкімет шара қолданып, қажет болған жағдайда күш көрсетуге шешім қабылдады.

	Мән-жайды жақсы білетінмін. Менің жолдастарым, әскери училищедегі кадеттер, үндіс мәселесін жете білуші еді. Бұл мәселе бәріміздің, әсіресе училище қабырғасынан тезірек кеткісі келіп жүргендердің ықыласын қатты аударатын. Батыста жуырда ғана тоқтаған "Қара Қыранның соғысы"17, шайқастарда көп адамдардың көзге түсуіне мүмкіндік беріп үлгергенді. Сондықтан да ерлікті аңсаған жігіттердің назарлары Флоридаға ауған болатын.

	Алайда осындай соғыста даңққа не болам деп ойлау бәрімізге дерлік күлкі секілді көрінетін. "Бұл соғыста жеңіске тым оңай жетеміз: онша көңіл аударарлықтай қарсыластар жоқ, ─ десті көпшілік. Үркердей ғана жабайы тобырдың бір рота солдатқа да қарсы тұра қоюы екіталай. Үндістер алғашқы айқастың өзінде-ақ қырғынға ұшырайды немесе тұтқынға түседі ─ ұзақ уақыт қарсылық көрсетуге титтей де мүмкіндіктері жоқ. Сорларына қарай, бұған еш мүмкіндіктері жоқ! Училищедегі жолдастарымның топшылаулары осындай болатын және сол кездегі бүкіл елдің пікірі де осыған саятын Әскердегілер де осы көзқараста болды.

	Мәселен, бір офицер, қасыма жалғыз капралды ертіп ап, бүкіл үндіс жерлерін қақ жарып өте аламын деп мақтанды. Енді біреу, үкімет өз есебімнен соғыс жүргізуіме рұқсат етсе екен деген тілек білдірді. Ол соғысты он мың долларға жетер-жетпес қана шығынмен аяқтамақ болды.

	Сол кездегі көңіл-күй осындай еді. Үндістер бізбен ұзақ соғыса қояды дегенге ешкім сенбеді. Жалпы қарсылық көрсетуі мүмкін-ау деушілердің өзі некен-саяқ. Үндістер өздеріне тиімді жағдай туғызу үшін ғана саудаласып отыр, мәселе қарулы қақтығысқа жетісімен-ақ олар жол беріп шыға келеді десті.

	Өзіме келетін болсам, басқа пікірде едім. Сырттай тон пішушілерге қарағанда, мен семинолдарды, олардың елін жақсы білетінмін және күштің бірдей еместігіне, күрестің үмітсіздігіне қарамастан, олардың масқара шартқа келіспейтінін сездім, ал күшпен алу онша оңай емес еді. Дегенмен бұл өз топшылауым ғана - қателесуім де ғажап емес. Тәрізі, жолдастарыммен дауласам деп, олардың күлкісіне ұшырауым орынды болса керек.

	Мәселенің егжей-тегжейін біз газеттен біліп отырдық. Сондай-ақ, Уэст-Пойнтті тамамдап, қазіргі кезде Флоридада қызмет етіп жүрген жолдастарымыздан да үзбей хат алып тұратынбыз. Біздің назарымыздан еш нәрсе сырт қалған емес, көптеген үндіс көсемдерінің аттарын, тайпалардың ішкі саясаттарын да біліп отырдық. Байқауымызша, олардың арасында алауыздық бар. Ағайынды Оматланың бірі бастаған партия, үкімет талабына мойынсұнуды жақтады. Бүл опасыздар партиясы еді және олар азшылық болатын Патриоттар едәуір көптеу. Олардың қатарында бас "миконың" өзі және құдіретті көсемдер ─ Холата, Коа-Хаджо және зәңгі Абрам бартұғын.

	Патриоттардың ішінде сол кезде аты ауыздан-ауызға тез тараған және есімі баспасөз беттері мен достарымыздың хаттарында күн санап жиі атала бастаған біреу бар. Ол соңғы кезде оз тайпасына күшті ықпал етіп келе жатқан жас жауынгер, кіші көсемдердің бірі болатын. Сондай-ақ, ол көп ұзамай өз соңынан құдіретті, көне көз көсемдерді ерте жүріп, қарсыласу партиясының жан жүрегіне айналды.

	Біздер, Уэст-Пойнттің кадеттері, осы бір жас жігітке қайран қалдық. Батырға тән қасиеттің бәрін соның басына үйіп-төктік ─ игі, батыл, сымбатты, ақылды... Оның күш-қайраты мен ақыл-парасаты жөнінде де мақтау сөздердің көптігі сонша, соның бәрі асыра дәріптеу секілді көрінетін. Тұлға бітімі Аполлондай, сұлулығы Адонистей18 немесе Эндимиондай19 десіп жүрді. Ол барлық жағынан да бірінші; атқанын түсіретін мерген, ең тәжірибелі жүзгіш, ең жақсы шабандоз және аяғы аяғына жұқпайтын желаяқ, ең олжалы аңшы. Ол бейбіт кезде де, соғыс уақытында да аса көрнекті адам - қысқасы, Кирден20 бір кем емес. Және оның даңқын асыра түсуге тырысқан Ксенофонттар21 да аз болған жоқ.

	Құрама Штаттар халқы үндістермен ұзақ уақыт тату тұрды. Романтикалық тағылар ел шекарасындағы алыс-алыс жақта жатты. Поселкелерде үндістер сирек кездесетін және олар туралы қызықты әңгімелер де сиреп кеткенді. Тайпалардан келетін өкілдердің қалаларда көрінбей кеткеніне көп болған. Енді, міне, орман балалары жұрт назарын өздеріне қайта аударды. Үндістерге тек бір батыр жетпей жүр еді, міне, енді жас көсем де пайда болды. Оның аты Оцеола болатын.





XX тарау





ШЕКАРАДАҒЫ СОТ

	Рақаттанып үйде жата беруім көпке бармады. Үйге келген соң бірнеше күн өтпей форт Кингке аттану туралы бұйрық алдым. Семинолдар мәселесі жөніндегі басқарма мен Флорида армиясының бас штабы сонда орналасқан болатын. Онда генерал Клинч қолбасшылық ететін. Мені соның штабына жіберді.

	Қатты ренжідім, бірақ жолға жиналуға тура келді. Көптен көрмеген және өзімді жанындай жақсы көретін адамдармен қоштасу оңай болмады. Шешем мен қарындасым да қатты қайғырды. Олар менің отставкаға шығып, біржола үйде қалуымды өтінді.

	Айтқандарын орындауға онша қарсы емеспін, өйткені парызым орындауды талап еткен істерді мақұлдамап ем. Бірақ мынадай сын сағатта олардың айтқанын тыңдай алмадым: опасыз, қорқақ ретінде жұрт бетіме күйе жаққан болар едім. Отаным қолға қару алуымды талап етті. Әділеттік үшін бе, әлде әділетсіздік үшін бе, өз еркіммен бе, жоқ, еріксіз бе, әйтеуір, қолға қару алып, шайқасуға тиіс едім. Оны патриоттық деп атайтын. Үймен қоштасқым келмеуімнің басқа да себебі болды. Оны түсіндіріп жатудың қажеті болмас. Қайта оралғалы бері көлдің қарсы бетіне жиі-жиі жалтақтап, ғажайып жасыл аралдан көз алмайтынмын. О, мен Маюмиді ұмытқан жоқпын!

	Қарама-қайшылықтың көптігі сонша өз сезімімді анық ұғына қоюым екіталай. Балалық кездегі махаббат оты өткінші, кейінгі әуейілікті жеңіп шығып, тағы да лап етіп жанды, осынша уақыт бықсып, күл астында көміліп жатқан жерінен қайта тұтанды... Өкініш те, ұят та, күдік те, қызғаншақтық та, қауіп те сапырылысқан махаббат еді бұл.. Осының бәрі жүрегімде қыж-қыж қайнап, арпалысып жатты.

	Келгелі бері мен мұндалап шақырып тұрған сол жерлерге барып қайтуға еш батылым бармады. Шешемнің өзімді бағып жүргенін байқадым. Тым болмаса, күдігімді сейілтерлік бір сұрақ қоя алмадым. Көңілдегі күдік пен ауыр ойдан айыға алмадым.

	Маюми тірі ме? Мені ұмытпады ма екен? Өзімді сүйетін немесе сүймейтінін біле алмай жүргенде, одан тұрақтылық талап етуге қақым бар ма еді десеңізші!

	Алғашқы сұраққа жауап алуым мүмкін. Бірақ оның есімін ең жақын адамдарыма да сыбырлап айтуға батылым жетпеді.

	Анам және қарындасыммен қоштасып, жолға дайындалдым. Бұлар қамқоршысыз емес ─ біздің плантация нағашымның қорғауында болатын. Кешікпей үйге қайта оралам ғой деген сенім де қайғымды біраз сейілткендей. Оған қоса, егер алдағы соғыс созылып кеткен күнде де, шайқас өтетін жерлер тым алыста емес. Үйге соғып тұруға әр кезде мүмкіндігім бар болатын. Басқалар секілді, нағашым да қарулы қақтығыстар мүлдем болмайды деп есептейтін "Үндістер, - дейтін ол, - уәкілдің қойған талаптарына көнеді. Олай болмаса ─ ақымақтық істеген боп шығады. Онда өздерінен көрсін".

	Форт Кинг бізден алыс емес. Ол үндістер аумағында шекарадан он төрт миль жерде, біздің плантациядан қашығырақ орналасқан. Фортқа дейін бір-ақ күндік жол Көңілді Қара Джек жанымда жүрген кезде бұл жол онша ұзақ бола қоймаса керек. Біз жүрдек деген екі атты ерттедік те, бастан-аяқ қаруланып алдық.

	Өзеннен өтісімен біз үндістердің резервация22 деп аталатын иеліктеріне аяқ бастық.

	Сүрлеу өзен жағалауымен болмағанымен, Пауэллдің шешесінің иелігіндегі жерлерге жақын тұстан өзенге таяу орман ішін жағалап кететін. Алаңқайға шыға бере жол айырығына көз салдым. Көңілім толқып-тасып соның бірімен талай жүргенмін. Әрі-сәрі боп ат тізгінін тежедім. Оғаш ойлар қаумалап алды. Шешімге біресе келемін, біресе айнимын, ат басын бірде жіберемін, бірде тартамын. Бірнеше рет атымды тебінуге оқталып барып, қайта айныдым.

	"Барып жүзін бір көріп қайтсам қайтеді? Нәзік махаббаттың буына тағы да бір рет мас болайыншы! Тағы да... мүмкін, тым кеш шығар? Мүмкін бұрынғыдай шын ықыласпен қарсы ала қоймас? Мүмкін мені салқын қабақпен қарсы алар? Ол да мүмкін!"

	─ Сізге не болды, Джордж мырза? Біз басқа жолға түсіп кеттік қой, - деп Джек ойымды бөліп жіберді.

	─ Білем, Джек. Мен тек Пауэлл ханымға соға кетсем деп едім.

	─ Мэм Пауэллді айтасыз ба? О, тоба! Әлі ештеңе естіген жоқ па едіңіз, Джордж мырза?

	─ Нені? - деп тіксініп қалдым мен.

	─ Пауэллдердің бүл жерден кеткендеріне екі жыл боп қалды.

	─ Сонда олар қайда?

	─ Ешкім білмейді. Мүмкін басқа иелікке, болмаса бөтен бір жаққа кеткен болар.

	─ Ал мұнда қазір кім тұрады?

	─ Ешкім тұрмайды. Үй қаңырап бос тұр.

	─ Пауэлл ханым бұл жақтан неге кетті?

	─ Ой, ол ұзақ әңгіме... Джордж мырза, сіз шынымен ештеңе естімегенсіз бе?

	─ Жоқ, ештеңе естіген емеспін.

	─ Онда мен сізге айтып берейін. Ал енді жүрелік. Кеш боп қалды, орманда түнде жүруге болмайды.

	Аттың басын бұрып, үлкен жолға түсіп ап, қатар жүріп кеттік. Зәңгінің әңгімесін жүрегім сыздай отырып тыңдадым.

	─ Байқауымша, Джордж мырза, осының бәрін бүлдіріп жүрген кәрі босс Ринггольд. Бірақ меніңше кішісі де қарап қалмаған болу керек.

	Пауэлл ханымның бірнеше құлын ұрлап әкетіпті. Оны істеген ақ адамдар. Мұның кімнен келген шаруа екенін бәрінен бұрын Ринггольд жақсы біледі деседі. Нед Спенс пен Билл Уильямстың қатысы бар көрінеді. Сонан соң Пауэлл ханым өзеннің төмен жағында тұратын адвокат Граббқа барған. Ал Грабб мырза Ринггольдпен жүрек жарды дос. Ол екеуі үндіс әйелін сазға отырғызудың жолдарын ойластырған.

	─ Қалайша?

	─ Рас-өтірігін білмеймін, Джордж мырза. Мен тек зәңгілерден естідім. Ақ адамдар мүлдем басқаша айтады. Ал мен мұны Ринггольд мырзаның ағаш жарушысы Помптың аузынан естідім. Білуші ме едіңіз, Джордж мырза?

	Оның айтуынша бейшара үндіс әйелін екеулеп алдап түсірмек бопты.

	─ Қалай алдамақ болған, Джек? - деп мен сұрағымды қайталадым.

	─ Ол былай, Джордж мырза, адвокат әйелдің бір қағазға қол қоюын сұраған. "Сенім хат" деуші ме еді, не деуші еді өздері? Помп маған, олардың сол қағазға күштеп қол қойдырып алғанын айтты. Хат танымайтын байғұс әйел дегендеріне көнген. Сөйтсе ол "сенім хат" емес, заңшылдар айтқандай "қолхат" көрінеді. Сонымен Пауэлл ханым барлық құлдарымен қоса бүкіл плантациясын Грабб мырзаға сатып жіберген боп шыға келді.

	─ Арамза неме!

	─ Сонан соң сотта Грабб мырза бәрі үшін қолма-қол доллармен төлеп шықтым деп ант-су ішті. Ал Пауэлл ханым, керісінше, ештеңе алғаным жоқ деп қарғанды, бірақ одан ештеңе шықпады. Бұл іске Ринггольд мырза куә болғандықтан сот мәселені Грабб мырзаның пайдасына шешті. Жұрттың айтуынша ол қағаз енді Ринггольд мырзаның өзінде көрінеді. Осы қулықты ойлап тапқан да сол екен.

	─ Оңбаған жексұрын! Ой, малғұн-ай! Пауэлл ханымының келешегі не болды, соны айтшы, Джек?

	─ Пауэлл ханымның өзі де, әлгі, өзіңіз білетін келісті жас жігіт те, осы төңірекке сұлулығымен аты шыққан ару қыз да, ─ иә, Джордж мырза, бәрінің де қайда кеткені белгісіз.

	Сол минутта орман арасындағы ашық саңылаулардан таныс үй көзіме түсе кетті. Ол апельсин және зәйтүн ағаштарының ортасында, бұрынғыдай, еңселі көрініп тұр еді. Бірақ сынған шарбақтар, іргеге қаулай өскен қалың шөп, әр жерден құлап түскен үйдің шатыры ─ осының бәрі иесіз құлазу мен қирап тозудың куәсіндей болатын.

	Сағыныштан жүрегім сыздап, мұңая теріс бұрылдым.





XXI тарау





ҮНДІС ҚҰЛДАР

	Мен Қара Джектің айтқан сөздеріне ешқандай күмән келтірген жоқпын. Зәңгілердің айтқандары ылғи шын боп шығатын. Ринггольдтер мен адвокат Граббтан мұны әбден күтуге болатын еді. Соңғысы жартылай плантатор, күмәнділеу, жартылай ресми юрист болатын.

	Одан әрі Джек маған тергеу кезінде Спенс пен Уильямстің бір жаққа жоқ боп кеткенін айтты. Олар сот аяқталған соң ғана қайтып оралған, бірақ бұларды жауапқа тарта алатын адамдар ол кезде кетіп қалған болатын. Қолды болған құлдарға келсек, бұл жақтан оларды қайтып ешкім көрген емес. Тәрізі оларды Мобайл немесе Жаңа Орлеандағы құл базарына жөнелтіп, қызмет көрсеткен Грабб, сондай-ақ Уильямс және Спенспен есеп айырысу үшін едәуір нарыққа сатқан болуы керек. Құлдарды сатудың мәні де осында еді. Ринггольд үндістердің жерін басып алу үшін, оларды Флоридадан қуып шығатын мезгілді ғана күтіп отырды.

	Екі ақ нәсілдінің арасындағы мұндай жең ұшынан жалғасу ─ пышақ ірі баукеспелік қылмыс саналар еді. Ал мына жағдайда ақ адамдар бұған сенбейтін секілді сыңай білдірді. Қылмыстарын мойындарына қойып беретін куәлар табылғанына қарамай, бұл лаңды "қулықтарын асырып" кеткен мәселеге жатқыза салды.

	Джекке сенбеуіме себеп жоқ. Шекара жақта кездесіп қалған жабайы сорлыларға арандатушы ақтардың көрсететіндері осы болатын.

	Бұл тек арандатушылардың ғана ісі емес. Үкімет агенттері де, Флорида заң орындарының өкілдері де, генералдар да, Ринггольд сияқты бай плантаторлар да ─ бәрі де мұндай саудагерлікке келгенде жанып кететін.

	Оларды аттарын атап беруіме де болады. Мен тек шындықты жаздым және оны теріске шығарады деп қорықпаймын. Бүл баяндауларымды нақты фактілермен дәлелдеу қиын емес. Бұл оқиға өзім естіген осы секілді жиырма мәселенің бірі ғана. Үндіс ісі жөніндегі уәкіл, полковник Гэд Хемфри, майор Фэгэн, белгілі зәңгі ұрлаушылар Дегстер, Флайд, Дуглас, Робинсон және Милльбэрндер жасаған жер сату жөніндегі актілер ─ тарихи шындық және соның бәрі бақытсыз семинолдарға жасалған зорлық-зомбылықтың куәсі. Грабб пен Ринггольд секілді алдап-арбаушылардың жымысқы әрекеттерін тізе берсек, бір кітап боп шығар еді. Ақтар мен үндістер арасындағы дау-жанжал кезінде адвокатқа жүгінудің қажеті жоқ, көрген қорлығы үшін қай жақтың кегі қайтпай, есесі кететіні күні бұрын белгілі. Тек үндістердің ғана құрбан болатындығында ешқандай күмәніңіз болмасын.

	Сондықтан олардың кек алуға ұмтылатындықтарын айтып жатудың қажеті бар ма? Басқаша болуы мүмкін де емес!

	Сол кездегі Флорида өмірінен бір елеулі мысал келтірейін. Үндістерден ұрланған құлдар титтей мүмкіндік туысымен-ақ бұрынғы қожаларына қайтып оралатындары белгілі. Осыны болдырмау үшін түрлі декстерлер мен дугластар ұрлап алған "товарларын" Миссисипидің алыс жағалауларына, Натчезге немесе Жаңа Орлеанға жөнелтіп отыруға мәжбүр болды.

	Әлеуметтік қатынастар саласындағы бұл таң қаларлық фактіні тек семинол құлдарының, шын мәнінде, нағыз құл боп көрмегендігімен ғана түсіндіруге болады. Үндістер оларға ақтардай емес, жұмсақтау қарайтын. Жер өңдейтін құлдар қожаларының ішіп-жеуіне жетерлік астық, көкөніс және жеміс әкеп беріп тұрса болғаны, соңғылар соған да риза болатын. Құлдар бөлек, қожаларының үйлерінен қашықтау тұратын. Олар күніне бірнеше сағат қана жұмыс істейтін, оның өзінде де еріксіз істейді деп айта қою қиындау. Артылған азық-түліктің бәрін өздері алады. Көп жағдайда олар байып кететін және шаруашылық басқаруға епсіздеу өз қожаларына қарағанда, дәулетті болатын. Жеке бастарының құнын өтеп, еркіндік алу қиын емес еді және құлдардың көпшілігі, шын мәнінде, ерікті адамдар болатын. Қысқасы, мұндай бұғаудан қашудың қажеті жоқ та. Егер мұны құлдық деп санайтын болсақ, онда бұл жер бетіндегі біз білетін құлдықтардың ең жеңіл түрі болатын. Ол Хам ұрпақтарына зорлық-зомбылық көрсеткен Сим және Иафет23 ұлдарының қаталдығынан мүлдем басқа еді.Семинолдар бұл қара құлдарды қайдан алды деген сұрақ туады? Мүмкін олар Джорджия, Солтүстік және Оңтүстік Каролина, Алабама штаттары мен Флорида плантацияларынан келген қашқындар шығар? Көп болмағанмен, сөз жоқ, ондайлар да бар еді. Бұл зәңгілердің аз ғана бөлігі ресми түрде "қашқын" болып саналатын. Қашқын құлдардың көпшілігі, үндістерге тап болысымен, бас бостандығына не болады. Форт Моултридегі келісімнің қатаң шарттары бойынша, мұндай "жасырынып жүрген" құлдарды өз иелеріне қайтарып беріп отырған кездер де болған. Бірақ, абырой болғанда, семинолдар бұл масқара шартты орындауға онша құлшынған емес. Қашып келген зәңгіні қайтарып отыруға мүмкіндік те бола бермейтін. Үндіс аумағының кейбір жерлерінде зәңгілер өз көсемдерінің басшылығымен ерікті әрі өздерін қорғай аларлықтай қауқары бар колониялар құрды. Олар қашқындарды, әдетте ықыласпен қабылдап, оларға пана болатын. Пиз-Крик батпағындағы "Гаррн", Микосокидегі "Абрам", "Чарльз" және "мулаттар патшасы" колониялары осындай еді.

	Сонымен семинолдардың құлдары плантациялардан қашқан зәңгілер емес екен. Ал ақ адамдар оны керісінше түсіндіруге тырысты. Шын қашқын құлдар өте аз болатын. Егер құлдарды жеке меншікке жатқызуға болатын болса, семинолдар құлдарының көпшілігі үндістердің "нағыз жеке меншіктері" еді. Қалай болғанда да, олар үндістерге заңды түрде, алғашқы қоныстанушылар ─ испандықтардан бұларға жермен қоса берілген, тіпті болмағанда, американ плантаторларынан сатып алынған адамдар болатын. Қалай сатып алынған? ─ дейсіз ғой сіздер. Жабайы тайпа осынау құнды тауар үшін не ұсына алады? Жауап табу оп-оңай; жылқы мен мүйізді ірі қара бере алады. Семинолдар үлкен табындарға ие. Испандар кеткен соң, саванналарда тағыланып кеткен үйір-үйір жылқылар мен андалуз тұқымды бұқалар қалды.

	Үндістер оларды ұстап, қайтадан қолға үйретті. Сонымен төрт аяқтыны екі аяқтыға айырбастау осылай шықты1.

	Ақ адамдардың да ірі қаралары бар болғандықтан үндістерге ең басты қылмыс ретінде мал ұрлайды деген айып тағылды.

	Өздерінің ішінде жаман адамдар ─ зиянсыздандыру оңайға түспейтін шектен шыққандар бар екендігін семинолдар жасырған жоқ. Бірақ арамтамақ масылсыз қоғамды қайдан таппақсыздар?

	Бір нәрсе даусыз еді: үндіс көсеміне малым ұрланды деп шағыммен барсаң, ол жоғалған малдың орнын толтыру үшін мүмкін болғанның бәрін істейтін және заң бұзушыны шекараның арғы бетіндегі көршілері естіп көрмеген қаталдықпен аяусыз жазалайтын-ды.

	Алайда ақ өңділер мұнымен тіпті де есептескен жоқ. Егер итті асып өлтіруге бекінген екенсіз, демек, оны құтырды деп санау керек. Шекарадағы кез келген ұрлықты үндістерге жаба салатын әдет шықты. Ақ нәсілді тонаушылар беттерін қызыл түске бояп алса болғаны, әділ сот ол бояудың ар жағында кім тұрғанын ажырата алмайтын бола қалды.





XXII тарау





СЫБАЙЛАСТАР ҚУЛЫҒЫ

	Жол үстінде мен осындай ойларға кеттім. Ол ойлар зәңгінің көңілсіз әңгімелерінен туған-ды. Қасақана, осы тұжырымдарыма дәлел болғысы келгендей, біз мынадай оқиғаға тап болдық.

	Ескі жұрттың маңында сиырдың ізіне кездестік. Тәрізі өзіміз бара жатқан жаққа, яғни үндістер резервациясына қарай, жиырма шақты ірі қара жүріп өтіпті. Жаңа ғана түскен із. Тәжірибелі аңшы ретінде бұл сиырларды айдап өткеннен бері бір сағаттай ғана уақыт өткен-ау деп шамаладым.

	Көп уақыт бойы әскери училище қабырғасынан аттап шыға алмасам да жас Пауэлл үйреткен орман тіршілігінің қыры мен сырын әлі ұмыта қойған жоқ едім. Ескі болсын, жаңа болсын, үй жануарының ізі маған пәлендей әсер етпеген де болар еді. Қайдағы бір малшы үндістер табындарын ауылдарына айдап қайтқан шығар; мокасиндерінің балшыққа түскен іздеріне қарап, үндістер екенін өзім де көріп келемін. Рас, шекараға таяу тұратын кейбір ақ нәсілділер де мокасин киеді, бірақ бұл олардың ізі емес. Бала жастан бергі жаттығуымның арқасында жазбай танитын маймақ табан24 , аяқтардың биік алқымы және басқа да болар-болмас белгілер ─ осының бәрі үндістердің іздері екендігіне дәлел

	Джек те мені қостады. Орман ішінде ол да көрсоқыр емес еді. Жанат, батпақ қояны, опоссум және жабайы күрке тауық аулап, бүкіл өмірін аңшылықпен өткізіп келеді. Онымен бірге өзім де бұғы, күміс қылшықты түлкі және жабайы тарғыл мысық аулағанмын Мен жоқ кезде оның аңшылық тәжірибесі бұрынғыдан да молая түсіпті. Өзінің бұрынғы бәсекелесінің орнына отыншы болып орналасқан ол, енді күн сайын орманнан шықпайтын әрі онда мекендейтін аңдардың қимыл-қаракеттерін қалт жібермей бақылап жүретін; соның арқасында кәнігі аңшы боп алған. Жақсы аңшыға тән алғырлық зәңгілерде бола бермейді деушілер қатты қателеседі. Мен әр қилы белгілерге қарап орманда адасу дегенді білмейтін және із кесу кезіндегі ойының ұшқырлығы жөнінен кез келген үндістен, болмаса ақ нәсілдіден кем соқпайтын зәңгілерді білемін. Сондай қабілет Қара Джекке де тән еді.

	Ұзамай оның бұл жағынан алғанда менен әлдеқайда зерек екенін ұқтым. Оның көрегендігіне сол заматта-ақ таң қалуыма тура келді.

	Оқыс бір жағдай болмағанда ізге назар аудара қоймайтын едік дегенді айттым ғой әлгінде.

	Ұзай бергеніміз сол еді, серіктесім шошынғандай айқайлап жіберді - тек зәңгілерге тән айқай: үріккен шошқаның қорс еткеніндей "вуф" деген дыбыс.

	Джекке қарадым да, оның бет құбылысынан бір жаңалықты байқағанын біле қойдым.

	─ Не боп қалды, Джек?

	─ Құдайым-ай! Шынымен-ақ көрмей тұрсыз ба, Джордж мырза?

	─ Нені айтасың?

	─ Жердегі ізді айтамын.

	─ Сиыр жүріп өтіпті, басқа ештеңе көріп тұрған жоқпын.

	─ Ал мынау бадырайған тұяқ ізін ше?

	─ Иә, рас, мына бір із басқаларына қарағанда ірілеу секілді.

	─ Мәссаған! Ойбай-ау, бұл өзіміздің Болдфэйс деген бұқамыздың ізі ғой. Оның ізін мен мың тұяқтың ішінен жазбай танимын. Бұл өгіз бұрынғы қожа үшін қаншама кипарис бөренелерін тасыды десеңізші!

	─ Иә, Болдфэйс есіме енді түсіп тұр. Сонда қалай, бүл біздің табын деп ойлап тұрсың ба, Джек?

	─ Жоқ, Джордж мырза. Бұл адвокат Грабтың сиырлары ма деп ойлаймын. Болдфэйсті бұрынғы қожа Грабб мырзаға сатып жіберген болатын. Өз малдарымның ізін танимын ғой, құдай-ау!

	─ Мистер Граббтың малдары бұл жақта қайдан жүреді, оның үстіне, әрі плантациядан қашықта, әрі үндістер айдап барады. Бұл қалай?

	─ Соған мен де түсінбей тұрмын, Джордж мырза.

	Шынында да, таң қаларлық жағдай. Ойланбаса болмайды екен.

	Мал осыншалық алысқа өздігінен кете қоймайды және де ол үшін өзеннен өту керек қой. Тәрізі, сиырлар басы ауған жаққа маңып кете бермеген секілді, оны біреулердің белгілі бағытқа қарай айдап отырғаны даусыз еді. Айдап бара жатқандар - үндістер. Мүмкін барымта шығар? Әлде өгіздерді ұрлап алған ба?

	Күдік көбейгенмен, бұлтартпас дәлел жоқ. Өгіздерді сүрлеу жолмен айдаған. Сонда ұрылар - солай бола қалған күнде ─ малдың иелері ізге түсіп қуып жетуі мүмкін-ау деп ойламағаны ма? Іздерін жасыру үшін ешқандай сақтық жасамағаны ма?

	Мұны ұрлыққа жатқызуға да, жатқызбауға да болатын еді және бұның бізді қызықтырғаны сонша, не де болса біліп тынайық деген оймен ізге түсіп жүріп кеттік.

	Шамасы, бір мильдей жерге жеткенше, із сол бағытпен жүріп отырды, сонан соң солға қарай кілт бұрылып, қалың орманға қарай тартты.

	Алған беттен таймауға бекіндік. Мал, шамасы, жуырда ғана жүріп өткен болуы керек, қуып жету қиынға соқпайтын еді. Кеңесе кеп, жүре түсуді жөн көрдік.

	Кешікпей қалың ағашқа кірген кезде мал айдаушылардың дабырлаған дауыстары мен өгіздердің мөңірегені құлағымызға анық жетті.

	Түсе-түсе қап, атымызды ағашқа байладық та, әрі қарай жаяу тарттық. Адамдар дабырлап, сиырлар мөңіреп, азан-қазан боп жатқан жаққа қарай үнсіз, бой тасалап жүріп келеміз. Жолдағы жосылып жатқан осы малдардың ізі екенінде дау жоқ еді. Бірақ сөйлеп тұрғандар малды айдап келушілер емес.

	Үндістің сөзін ақ нәсілдінің сөзінен оп-оңай ажыратуға болады. Дабырласып жатқан бүл адамдардың ақ нәсілділер екендігіне күмән жоқ. Былапыт сөздерді аямай ағылшынша соғып жатыр. Серіктесім бұлардың кім екендіктеріне дейін біліп алды.

	─ Құдайым-ай, Джордж мырза, бұл әлгі екі жексұрын ғой ─ Спенс пен Биль Уильямс!

	Джектің сөзі шындық болатын. Біз жақындай түстік. Мәңгі жасыл ағаштар бізді көзден тасалап тұр, ал біз болған жайды бастан-аяқ көрудеміз. Шағындау аланда сиырлар топырласып тұр, қасында мал айдаушы екі үндіс пен жоғарыда аталған екі "зиялы" жан.

	Көз жазбастан тасада құлағымызды түріп тұра бердік. Бірнеше минут өтпей-ақ Джектің ымдап көрсеткен белгілерінің арқасында мән-жайға әбден түсіндім.

	Оқиға болған жерге жеткенімізде, сауда аяқталып, үндістер өз олжаларын ақ адамдардың қолына табыстап жатыр екен. Ал әрі қарай малды өздері айдауға тиісті аналар, үндістерге (сөз жоқ тайпаларының шетке шыққан сұмырайларына) ақы-пұлдарын беріп тұрғаны -бірнеше шиша виски мен шамалы ол-пұл. Бұл - адвокат Грабтың жайылымынан малды айдап кеткен түнгі қызметтерінің нарқы болатын.

	Өз жұмыстарын тындырған үндістер жүре берсе де, сөйтіп үйлеріне жеткен соң ішімдікті сылқитса да болар еді. Енді олардың қажеті жоқ болатын. Ал Спенс пен Уильямс малды алысқа ұзатыңқырап барып, қымбатқа сатуларына болады. Немесе сиырларды Граббтың өзіне қайта айдап апарып, ұры-қары үндістердің тартып алдық деп те бөсулері мүмкін. Плантациялардың бірінде, алаулаған отбасында отырып көйітуге қандай жақсы!

	Полиция мен үкіметке де керегі сол емес пе. Ой, бүл тумысынан тағы қарақшы семинолдарды атама - түптеріне жетіп Флоридадан қуып шығатын уақыт әлдеқашан болды!

	Сиырлар адвокат Гарббтікі болғандықтан оқиғаға араласпадым. Бұл туралы басқа жерде, басқа жағдайда ғана айта алар ем. Сондықтан Джек екеуіміз ешкімге сездірместен ат байлаған жерімізге қайта келіп, ойға шомған күйі ілгері жүріп кеттік. Маскүнем үндістерді Уильямс пен Спенстің жалдап алғандығына менің ешбір күмәнім қалған жоқ. Ал бұлар болса, осынау былыққа Граббқа қызмет ету үшін барып жүр. Қысқасы, "сауда сақал сипағанша".

	Оларға, әйтеуір, жанжал шығару, сорлы үндістерді ашындыра түсу керек болған да...





XXIII тарау





ЖОЛ ҮСТІНДЕГІ ОЙЛАР

	Училищеде, тіпті одан тыс жерлерде де мені, үндістерді қорғаштайтыным үшін әжуа ететін-ді. Ақ нәсілділер қанымен екі жүз жыл бойы араласқан ежелгі Покахонтастың қаны тамырыңда сыздықтап қана ағуы керек еді, күтпеген жерден қайнап, бұрқырап шыға келіпті дегенді баса айтатын. Ұлттың қас жауына деген кек кернеп, ұран көтеріліп жатса да қауымға қосылмайсың, сондықтан сен патриот емессің деуші еді маған.

	Ұлт та жұмыр басты пенде секілді ғой. Біреуге жағу үшін сен де сондай лаң болуың керек. Ол сезінген нәрсені сен де сезінуің немесе қостап отыруың қажет секілді. Сүйініші мен күйінішіне ортақ бол - қысқасы, көзқарас пен сенім еркіндігінен бас тарт та, көпшілікке ілесіп "қыр да жой!" деп айғай сал.

	Қазіргі қоғамда өмір сүретін адамның тұрпаты осы, патриотыңыз да сол! Ал өз пікірін шындық бастауынан іздейтін және адам көрсоқырлығының жолына тосқауыл болғысы келетіндер ғұмыр бойы танылмай өтеді. О дүниеде болмаса, әйтеуір, бұл дүниеде танылмайды! Ондай жан, Перуді жаулап алушы соншалықты құштар болған "тіршіліктегі даңққа" ұмтылмауы керек, бәрібір жете алмайды. Даңққа бөленгісі келген нағыз патриот, атақты өз сүйегі күлге айналған шақта ғана келер ұрпақтан күтуге тиіс.

	Құдай оңдағанда, даңқтың басқа да түрі бар. Ардың тазалығы - бұл айтыла салар бос сөз емес. Оны жоғары бағалайтын және одан ләззат алып, бойына жаңа күш құйылып, жан рақатын табатын адамдар да бар.

	Көңілсіз тұжырымдарға өзім кездейсоқ куәсі болған жайдан кейін ғана емес, жуырда ести-ести құлағым тұнған басқа да оқиғалардан кейін ден қойсам да, тап осы жолды тандап алғаныма өкінген жоқпын. Сөзіммен де, ісіммен де, әділетсіздік таразысына қауырсындай салмақ қосқан жоқпын. Өзімді жазғыратындай себеп жоқ еді. Көп ұзамай соғыста қарсыласым ретінде бетпе-бет келгелі тұрған осынау сорлы халық алдында менің арым таза болатын.

	Бұл басты мәселе жөнінде ойлануға да мұрша болмады - сол сәт достық пен махаббат жайлы еске түсірген көңілсіз естеліктер билеп алды. Есіме тоналған жесір, оның балалары, Маюми түсті. Шынымды айтсам, отбасы мүшелерінің бәріне де бауыр басып қалсам да, сол қызды көбірек ойлаймын. Маған оның туғандарының бәрі қымбат, сонда да бәрінен Маюми қымбаттырақ. Бәрін де аяп кеттім, бәрін де ойлап мұңайдым, бірақ ең шұғылалы үміттен айырылған өкінішім өзегімді өртегендей болды.

	Олар қазір қайда болды екен? Қайда кетті екен? Жорамал, қауіптену, қорқыныш санамды сан қиялға жетелейді. Көз алдыма неше түрлі сұмдық суреттер елестейді. Бұл қылмысқа барған адамдар кез келген басқа қылмыстарға да ─ бұрын-соңды құлақ естіп, көз көрмеген зорлықтарға да бара беретіні белгілі. Балалық шақтағы достарымның басына қандай тағдыр тап келді екен?

	Тағдырдың осы соққысынан соң, олардың не күйге ұшырағанынан серіктесім бейхабар. Көршілердің ешқайсысы олар туралы ештеңе естімегендіктен, үндістердің жаңа бір мекеніне қоныс аударған шығар деп ойлаған да қойған. Бірақ ол тек жорамал ғана болатын.

	Тез ауысып отырған табиғат суреттері ауыр ойдан сейілтіп, едәуір жеңілденіп қалғандай болдым. Жол алғашқыда самырсын тоғайын аралай жүрді. Сәске түс шамасында біз кең жазыққа шықтық. Оң жағымыздан да, сол жағымыздан да хоммоктар - флорида құдықтары кездеседі. Жол тура солардың ортасымен өтеді екен. Бүкіл табиғат сиқырлап қойғандай өзгеріп сала берді. Бәрі де - жүріп келе жатқан жол да, төбедегі жапырақтар да құлпырып кетті. Қарағайлар жапырақтары жап-жалпақ, терідей қалың, жып-жылтыр мәңгі жасыл ағаштармен алмасып отырды. Мәселен, бой салып өскен магнолиялар осындай еді. Айналамызда емендер, жібек ағаштары, лаврлар, темір ағаштар иін тіреседі, ал бәрінен биікте, төменде сыбдыр қаққан қарапайым достарына паңдана сәлемдескендей, асқабақ пальмалары тербеледі.

	Біраз уақыт біз ағаштар мен оларды шырмай өскен арамза өсімдіктер арасындағы қою қара көлеңкемен жүріп отырдық; жапырағын ауырлаған жүзімнің зор сабақтары, шұбатылған шырмауықтар, күміс түстес тилландсия бұталары - осының бәрі аспанды көрсетпей жауып тастапты. Сүрлеу орман ішінде ирелеңдеп келеді. Кейде құлаған ағаштар мен жүзімнің айқаса өскен сабақтары жолымызды бөгейді. Олардың бұтақтары кеме арқандары секілді бір ағаштан екінші ағашқа артылып, жолды жауып тұр.

	Орман іші күңгірттеу екен, бірақ ол кереметтей әсер қалдырды. Ол менің көңіл-күйіме таң қаларлықтай үйлесе кетті және ауасы мол, ашық қарағай орманына қарағанда біршама көңілімді тыншытқандай болды.

	Қараңғы орманнан шығысымен біз жоғарыда өзім суреттеп кеткен Флорида құдығының біріне бастайтын жолға түстік. Ол - айналасын төбешіктер мен кірпіш түсті жақпар тастар қоршаған дөп-дөңгелек бассейн. Тәрізі, бір кездердегі сөнген вулканның кратері болса керек. Англосаксон тұрғындарының бұра сөйлейтін тұрпайы тілінде оны "клоак" деп атайды. Бұл мүлдем үйлеспейтін ат, өйткені онда су бола қалса, оның мөлдірлігі мен тазалығына еш су тең келмейді. Біз келген бассейн де мөлдір суға толы екен. Күннің нағыз ыстық кезі болғандықтан өзіміз де, аттар да суға бас қойдық. Біртіндеп алыстап қалған қара орман енді бізге бұрынғыдай қалың да, көлеңкелі де боп көрінбейтін секілді. Аз-кем әл жинап, тамақтанып алу үшін, осы араға кідіруді жөн көрдік.

	Тамақты сықап салған қоржынның қампайған бүйірі, қылтиып тұрған екі-үш шөлмек үйдегілердің бізге деген мейірбан қамқорлығын көрсеткендей еді. Ат үстіндегі суыт жүрістен тәбетім ашылып, ал ыстықтан таңдайым кеуіп келе жатқан. Қоржындағы тамаққа тез-ақ тойындық, ал сұп-суық бастаудың суы қосылған бір стақан қызыл шарап мейір қандырды. Осынау тоқшылықтың соңы таза ауада сигар тартумен аяқталды. Темекімді тартып, магнолия бұтақтарын көлеңкелеп жаттым. Жылтыр жапырақтар арасымен көк түтіннің жоғары көтерілгенін, одан шіркейлердің жан-жаққа бытырай қашқанын көріп жатырмын. Көңілім қобалжуын қойып, қалың ойдан сейіле бастадым. Коралл жаңғақтары мен магнолияның үлкен ақ гүлдерінен аңқыған жұпар иістен басым айналып, ұйықтап кеттім.





XXIV тарау





ТАҢҒАЖАЙЫП EЛEC

	Тәрізі, осындай дел-сал күйде бірнеше минут жатсам керек. Кенет судың шолп еткенінен оянып кеттім. Біреу суға қойып кеткен секілді болды. Одан онша қорқа қоймадым, басымды бұрып қараған да жоқпын.

	"Суға сүңгіп кеткен Джек шығар, ─ деп ойладым. ─ Дұрыс-ақ болған! Сосын мен де шомылып алармын".

	Бірақ мен қателесіппін. Зәңгінің суға секірмек ойы да жоқ екен, өзі көз шырымын алмақ болған жерге таяу жағада тұр. Ол да әлгі дыбыстан оянып кетіп, атып тұрса керек. Джектің даусын құлағым шалды.

	─ Ананы қараңыз, Джордж мырза, ойпырмайдың дәуін-ай! Вуф!

	Орнымнан тұрып, бассейн жаққа қарадым. Байқасам, Джектің бұл жерде еш қатысы жоқ екен: судан дәу аллигатор шығыпты. Ол біз жатқан жерге таман жүзіп келді де, алып кеудесі мен қарымды аяқтарын алға созып, бізге таңырқай қарап қалды. Басын су бетінен жоғары шығарып, құйрығын қайқайтып алған. Аллигатор әрі кісі күлерлік, әрі жиіркенішті әсер қалдырды.

	─ Мылтықты берші, Джек, ─ дедім мен сыбырлап. ─ Тек сездірмей жүр, әйтпесе үркітіп алармыз.

	Джек мылтықты әкелуге жайлап алға жылжыды. Бірақ аллигатор біздің пиғылымызды сезіп қалған болу керек. Мылтыққа қол созғанымша болған жоқ, кенет аунап түсті де, қас қағымда судың астына сүңгіп кетті. Мылтығымды оңтайлаған күйі тағы да бір көрініп қалар деген үмітпен біраз күтіп ем, бекер болды. Тәрізі, бұдан бұрын да шабуылға тап болса керек, біздің қауіпті жау екенімізді сезе қойды. Бассейн жолға жақын болғандықтан, бұл жорамалдың жаны бар еді.

	Әрине, егер біздің плантацияда өткен сұмдық оқиға еске түспегенде, бұл көрініске серіктесім де, мен де мән бермеген болар едік. Барлық жағдай: бассейн, жақпар тастар, айналадағы ағаштар, тіпті бауырымен жорғалаушы, қорқынышты сұмырайдың үлкендігіне дейін ─ бәрі де біздің плантацияда аңызға айналған сол бір аллигаторды еске түсіреді екен. Ұмытылмас сол бір күнгі сұмдық қорқынышты оқиғаларды ап-айқын еске түсірдім, тап бір кеше ғана болғандай егжей-тегжейіне дейін бәрі есімде қалыпты: мулаттың қорқынышты аллигаторды жемтікпен алдап алып келуі, бассейндегі жан дәрмен айқас, қуғын, мулатты қолға түсіру, өртеп өлтіру жөніндегі сот және үкім, қашу, көлдегі ұзаққа созылған қуғын және кенеттен шыға келген жан түршігерлік ажал. Аллигатор су түбіне сүңгіп кеткен кезде маған, тіпті мулаттың сондағы жан ұшырған даусы естілгендей болды. Өткенді еске алу екеумізге де жеңіл тие қойған жоқ, сондықтан бұл жөніндегі әңгімені ұзаққа созбадық. Сол сәт біздің ойымызды басқа жаққа аударғысы келгендей, жабайы күрке тауық құрқылдай қалды. Джек құс атуға рұқсат сұрады да, менің мылтығымды алып, кетіп қалды.

	Мен қайтадан "гаванамды" тұтатып, жұп-жұмсақ шөпке керіліп жаттым да, сақиналанып көтерілген көгілдір түтіннен көз алмаған күйі біраз тыныстап, ақыры магнолияның жұпар иісіне мас болғандай тағы да ұйықтап кеттім. Бұл жолы түс көрдім. Түсімде сол бір қатерлі оқиғалар көз алдымнан қайтадан өтіп жатты. Бірақ бұл түс шындықтан алшақтау еді: түсімде мулат аралдың жиегіне тырмысып шығып жатады, сөйтіп аман-сау қашып кетеді, содан кек алу үшін қайта оралады, енді мен оның қолына түсіп қаламын да, ол мені өлтіргелі жатады!

	Осы бір жан қысылған сәтте тағы да, бұл жолы судың шолпылынан емес, жақын жерден атылған мылтық дүмпуінен оянып кеттім.

	"Aha, Джек күрке тауық атты білем, ─ деп ойладым мен. ─ Қалт жібере қоймаған шығар. Фортқа тым болмаса бір күрке тауық ала баруға тіпті де қарсы емеспін. Тамақ жасап жіберуге жарап қалар. Естуімше тамаққа онша жарытпайтын көрінеді ғой. Джек жаман аңшы емес, тигізбеуі мүмкін емес. Ал егер..."

	Менің қиялымды екінші рет гүрс етіп атылған Мылтық даусы бұзып жіберді. Сарт етіп қысқа шыққан үнінен винтовка екенін аңғарып қалдым.

	"Бұл не болды екен? - деп ойладым мазасызданып. ─ Джектің қолындағы жалғыз оқпанды, мылтық, екінші рет оқтап үлгеретіндей болған жоқ".

	Алғашқы атылған дыбысты түсімде естігенім бе? Жоға, ап-анық өңімде естідім ғой. Мені оятып жіберген де сол дыбыс. Екі дүркін атылғаны даусыз, қателесуім мүмкін емес.

	Таң қала орнымнан атып тұрдым. Жолдасым бірдемеге ұшырады ма деп қауіптенгем. Екі мылтықтың атылғанында күмән жоқ. Екінші атқан кім болды екен? Мүмкін дұшпан шығар? Біз қатерлі жерде тұрмыз ғой.

	Дауыстап Джекті шақырдым. Ол әлдеқайдан дыбыс бергенде қуанып қалдым. Бірақ сол сәтте-ақ мені қайтадан үрей биледі, өйткені Джектің дауысында бір сұмдық шошыну бар еді.

	Түкке түсінбей әрі қатты қобалжып, тапаншамды жұлып алдым да, қалыңға қойып кеттім. Зәңгінің үні жақын жерден ап-айқын естілді, бірақ қалың ағаш ішінен оның күңгірт тұлғасын көре алмадым. Ол әлі айқайлап тұр, сөздерін енді ғана ажырата бастадым.

	─ Сақтай гөр, құдай, - деді ол қатты шошынған үнмен, - Джордж мырза, жарақаттанған жоқсыз ба?

	─ Қай сайтан жарақаттамақ мені? Мылтық екі дүркін атылмаса, бұл бейбақ мен жаққа қарай атып, абайсызда тигізіп алдым ба деп қорқып түр екен деп ойлап қалуға да болатын-ды.

	─ Тірісіз бе? Құдайға шүкір, аман екенсіз, Джордж мырза!

	─ Ay, бұл қай сөзің, Джек?

	Сол замат ол ағаштардың арасынан шыға келді де, түрін анық байқадым. Бір сұмдықтың болғанын түсіндім. Джекте өң мен түс жоқ. Көзі алақтап, қарашығы көрінер емес. Еріндерінде қан-сөл қалмаған. Қара қоңыр жүзі сұрланып, тісі-тісіне тимей сақ-сақ етеді. Қимылдарына қарағанда ес-түссіз қорқыныш құшағында екенін аңғарғандайсың.

	Мені көре сала қарсы жүгіріп келді де, соңынан ажал қуып келе жатқандай, үрейлене жалтақ-жалтақ қарап, қолымнан ұстап алды.

	Жалпы алғанда, Джектің қорқақ емес екенін білетінмін, тіпті мүлдем керісінше! Демек, керемет қатердің төнгені-ау... Қандай қатер? Қадала қарап едім, қарауытқан орман ішінен қоңырқай ағаш діндерінен басқа ештеңе көрінбеді. Сонан соң Джектен мән─жай сұрай бастадым.

	─ Құдайым-ай! Сол, дәл соның өзі! Сол екені анық!

	─ Оның кім?

	─ Аһ, Джордж мырза, демек, сіз, шынында да, жарақаттанған жоқсыз ба? Ол сізді атты. -Көзде... ген... көздегенін өз көзіммен көрдім. Мен де атып қалып едім, оғым дарымай кетті, сосын... ол қашып кетті.

	─ Кім атты? Кім қашып кетті? Құдай үшін, түсіндірші маған, ол кім?

	─ Е... елес қашып кетті!

	─ Қайдағы елес? Сайтанның өзін көргеннен саумысың?

	─ Дұп-дұрыс, Джордж мырза, дұп-дұрыс! Сайтанның тап өзі. Ол Сары Джек!

	─ Сары Джек дейді?!





XXV тарау





KIM АТТЫ?

	─ Сары Джек деймісің?─ деп қайталадым мен, серіктесімнің сөзіне сене алмай. ─ Сен Сары Джекті көрдім деп тұрмысың?

	─ Иә, Джордж мырза, ─ деді менің атқосшым, қорқынышы ептеп сейілген соң. -Аспандағы күндей ап-айқын көрдім, өзі немесе соның елесі.

	─ Сандырақ! Елес деген болмайды. Ағаштардың көлеңкелерін айтып тұрсың да. Көзіңе бірдеңе елестеген ғой.

	─ Құдайым-ау, Джордж мырза! - деп қарсыласты зәңгі сенімді түрде. ─ Ант етейін, елес емес, тап өзін көрдім... Анық көрдім. Сары Джектің өзі, болмаса оның рухы...

	─ Мүмкін емес деймін!

	─ Мүмкін болмаса тұқымы құрысын, бәрібір рас. Інжіл атымен ант етейін! Сары Джек сізді анау эвкалиптің тасасында тұрып атты. Артынша мен де басып қалдым. Мылтықтың екі дүркін атылғанын естіген боларсыз?

	─ Иә, екі дүркін атылды, бірақ маған солай көрінген шығар.

	─ Жоқ, сіз жаңылған жоқсыз. Вуф! Қарғыс атқыр оңбаған! Атқан соның өзі, әрине!.. Бері қараңызшы!

	Біз бассейнге жақын келіп, көлеңкесінде өзім ұйықтаған магнолияның жанына тоқтадық. Джек еңкейді де, оқ тиіп, қабығы сыдырылған ағаш діңін көрсетті. Оқ ағашты тесіп өтіпті. Қабықтың жаңа сыдырылғаны анық, зақымдалған жерінен әлі ағаштың сөлі сорғалап тұр. Мені біреудің атқаны анық, тек сәл-пәл ғана тигізе алмапты. Жолқапшығымды жастанып, демалып жатқанымда оқ басымның үстінен ысқырып өткенге ұқсайды. Құлағымды жанай өтсе керек, себебі мылтық алғаш гүрс етіп атылысымен шыжылдап өте шыққан дыбысты құлағымның шалғаны есіме енді түсті.

	─ Енді сенесіз бе маған, Джордж мырза? - деп сұрады зәңгі, өзінің тапқырлығына мәз-мейрам боп. - Елес болмағанын енді көрдіңіз ғой?

	─ Иә, мені біреудің атқанын енді түсініп тұрмын.

	─ Сары Джек, Джордж мырза, Сары Джек! Құдай атымен ант етемін! - деп толқи айтты жолсерігім. - Мына ағашты қалай анық көріп тұрсам, сары сұмырайды да сондай ап-анық көрдім.

	─ Жә, қызыл өңді ме, сары өнді, кім атса ол атсын, бұл арадан тезірек кеткеніміз жөн болар. Винтовканы берші. Сен аттарды ерттегенше бақылай тұрайын.

	Зәңгі аттарды ерттеп, заттарымызды жиыстырғанша мен мылтығымды тез оқтап, ағаштың қалқасында осы тұстан атуы мүмкін-ау деген жаққа барлай қарап тұрдым. Үрей мен дегбірсіздік билеп тұрғанын айтып жатудың қажеті болмас. Өміріме жасалған қастандық кім болмасын, әйтеуір, маған қаны қас біреудің өштесіп жүргендігін көрсететін еді. Сары Джек атты деген зәңгінің жорамалы қисынға келіңкіремеді де, өзіне біраз күліп алдым. Мулаттың жантүршігерлік өлімін өз көзіммен көрдім ғой. Оның қайта пайда болғандығына илану үшін Джектің жорамалынан гөрі салмақтырақ, бұлтартпас дәлел керек еді. Күн түспейтін қара көлеңке орманда зәңгі белгісіз жауды көргенде, оның қиялына қанат бітіп, мылтық атқан адам Сары Джекке ұқсап кетсе керек. Бірақ атуын атты ғой! Және сол минутта мулаттың түсіме кіруі қалай? Неге ондай түс кіреді? Зәңгі көрген елес менің түсіме енді ғой.

	Екі оқиғаның сәйкес келгендігін ойлағанда қаным қарайып, бойым мұздап сала берді. Мұнда шындық бөлшегіндей сұмдық жұмбақ бар еді, сол себепті зәңгінің ант-су ішуінде негіз бар ма деген ойға келе бастадым. Бұл жөнінде неғұрлым көбірек ойлаған сайын, соғұрлым алғашқыда мүлдем мүмкін емес секілді көрінген жайға тезірек сенгім келе берді.

	Мәселен, үндіс мені еш себепсіз нысанаға алып не қылсын? Рас, үндістер мен ақ адамдар арасындағы қарым-қатынас нашар болатын, бірақ соғыс әзірге ашылған жоқ қой. Мәселе оған әлі жеткен емес. Ақсақалдар кеңесі өткен жоқ, ол келесі күнге белгіленген-ді. Оның шешімі белгілі болғанша, екі жақтың бірінен дұшпандық әрекеттің бастала қоюы екіталай. Оның өзі кеңестің алдағы шешімдеріне мықтап әсер еткен болар еді. Үндістер бейбітшілікке өз қарсыластарынан кем зәру еместін, тіпті олардан да зәруірек болатын. Мұндай жөнсіздікке орынсыз әрі мезгілсіз бара берудің пайда келтірмейтіндігін олардың білмеуі мүмкін емес. Керісінше, қоныс аударуды қолдаушылар үшін бүл таптырмас сылтау болар еді. Осындай жағдайда үндістің өміріме қатер төндіруі мүмкін бе?

	Ал егер үндіс болмаса, онда мені кім және неліктен өлтіргісі кеп жүр? Өзіме осыншалық қас жау боларлықтай әзірге ешкімді жәбірлеген жоқ едім. Кенет сиыр айдаушы маскүнемдер есіме түсе кетті. Келісімдер мен кеңес шешімдерінде не шаруалары бар олардың? Олар үшін бүтін бір тайпаның тағдырынан гөрі бірер ат, ер-тоқым, мылтық, кез келген көр-жер әлдеқайда қымбаттырақ. Ұрылар ақтардың ішінде ғана емес, үндістерде де кездеседі.

	Жо-жоқ, олар емес. Жанай өтіп бара жатқан бізді олар көрген жоқ, көре қалған күнде де бұл араға тез жете қоюлары мүмкін емес. Біз атпен желе-жортып келдік, олар жаяу болатын, ендеше, келе қоятындай болған жоқ.

	Ал Джектің айтуынша нағыз оңбаған Спенс пен Уильямсқа келетін болсақ, олар атпен жүргенмен бізді көрген жоқ. Оның үстіне малды тастап кете алмайды.

	Айтпақшы! Ақыры істің шешімін тапқандай болдым. Маған оқ атқан өмір бақи ақтардан кек алуға ант еткен және көзіне бірінші түскен адамға бар уытып төге салар қашқын құл болмасын. Бәлкім, ол Сары Джекке ұқсастығы бар мулат шығар. (Сары өңді адамдар зәңгілер секілді бір-бірінен аумайды). Менің серіктесімді алжастырған да сол болуы ықтимал. Әзірге осыған тоқтап, көңілім орнына түсті.

	Сөйткенше, Джек те жолға дайындалып болды. Бүл құпияның шешімін қоя тұрып, атымызға қарғып міндік те, шаба жөнелдік. Біразға дейін жан-жағымызға алақтаумен болдық. Жол сирек өскен орман арқылы өтеді екен, алдымыз да, арт жағымыз да ап-анық көрінеді, бірақ алдымыздан да, артымыздан да не ақ, не қара, не қызыл, не сары жау көрінген жоқ. Кинг фортына жеткенше бірде-бір тірі жанды кездестірмедік. Біз фортқа күн көкжиекте қарауытқан қалың орманның тасасына жасырына берген кезде барып жеттік.





XXVI тарау





ШЕКАРАЛЫҚ ФОРТ

	"Форт" деген сөзді естіген кезде тепкішектері мен амбразуралары, бастиондары мен тіс-тіс қабырғалары, бөгеттері, қазыматтары мен гласисі25 бар үлкен құрылыс ─ бір сөзбен айтқанда мықты бекініс көз алдыңа келеді. Испандар, шындығында да, Флорида мен басқа жерлерде сондай форттар тұрғызған. Ол форттардың көпшілігі әлі де бар, ал қалғандарының құлаған үйінділері бір кездерде қабырға үстінде қабылан таңбалы тулар желбіреген ұлылық пен даңқтың куәсіндей боп жатыр. Бірақ отаршыл испандармен еуропалық басқа халықтар сәулеттерінің арасында үлкен айырма бар.

	Испандар Америкада үстемдіктерін мәңгі сақтап қалатындай, қыруар еңбек пен жұмсалған қаржыға қарамай, қамалдар салған. Флоридадағы биліктері осынша қысқа болады-ау, ұзамай қуып шығады-ау деген ой олардың қаперінде де болған жоқ.

	Түбінде олар осы алып қамалдардың пайдасын көрді. Онсыз қара торы ямассилер, сосын жеңімпаз семинолдар испандарды гүл жайнаған жарты аралдан әлдеқашан, үндістерді басқа елдің билігіне26 өткізбес бұрын-ақ қуып шыққан болар еді.

	Флорида жерінде Құрама Штаттардың да тастан өрілген қамалдары бар, бірақ тарихта аталатын шекаралық соғыс "форттары" оларға мүлдем ұқсамайды. Бұл құрылыстар алып белдеу секілді Құрама Штаттардың бүкіл аумағын қоршап жатыр. Мұнан біз тіс-тіс қабырғаларды, жартастардан ойып жасалған, қымбатқа түсетін казематтарды және қажетсіз сәулет өрнектерін көре алмаймыз. Бұлар көбінесе ағаштан уақытша қалқита салған арзан құрылыстар. Шекара белдеуі үнемі өзгеріп отыратын жедел шегіну кездерінде қиналмай-ақ қалдырып кете беруге болады.

	Қырынқабақ үндістерге қарсы сенімді қорғаныс жасау үшін былай істеу керек: жүздеген ағаш табыңыз, кесіп құлатыңыз да, ұзындығы он сегіз фут келетін тақтай тіліңіз, төрт бұрышты етіп бір-біріне жақын орналастырыңыз, тегіс жағы ішіне қарайтын болсын, сосын бәрін көлденең тақтайлар қағып, біріктіріп, ұштарын үшкірлеп оқ ататын саңылаулар жасаңыз. Саңылаулардан төменірек жерден сегіз фут биік етіп көпір жасап, сырт жағынан ор қазыңыз. Қарама-қарсы бұрыштарына бастион салыңыз да, зеңбіректеріңізді орнатыңыз, берік қақпа тұрғызыңыз ─ шекаралық форт болады да шығады!

	Ол сол жердің жағдайына байланысты үш бұрышты да, төрт бұрышты да, көп бұрышты да болуы ықтимал.

	Одан кейін сізге солдаттар тұратын және азық-түлік сақтайтын баспана керек. Қоршаудың ішінен мықты блокгауз салыңыз; керек десеңіз, оның да бұрыштарына оқ ататын саңылаулар жасаңыз ─ сыртқы қоршауды шабуылмен алған жағдайда тірек болады. Осының бәрі біткен кезде форт сақадай сай деп санай беріңіз.

	Таптырмайтын құрылыс материалы ─ қарағай... Оның бұтақсыз биік діңін шауып құлатып, ұзын тақтайлар тілу жеңілірек келеді. Бірақ Флоридада форт салуға жарамды басқа да ағаштың түрі бар ─ ол асқабақ пальмасы. Бүл атқанда қақ айырыла бермейтін тығыз ағаш, оқ өтпей, тұрып қала береді. Форт Кинг сондай ағаштардан салынған болатын.

	Бірнеше жүз солдаты бар осындай бекіністі фортты көз алдыңызға елестетіңізші; олардың біразы кірлеген ақ, қайырма жағалы көгілдір мундир (жаяу әскер), екінші біреулері қызыл ызбалы қара көк мундир (зеңбірекшілер), енді біреулері шымқай жасыл мундир (карабинерлер), ал кейбіреулері сарғыш түсті әп-әдемі мундир (драгундер) киген.

	Осы олпы-солпы киінген солдаттардың фортта сандалып бос жүргенін, немесе ұсқынсыздау күйде топ-топ боп тұрғандарын көресіз; кейбіреулері ғана жинақы киінген; белбеулерін ақ балшықпен тазалап, мылтықтарының найзасын бекітіп қойған - бұлар күзетте тұрған сақшылар. Осылардың арасында ұқыпсыз киінген әйелдер де жүр - солдат әйелдері мен кір жуушылар, орталарында бірнеше қара торы скво27 кездеседі, қолды-аяққа тұрмай жылап жатқан балалар да осында. Кейде қара көк кеудешелерінен бірден танылатын офицерлер асыға басып өтіп бара жатады. Қастарында қарапайым киінген джентльмендер ─ сырттан келгендер немесе ерікті қызметкерлер. Қалған қарапайым тобыр ─ маркитанттар28 өгіз сатушылар, мал айдаушылар қасапшылар, жол көрсетушілер, аңшылар, ойыншылар немесе жай жүрген қаңғыбастар, жұмысы жоқтар. Әр жерден жалшы ─ зәңгілер мен дос көңілді үндістер де кездесіп қалады. Ақырында сіз үкіметтің тәкаппар өкіліне де кездесіп қаласыз... Енді осының бәрінің үстінде көгілдір матада жыпырлаған ақ жұлдыздары бар американ туын көз алдыңызға келтірсеңіз - алдыңыздан мен форт Кингтің қақпасына кіргендегі көрініс шығады.

	* * *

	Кейінгі кездерде атқа мінбей жаман үйреніп қалсам керек, жол соғып тастапты. Таңертеңгі дабылды естісем де, өз қызметіме әлі кірісе қоймағандықтан оған ешқандай мән берместен ұйықтап алдым. Екінші рет мені ашық терезеден естілген кернейлердің үні мен барабан даңғыры оятты. Салтанатты марш әуенін естідім де, төсегімнен атып тұрдым. Сол сәт, киінуіме көмектесу үшін Джек те келіп кірді.

	─ Ананы қараңыз, Джордж мырза! - деп дауыстады ол, терезе жақты нұсқап. ─ Бүкіл Флориданың семинолдары жиналған-ау деймін! Вуф, құмырсқадай қаптауын!

	Мен терезеден қарадым. Көз тартарлық ғаламат көрініс екен. Қоршаудың ішіндегі солдаттар тұс-тұстан жүгіріп келіп, салтанатты шеруге дайындалу үшін рота-рота боп сапқа тұрып жатыр. Бәрі де мұнтаздай киініп алған, мундирлерінің түймелері салулы, бас киімдерін шекелете киген, белбеулерін аппақ қардай етіп тазалаған, мылтық найзалары мен түймелері күнге шағылысады. Осының бәрі әскери қуаттың көрінісіндей еді. Солдаттардың алдында оқалы мундирлері жалтылдап офицерлер жүр. Оқшаулау жерде штаб офицерлерінің ортасында генерал тұр. Оларды қызыл және ақ қауырсындар қадаған қара қалпақтарынан тануға болады. Бастан-аяқ салтанатты форма киген генерал шеніндегі уәкіл де осында еді.

	Осынау шеру үндістерге сес көрсету үшін өткізілмек. Әскери адамдардан басқа мұнда жақсы киінген жай азаматтар да бар болатын.

	Олар төңіректегі плантаторлар; солардың ішінде әкелі-балалы Ринггольдтерді көріп қалдым. Бірақ қоршаудың сыртындағы көрінісі бұдан да ғажап еді.

	Форт маңында бірнеше жүз ярдқа созылып жатқан кең жазықта өздерінің әскери киімдерін киген жауынгер үндістер шағын-шағын топ боп тұр. Бәрінің де бас киімдерінде құс қауырсындары, денелерінде әшекей суреттері бар. Олардың әскери келбеттері біркелкі боп көрінгенмен, әрқайсысы әр түрлі киінген еді. Біреулерінің үстінде ─ аңшы жейдесі, шалбар, моншақ, теңге, зермен әшекейленген бұғы терісінен тігілген мокасин. Басқаларының үстінде ─ гүлді немесе жолақ сиса және балағы тізеден төменірек түймеленетін көк, жасыл немесе қызыл мауыты шалбар; жиегіне моншақ таққан ұзын шұлық. Балтыр орағыштың теңгелері мен үзбелері салбырап тұр. Әр түрлі ашық түсті вампумдар29 белдеріне жарасып, оған ұзын пышақтар, томагавкілер, ал кейбіреулерінде күміс қақтаған тапаншалар қыстырылған - осының бәрі испандардан мұра боп қалған заттар. Кейбіреулер белбеу орнына испандардың ал қызыл жібек шарфын орап алған да, оның кестеленген ұштары киімдеріне ерекше жарастық беріп, алдарында салбырап тұр. Бас киімдеріндегі әшекейлер де аз емес: біреулерінде түрлі түсті қауырсын қадаған дөңгелек маңдайша, басқаларында ─ қара тиін, сілеусін немесе жанат терісінен тігілген дулыға іспетті тақия. Және де сол аңның тұмсығы ақылға сыймас кейіпте үндістің маңдайынан салбырап тұрады. Көпшілігі бастарына кестелеген матадан жалпақ маңдайша байлаған, оған қарақұс қанатын немесе үлпілдеген тырна қанатын қадап алған. Жауынгерлердің енді біреулері бастарына Африканың ең ірі құсы ─ түйеқұс қауырсынын тағыпты.

	Үндістердің бәрі де ұзын аңшы мылтықтарымен қаруланған; әрқайсының иықтан асыра салған белдіктерінде дәрі салған мүйіз бен оқшантай салбырайды. Садақ пен жебе тек үлкендерге ере келген жас өспірімдерде ғана.

	Әріректе, тоғай шетінде шашырата тіккен үйлер көрінеді ─ үндістер өздерінің қостарын құрыпты. Қос басында желбіреген тулар олардың әр тайпадан екенін көрсетер еді. Ұзын көйлекті әйелдер қос арасында қыдырыстап жүр, ал қызыл өңді балалар көк шалғында асыр салып ойнайды.

	Үндістерді форт қоршауының маңына жиналған кезде бір-ақ көрдім. Біреулері топ-топ болып әңгімелесіп тұр, кейбірі бір топтан екінші топқа ауысып, ақылдасып жүрген секілді. Осы бір адамдардың маңғаз тұлғалары бірден көзге түседі. Олардың еркін де батыл қимылдарына сүйсіне қараймын, үйретілген солдаттың өрелі аттай кібіртіктеген жүрісіне мүлдем ұқсамайды. Салыстыра берсең үндістер басым.

	Аяқтарымен аяқтары, иықтарымен иықтары тіресіп, сапта қалшиып тұрған солдаттарға, сонан соң бастарына қауырсын қадаған, туған жерінде алшаң басып жүрген үндістерге қараған кезде маған бұларды жеңсек тек көптігімізбен ғана жеңетін шығармыз деген ой келді.

	Осы ойымды естіртіп айтқан болсам, мені мазақ етіп күлер еді. Мұның өзі ақ түстілердің шекарадағы ерліктері жөніндегі, негізінен лепірме қауесетке құрылған әңгімелерге қарсы шыққандық болар еді. Осы уақытқа дейін үндістер ылғи жеңілумен келеді, бірақ олар ақ адамдардың мықтылығынан немесе ержүректілігінен жеңіліп жүрмеген болар? Жоқ, теңсіздік ақ өңділердің сан жағынан, оған қоса қару жағынан басымдығында еді. Біздің жеңісіміздің сыры да осында. Шындығында, винтовка ұңғысынан ұшқан қорғасын оқтан садақпен қалай қорғанбақсың? Қазір ол теңсіздік жойылған, енді үндістерде де мылтық бар, олар да ақ нәсілділер секілді мылтықты жетік игерген.

	Үндістер форт алдында жарты шеңбер жасай, қаумалап тұр. Алдыңғы жаққа көк майсаға көсемдер жайғасыпты, олардан кейін кіші көсемдер мен айқастарда ерекше көзге түскен жауынгерлер орналасқан, тайпалардың қалған мүшелері артқы жақта қаз-қатар түрегеп түр. Тіпті әйелдер мен балаларға дейін жақындаңқырап, үн-түнсіз ұйлығысып тұр. Еркектердің қимылынан көз алмайды.

	Үндістер әдеттегіден сұсты әрі тым-тырыс. Жайшылықта әзіл мен әңгіме айтуды жақсы көретін семинолдарға бұл үйлеспейтін еді. Көңілділік жағынан олармен қайғысыз-қамсыз зәңгілердің өзі тең түсе қоймайтын. Қазір олар өздерін басқаша ұстауда. Көсемдер де, жауынгерлер де, әйелдер де, тіпті ойындарын тастай беріп аңырайысып қалған балалар да бір түрлі салтанатты кейіпте. Оның себебі түсінікті де: күнделікті күйкі тірлікті талқылайтын жиналыс емес, өздерінің тағдырларын шешетін, дүниедегі ең қымбат нәрсе ─ туған жермен мәңгі қоштасу мәселесін шешетін кеңес басталғалы тұр. Бүгін олардың әдеттегідей неге ақ жарқын еместігін түсіну оңай.

	Дегенмен бәрі бірдей тұнжырап қалды деуге болмайды. Қоныс аударуға қарсы болмаған көсемдер де бар еді. Олар ақтарға сатылып бұзылған, өз тайпасына, ұлтына опасыздық жасаған көсемдер болатын. Ондайлар аз емес екен және өздерінше әжептеуір күшке айналыпты. Ықпалды көсемдердің бірсыпырасын азғырып, олар өз халқының мүддесін сатуға келісім беріпті. Бірақ семинолдар олардың опасыздықтарын сезіп қалса керек, қарсы партияның осынша алаңдауы да сондықтан еді. Көсемдер арасында алауыздық болмаса, отаншылдар партиясы оп-оңай жеңіске жетіп, мәселені халық мүддесі тұрғысынан шешер еді. Енді олар сатқындардың опасыздығынан қауіптенуде.

	Оркестр марш күйін ойнады да, салтанатты сап түзеген әскер қақпадан шықты. Мен жалма-жан мундирімді киіп, генералдың штабына қосылуға асықтым. Бірнеше минут өтпей-ақ біз үндіс көсемдерімен бетпе-бет кеп тұрдық. Әскер қатар түзеді. Алдыңғы жақтағы тудың жанында генерал, оның қасында үкімет уәкілі тұр. Одан әріректе штаб офицерлері, хатшылар, тілмаштар, сондай-ақ, кейбір ірі плантация иелері ығы-жығы боп түр. Ринггольдтер де осында болатын. Оларды сыпайылықтан кеңеске шақырған көрінеді.

	Офицерлер көсемдермен қол алысып, келісім трубкасы барлық қатарды аралап шықты, сонан соң кеңес салтанатты түрде ашық деп жарияланды.





XXVII тарау





КЕҢЕС

	Бірінші боп үкімет уәкілі сөз алды. Ол тым ұзақ сөйледі, сондықтан егжей-тегжейін айтып жатпадық. Ең алдымен ол үндістерді Оклаваха келісімінің шарттарын мойындауға, Флоридадағы жерлерін ақ өңділерге беруге, Батысқа, Арканзасқа, Уайт Риверден үндістерге бөлінген жерге қоныс аударуға, бір сөзбен айтқанда, үкіметтің тапсыруымен өзі қойып отырған барлық талаптарды орындауға шақырды. Қоныс аудару үндістерге тек қана пайда келтіреді деп сендіруге тырысып бақты, олар баруға тиісті жаңа жерлерді нағыз жұмақ ретінде суреттеп берді: қойнауы толған аң, бұландар, еліктер мен буйволдар жыртылып айырылады, өзендері балықтан көрінбейді, бұлақтары көз жасындай тап-таза, мөп-мөлдір, аспанын ешқашан бұлт торламайды деп бөсті-ай кеп!

	Егер семинолдар оның сөзіне сене қалса, онда діни ұғым бойынша, аң аулайтын жұмақ жерлер аспанда емес, жерде болғаны ғой.

	Сонан соң ол үндістер ұсыныстан бас тартқан жағдайда қандай пәлелерге жолығатындарын санап шықты: ақ өңділер шекара маңын тез жайлап алады, оңбағандары үндістердің иелігіне басып кіреді. Қақтығыс басталып, қан төгіледі. Қызыл түстілер ақ нәсілділер соты алдында жауап береді. Онда заң бойынша үндістің анты мойындалмайды, сондықтан олар әділетсіздіктің бәріне төзуге мәжбүр болмақ.

	Үкімет уәкілі Уайли Томпсонның 1835 жылдың апрелінде Книг фортындағы кеңесте келтірілген тұжырымдары осындай еді.30 Мен оның өз сөздерін келтірейін. Одан ақ өңділердің үндістерге қолданған "шыншыл" және "тура" саясатының үлгісі ретінде үзінді алуға болады. Ол былай деген-ді:

	─ Жарайды, осында сендерге тағы да бірнеше жыл қала тұруға рұқсат етілді делік. Қандай жағдайға тап болатындарыңды білесіңдер ме? Кешікпей жер бөліске түсіп, сатылады да, оған ақ өңділер қоныстанады. Ол жаққа қазірдің өзінде жер өлшеушілер жіберіліп қойды. Жақында үкімет заңының құрығына ілігесіңдер. Сендердің заңдарына тыйым салынады, көсемдерің көсем болудан қалады. Ақ өңділердің ішіндегі жаман адамдар сендерден ақшалай құн және зәңгілерді қайтарып берулеріңді талап етеді, тіпті кісі өлтірген деп кінәлаулары да мүмкін. Сонымен, ақ нәсілділер сотына тартыласыңдар. Сот процесі ақ өңділердің заңы бойынша өткізіледі.

	Сендерге қарсы куә болатындар да ақтар. Ал үндістерге куә ретінде сөйлеуге рұқсат берілмейді. Бірнеше жылдан соң сендер азап көріп тығырыққа тірелесіңдер. Адам айтқысыз қайыршылық халге жетесіңдер. Ал аштық бір жапырақ нан сұрауға мәжбүр еткен кезде ─ бәлкім, сол күйге ұшыратқан адамның өзінен сұрарсың ─ сендерді "қаңғыған төбет" деп қуып шығар, артыңнан бір-ақ тебер. Ұлы Әкелерің (!), сендерді сондай сұмдық апаттан құтқару мақсатымен, Батысқа қоныс аударуларыңды қалайды!..

	Мұндай сөздер семинолдарға Флоридада қала беруді қамтамасыз еткен Моултри фортындағы келісімнен кейін де көп айтылған! Бұл келісімнің үшінші тармағында: "Құрама Штаттар Флорида үндістерін өзінің қарамағына алады және кез келген адамның кез келген зорлық-зомбылығынан қорғайды", - деп жазылған.

	Әй заман-ай, қу өмір-ай! Біресе өтінгендей мәймөңке, біресе тәкаппарлық пен оспадарлықты білдіретін бұл сөздер бастан аяқ бір-бірімен шатасқан қулық пен жымысқы қоқан-лоққыға толы еді.

	Уәкіл бөсе берді. Өзінің семинолдарға еш қастығы жоқ. Тек мұның жоспарына қарсы шыққан көсемдерді ғана жақтырмайды. Олардың біреуін, тіпті жек көріп кетті. Бірақ оған қанат бітірген басты мақсат, үкімет сеніп тапсырған істі мүмкіндігінше мүлтіксіз орындауға тырысу, сөйтіп, тәжірибелі дипломат атағына жету ғана болатын. Осы атақ-даңқ үшін ол, мемлекет шенеуніктерінің көпшілігі секілді, өзінің жеке басының тәуелсіздігін, сенім еркіндігін және арын құрбан етуге де даяр еді. Әңгіме міндетті түрде корольге қызмет етуде болмаса керек. "Король" деген сөздің орнына "конгресс" сөзін қоя салсаңыз, біздің уәкілдің ұраны болады да шығады!

	Уәкілдің сөзі пәлендей терең бола қоймағанмен, кейбір әлсіздер мен ауытқушыларға әжептеуір әсер етті. Мұнда қалғанда көретіндері әлгіндей болса, жаңа жерлердегі тұрмыс-жайларды неге байқамасқа? Сондықтан уәкіл суреттеп берген әңгіменің де жаны бар секілді көрінген кейбіреулерге.

	Соғысқа шақырған ұран басталған кезде семинолдар егіске қолайлы сәтті өткізіп алып, астықты биыл аз септі. Демек, өнім жақсы болмайды ─ жүгері де, күріш те, батат та жоқ деген сөз. Мұндай жайбарақаттықтың салдары көп ұзамай біліне бастады. Семинолдар енді қытай итмұрынының тамырлары31 мен емен жаңғақ жинай бастады. Ал қыста не болмақ? Көпшіліктің алаңдауы заңды еді, мен олардың өндерінен үрей көремін. Кеңестің шешімі жайлы патриот-көсемдер де қатты алаңдауда.

	Алайда олар абдырап, сасқан жоқ. Қысқа үнсіздіктен кейін қоныс аударуға біржола қарсы адамдардың бірі Хойтл-мэтти сөз алды. Мұндайда үндістер жасқа қарап сөз сөйлеу дегенді білмейді. Былайғы жұрттың көксеген ойы мен сезім-түйсігін білдіретін және көпшілік мойындайтын әр тайпаның өз шешені бар. Бас көсем Онопа да осында болатын. Ол қақ ортада отыр. Басында Америка революциясының32 ескерткіші ─ британ тәжі жарқырайды.

	Бірақ Онопа қызыл сөзге үйір емес еді, сондықтан сөзді кемеңгер кеңесші әрі ер жүрек жауынгер ғана емес, сонымен қатар семинолдар арасында шешендігімен де көзге түскен өз күйеу баласы Хойтл-мэттиге берді. Ол Онопаның "премьер-министрі" есебінде болатын, ал көне дәуір тілімен айтсақ өз халқының Одиссейі33 еді. Бұл бет әлпеті сайыпқыранға ұқсайтын, түнерген, ұзын бойлы арықша келген, қара торы кісі болатын.

	Ол семинолдар тайпасынан шықпаған. Өзін Флориданы испандар үстемдігінің бастапқы кезінде мекендеген көне тайпалардың әулетінен тараған ұрпақ деп білетін. Ямасси тайпасынан тарауы да мүмкін, өңінің қара торылғы сол долбарға келетін секілді.

	Хойтл-мэттидің шешендік талантын сөзінен аңғаруға болатын еді. Ол былай деді:

	─ Моулгридегі шарт ─ жиырма жыл бұрын меншігіміздегі жерде бейбіт өмірді негіздеп берген болатын. Даулы мәселенің бәрі реттеліп, бізді ақ нәсілдердің зорлық-зомбылығынан емес, тағдырдың жазған ажалынан ғана өлесіңдер деп сендірген-ді. Дарақ жасын түсіп қақырамасын, кәріліктің суығына шалынып, тіршілік нәрі суалған соң барып құлайтын болсын. Сонда қуарған жапырақтары жан-жаққа ұшып, бұтақтары жартылай шіріген, тіршіліксіз бөренеден өзі-ақ ажырайды. Оклавахадағы кеңес сайлаған адамдарымызды қоныс аударуға ұсынылып отырған жерлерді аралап көріп, нәтижесін халыққа айтып беру үшін ғана жіберген. Біз келісімімізді беріп, ол жерлерді аралап шықты. Жұпар иісі аңқыған дәмді жемістер өсетін жер екен, ауасы тап-таза, бірақ айналасында пиғылы жаман, дұшпан көршілері көп көрінеді. Ал қырғиқабақтықтың нәтижесі ─ қырғын соғыс қана. Қан ─ қасиетті жеріңді былғайды, өрт ─ тіршілік бұлағын суалтады. Поуни тайпасының үндістері бірнеше жылқымызды ұрлап әкетті, сондықтан салт аттылар атқа артатын жүкті өз иықтарына салып жүрді. Сендер бізді ешқашан тыныштық бермейтін жаман үндістердің арасына қоныстандырғыларың келеді.

	Ол жерлерді көріп шыққанымыз болмаса біз ештеңе деген жоқ едік, бірақ Құрама Штаттардың уәкілдері қағазға күштеп қол қойғызды. Енді келіп қоныс аударуға өз еріктеріңмен келіскенсіңдер деп тұрғандарың мынау! Біз тек жердің ұнайтындығын мәлімдегенбіз, шешімді халық айтсын деп едік. Одан әріге өкілеттігіміз жүрмейтін.

	Сөзіңіз тамаша-ақ, бірақ менің халқым қоныс аудару мәселесін дәл қазір шеше алмайды. Біреулер олай, біреулер былай ойлайды, қабырғаларымен кеңесу үшін жұртқа уақыт беру керек. Біздің халқымыз жерінен кете алмайды, кеткісі келмейді! "Иә" деген сөзге ауыздары барса да, жүректері "жоқ", "ол өтірік" деп соғады. Бізге бөтен жердің керегі жоқ. Оны қайтеміз? Өзіміздің туған жерімізді сүйеміз, бар бақытымыз осында! Егер бауыр басқан жерімізден кенет ажырап қалар болсақ, онда жүрегіміздің пернелері қоса үзіледі. Біз қоныс аударуға келісім бере алмаймыз, кетпейміз!

	Хойтл-мэттиден кейін қоныс аударуды жақтап жүрген көсемдердің бірі сөз алды. Ол тайпадағы ең құдіретті көсемдердің бірі Оматла болатын. Оның уәкілмен құпия одақ құрып жүргендігі жөнінде күдік бар. Ол бітімге шақыра сөйледі. Қызыл өңді бауырларына ешқандай кедергі жасамауға, Оклаваха келісімінің шарттарын адал орындауға кеңес берді.

	Бұл көсемнің басқа біреудің ықпалында екені айқындалды. Сонымен бірге, ол ашықтан-ашық үкімет жағына шығудан да қорқатын секілді. Отаншылдардың кегінен сескенді. Орнынан тұрып сөйлей бастағанда-ақ патриот-жауынгерлер оған жақтырмай қарап, ал олардың көсемдері ─ Арпиуки, Коа-хаджо және басқалар ─ сөзін жиі-жиі бөле берді. Сол сарында, бірақ батылырақ сөйлеген Луста-хаджо (Қара Топырақ) болды. Шектен тыс батыл сөйлеген ол, жаңа дәлелдер келтірген жоқ, бірақ опасыздар жағын бір көтеріп тастады. Енді болмаса шыдамсызданып, қобалжи бастаған уәкілдің де көңілі орнына түсті.

	Одан кейін джентльменге тән биязы мінезді үндіс, аса құрметті көсемдердің бірі Холатомико тұрды. Ол сырқат болатын, сондықтан сөйлеген сөздері көпшілік күткендей емес, босаңдау шықты – ал, қоныс аударуға үзілді-кесілді қарсы адамның бірі осы еді.

	─ Біз мұнда бүгін бір-бірімізбен ақылдасуға жиналып отырмыз, - деді ол. ─ Бәрімізді жаратушы Ұлы Аруақ, бәріміз де соның құлымыз. Бәріміз де бір анадан туып, бір емшекті еміп өстік. Демек, бәріміз де бауырмыз, ал бауырлар бір-бірімен жауласып, қан төкпес болар. Егер өз бауырының қолынан қан төгілер болса, онда Жер-ана күңіреніп, кек алуға шақырады да, бәріміз Ұлы Аруақтың қаһарына ұшыраймыз. Мен сырқатпын. Маған қарағанда шүкірлеу біреуің ойларыңды айтарсыңдар.

	Бұдан кейін бірнеше көсем сөйледі. Қоныс аударуды жақтаушылар Оматла және Қара Топырақтың сөздерін қайталады. Олар Охала (Үлкен Жауынгер), ағайынды Итолассе, Чарльз Оматла және тағы да бірнеше ықпалсыздау көсемдер болатын.

	Оларға қарсы сөйлеген отаншылдар: Акола, Яха-хаджо (Құтырған Қасқыр), Эха Матта (Су Жылан), Пошалла (Ергежейлі) және зәңгі Абрам. Ол бір кездерде Пенсаколадан қашып келген, енді микосоки тайпасымен бірге тұратын зәңгілердің көсемі, Онопа кеңесшілерінің бірі, оған деген ықпалы да шексіз. Ағылшынша еркін сөйлейтін ол Оклаваха мәжілісінде үндістердің бас тілмашы болғанындай, бүл кеңесте де аудармашы боп тұрды. Ол таза қанды зәңгі болатын. Көнектей еріндері, шығыңқы жақтары және өз нәсіліне тән басқа да бітім ерекшеліктері осының куәсіндей еді. Ер жүрек, салқын қанды әрі сұңғыла адам, өзіне сенім артқан халқына шексіз берілген дос бола білді. Кішіпейілдікпен әрі ұстамды сөйлегенмен уәкілдің жоспарларына соққы беруге бекем бел байлаған екен.

	Бас көсем әлі сөйлеген жоқ болатын, уәкіл енді соған бұрылды.

	Ұзын бойлы, етжеңді Онопада алып бара жатқан ақыл жоқ сынды, бірақ сонымен бірге өз бағасын білетін боп көрінді. Ағып тұрған шешен де емес және халықтың бас "микосы" болғанмен жауынгерлер арасындағы ықпалы кейбір кішірек көсемдердің ықпалынан кемтұғын. Сондықтан оның пікірі шешуші немесе басқалар үшін міндетті пікір деп саналмайтын, бірақ "мико-мико" (көсемдердің көсемі) атанғандықтан және шынтуайтқа келгенде, аса ірі микосоки тайпасының басшысы болғандықтан, таразы басын я ол жақ, я бүл жаққа қарай басып кетуі мүмкін. Егер ол қоныс аударуды жақтап шықса, отаншылдар ұтылды дей беріңіз.

	Бәрі де сілтідей тына қапты. Ақ өңділердің де, қызыл өңділердің де назарлары бас көсемде. Оның ойлау жүйесінен хабардар жандар өте аз, сондықтан қандай пікір айтатынын жұрттың көбі біле алмай тұр. Оның сөзін қаншалықты қауіптене күткендері түсінікті.

	Бірақ дәл осы бір сын сәтте Онопаның артында тұрған жауынгерлер қозғалақтап, тәрізі, өздері қатты сыйлайтын жаңа көсемге қақ жарылып жол берісті.

	Сәлден соң ол алға шыға келді. Бұл барынша әшекейлі киім киген, кескін-келбеті келіскен жас жауынгер еді. Кеудесіне көсемнің айрықша белгілерін таққан. Бірақ онсыз да, бір қарағанда-ақ, оның халықты бастау үшін туған адам екені байқалды.

	Үстінде қымбат киім, бірақ әсіреқызыл, алабажақ емес. Белін түрлі түсті зер белбеумен қынай буған жейдесі жараса төгіліп тұр. Аяқтарына қызыл мауытыдан шұлық киіпті. Дене бітімі келіскен, бар тұлғасы қолмен құйғандай. Басында түйеқұстың үш қауырсынын қадаған түрлі түсті маңдайша. Қауырсындардың ұшы иығына дейін төгілген. Мойнында әр түрлі әшекейлер. Солардың ішінде әсіресе біреуі - кеудесіндегі дөңгелек алтын теңгелік ерекше көз тартады. Онда бір нүктеден тарап жатқан сәулелердің суреті ойып сызылған. Бұл шығып келе жатқан күннің суреті еді.

	Бет әлпеті қызыл бояумен боялған, бірақ соған қарамастан, кескін-келбеті ап-айқын білініп тұр: жараса біткен ауыз бен иек, жұқалау ерін, қайтпас қайсарлықты білдіретін кескін, бүркіт мұрын, биік кең маңдай, шаңқиған күнге кірпік қақпай қарай алатын қаймықпас қаршыға көз.

	Осы бір тамаша адамның алға шыға келуі, жұртқа аспаннан жай түскендей әсер етті. Мұндай жай театрда ғана, шығуын тағатсыздана күтіп отырған трагедиялық кейіпкер жарқ етіп көрінген кезде ғана болушы еді.

	Жас көсем өте кішіпейіл көрінді. Мен нағыз батырдың пайда болғанын оның жүріс-тұрысынан емес, басқалардың қозғалысынан байқадым.

	Бұған дейін сөйлеген кейіпкерлер, тек орта қол актерлер боп қана қалды. Барлық семинолдардың күткен адамы осы бір жас көсем боп шықты!

	Үндістердің қатарлары қозғала берді, сыбырлаған, содан соң гуілдеген дауыстар естілді, қалың тобыр бір адамдай селт етіп, бір мезгілде кеудені жарып шыққандай: "Оцеола!" деген есім жаңғырықты.





XXVIII тарау





АРАЙЛЫ КҮН

	Иә, бұл Оцеола болатын, семинолдар тілінде "Арайлы Күн" деген сөз. Атағы еліміздің түкпір-түкпіріне дейін жеткен Оцеола осы, өзіміздің училищеде де, қалалар көшелерінде де, ақсүйектер ортасында да жұрттың ынтасын аударып, тамсандыра беретін Оцеола. Көсемдер ортасына да ол кенеттен кірген.

	Осы бір ерекше жігіт жөнінде аз-кем әңгіме айта кетелік.

	Әуелде қарапайым жауынгер, сосын ─ ешкімнің көмегінсіз-ақ ─ кіші көсем, енді, міне, сиқырлап қойғандай бүтін бір халықтың сеніміне ие боп шыға келді. Отаншылдар ендігі жерде бар үміттерін осыған артып отыр. Оның ерлігі баршаны қанаттандырып, ықпалы күн сайын арта берді. Аты да нақ өзіне сай болатын. Егер азан шақырып қойған есімі Оцеола екенін ескермесек, оны кездейсоқ емес, әдейі қойып алған ат деп қалуға болады. Осының өзінде де бір сәуегейлік, бейнелі ұғым бар, өйткені бүгінде ол семинолдар үшін, шынында да, "арайлы күн" болатын.

	Оцеоланың жауынгерлерге зор әсер еткені сезіліп тұрды. Бәлкім, көптен бері осы жерде жүрген шығар, бірақ осы уақытқа дейін көсемдердің алдыңғы қатарына шыққан жоқ. Жасқаншақтар мен солқылдақтар ол келісімен бір көтеріліп, еркін тыныстады, ал опасыз көсемдер оның жанарынан жасқанып бүрісе түсті. Ағайынды Оматла мен қаһарлы Лустахаджоның өзі оған қауіптене қарап тұрғандарын байқадым.

	Оцеоланың келісі үндістерді ғана емес, басқа да біреулерді қайран қалдырды. Уәкілдің жүзіне көзім түсті. Ол боп-боз боп, абыржып қапты. Арайлы Күннің пайда болуы жанына мүлдем жақпағаны көрініп-ақ тұр. Мен генерал Клинчтің қасында тұрғанмын, сондықтан генералдың құлағына асығыс сыбырлап жатқан сөздерін құлағым шалып қалды.

	─ Қап әттеген-ай! - деді ол ашулы үнмен. ─ Мынау болмағанда біз сөз жоқ жеңетін едік! Осы келгенше уысыма түсіріп алсам деп тұр едім. Қасақана басқа уақытқа шақырып едім -болмай қалғаны-ай, ә! Сайтан алғыр-ай! Енді ол істің бәрін бүлдіреді... Әне, Онопаның құлағына сыбырлап тұр, кәрі қақпас бала құсап құлағын тоса қапты... Бәлі, енді ол сәби секілді оның айтқанының бәрін істейді! Өзін де ересек демесең, баладан айырмашылығы жоқ. Енді бәрі де бітті дей бер, генерал! Соғыстан қашып құтыла алмаймыз!

	Осы сөздерді естіген соң, Оцеолаға тағы да бір рет анықтап қарадым. Ол сәл еңкейіңкіреп, Онопаның ту сыртында тұр еді, өз тілінде бірдемені сыбырлап жатқанын құлағым шалды. Оның не айтқанын тілмаштар ғана түсіне алатын, бірақ олар қашықтау тұрған, ести алмады. Оцеоланың сұсты да толқулы жүзінен, уәкілге ызғар шаша қарағанынан келісу қаперінде де жоқ екендігін және өз көсеміне де сол ақылды айтып тұрғанын түсіну қиын емес еді.

	Бірнеше секундқа тыныштық орнады. Оны тек бір жақтан уәкілдің, екінші жақтан Оцеоланың сыбырлағаны ғана бұзып тұрды. Ұзамай екеуіде үнсіз қалды. Тағатсыздана күткен сәт. Онопаның шешімі бәрі үшін маңызды, бейбітшілік пе, әлде соғыс па, өмір ме, әлде өлім бе ─ бәрі осы шешімге байланысты. Тіпті сапта тұрған солдаттар да мойындарын созып тыңдап қапты. Үндіс балалары, сәбилерін көтерген әйелдері жауынгерлер сапының артында ұйлығысып тұр. Олардың да бас көсемінің шешімін қатты қауіптене күткендері байқалады.

	Алабұртып кеткеніне қарағанда, уәкілдің төзімі таусыла бастады. Байсалды көрінуге бар күшін салғанымен, қатты толқып, ашуланып тұр. Ол Оцеоланы байқамаған болады, бірақ осы сәтте оның бар ойы сонда екені күмәнсіз еді. Генералмен әңгімесін жалғастыра тұрып, көзінің қиығымен жас көсемге қарап қояды.

	Бұл үнсіздік көпке бармады. Әбден төзімі таусылған уәкіл тілмашқа бұрылды.

	─ Онопаға кеңес шешіміңізді күтіп түр деңізші.

	Тілмәш бұйрықты орындады.

	─ Бір ғана айтарым бар, - деді көсемдердің көсемі, орнынан да тұрмастан. ─ Тұрған жеріме ризамын және туған өлкемнен ешқайда кетпеймін.

	Бұл мәлімдемеге жауап ретінде отаншылдар жағынан мақұлдаған дауыстар естілді. Бәлкім, Онопаның бұрын-соңды сөйлеген сөздерінің ішіндегі ең тамашасы осы болар. Сол сәттен бастап ол шын мәнінде корольге айналды және енді өз халқына шексіз билік жүргізе алады.

	Көсемдерге көз салдым. Холато-миконың момақан жүзіне күлкі үйіріліпті, Хойтл-мэттидің тұнжыр қабағынан шаттық еседі, Аллигатор, Бұлт және Арпиукидің қуаныштарында шек жоқ, тіпті зәңгі Абрамның көнектей еріндері жоғары жайылып, піл сүйегіндей аппақ, екі қатар тістері жарқырай қапты. Ағайынды Оматла мен олардың жақтастары түндей түнеріп кетті. Тұнжыраған көзқарастарынан кейістіктері білінеді, қатты қауіптеніп қалғандықтары анық. Олары негізсіз де емес: бұған дейін олардың опасыздықтары жөнінде тек күдік қана болса, бүгін оған жұрттың көзі жетті. Бақыттарына қарай, форт Кинг жақында болып, осының бәрі қарулы солдаттардың көз алдарында өтуде. Опасыздарға американың найзалы мылтықтары ашынған халықтан қорғалап қалу үшін қажет еді!

	Уәкіл біржола бұлқан-талқан болды. Ол ресми адамға тән бар қасиеттерді жоғалтып, даурыға айқайлап, қорқытуға, кекесін күлкімен шенеуге көшті. Ол көсемдердің аттарын атап, оларды өтірікші және зұлымсыңдар деп айыптады. Онопаны Оклаваха шартына қол қойғансың деп кінәлады. Анау оны теріске шығарған кезде, уәкіл оған өтірік айтасың деді. Осынша оспадар айыптауларға ең тағы деген адамның өзі де жауап беруді қажет деп таппай, тек үнсіз ғана жек көріп тұрды. Көсемдердің көпшілігіне от-зәрін төгіп болған соң, уәкіл алдыңғы жақта тұрған жауынгерлердің біріне қарап, бар даусымен, долдана айғай салды:

	─ Осының бәрін бүлдірген сізсіз, сіз боласыз, Пауэлл!

	Мен селк ете қалдым да, бұл сөздің кімге айтылғанын, уәкіл кімге қарап сөйлегенін білу үшін айнала көз салдым.

	Уәкілдің көзқарасы мен қимыл-әрекеті көмектесті. Қаһарлана созған қолымен ол жас көсем Оцеоланы нұсқады. Мәңгіріп қалдым. Ұмытыла бастаған күндер санама еміс-еміс қайта оралды. Ашық-қызыл бояулардың ар жағынан бұрын көрген адамның таныс бейнесі шыға келгендей.

	Енді бәрі де есіме түсті. Жаужүрек үндіс деп тұрғаным бала кездегі досым, қарындасымды құтқарушы, Маюмидің ағасы боп шықты!





XXIX тарау





УЛЬТИМАТУМ

	Иә, Пауэлл мен Оцеола ─ бір адам боп шықты. Бір кездегі бала күш-қайраты толысқан нағыз еркекке айналып, батыр боп ер жетіпті. Қайнаған ішкі сезім әсерінен ─ өткендегі достық пен қазіргі мақтаныштан ─ ұмтылып барып, құшақтай алуға әзір едім, бірақ достық сезімді ақтаратын жер бұл емес екенін түсіндім де, өзімді-өзім тежедім. Этика мен азаматтық борыш оны орындатпады. Бұрынғыдан бетер мақтаныш тұтқан адамымнан көз ала алмасам да, мен салқындылық сақтап, өңімді бермеуге тырыстым.

	Ойлануға уақыт жоқ. Уәкілдің айғайынан кейін орнай қалған тыныштық қайта бұзылды және оны Оцеоланың өзі бұзды. Жұрттың назары өзіне ауғанын көрген жас көсем, екі адым алға аттады да, уәкілдің алдына кеп тұрды. Сынай қараған көз жанарында салқындық болмағанмен, қайтпастық бар еді.

	─ Сіз маған айттыңыз-ау деймін? - деп сұрады ол. Даусында толқу да, ашу да жоқ.

	─ Енді кімге деп едіңіз? - деп кесіп тастады уәкіл. ─ Пауэлл деп мен сіздің атыңызды атадым.

	─ Бірақ менің атым Пауэлл емес.

	─ Қалайша Пауэлл емес?

	─ Жоқ! - деді үндіс, дауыс көтере, уәкілге тесіле қарап.

	─ Егер сізге ұнаса мені Пауэлл деп атай беруіңізге болады. Сізге айтамын генерал Уайли Томпсон, - деп сөзін жалғастырды ол, уәкілдің әскери атағын кекесінмен толық тізіп шығып. ─ Бірақ біліп қойыңыз, сэр, мен ақ нәсілділер қойған атымды жек көремін. Мен -өз анамның ұлымын34. Менің атым Оцеола.

	Қайнап шыға келген ашуға ие болу уәкілге оңай соққан жоқ. Өзінің плебейлік аты-жөнін келемеж еткені жанына қатты батты. Оцеола ағылшын тілін жақсы білетін. "Томпсон" деген ныспы ақсүйектердің есімі емес екенін қалай түсінбесін. Ащы мысқыл көздеген жерге барып тиді.

	Уәкілдің ызаланғаны сонша, егер еркінде болса, Оцеоланы тап осы арада өлтіруге бұйрық берер еді. Бірақ қолында ондай билік жоқ болатын. Оның үстіне дәл қасында винтовка ұстаған үш жүз үндіс тұр ─ тұтас бір қол. Мұндай орынсыз ұстамсыздығы үшін американ үкіметінен мақтау ести қоймайтынын уәкіл түсінетін. Тіпті Ринггольдтердің өздері де -уәкілдің жақын достары бола тұра және іштей Арайлы Күнді құртудың жолын ойластыра жүрсе де ─ мұндай әрекетті құптай қоймауға ақылдары жететіндіктерін көрсетті. Оцеолаға жауап берместен, Томпсон көсемдерге қарап сөйлеп кетті.

	─ Сөзді доғарыңдар! - деді ол, қол астындағыларды ықтырып үйренген дауыспен. ─ Бәрін де ойластырып болдық. Сендердің бұларың баланың немесе ақымақтың сөзі. Ендігі сөздеріңді тыңдағым келмейді! Енді Ұлы Әкелеріңнің не айтқанын және маған не тапсырғанын тыңдаңдар. Ол алдарыңа мына қағазды жайып тастауды бұйырған. - Уәкіл шиыршықтап ораған пергамент суырып алды да, орауын жазды. ─ Бүл Оклаваха шарты. Көпшіліктерің қол қойғансыңдар. Жақын келіңдер де, қойған қолдарыңды қайтадан растаңдар.

	─ Мен ол шартқа қол қойған жоқпын және қоймаймын да, - деп мәлімдеді, артында тұрған Оцеола байқатпай ақырын ғана түртіп қалған Онопа. ─ Басқалар не істесе де өздері білсін. Мен үй-жайымды тастап кете алмаймын! Флоридадан ешқайда кетпеймін!

	─ Мен де кетпеймін! - деп кесіп айтты Хойтл-мэтти. ─ Елу кеспек оқ дәрім бар. Содан атылмаған бір түйірі қалғанша, туған жеріммен қоштаса алман!

	─ Менің де ойым сол! - деді Холата.

	─ Менің де! - деп саңқ етті Арпиуки.

	─ Менің де! - деп қосыла кетісті Пошалла, Коа-хаджо, Бұлт және зәңгі Абрам.

	Тек отаншылдар ғана сөйлеп жатты: опасыздар бір ауыз тіл қатқан жоқ. Шартқа екінші рет қол қою олар үшін тым ауыр сын болар еді. Оклавахада берген келісімдерін дәлелдеп беруге олардың батылдары жетпеді, семинолдардың төрт көздері түгел жиналған жерде шартты қорғаудан қорықты. Сондықтан үндері шықпады.

	─ Жетер! - деп саңқ етті Оцеола. Ол өз пікірін әлі айтқан жоқ, бірақ бәрі де қашан сөйлер екен деп күтуде еді. Бәрінің назары соған қарай ауды. ─ Көсемдер өз ойларын айтты: олар шартқа қол қойғысы келмейді! Олар: елдің қалауын жеткізді, халық та оларды қолдайды. Уәкіл бізді баласындар, ақымақсыңдыр деп сөкті. Тіл тигізу онша қиын шаруа емес. Орталарымызда балалардың да, ақымақтардың да бар екенін білеміз. Бәрінен жаманы: біздің арамызда опасыздар бар! Бірақ ер жүректігі мен тұрлаулылығы жағынан уәкілдің өзінен кем соқпайтын еркектер де бар. Ол бізбен бұдан былай сөйлескісі келмейді екен -солай-ақ болсын! Біздің де оған басқа айтарымыз жоқ, жауабымызды естіді. Ендігі жерде қалам десе де, кетем десе де өз еркі... Бауырлар! ─ деп сөзін жалғастырды Оцеола, көсемдер мен жауынгерлерге бұрылып, ақ нәсілдерге назар аудармастан. ─ Сендер дұрыс істедіңдер. Ұлтымыздың қалауын білдірдіңдер, халық оны қолдайды. Бізді отанын тастап, батысқа кеткілері келеді деп өтірік айтады! Taп солай деу ─ алдамшылардың ісі! Олар басқаның сөзін сөйлейді. Бізге арналған қасиетті жерге бара қоюға құлшынған емеспіз. Ол тап біздің жеріміздей құлпырып тұрған жоқ. Қаңыраған қу дала ғана. Жазда жылғаларының суы тартылып, аңшылар шөлден қаталайды. Қыста ағаштарының жапырағы ұшып, қар жауып, жер тоңға айналады. Суық сүйегіңнен өтіп, адамдар дірдек қағып, қиналып өледі. Ол өлкенің жері ─ өлі жер. Бауырлар! Біз ол мұз құрсаған жерде тұрғымыз келмейді, өз отанымызды сүйеміз. Басымызды күн шалса, еменнің, биік лаврдың немесе саялы пальманың көлеңкесіне паналаймыз. Осындай жерді шынымен-ақ қиып кетпекпіз бе? Жоқ! Біз пальманың көлеңкесін саялап өстік, өлсек соның көлеңкесінде өлеміз!

	Оцеола көзге түскен сәттен бастап, сөздерін аяқтағанға дейін тыңдаушылардың толқуы арта түсті. Шындығында да, осы көріністің керемет әсер еткені сонша, тіпті оны сөзбен жеткізудің өзі қиын. Бұл тек суретшінің ғана қолынан келетін шаруа.

	Шынында да, жүрек тебірентерлік көрініс еді: бір жақта ─ зығырданы қайнаған уәкіл, екінші жақта ─ байсалды көсемдер тұр. Сезім қайшылығының көрінісі. Көк майсада шапқылап, гүл теріп ойнап кеткен тырдай жалаңаш балаларын бір сәтке ұмытқан әйелдер кеңесті айнала қоршаған жауынгерлермен бірге топырласып, іштей сыр бермегенмен, қызыға құлақ түруде. Олар Оцеоланың әрбір көзқарасын, әрбір сөзін қалт жіберген жоқ. Ер жүрек те сымбатты, сұлу жауынгер оларға байсалды, сұсты қарайды. Қатты қымқырып алған жұқалтаң еріндерінен бұлғармас шешімге бекінгендікті байқайсың. Тұлғасынан өзіне деген сенімділік пен ізгілік байқалады. Менмендігі жоқ. Абыройын жоғары ұстап, салмақты тұр. Қысқа, әрі ап-анық етіп сөйледі де, сөзін аяқтаған соң басын шалқая көтеріп қолдарын алдына айқастырған күйі үнсіз, сабырлы күйде қалды. Бірақ уәкіл жалған сөйлеп немесе әдейі бұрмалап, бопсалап бара жатса, жай отындай жарқ етіп, тұтана кетуге дайын тұр. Мұндай сәттерде еріндері қисайып, аяғын долдана тепкілеп, қолдарын сермеп, жұдырығын түйеді. Мұхиттың дауыл соққанда көтерілетін толқындарындай, ауыр күрсініп, көкірегі қарс айырылады. Сонан соң көне мүсіншілер жақсы көретін, Греция құдайлары мен батырларының тып-тыныш, моп-момақан кейпіне түсіп, үнсіздікке беріле сілейіп қалады.

	Оцеоланың сөзінен кейін жағдай шиеленісіп кетті. Уәкілдің төзімі таусылды. Ультиматум қоятын уақыт жетті, оған президент өкілеттік берген. Даурыға сөйлеген даусын төмендетпеген, ол қорқытуға көшті.

	─ Шартқа қол қойғыларың келмейді ғой, кеткілерің келмейді ғой? Тамаша! Ондай жағдайда мен сендердің кетуге тиіс екендеріңді мәлімдеймін! Әйтпесе сендерге қарсы соғыс жарияланады! Жерлеріңе әскер басып кіреді! Найзаның күшімен кетесіңдер жерлеріңнен!

	─ Солай де! - деп саңқ етті Оцеола кекесін күлкімен. ─ Онда қалағандарың болсын! Жариялай бер соғысыңды! Біз бейбітшілікті қалаймыз, бірақ соғыстан да қорықпаймыз! Сендердің күшті екендеріңді, сан жағынан миллиондап асып түсетіндеріңді біз білеміз! Бірақ бәрібір, бұдан басым болсаңдар да, бізді әділетсіздікті мойындауға мәжбүр ете алмайсыңдар. Мұндай масқараға көнгенше, өлгеніміз жақсы! Соғыстарыңды жариялай беріңдер! Әскерлеріңді қаптатыңдар елімізге, бірақ бізді бұл жерден ығыстыру өздерің ойлағандай оп-оңай болады екен демеңдер. Сендерде винтовка болса, бізде мылтық, сендердің найзаларыңа қарсы бізде томагавкі бар, кіршіксіз ақ жағалы солдаттарың семинол жауынгерлерімен бетпе-бет келетін болады! Жариялаңдар соғысты! Біз оның дауылынан сескенбейміз! Бұршақ жауса гүл сабағынан үзіледі, ал мызғымас, иілмес емен ұшар басын аспанға созып, дауылға қарсы тосады!

	Осы бір жалынды сөздер үндістердің көкіректерін жарып шыққан, күреске шақырған айқайға ұласты. Кеңестегілер абдырап қалды, апат басталар шегіне жеткендей. Оцеоланың ұранынан делебесі қозған кейбір көсемдер орындарынан атып тұрып, көздерін төмен сала, ашу-ызамен қолдарын сес көрсете көтеріп тұр.

	Офицерлер өз орындарына барып, солдаттарға бәсең үнмен, дайындалуға бұйрық берді. Сол арада, зеңбірекшілердің атуға әзірленіп, бекініс ұяларында тұтқан пілтелердің көгілдір түтіні көріне бастады.

	Алайда шын қатер төне қойған жоқ. Екі жақ та қарулы қақтығысқа дайындала қоймағанды. Үндістер кеңеске дұшпандық пиғылмен келген жоқ болатын, әйтпесе әйелдері мен балаларын үйде қалдырмас па еді. Отбасылары қастарында жүргенде олар ақ өңділерге қарсы шабуылға шықпайды, ал ақ өңділер себепсізден-себепсіз бірінші боп көтеріле қоймайды. Қазіргі болған жайдың бәрі аяқ астынан қайнап шыға келген ашудың нәтижесі болатын, бірақ тез басылды да, сабасына қайта түсті.

	Уәкіл қолынан келгеннің бәрін істеп бақты. Бірақ қорқыту да, алдап-арбау да ықпал ете алмады. Жоспарының күйреп бара жатқанына оның көзі жетті.

	Дегенмен әлі де болса үміті бар. Бүл жайтты түсіне кеткен ақылды адамдар, сұңғыла, кәріқұлақ жауынгер Клинч пен зымиян Ринггольдтер болатын. Олар уәкілге таяп келіп, басқаша амал жасауға кеңес берді.

	─ Үндістердің ойлануына уақыт беріңіз, - деді олар. ─ Ертеңге тағы да бір кеңес белгілеңіз. Бүгінгідей тамам тайпаның алдында емес, көсемдер құпия бас қосып, бар мәселені өзара кеңессін. Жауынгерлер жоқ жерде олар жасқанбай, басалқалы мәслихаттасқан соң, бәлкім, басқа шешімге келер. Әсіресе тап қазір, өздерін қандай қиянат күтіп тұрғанын білгенде мұның мәні бөлек.

	"Ал, бәлкім, - деп сөз қосты, барлық жаман қасиеттеріне қарамастан, осындайда оп-оңай тауып кететін Аренс Ринггольд, ─ бізге қарсы көсемдер ертеңгі кеңеске қатыспас та. Сізге бәрінің қол қоюы міндетті де емес қой!

	"Дұрыс, - деді, мынадай ұсынысқа жабыса кеткен уәкіл. ─ Дұп-дұрыс. Тап солай істеуге тура келеді.

	Осы бір қысқа шешімге келген соң ол тағы да көсемдер кеңесіне қарап сөйлеп кетті.

	─ Бауырлар! - деді ол, бастапқы мәймөңкелігіне басып. ─ Жаужүрек Холата айтқандай-ақ, бәріміз де бауырласпыз. Осылай дауласумен, бір-бірімізге жау болып тараймыз ба? Осымен кетісетін болсақ, Ұлы Әкелерің қатты қамығады. Мұндай маңызды мәселені асығыс шешкендеріңді қаламас едім. Шатырларыңа қайтыңдар да, өздеріңше кеңес шақырыңдар, сосын достық жағдайда мәселені оңаша талқылаңдар. Ертең қайта кездессек қайтеді ─ қай жаққа болмасын бір күннің ары-берісі не? Шешімдеріңді маған сонда айтарсыңдар, ал әзірге дос, бауыр боп қала берейік!

	Бұл ұсынысқа көсемдердің кейбіреулері "табылған сөз" десіп, келісімдерін білдірді. Сонан соң бәрі де тарай бастады. Алайда ойлары бір жерден шықпағандарын байқап қалдым. Келісім бергендер негізінен алғанда Оматланы жақтайтын көсемдер болатын. Отаншылдар болса осы, кеткеннен қайтып келмейтіндіктерін жұртқа естірте мәлімдеді.





XXX тарау





ДАСТАРҚАН БАСЫҢДАҒЫ ӘҢГІМЕ

	Офицерлер дастарқанынан түстік ішкен кезде мен көп жаңалық естідім. Шарап ағытылған жерде тіл де ағытылады, ал шампанның қызуымен ең ақылды адамның өзі лепіріп кетеді.

	Уәкіл өз жоспарларын да, президенттің пиғылын да жасырған жоқ. Әйтсе де, жұрттың бірсыпырасы оны жобалап та қойғанды.

	Бүгінгі күннің сәтсіздіктерінен оның көңілі біраз пәс боп қалды. Бәрінен бұрын дипломаттық атағыма кір келе ме деп қорқады. Іскер диломат атану "Құрама Штаттар үкіметі уәкілдерінің бар аңсайтындары осы ғана! Оған қоса уәкіл Оцеола мен басқа да көсемдердің өзін менсінбеген қылықтарына өкпелі еді. Салқын қанды, ұстамды үндістер ашуланшақ әрі ойланбай іс қылатын жандарды ұнатпайды. Бұл болса бүгінгі кеңесте сондай қасиеттерімен өз беделін түсіріп, осы осалдығы үшін үндістердің жек көруіне себепкер болды. Өзін жеңілген, масқара болған адамдай сезінеді, содан да көкірегінде барша қызыл өңділерге деген ашу-ыза қайнайды. Бірақ ол қаһарымды ертең көресіңдер деген үмітпен өзін-өзі жұбатқан болады. Ашу-ызаға булыққан күннің өзінде де тастай қатты, емендей берік бола алатындығын көрсетеді әлі оларға. Осының бәрін ол шарап бойына тарап, көңілі көтерілген кезде мақтан етіп айтты.

	Офицерлерге келетін болсақ, бұл істің мән-жайына пәлендей ықылас қойған жоқ және мәселені талқылауға қатыспады десе де болады. Тек қарулы қақтьғыс болып қалуы мүмкін деген долбарға ғана үн қосты. Соғыс бола ма, жоқ па? Семсер ұстаушылардың есіл-дерті осы турасында. Мен болашақ қарсыластарының ерлігі мен жанқиярлығын елемеуге тырысып, өздерінің басымдықтарына мақтанған көптеген офицерлердің сөздеріне куә болдым. Оларға үндістермен болған соғыс ардагерлері қарсы шықты, бірақ ондайлардың қатары аз еді.

	Қызды-қызды әңгіменің себепкері Оцеоланың өзі болғанын айтып жату қажет те емес. Жаман мен жақсының арасы қандай алшақ болса, жас көсем туралы пікірлер де бір-біріне сондай кереғар болатын. Кейбіреулер оны "жарқын жабайы" деп атаса, мені таң қалдырғанда көпшілігі басқа көзқараста еді. "Ішкіш жабайы", "ұры", "кәззап" деген секілді теңеулер естіліп жатты.

	Мұндай айып тағуға сене алмаған басым, ашуланып қалдым. Неге десеңіз, Оцеоланы айыптаушылардың көпшілігі бүл өңірге жуырда келгенді. Қайткенде де, соншама қаралап отырған адамдарының өмірін олар қайдан біле қойсын.

	Ринггольдтер, әрине, ғайбат айтушыларға қосыла кетті. Жас көсемді олар жақсы білетін, бірақ оны айтудан неге жасқанатындарын түсіне кеттім. Сөз боп отырған адамға ара түсерлік бірдеңе айтуға тиіс екенімді сездім. Оның екі себебі бар болатын: біріншіден, ол бұл жерде жоқ, екіншіден, мені өлімнен алып қалған адам. Дастарқан басында мәртебелі адамдардың отырғандығына қарамастан, үндемей кете алмадым.

	─ Мырзалар! ─ дедім, бәрі естісін деген оймен дауысымды көтеріңкіреп. ─ Оцеоланы айыптауларыңыздың әділдігін растайтындай дәлелдеріңіз бар ма?

	Ыңғайсыз тыныштық орнады. Оцеоланың маскүнемдігін, мал ұрлайтындығын немесе алдап-арбаумен айналысатындығын ешкім дәлелдеп бере алмады.

	─ Солай деңіз! - деп шәңк етті ақыры Аренс Ринггольд, шиқылдаған дауыспен. ─ Демек, сіз, лейтенант Рэндольф, оны жақтап тұрсыз ғой?

	─ Ол неліктен қорғауға лайық емес, алдымен сіз оны дәлелдеп беріңіз. Онсыз мен өз пікірімде қаламын

	─ Оны табу қиын емес! - деп айқайлады офицерлердің біреуі. ─ Мал ұрлаумен шұғылданғанын жұрттың бәрі біледі.

	─ Сіз қателесесіз, - дедім мен дандайсыған шешенге. ─ Мәселен, мен бұл туралы ештеңе білмеймін. Ал сіз ше?

	─ Жоқ-а, шынымды айтсам, мен де онысын байқамадым, ─ деп жауап берді, менің оқыс тергеуімнен сасқалақтап қалған офицер.

	─ Мал ұрлау туралы сөз боп қалған екен, мырзалар, онда мен сіздерге тап осы әңгімеге қатысты бір қызық жайды айтып берейін. Егер қаласаңыздар, мен дайын.

	─ Е, әрине, айта беріңіз, тыңдаймыз!

	Мен адвокат Граббтың малы қалай ұрланғанын қысқаша баяндап бердім. Аты-жөндерін атаған жоқпын, әрине.

	Менің әңгімем күтпеген жаңалық боп шықты. Генералға әсер еткенін байқап қалдым, уәкіл де қатты тіксініп қалды. Бұл оқиғаны тісімнен шығармаған болсам, оған әлдеқайда жайлы тигендей екенін сездім.

	Бәрінен де бұл әңгіме әкелі-балалы Ринггольдтерге қатты әсер етті. Екеуі де құп-қу боп бозарып, сескеніп қалды. Мұны өзімнен басқа ешкім байқамады білем, бірақ олардың бұл жайды менен артық білетіні анық болды.

	Сонан соң бәрінің әңгімесі үндістер арасында қашып келген қанша зәңгі бар және қарулы қақтығыс бола қалған күнде әлгілер елеулі көмек көрсете ала ма деген мәселеге ойысты. Бұл үлкен мәселе еді. Резервацияға қоныстанып қалған зәңгілер мен мулаттардың көп екенін бәрі де білетін. Олардың бірсыпырасы егін өсірумен, қалғандары мал бағумен шұғылданады. Емін-еркін аң аулайтын үндістердің өміріне біржола көшіп, қолдарына винтовка ұстап, саванналар мен ормандарда қаңғып жүргендері қаншама. Әр түрлі пікірлер айтылып жатты: біреулер олардың саны бес жүздей ғана десе, екінші біреулер мыңнан кем емес десті. Зәңгілер бірі қалмай бізге қарсы шығады "бұған бір ауыздан келістік. Бұл жөнінде басқа пікірдің болуы мүмкін емес!”

	Біреулер зәңгілер соғыса білмейді десе, екінші біреулер ер жүрек десті. Соңғы болжам шындыққа әлдеқайда жақындау еді. Зәңгілер қарсыластарымызға үлкен көмек көрсетеді және бізге талай әлекті салады дегенге бәрі де келісті. Кейбіреулер, біз қызыл өңділерден гөрі, қара "қашқындардан" көбірек сақтануымыз керек деп соқты. Бұл да бір өзінше каламбур еді.

	Алдағы күресте зәңгілердің қолдарына қару алып, бізге қарсы батыл қимылдайтындықтарында дау жоқ. Олар ақ нәсілділердің "дәстүрлерін" білетіндіктен де қауіпті бола түседі. Оған қоса, зәңгілер қорқақ емес, олар батылдықтарын талай рет дәлелдеп те берген. Зәңгіні ет пен сүйектен жаралғaн, найзалы винтовкамен қаруланған ата жауына қарсы қойшы қорқып, тайсалмайды. Егер қаскөй құдай Оби зәузатынан шыққан тілсіз дұшпан болса әңгіме басқа. Африканың білімсіз ұландарын жоққа сенушілік қатты жайлап алған. Олар ғұмыр бойы елеске, жын-шайтандарға сенумен келеді және осы бір табиғаттан тыс ібілістерден қорыққанда жерге кіріп кете жаздайды.

	Зәңгілер жөніндегі осы әңгіме үстінде мен әріптестерімнің, әсіресе жай адамдарша киінген жер иелерінің ызғарланып отырғандықтарын байқадым. Кейбіреулер егер қолыма түсе қалса, сая жерден сазайын тартқызар едім деген секілді, ашу-ызаларын балағат сөздермен жеткізеді. Қолдарына қалай түсіріп, қалай кек алатындарын көз алдарына елестетіп, өздерінше мәз болуда. Әлгі бақытсыз байғұс қашқын қолға түсе қалса, азаптаудың жан түршігерлік түрлеріне тап болар еді.

	Бұл текетірес өмірден аулақ тұрған сіздер, Америкада етек жайған: ақ нәсілділер мен қаралардың арасындағы қатынастың не екенін түсіне алмайсыздар. Жай кездерде олардың арасында бәлендей өшпенділік байқалмайды тіпті керісінше! Соңғылар өз еркін алға тартқанша ғана, ақ нәсілді өзінің түсті "бауырына" оң көзбен қарайды. Сәл қарсы кеп қалса болғаны, дұшпандық сезімдер қайнап шыға келеді, заң, жол-жоба дегеннің бәрі адыра қалып, ақ адамның бойын кек алуға құмарлық билеп алады.

	Бұл жалпыға тән ереже. Құл иеленушілердің бәрі де сөйтеді. Кейбір жағдайларда арақатынас одан да шиеленісіп кетеді. Оңтүстік штаттарда зәңгінің өмірін тым арзанға базар нарқымен ғана бағалайтын ақ нәсілділер бар.

	Менің "қару ұстаушым" Қара Джек айтып берген, жас Ринггольдтің өміріндегі бір хикая бұған нақты дәлел бола алады. Бұл жігіт өзі сияқты бірнеше жүгенсіз өскен достарымен бірге орманда аң аулап жүреді. Иттер айдалаға, алысқа ұзап кеткен. Үргендері естілмейді. Қуа бергеннен мән жоқ: салт аттылар тізгіндерін тежеп, түсе-түсе қалысты да, аттарын ағашқа байлады. Тазылардың үргені көпке дейін естілмей, аңшылар зеріге бастады. Олар уақытты қалай көңілді еткізуге болатындығын ойластырды.

	Жақын маңда көрші плантациядағы құлдардың бірі, зәңгі баласы отын шауып жатқан-ды. Оны бәрі де жақсы танитын.

	─ Мына бір қара пәлекетті ермек етсек қайтеді? - деді аңшылардың бірі.

	─ Қалай?

	─ Әзіл үшін ұстап алайық та, дарға асып қоялық!

	Бүл ұсынысқа, әрине, бәрі де күлісіп алды.

	─ Күлетін түгі де жоқ! - деді бірінші аңшы. ─ Зәңгінің жаны шықпай қанша уақыт тұра алатындығын көптен бері білгім кеп жүр. Ол өте қызық нәрсе.

	─ Менің де білгім келеді, - деп қосыла кетті екіншісі.

	─ Мен де теріс демес ем! - деді үшіншісі. Ұсыныс бәріне де ұнады әрі өте қызық секілді көрінді.

	─ Тек қана алдымен өзін соттайық! Содан бастаған жөн, - деген ұсыныс айтты біреуі.

	Сонымен зәңгіні соттай бастады. Мен болған жағдайды айтып отырмын.

	Бейшара баланы ұстап алады да, мойнына тұзақты салып кеп жіберіп, бір бұтаққа аса салады. Тап осы сәтте бір топ тазы алаңға бір бұғыны қуып шығады. Аттарыңа тұра-тұра ұмтылған аңшылар қарбаласта бала асулы тұрған арқанды қиып жіберуді ұмытып кетеді. Бір-біріне сеніп, қысқасы, баланы естен шығарады. Саят аяқталып, кері қайтып келсе, зәңгі әлі асулы тұр екен ─ өліп қалыпты!

	Тергеу жүргізілген болды, шындығында, тергеуді мазақ ету десе де болады! Судьялар мен сот мүшелері қылмыскерлердің туыстары болатын. Сондықтан үкім: зәңгінің құны төленсін дегенге тірелді. Зәңгінің иесі төленген құнға дән риза, ал әділ үкім шығарушылар жағы, бәлкім, одан да разы болған шығар. Осы бір болған жайды естіген жүздеген ақ нәсілді христиандардың мынадай тапқыр әзілге рақаттана күлгенін Джек өз құлағымен естіпті. Ол жөнінде Аренс Ринггольдтің өзі де жиі айтатын.

	Атлант мұхитының ар жағында тұрып сіздер аспанға алақан жая: "Неткен сұмдық!" деп аһ ұрасыңдар. Сіздерде құл жоқ, мынадай айуандық жоқ екендігіне шүбәсіз сенесіздер. Қатты қателесесіздер! Мен сіздерге құрбан болған бір ғана адам туралы айтып бердім. Жұмысшылар үйлері мен абақтылар елі! Сенің құрбандықтарың ─ легнон! Мүскін христиан, сен неменеңе жетісіп жымиясың! Сен де іштей күйзелісіңді жасыра алмайсың. Бірақ бар үміт-күйзелісіңді құдайға артып, жоқшылықты сұрап алып жүрген өзіңсің. Сен қайғы-қасіретті туғызып отырған қоғамдық жүйені ойланып жатпастан қолдай саласың. Қылмыс пен жоқшылықты табиғат заңына сыйғызып, өзіңді-өзің жұбатуға тырысасың, бірақ табиғатқа қарсы шыққан адам жаза тартады.

	Сендер жеке бастың жауапкершілігінен құтылып кетуге бекер тырысасыңдар! Сендер төгілген әрбір көз жасы үшін, құрбандарыңның денесіне салған әрбір жарақаттарың үшін, нағыз әділдік алдында жауап бересіңдер әлі!

	* * *

	Қашқын құлдар жөніндегі әңгіме басқа бір жайды, жуырда өз басымнан өткен құпия оқиғаны есіме салды. Мен оны еске алуым мұң екен, отырғандар айтып беріңіз деп өтіне қалды. Мен өтініштерін орындадым. Әрине, өміріме қастандық жасаушы Сары Джек деген ой қаперіме де келген жоқ еді. Түстікке қатысушылардың көпшілігі мулаттың оқиғасын, оның қалай мерт болғанын білетін-ді.

	Бірақ менің бір таң қалғаным: әлгінің атын атағанымда және Қара Джектің ант-су ішкенін айтып бергенімде Аренс Ринггольдтің өңі құп-қу боп бозарып кетті, селк ете түскен ол әкесіне қарай еңкейіңкіреп, құлағына бірдеңелерді сыбырлады.





XXXI тарау





САТҚЫН КӨСЕМДЕР

	Іле-шала орнымнан тұрып, фортты аралап, серуендеп қайтуға шықтым.

	Күн батып кеткен. Форттан шықпау жөнінде бұйрық берілген-ді, бірақ ол тек солдаттарға ғана қатысты еді. Сондықтан қақпадан шығып, қыдырып келуді жөн көрдім.

	Жүрегімнің жұмбақ сыры алға қарай жетелейді. Үндістер қосында көсемдер мен жауынгерлердің әйелдері, қарындастары мен қыздары бірге еді. Басқалар секілді ол да осында болуы мүмкін ғой...

	Күні бойы іздеп таба алмағанмен, бір үміт ол қыз осында дегендей болады. Кеңеске жиналған әйелдердің ішінде ол жоқ еді: бірде-біреуін қалыс жіберместен барлық әйелдердің, дидарына қарап өткенмін.

	Семинолдар қосына баруға бел байладым. Оцеоланың шатырын тауып алсам, Маюмиді де кездестірермін!

	Қарсы боп жүрген көсемдердің өзі әзірге бізбен тату болғандықтан, үндістер қосына бару қазір қауіпті емес, ал Пауэлл болса, әрине, бұрынғыша менімен дос екені белгілі. Ол қауіп-қатер мен қорлаудың қандайынан болса да қорғап қалады. Жас жауынгердің қолын қысуға қатты құмартып келемін, онымен кездесу үшін осының өзі-ақ жеткілікті себеп бола алады. Мен оның көңіліндегі өткен жылдардан қалған достық сенімді қайта оятуды, жанға жайлы күндер туралы әңгіме шертуді, балалық бал дәуреннің бақытты күндерін еске алуды аңсап келем. Көсемдік пен қолбасшылықтың ауыр парызы оның жұмсақ та мейірімді жүрегін қатайта қоймаған шығар деп үміттендім. Ақ нәсілділер жасаған қиянаттар оның ызасын келтіріп, бізге қарсы қойғанында сөз жоқ (онысы өте дұрыс!), бірақ сонда да, қарымын менен қайырар деп қорыққан жоқпын. Қалай болғанда да, мен оны іздеп тауып, дос қолымды қайта созғым келді.

	Жолға шыққалы тұрғанымда, кенет шабарман дереу штабқа келсін деген генералдың бұйрығын жеткізді.

	Ренжігенмен қолдан келер амал жоқ ─ бұйрыққа мойынсұну керек!

	Штабта уәкіл мен жоғары шенді офицерлер, сондай-ақ, Ринггольдтер мен зиялы кісілер қатарына жататын бірнеше адам бар екен.

	Кірген бойда өздерінің жоспарларын жүзеге асыру мәселесін талқылап отырғандарын көрдім.

	─ Жоспарда мін жоқ, - деді генерал Клинч, өзгелерге қарап, ─ бірақ Оматла және Қара Топырақпен қалай кездесеміз? Егер осында шақыратын болсақ, онда күдік туып қалуы мүмкін: фортқа кірсе, көзге түседі.

	─ Генерал Клинч, - деді, осында отырғандардың ең залымы үлкен Ринггольд, ─ егер генерал Томпсон екеулеріңіз ниеттес көсемдермен форттан тысқары жерде кездессеңіздер қайтер еді?..

	─ Өте дұрыс айтасыз, - деп киіп кетті уәкіл, ─ мен ол жағын қамдап та қойдым. Мен қай жерде құпия кездесуге болатындығын білу үшін Оматлаға кісі жібердім. Әрине, бәрінен де дұрысы бейтарап жерде кездесу ғой... Хабаршы да кеп қалды білем, аяқ тықыры естіледі.

	Сол мезетте кеңеске қатысқан тілмаштардың біреуі келіп кірді. Ол уәкілдің құлағына бірнеше сөз сыбырлап, шығып кетті.

	─ Бәрі де реттелді, мырзалар! - деді уәкіл. ─ Оматла мен Қара Топырақ бізді бір сағаттан кейін қарсы алады. Форттың солтүстігіндегі Батпақты жырада кездеспекші. Ешкімге сездірмей жетуімізге болады. Қалай, кеттік пе, генерал?

	─ Мен дайынмын, - деп жауап берді Клинч, сулығын киіп жатып. ─ Бірақ тілмаштар жағын қайтеміз, генерал Томпсон? Мынадай маңызды әскери құпияны сене қоюға болар ма екен оларға?

	Уәкіл екі ойлы тәрізді.

	─ Бәлкім, оның жөні келмес, - деді ол, ойланыңқырап тұрып.

	─ Ештеме етпейді, - деп Клинч басу айтты. ─ Меніңше, оларсыз да бірдеңе істерміз... Лейтенант Рэндольф, - деді ол маған, ─ сіз семинолдарша еркін сөйлейсіз бе?

	─ Еркін сөйлеймін демеймін, дегенмен түсінісе аламын.

	─ Тілмаш бола аласыз ба?

	─ Бола алатын сияқтымын, генерал

	─ Өте жақсы. Онда бізбен бірге жүресіз.

	Жоспарымның бәрі бұзылды. Алайда ренішімді сездірместен, бұйрыққа мойынсұнып, шендерін көрсетпеу үшін үстеріне сулық, бастарына жай офицер фуражкасын киген уәкіл мен генералдың соңынан ере бердім.

	Қақпадан шығысымен фортты жанай өтіп, солтүстікке қарай бұрылдық. Үндістер қосыны оңтүстік-батыс жақта болатын. Олар солтүстікке қарай көсіліп жатқан орман шетін жағалай, бытырай қоныстанған. Тағы да бір шоғыр орманды саванна мен биік қарағайлар өскен алаң бөліп жатыр. Батпақты жыра осы арада болатын. Форттан жарты миль жер. Қараңғы болғандықтан көзге түспей жеттік. Көсемдер бізді күтіп тұр екен. Олар тоспа шетіндегі ағаштардың көлеңкесінде тұрған-ды.

	Келе өз міндетіме кірісіп кеттім. Бұл міндет жаныма жайлы бола қоймас деген ой қаперіме кірмепті.

	─ Оматладан тайпасының санын сұраңызшы. Қара Топырақ және біз жағындағы басқа да көсемдер тайпаларының да санын айтсын.

	Бұл сұрақты тәржімалап бердім.

	─ Тайпалардың саны бүкіл семинолдардың үштен біріндей, - деген жауап айтылды.

	─ Батысқа жетісімен ниеттес көсемдерге он мың доллар берілетіндігін жеткізіңіз. Ақшаны олар өз қалауларынша бөлісіп алуларына болады. Ол бүкіл тайпаға берілетін көмектен тыс төленеді.

	─ Жақсы, - десті бір ауыздан көсемдер, бүл ұсыныстың мәнін түсіндіріп бергеннен кейін.

	─ Оматла мен оның достары не ойлайды екен: ертеңгі кеңеске көсемдер түгел келе ме?

	─ Жоқ, түгел емес.

	─ Ал келмейтін кім?

	─ Мико-мико келмейді.

	─ Солай де! Оматла оған сенімді ме?

	─ Иә, сенімді. Онопа шатырларын жинап, қосының іргесін көтеріп те кетті.

	─ Қалай кетті?

	─ Кейін қарай, өз қонысына.

	─ Ел-жұрты ше?

	─ Көпшілігі онымен бірге аттанды.

	Екі генерал бірнеше минуттай бір-бірімен күбірлесіп алды, бірақ сөздерін ести алмадым. Тәрізі, мынадай маңызды хабарға әбден қанағаттанған секілді.

	─ Ертең тағы да қай көсемдер келмеуі мүмкін?

	─ Қызыл Таяқ тайпасының көсемдері.

	─ Ал Хойтл-мэтти ше?

	─ Жоқ, ол осында. Қатысады.

	─ Ертең Оцеола бола ма екен, соны сұраңызшы.

	Екі генералдың да жауапты тықырши күткендеріне қарап, бәрінен бұрын олардың осыны білгілері келетінін түсіндім.

	─ Кім? Оцеола ма? ─ Көсемдер дабырласып қалды. ─ Әрине, Арайлы Күн міндетті түрде келеді. Ол осы әңгіменің немен тынатынын білмек.

	─ Бәрекелді! - деген сөз уәкілдің аузынан еріксіз шығып кетті. Ол қасындағы генералмен тағы да сыбырласып кетті.

	Бұл жолғы сөздерін құлағым шалып қалды.

	─ Бізге құдіреттің өзі көмектесіп тұр-ау деймін. Жоспарымның жүзеге асарына сенімдімін. Үндіс аңғалдықпен бір сөзден-ақ тұтанып шыға келуі мүмкін, тіпті одан жаманға барар... Сонда Оцеоланы тұтқындауға оп-оңай сылтау табар едім. Онопа өз серіктестерімен ұзап кеткен мұндай жағдайда, біз кездейсоқтықтың қандайынан болса да қорқа қоймаймыз. Шамамен көсемдердің жартысына жуығы біз жағында, қалған сүмелектердің қарсылық көрсете қоюы екіталай.

	─ Ол жағынан қорықпаңыз! - деді генерал Клинч.

	─ Онда бопты! Ол қолымызға түскен соң-ақ, қарсылықтың қайсысын болсын тойтарамыз. Басқаларды қорқытып, қол қойғызбай жүрген сол.

	─ Оныңыз рас, - деді Клинч ойланыңқырап. ─ Бірақ үкімет қалай қарайды? Бүл қылығымызды қолдай қояр ма екен, қалай ойлайсыз?

	─ Қолдайтын болар. Қалай да қолдауға тиіс. Президенттің кейінгі нұсқауларында сондай емеурін байқалғандай болды. Егер сіз қимылға көшуге келіссеңіз, мен тәуекелге барар ем.

	─ Онда құзырыңызға құлдық, мен дайынмын, - деп жауап берді, тәрізі, уәкілдің жоспарын мақұлдауға бейім болғанмен жауапкершілік жағын бөліскісі келмей тұрған қолбасшы. -Менің міндетім ─ үкімет бұйрығын орындау! Сізбен тізе қоса қимылдауға әзірмін.

	─ Демек, бәрі де айқын. Біздің ойлағанымыздай болады... Көсемдерден сұраңызшы, - деді Томпсон маған қарап. ─ Ертең шартқа қол қоюдан қорықпас па екен?

	─ Олар қол қоюдан қорықпайды, одан кейінгі бәлесінен қорқады.

	─ Одан кейін не болады екен?

	─ Қарсы жақтардың шабуылынан қорқады. Өз өмірлерінен қауіптенеді.

	─ Оларды қорғау үшін біз не істеуіміз керек?

	─ Егер сіз олардың Таллахассидегі35 достарына кетіп қалуына мүмкіндік берсеңіз, құтылар едік дегенді айтады Оматла. Қоныс аударғанға дейін сонда бой тасаламақ. Бұлар Тампаға36 немесе шақырған жеріңізге кідірмей жетуге уәде береді.

	Екі генерал тағы да сыбырласа бастады. Мынадай кездейсоқ ұсынысты ойластырып алу керек еді.

	Оматла осы кезде тағы да сөйледі:

	─ Егер біздің Таллахассиге кетуімізге мүмкіндік болмаса, онда... онда біз мұнда, өз тайпаларымызда қала алмаймыз. Онда форттан пана іздеуге мәжбүр боламыз.

	─ Таллахассиге кету мәселесін, - деді уәкіл, ─ қарастырып көрелік. Жауабын ертең береміз. Ал әзірге сіздер қауіптенер дәнеңе жоқ. Мына кісі ақ өңділердің әскери бас көсемі, ол сендерді қорғайды!

	─ Иә, - деп шірене қалды Клинч. ─ Менің жауынгерлерім көп әрі күшті. Фортта да көп, ал жолда келе жатқаны қаншама. Ештеңеден қорықпаңдар.

	─ Жақсы болды, - деді көсемдер. ─ Егер қысылып бара жатсақ, сіздерден пана іздейміз. Сіздер уәде бердіңіздер бұл жақсы!

	─ Көсемдерден сұраңыз, - деді ойына бірдеңе түскен уәкіл маған бұрылып, ─ ертеңгі жиынға Холата-мико келе ме екен, соны біле ме?

	Әзір оны білмейміз. Холата-мико ниетін білдірген жоқ. Бірақ кешікпей білеміз. Егер ол қалатын болса, күн шыққанша шатырларын жинамайды. Кететін болса ─ ай батқанша қосының іргесі көтеріледі. Кете ме, қала ма, ай батқанда білеміз.

	─ Көсемдердің шатырлары форт жақтан көріне ме?

	─ Жоқ. Ағаштардың тасасынан көрінбейді.

	─ Холата-миконың хабарын бере аласыңдар ма?

	─ Иә, бірақ тек осы жерде. Жіберген адамымыз фортта көзге түсіп қалады. Өзіміз осы жерге қайтып келіп, біреулеріңізбен кездесетін болайық.

	─ Дұрыс, сол жөн болар, - деп жауап берді, істің оңға басқанына риза болған уәкіл

	Бірнеше минут өтті. Екі генерал сыбырласып, кеңесіп жатты. Көсемдер үн-түнсіз, қозғалмастан, тас мүсіндей қатып аулағырақта тұр.

	Бір кезде генерал Клинч маған қарап:

	─ Лейтенант! Сіз осы арада көсемдердің қайта оралуын күтесіз. Жауабын тура өзіме, штабқа кеп айтыңыз.

	Олар бас иісіп, бір-бірімен қоштасты. Американ генералдары өз форттарына кетті, ал көсемдер қарама-қарсы жаққа қарай ғайып болды.

	Мен жалғыз қалдым.





XXXII тарау





СУ БЕТІНДЕГІ КӨЛЕҢКЕЛЕР

	Оңаша, ой үстінде тұрмын. Өкінішке толы ойлар. Оның бірнеше себебі бар. Ойлаған ойымның бәрі бұзылды, жүрегім достықтың мөлдір де таза қуанышына қайта оралуға ынтығып еді, бірақ күдік сейілмей, белгісіздік пен бағдарсыздық жанымды жеді.

	Еңсемнің түсуіне бұдан басқа ойлар да әсер етті. Атқаруға тиісті болған мынадай шаруа өзіме өлердей жиіркенішті көрінді. Зұлымдық пен қастықтың қаруына айналдым, әскери қызметімді пара мен сатқындыққа негізделген қастандыққа қатысудан бастауыма тура келді. Алайда мұны өз еркіммен істемесем де, өз міндетімнің масқаралығын шын сезіп, оны жиіркене орындадым.

	Түнгі тыныштықтың құшағы көңілімді жұбата алмады. Көңіл күйіме алай-түлей соққан дауыл үйлесімді келетін тәрізді.

	Сонда да болса бұл бір тылсым түн еді. Түнгі тұнық ауада сыбдыр еткен дыбыс жоқ. Кейде аспанда шарбы бұлттар қалқып өтеді, бірақ оның мөлдірлігі сонша, айдың жүзін қақтаған жұқа күмістей ғана тұтып қалқиды. Сүттей жарық ай бірде-бір сәулесін жоғалтпай, орман үстіне ақ шұғыласын төгуде. Айдың аппақ жарығы жылтыраған лавр жапырақтарына шағылысып, бүкіл орманды құбылтып тұр. Бейне миллиондаған айна жарқылдайтын секілді. Бұл суретке жарқырауық қоңыздар да ерекше өң бере түскендей. Олар ағаштардың көлеңкесінде бұлттай қаптап, қара көлеңкелеген орманды түрлі түсті жарыққа бөлейді ─ алқызыл көк, алтын түсті ұшқындар шашады.... Әлдеқандай сиқырлы бидің ырғағына берілгендей, бірде жоғары, бірде төмен, бірде тура, бірде айнала ұшады.

	Осы бір керемет көрініс ортасында жан-жағы тік бұрышты боп келген, айнадай жарқыраған көл жатыр.

	Кәусар ауа жұпар аңқиды. Түн салқындау, бірақ суық емес. Көптеген гүлдер қауыздарын жаппапты ─ олардың бәрі бірдей күнді сүймейді, кейбіреулері жұпар иісін ай жарығымен шашады. Айналаның бәрінде сассафарс пен лавр гүлдеп тұр. Олардың жұпары анис пен апельсин иісіне қосылып, ауаны ғажайып хош иіске бөлейді.

	Төңірек мүлгіп тұр, бірақ бүл үнсіздік емес. Оңтүстік ормандары түн баласы тілсіз жатпайды. Ағаш бақалары мен шілделіктер күн батысымен-ақ әндете бастайды, ал Америка ормандарының атақты әншісі ─ тоты құс ай жарығымен сайрағанды көбірек ұнатады. Солардың бірі көл жиегіндегі биік ағашқа шығып алып, әдейі менің мұңды көңілімді көтергісі келгендей, неше алуан мақамға басады. Құлағыма одан басқа да дыбыстар шалынды. Форттағы солдаттардың дабыр-дұбыры, үндістердің алыстан талып жеткен дауыстарымен араласып кетеді. Тылсым тыныштықты кейде әлдекімнің балағат сөзі, жекіргені немесе күлкісі бұзып жібереді.

	Үндістердің оралуын бір сағат па, екі сағат па, әлде одан да көп пе ─ қанша күткенімді білмеймін. Уақытты айға қарап шамалаймын. Олар Холатаның қосы не ай батқанша ірге көтереді немесе қалып қояды деген-ді. Екі сағаттан соң бәрі де анықталады, сонан соң боспын. Күні бойы тізе бүкпегендіктен өлердей қалжырадым. Көл жағасындағы жақпар тастардың ортасынан жайлы орын іздеп тауып, отыра кеттім.

	Көл бетіне көз жібердім. Жартысына дейін көлеңке жауып тұр, қалған жартысы ай сәулесімен күмістей жалтырайды, тіпті жарқырағаны сонша су түбіндегі аппақ ұлу қауашақтары мен малта тастарға дейін көрінеді. Көлеңке мен жарықтың тоғысар тұсындағы белдеуді бойлай кербез пальма ағаштарының көлеңкелері көзге ұрады. Олардың биік діңдері мен қалың жапырақтары жерге терең сіңіп кетіп жатқандай, бейне бір аяғымның астында жатқан басқа, зеңгір, таза аспанға алақандарын жайғандай. Ай сәулесін көлегейлеп, көлеңкесі суға түскен пальмалар көлдің батыс жағалауын ала көсіліп жатқан жоталы қыратта өскен.

	Көк аспанға ұқсаған осы көрініске қарап біраз отырдым. Пальмалардың желпуіш секілді жапырақтарына еріксіз көзім түсе берді. Кенет су бетінен әлдекімнің көлеңкесін көріп, селк ете түстім. Бүл бейне, ақиқаты көлеңке, пальма ағаштарының арасында ойда жоқ жерден пайда бола кетті. Тәрізі, тым үлкен боп көрінуіне қарамастан, адам бейнесіне ұқсайды, иә, сөз жоқ, бұл адам көлеңкесі, тек еркек емес.

	Кіп-кішкене, сүп-сүйкімді басына ештеңе жамылмаған, жарасымды жұп-жұмыр нық, дөңгелене біткен мықын, етегі жерге тиген ұзын көйлек ─ осының бәрі алдымда тұрған адамның әйел екендігіне көзімді жеткізді. Алғаш көзім түскен кезде пальма ағаштарының арасында келе жатқанды. Кешікпей кідіріп, бірнеше минуттай қозғалмастан тұрды. Әйел екенін сол кезде байқадым. Алғашқыда көлеңкесі көз тартқан әйелге жалт бұрылып, қарағым келген. Көлдің батыс жағалауында отырғанмын: артқы жағымда жоталар созылып жатыр. Сондықтан пальмаларды, олардың ұшар бастарын да көре алмас едім. Тіпті орнымнан тұрып қараған күннің өзінде ештеңе көре алмадым. Өйткені өзім түбінде отырған алып емен: бар көріністі жауып тұр. Тез-тез басып бірнеше қадам ұзадым да, жоталар мен пальмалардың ұшар басын айқын көрдім. Бірақ әйел көрінбей кетті. Жоталарды көзбен әбден шолып шықтым, бірақ ешкім жоқ. Желпуіш секілді пальма жапырақтары ғана көрінеді. Сонан соң орныма қайтып келіп, су бетіне қайта көз жүгірттім. Бұрынғыша пальма ағаштарының көлеңкесі шағылысуда, бірақ әйел бейнесі жоқ боп кетті.

	Бұған танданатын ештеңе жоқ. Мұның елес емес екенін білдім. Әйтеуір, біреудің ─ тегі, әйел болса керек ─ жотаға шыққаны, сосын ағаш көлеңкелеріне сіңіп, көрінбей кеткені анық. Осы дәлеліме өзім ден қойдым.

	Әрине, тілсіз елес көңілімді алаңдатпай қалған жоқ, сондықтан қиял қуып отыра бермей орнымнан тұрып, жан-жағыма қарайлап, құлақ түрдім.

	Әлгі әйел кім болды екен? Әрине, үндіс әйелі. Ақ нәсілді әйел бұл мезгілде, мынадай жерде жүрмейді. Киіміне қарағанда қызыл өңді әйел екенінде сөз жоқ. Оңаша жерде жападан-жалғыз не істеп жүр екен?

	Бұл сұраққа жауап беру оңай емес еді. Әйтсе де бұған таңдануға болмайды. Орман балаларының уақыты біздердегідей емес, басқаша өтеді. Олар түнді де күндізгідей, шаруашылықпен әрі серуенмен өткізе береді. Үндіс әйелінің түнгі серуенінде бір сыр болса керек. Бәлкім, суға шомылғысы келген болар... Ал, бәлкім, оңаша, орман саясында сүйген жігітімен кездесуге келіскен қыз болар...

	Кенет жүрегім улы жебе тесіп еткендей сыздап кетті: "Мүмкін ол Маюми шығар?"

	Бұл ойдың маған қалай жаман әсер еткенін айтып жеткізу қиын. Бір жас офицердің абайсызда айтып қалған сөздерінен кейін, күні бойы ауыр күдіктен арыла алмай қойғанмын. Ол әңгіме форттағыларға жақсы таныс үндіс сұлуына қатысты болатын. Жас жігіттің сөзінен мақтаншақтық пен масаттану байқалған Оның әр сөзін зейін қоя тыңдадым және айтушының бет құбылысына ғана емес, тыңдаушылардың да ыңғайларына қарап отырдым. Оны екі топтың қайсысына ─ мақтаншақтарына ма, әлде жеңімпаздарына ма ─ жатқызарымды білмедім. Офицердің өз сөзіне қарағанда сүйегіне дақ түскен секілді, ал тыңдаушылар болса, жоқ дегенде солардың көпшілігі, қызға қолы жеткен екен деп есептеді.

	Қыздың аты аталмады. Тұспалдап айтылған да ештеңе жоқ, бірақ "үндіс қызы", "асқан сұлу" деген сөздердің өзінен-ақ жүрегім тулап сала берді. Әрине, офицерге қарапайым бір сұрақ берумен көңілімді тыншытуыма болар еді. Бірақ дәл соған батылым жетпеді. Сондықтан күні бойы беймәлімдік пен күдік жанымды жегідей жеді. Су бетіндегі бейнені көрген кезде, ойыма сап ете түскен болжамның мен үшін күтпеген жай болмауы да сондықтан.

	Бірақ бұл азап ұзаққа созылмады. Қас қағым сәттен кейін-ақ жеңілдеп сала бердім. Көл жағасында біреудің көлбеңдеген көлеңкесі көрінді, ай сәулесімен арайланған ол бейне менен алты қадамдай жерден шыға келді. Енді анық көрдім. Бұл үндіс әйелі екен. Бірақ Маюми емес еді!





XXXIII тарау





ХАДЖ-ЕВА

	Алдымда бір кезде айтулы сұлу болған, кейін ары төгіліп, бақытсыздыққа ұшыраған, орта жастағы, ұзын бойлы әйел тұр. "Сырлы аяқтың сыры кетсе де, сыны кетпейді" дегендей, баяғы сұлулықтың кейбір белгілері сақталыпты. Вандалдар қиратқан Греция әйел құдайының мүсіні, жарықшақ күйінде де өзінің баға жетпес құнын жоғалтпайды емес пе?

	Жуырда ғана аяулы ару болғаны байқалады. Кемеліне келген сұлулыққа табынатындар бар, ондай адамдар үшін бұл әйел әлі де тартымды көрінуі мүмкін. Кербез керілген төсі мен толық, жұп-жұмыр білектерінің көз тартарлық сымбатын уақыт өшіре алмапты. Мен осындай қорытындыға келдім, өйткені оның белге дейін жалаңаш денесі балғын жас күніндегідей, ай сәулесімен шағылысып көз алдыма тұра қалды. Иығына төгілген қара шаштары ғана денесін ептеп жасырып тұр. Уақыт оған да өктемдігін жүргізе алмаса керек. Сүмбіл қара шашын әлі қылау шала қоймапты. Өңі де көп тозбаған. Бәрі де қаз-қалпында -дөңгелене біткен иек, әдемі ерін, құс мұрын, жұқалтаңдау жарасымды танау, жазық кең маңдай, ал көздері қандай... Мұнысы қалай? Тосын бір жарқыл бар ма?

	Бұл не деген тағы, санасыз көзқарас? Апырау, мына бір көзқарас!.. О, тоба! Ақылы ауысқан әйел екен ғой!

	Амал не, шыны солай еді! Алдымда ақылы ауысқан әйел тұрған-ды. Оның көзқарасынан кездейсоқ адамның өзі-ақ ақылының орнында емес екенін біле қояры анық. Бірақ мен оның көзіне қарағым келмеді ─ бақытсыздыққа қалай ұшырағандығын білетінмін. Микосоки тайпасының есі ауысқан ханшасы Хадж-Евамен талай рет кездескен едім.

	Сұлулығына қарамастан адам шошынғандай: алқа орнына мойнына жасыл жылан оратылып жүр, ал ай жарығымен жарқырап тұрған беліндегі белбеу сала құлаш сылдырмақты жылан боп шықты.

	Иә, бауырымен жорғалаушылардың екеуі де тынымсыз ирелеңдейді: кішірек жыланның басы әйелдің кеудесіне салбырап, ал қауіптірек жылан мықынына оралыпты. Сылдырмақты құйрығы бір жағында салбырап тұр. Ессіз әйел көздері жақұттай жалт-жұлт еткен жыланның басын саусақтарымен қысып алған.

	Хадж-Ева басына ештеңе тартпаған, бірақ күн сәулесі мен нөсерден қою қара шашы қорғайтын еді. Аяғындағы мокасин ұзын "хуннадан" әрең көрінеді. Оқа тігіп, тоты құстың жасыл қауырсындарымен әшекейлеген, жыртқыш аңдардың терісі және жабайы үйректің қауырсындарымен әдіптеген жалғыз лыпа осы.

	Егер өмірімде бірінші рет көріп тұрған болсам, шошып кетер едім. Бірақ мұның бәрін бұрын да көргенмін: жасыл түсті жылан, сылдырмақты кроталус жалбыраған ұзын шаш, жалт-жұлт еткен ессіз көзқарас. Мұның бәрі мен үшін қауіпсіз, қатерсіз еді.

	─ Хадж-Ева! - деп дауыстадым жақындай берген кезде.

	─ Ие-ела37 - деді ол қайран қалған үнмен. " Жас Рэндольф! Ақ түстілердің көсемі! Хадж-Ева сорлыны ұмытпағансың ба?

	─ Жоқ, Ева, ұмытқан жоқпын. Мұнда кімді іздеп жүрсіз?

	─ Сені іздеп жүрмін, жас көсем.

	─ Мені ме?

	─ Иә, сені. Іздеп таптым да.

	─ Мені қайтпексіз?

	─ Өміріңді, жап-жас өміріңді аман алып қалғым келді, кішкентай көсем! Сенің тамаша да қымбат өмірің үшін... Орманның ерке құсы, сорлы бейбақ қыз үшін! Бір кезде менің де қимас жігітім болған, оған қай заман! Хо, хо хо!38

	Қара орманды ақ жігітпен кезгенім,

	Хо, хо, хо!

	Неге өмірден бүйткенше мен безбедім?

	Балдай тәтті сөзге неге ұйыдым, ─

	Жас жүрекке неге у боп құйылдың?

	─ Тыныш, читта-мико,39 ─ деді ол жыланға қарап, әндетуін қоя қойды. Жылан мені көрісімен тілін жалаңдатып, айбат шақыра бастаған. " Тыныш, жыландардың патшасы! Дұшпандарша киінгені болмаса, бұл менің досым! Тыныштал, әйтпесе басыңды мылжа-мылжа етем!.. Ие-ела! - деді ол тағы да, ойына бірдеңе түсіп кеткен адамша. " Қайдағыны айтып уақыт алып тұрмын-ау! Ол жоғалды, жоғалды, қайта келмейді! Осы мен неге келдім, жас көсем! Неге келдім деймін?

	Ол бір нәрсені есіне түсіргісі келгендей алақанымен мандайын сипады.

	─ Ә, есіме енді түсті! Халвук40. Текке уақыт алып тұр екем ғой! Сені жазым етуі мүмкін, жас көсем, өлтіріп кетуі мүмкін, онда бейшара қыз...

	Жүгір, қаш, фортқа жет! Көк мундирлі солдаттардан айырылма, өз жұртыңнан пана ізде... Кезе берме орманды! Саған қатер төніп тұр.

	Салмақты сөздері мені таң қалдырды. Өз өміріме жасалған кешегі қастандық есіме түскенде бойымды белгісіз бір үрей билегендей болды. Есі ауысқан әйелге де кейде сана кіретінін, кейде тіпті, ақылы қайта оянып, сау адамдарша ой ойлап қаракет ететін кездері болатынын білетін едім. Сондай сәттің бірі болуы керек. Өміріме қастандық жасалатынын білген соң, сақтандырайын деп келген ғой.

	Бірақ менің ата жауым кім болды екен және оны бұл әйел қайдан біліп қалды?

	Осыны анықтағым келді де, оған:

	─ Менің жауларым жоқ. Маған өлім тілейтін кім ол? - дедім.

	─ Айтып тұрмын ғой, кішкене көсем, жауларың бар. Ие-ела! Соны шынымен білмейсің бе?

	─ Өмірімде бір үндіске жамандық жасап көрген жоқпын!

	─ Үндісі несі? Мен үндіс дедім бе? Жоқ, сүйкімді Рэндольф. Семинолдар елінде бірде-бір қызыл өңді сенің бір тал шашыңа тимейді. Ондайлар табыла қалғанда да Арайлы Күннің не істейтінін білесің бе? Ол оны орман өртегендей өртеп жібереді. Қызыл өңділерден қорықпа. Сенің жауларың ─ басқа түстің адамдары.

	─ Ә, солай де! Қызыл өңділер емес? Сонда кім?

	─ Ақ нәсілділер және сарылар бар.

	─ Қайдағыны айтпашы, Ева! Бірде-бір ақ нәсілдіге жамандық жасаған емеспін!

	─ Баламысың деген? Сен де бір бейқам жүрген бұғының лағысың ғой. Орманды кезіп жүрген жыртқыш андар барын анаң айтпаған екен-ау.

	─ Өзіңе себепсізден-себепсіз жау боп өтетін жаман адамдар болады. Сені өзің жамандық жасамаған адамдар өлтірмекші.

	─ Ал сонда кім олар? Және не үшін?..

	─ Сұрама, балақай! Қазір оған уақыт жоқ. Бір нәрсе айтайын: сен зәңгілер көк бояу жасайтын үлкен жердің иесісің. Сұлу, өте сұлу қарындасың бар. Ай десе аузы, күн десе көзі бар қыз емес пе? Бір кезде мен де сұлу болғам... жігітім айтатын. Әй, сұлу болу өте жаман! Хо, хо хо!

	Қара орманды ақ жігітпен кезгенім,

	Хо, хо, хо!

	Неге өмірден бүйткенше мен..

	Халвук! ─ осы сөзден соң ол әндетуін кілт үзді. ─ Мен жындымын, бірақ есімде... Кет, бар! Кет деймін саған. Сен бұғының лағысың, соңыңда аңшылар жүр. Фортыңа бар, жүгір, жүгір!

	─ Бара алмаймын, Ева. Осы жерде шаруам бар. Біреулер келгенше тұруым керек.

	─ Біреулер келгенше деймісің? Ойбай! Кешікпей мұнда әлгілер келеді!!!

	─ Кімдер?

	─ Жауларың, сені өлтіргісі кеп жүргендер. Әй, байғұс марал өледі-ау, жүрегі жылайды-ау. Ол сорлы да есінен адасып, Хадж-Еваның аяғын құшады десеңші!

	─ Кімді айтып тұрсың?

	─ Тыныш, тыныш! Кеш қалдық! Әлгілер келе жатыр! Әлгілер келе жатыр! Судағы көлеңкелерін көрмеймісің?

	Мен Ева нұсқаған жаққа қарадым. Шынында да, көл бойында, әлгінде өзім Еваны көрген жерде әлдекімдердің көлеңкесі көрінді. Ер адамдар екен, өздері төртеу. Олар пальмалардың арасымен жотаны жағалап келеді. Бірнеше минуттан соң көлеңкелер көрінбей кетті. Тәрізі, олар құлдилай төмен түсіп, орманға кірсе керек.

	─ Қап, кешігіп қалдық! - деп сыбырлады есі ауысқан әйел, тап осы сәтте ақылы әбден айығып кеткен тәрізді еді. ─ Жазыққа шығуыңа болмайды. Байқап қалады... Қалыңға жасырынуға тырыс... Бері жүр! - деді ол, қолымнан сүйрей. Сосын бар күшімен емен діңіне итеріп қалды. ─ Құтылатын бар үмітің осында. Тез өрмеле! Жасырынып қал! Мен қайтып келгенше үн шығарма! Хинклас?41

	Ақылшым осыны айтып, ағаштардың көлеңкесіне қарай жылыстап, қалыңға сіңіп көрінбей кетті. Мен оның айтуы бойынша еменге өрмелеп шығып, бір үлкен бұтаққа жайғасып алдым. Қауіпсіздік үшін күміс түсті тилландсияның шырматылған жапырақтарының арасына жасырынып қалдым. Бұтақтардан төмен салбыраған торғын шымылдық тәрізді жапырақтар мені көзге түсірмеді. Ал өзім болсам, қалың жапырақ арасынан көлді, ай жарығы түсіп тұрған бөлігін анық көріп отырмын.

	Алғашқыда өзімнен-өзім қысылып, бір жайсыздықты сездім.

	Өміріме қатер төндірген жаулар жайлы осы оқиға шатасқан ойдан туған қиял болуы мүмкін-ау. Ал көлеңкелері су бетіне түскен адамдар өзімнің күтіп тұрған үндістерім шығар. Келіскен жерден мені таба алмаған соң, қайтып кетулері ықтимал. Онда генералға не бетімді айтам? Осының бәрі кісі күлерлік, қисынсыз іс еді. Бірақ мен үшін ақыры жаман болуы ғажап емес. Ойлана келіп, ағаштан түсуге, кім де болса әлгілерге көрінуге ыңғайлана беріп ем, бірақ көсемдердің екеу ғана, ал көлеңкенің төртеу екендігі есіме сап ете түскені! Сондықтан әзірше жасырына тұруды жөн көрдім.

	Әрине, кездесудің сатқындық сипатына қарағанда, оларды күзетіп жүретін жауынгерлердің ере келулері де мүмкін болатын және ол артық та емес еді. Бірақ көлеңкелердің тез қозғалуына қарамастан, әлгілердің үндіс емес екендігін байқап қалдым. Олардың үстерінде ұзын киім, бастарында қауырсындары жоқ болатын. Маған, тіпті бастарындағы ақ адамдар киетін қалпақ секілді боп көрінді. Соңғы ой Хадж-Еваның бұйрығын орындауға мәжбүр етті. Мұндай шешімге келуіме басқа да жайлар түрткі болды: ол үндіс әйелінің таң қаларлық тұжырымдары, оқиғаға қанықтығы, өзіме әбден таныс адамдар туралы мегзеулері және кешегі оқиға. Осының бәрін ойластыра келіп, бақылау мұнарасында, тым болмаса бірнеше минут отыра тұруды мақұл көрдім.

	Мені өзім ойлағаннан гөрі тезірек тауып алулары да мүмкін: орнымнан қозғалмастан, демімді шығармастан жан-жағымды жіті бақылап, әр дыбысқа елегзи құлақ түрудемін.

	Төзімім таусыларлықтай бола қойған жоқ. Көзім көріп, құлағым есіткен әңгімеден жаным түршігіп, қаным қатып қалғандай болды. Адам жүрегінде өмірде ешқашан естіп көрмеген, кітаптан да оқымаған зұлымдық бұғып жатуы мүмкін екендігіне бес минут өтпей-ақ көзім жетті.

	Алдымнан қаздай тізіліп төрт пері өтті. Бұлардың пері екендіктерінде сөз жоқ, өйткені көзқарастары, сөздері, қимылдары ─ көзім көріп, құлағым есіткеннің бәрі осыған толық дәлел болатын. Олар көлді жағалай жүрді. Ай жарығына шалынған жүздерін көрдім: құп-қу, ашаң жүзді Аренс Ринггольд, түнерген, құс тұмсық Спенс, дөңгелек жүзді хайуан, сотқар Уильямс...

	Ал төртіншісі кім болды екен?

	Шынымен есім ауысып тұр ма? Әлде көзім алдап тұр ма?

	Апыр-ау, осының бәрін өңімде көріп тұрмын ба? Әлде сезімім алдай бастаған ба? Бәлкім, кездейсоқ бір ұқсастық шығар? Жоқ! Жоқ! Бұл елес емес ─ тірі адам. Анадай бұйра қара шаш, өңінің сары қоңырлығы, мынадай бітім, мынадай жүріс - аумаған сол секілді! Құдай тағалам-ау! Тап өзі ғой ─ Сары Джек!





XXXIV тарау





АСТЫРТЫН ҚАСТАНДЫҚ

	Бұған дау айту ─ өз сезімімнің шындығына күмән келтірумен бірдей еді. Көз алдымда өзім білетін мулат түр, тек киімі ғана басқа, аздап толысқан. Бірақ бет-бейнесі мен жалпы сықпыты баяғы, ─ алдымда біздің плантацияның бұрынғы отыншысы Сары Джек тұрған-ды.

	Шынымен-ақ сол болғаны ма? Аяусыз қуғын көрсеткен әрі әбден азапқа салған Ринггольдтің қасында неғып жүр? Жоқ, мүмкін емес, сенбеймін! Әлде мен алжастым ба, көзіме сол боп көрінді ме?

	Жо-жоқ! Көріп тұрғаным қандай шындық болса, бұл адамның мулат Джек екені де сондай айқын. Ол мен жасырынып отырған ағаштан жиырма футтай жерде тұр. Ай жарығы күндізгідей анық көрсетуде. Өзіме баяғыдан таныс кекті көзқарас, сұмырайдай сықпыт. Иә, бұл Сары Джек еді!

	Бұған қоса келемеж қылғаныма қарамастан, Қара Джектің кеше бой бермей қойғаны, мулатқа ұқсас біреу шығар дегенге көнбегені есіме түсті. Зәңгі айтқанынан қайтпады: Сары Джектің не өзі, не аруағы деп көнбей қойған, сенімділігі сонша, бетін қайтара алмадым.

	Басқа да жағдайлар есіме түсті ─ түстіктен кейінгі әңгіме кезіндегі Ринггольдтердің қылықтары сол кезде-ақ назарымды аударған болатын. Ал қазір тіпті не ойларымды білмедім. Қарсы алдымда жұрттың бәрі өлдіге санаған адам және оның мерт болуына себеп болған үшеу тұр. Солардың біреуі қатыгез жендет еді. Енді, міне, төртеуі де етене дос болып кеткен секілді. Өлген адамның қайта тірілуін, жауларымен татуласып кетуін қалай түсінуге болады?

	Мұның сырын біле алмай қиналдым. Бұл құпия бір пәсте шеше қоятындай оңай емес. Егер қастандық ойлаушылардың өздері болмағанда, ол құпияның шешімін таба алмас та едім.

	Әңгімелерін құлағым шалып қалды. Соған қарап Сары Джектің жарық дүниеде әлі тірі жүргендігіне ғана емес, өз өміріме қатер төніп тұрғандығы жөніндегі Хадж-Еваның дұрыс айтқандығына да көзім жетті.

	─ Қап, сайтан алғыр! Мұнда жоқ. Жер жұтып кетті ме оны? - деп күйінді Ринггольд. Даусынан әрі ыза боп, әрі таң қалғандығы байқалады.

	Әріптесінің сөзіне қарағанда, әңгіме мен туралы екен.

	Өзім даусын айна қатесіз таныған Уильямс:

	─ Генералдармен бірге фортқа қайтып кетпегендігіне сенімдісіз бе, Аренс? - деп сұрады.

	─ Әбден сенімдімін. Олар қайта оралған кезде мен қақпа маңында тұрғанмын. Екі-ақ адам оралды ─ генерал және уәкіл. Бірақ мәселе мынада: бұл арадан ол әлгілермен бірге кеткен жоқ па екен? Ақымақ болғанымыз-ай, о! Осылай қарай бет алған кезде, арттарынан жүріп отырмаған екенбіз. Уақытында жетсек, қай жерде айырылысқандарын білер едік қой. Олардан қалып қояды деп кім ойлаған. Мұны білсем ғой... Тұп-тура үндістер қосынан келе жатырмын дедің бе, Джек? Өзіңді байқап қалған жоқ па?

	─ Карахо!42 Әрине жоқ, синьор Аренс!

	Мына дауыс, испан тіліндегі мынадай балағат сөз маған бала кезден таныс. Ендігі жерде күмәннің бұлты әбден сейілді. Көзіме сенбегенді құлағым сендірді. Бұл Сары Джек еді! Ол сөзін жалғастырды:

	─ Мен тура семинолдар қосынан келе жатырмын. Жолай екі көсемді ғана кездестірдім. Пальмалардың тасасына жасырынып қалдым. Олар мені байқамады. Байқамағанына сенімдімін.

	─ Сайтан алғыр, қайда жоғалды екен? Із-түзі жоқ. Үндістер қосына баратындай себебі бар екенін білемін иә, оны білемін. Бірақ Джектің көзіне шалынбай, қалай өтіп кете қойды?

	─ Бәлкім, басқа жолмен айналып кеткен шығар, - деген долбар айтты Уильямс.

	─ Жазықпен бе?

	─ Жоқ, оның қисыны келіңкіремейді, - деп жауап берді Ринггольд. ─ Енді ойланатын бір-ақ нәрсе бар: ол генералдармен форттың қақпасына жете бере айырылысып, қоршауды жағалай отырып маркитанттың үйіне тартқан болды.

	Мұның бәрін Ринггольд қабырғасымен кеңесіп тұрғандай қып айтты.

	─ Сайтан-ай! - деп айқайлады ол өкініштен, ─ енді мұндай қолайлы сәт кездеспейді.

	─ Қорықпаңыз, мистер Аренс, - деп жұбатты оны Уильямс. ─ Қорықпаңыз. Жақында соғыс басталады, мұндай қолайлы сәт те кездесер әлі-ақ.

	─ Біз ондай сәтті табуға тырысамыз! - деп кесіп айтты Спенс, әңгімеге алғаш рет араласып.

	─ Бірақ шешуші рольді Джек атқаратын болсын, мырзалар! Біздің бұл іске араласуымызға болмайды. Мәлім бола қалса, жағдайымыз қиындайды. Ал Джекке ешқандай қауіп жоқ. Ол өлген адам ғой ─ заңыңды не қылсын!.. Солай ғой, Джек, сары балақайым!

	─ Иә, сеньор! Қам жемеңіз, Аренс мырза! Қолайлы сәтті кешікпей өзім табамын. Джек оның көзін құртады, сіздер ол туралы енді қайтып естімейтін боласыздар. Мен оны алдап торға түсіремін. Кеше мүлт кеттім. Мылтығың нашар, Аренс мырза. Мұндай мылтықпен аңға шығуға болмайды.

	─ Фортқа қайта оралған жоқ, оны білемін, - деп өз-өзінен міңгірледі Ринггольд. ─ Ендеше, қостың бір жерінде жүр. Бірақ үйіне, әйтеуір, бір қайтуы керек қой! Бәлкім, ай батқаннан кейін келер. Қараңғыда бой тасалап үйіне қайтар... Естідің бе, Джек, не айтып тұрғанымды?

	─ Иә, сеньор! Джек естіді.

	─ Мүмкіндікті пайдаланып қалу керек.

	─ Иә, сеньор! Джек түсінеді.

	─ Онда бопты! Енді біз жүре берейік. Мұқият тыңдап ал, Джек... Егер...

	Осы сәт Ринггольд сыбырға көшті де, тек кейбір сөздерін ғана құлағым шалып қалды. Қарындасым мен квартерон Виоланың есімдері жиі аталып жатты. Құлағыма үзік-үзік сөздер жетті: "Жолымызда көлденең тұрған адам осы ғана", "шешесін көндіру қиын емес", "олардың плантациясына қожа болып алған соң", "саған екі жүз доллар төлеймін..."

	Мына секілді сөздерден бұл екі малғұнның мені өлтіруге бұрыннан-ақ сөз байласып қойғандығын түсіндім. Мына әңгімелер сол жексұрын ымыраласуды пысықтау ғана болатын. Олар менің өмірімді саудаға салып жатты. Шып-шып суық тер шығып, маңдайымды айғыздай бастағанына таңдануға болмас. Ағаш басында жапырақтай қалтырап кеткеніме де таңданбағайсыз. Жанымнан түңілгендіктен ғана емес, мынадай естіп-көрмеген қастандыққа деген жиіркеніш пен шошынудан қалтырадым. Көкірегімде қайнаған ызаға әрең деп шыдап қалдым.

	Тырп етпей отыра бердім. Оным ақыл болды: егер сол сәтте шыдай алмай, сездіріп алсам, үйге аман жетпейтін едім. Оны жақсы түсіндім. Сондықтан сездіріп алмау үшін, тым-тырыс қалдым.

	Адам өлтіру жөнінде алаңсыз әңгіме соғып тұрған әлгі төртеудің сөздерін тыңдау қандай жиіркенішті еді десеңізші! Сауда-саттықты сөз етіп тұрғандай беттері бүлк етпейді. Алдағы саудадан әрқайсысы қанша пайда табатынын ойлап, жандары шығып бара жатыр.

	Ашу ма, қорқыныш па, ─ көкірегімді кернеген сұрапыл сезімнің қайсысы күшті екенін білмедім. Жаулар болса төртеу, бәрі де қарулы. Менің семсерім мен тапаншам бар еді, бірақ ол мынадай төрт жексұрынға қарсы шығуға аздық етеді. Егер олар екеу ─ мәселен, мулат пен Ринггольд қана болса ─ онда өзімді-өзім тежемей-ақ, бетпе-бет шайқастан тайсалмас едім, әрі қарай не болса о болсын! Өзімді-өзім тежеп, әлгілер кетіп қалғанша орнымнан қозғалмай отыра бердім. Ринггольд пен оның сыбайластарының фортқа, ал мулаттың үндістер қосына қарай кеткенін байқап қалдым.





XXXV тарау





ТҮНЕКТЕН СОҢҒЫ СӘУЛЕ

	Олар кеткеннен кейін қозғалмай ұзақ отырдым. Шым-шытырық ойлар мен абыржудан арыла алмадым. Не істеп, не қоярымды білмей, ағашқа шегелеп тастағандай отырып қалдым. Ақыры естіген, көргендерімнің бәрін сабырмен ойластыра бастадым. Мені қорқыту үшін жасаған сайқымазақтары ма? Жоқ, төртеуінің ешқайсысы сайқымазақ кейіпкерге ұқсамайтын адамдар. Ал Сары Джектің о дүниеден қайта оралуы мүлдем жат, ақылға сыйымсыз, суық жаңалық еді. Комедия эпизодына еш ұқсамайды.

	Тегі, құрбандыққа шалынар адамның рөлін өзім ойнайтын трагедияның тек прологын ғана естісем керек. Әлгілер, шынында да, өміріме қастандық әзірлеп жүр. Өздері төртеу және ешқайсысының пәлендей көңілдерін қалдырып көрген емен. Төртеуінің де мені жек көретінін білетінмін.

	Тіпті әлдеқашан ұмыт болған баяғыдағы балалық жанжалдан басқа Спенс мен Уильямстің маған ренжитін жөндері де жоқ. Бірақ олар Ринггольдтің ықпалымен жүреді. Ал мулаттың жөні басқа, оның маған деген дұшпандығы ─ өліспей бітіспейтін жаулық.

	Бәрінен Аренс Ринггольдті айтсаңшы! Осы қастандықтың ұйымдастырушысы, мені өлтіргісі кеп жүрген де сол екені анық. Қоғамда орны өзіммен тең, білімді адам, джентльмен!

	Ұнатпай жүретінін білетін ем, ал соңғы кездерде мені мүлдем суқаны сүймейтін болған. Себебін де білемін. Қарындасыммен некелесуіне кедергі болар мен ғана. Әйтеуір, оның ойынша солай. Онысы рас та: әкем қайтыс болғаннан бері отбасы мәселесіне әлдеқайда көп араласатын болғанмын. Мен тұрғанда Ринггольд ешқашан күйеу болмайтынын ашық мәлімдегенмін. Оның ыза болып жүргенін білгенмен, бірақ ашу адамды мынадай сойқан қастандыққа итермелейді деп ойлаған жоқ едім.

	"Жолымызда көлденең тұрған адам", "шешесін көндіру қиын емес", "олардың плантациясына қожа болып алған соң" деген сөздер, қастандық жасаушылардың менен құтылғылары келетіндігін, тасадан өлтіруге бел байлағандарын әйгіледі.

	─ Хо! Хо! Жас көсем енді ағаштан түссе де болады, - деген дауыс шықты кенеттен. ─ Жаман адамдар кетіп қалды. Өте жақсы. Тезірек төменге түс, әдемі көсем, тезірек!

	Жалма-жан айтқанын орындап, есі ауысқан ханшаның алдына кеп тұра қалдым.

	─ Жас көсем, Хадж-Еваның сөзіне енді сендің бе? Жауларыңның бар екенін, бір емес, төрт дұшпаның бар екенін, өмірің қыл үстінде тұрғанын көрдің бе?

	─ Сен мені аман алып қалдың, Хадж-Ева! Мұныңды немен қайтарсам екен?

	─ Тек соған адал бол, адал бол, адал бол…

	─ Кімге?

	─ Ұлы Аруақ! Ол қызды ұмытқан екен! Алдамшы жас көсем! Опасыз ақ нәсілді! Неге құтқардым сені? Қаныңның судай төгілуіне неге жол бере салмадым екен?

	─ Ева!

	─ Жаман! Жаман! Орманның бейшара құсы! Құс атаулының сұлуы! Жүрегі қансырап өледі-ау сорлы, жынданып кетер!

	─ Ева, не деп тұрсың, түсіндірші!

	─ Жаман! Оны тастағанша, мұның өзі өлсін! Хо! Хо! Опасыз ақ нәсілді, Ева сорлының жүрегін сыздатқанша, өлсе еді одан да! Онда Ева тек жүрегін ғана жоғалтар еді. Ал басы, басы - ол одан да жаман! Хо, хо, хо!

	Балдай тәтті сөзге неге ұйыдым,

	Жас жүрекке неге у боп құйылдың?

	─ Ева! - деп айқайладым мен жан ұшыра, ол сонда ғана ақымақтық әнін тыя қойды. -Сөйлеші, кімді айтып тұрсың?

	─ Ұлы Аруақ, естідің бе, айтып тұрған сөзін! Кім дейді! Кім дейді-ау! Кім деген сөз аздық етер. Хо, хо, хо! Татыр ма екен ол сөзің, адал дос ұмыт бопты-ау. Ева енді не бетін айтады? Қалай қиыстырып айта алады? Бейшара қыз! Хо, хо, хо! Хадж-Ева екеу болатын болды, микосоктардың есі ауысқан ханшалары екеу болады енді!

	─ Садағаң кетейін, жанымды жемеші енді! Аяулы, мейірімді Ева, кімді айтып тұрсың, айтшы? Апыр-ай, сен...

	Аяулы есім көмейіме келіп-ақ қалып еді, бірақ айтуға батылым жетпеді.

	Сұрақ беруден, сұрағыма теріс жауап алудан қорықтым. Бірақ ойлануға мұршам болмады: тым тереңдеп кеткен адамға шегіну жоқ, жүрегім онсыз да сағыныштан сыздап болған Одан әрі күтуге дәтім шыдамады. Ева менің күдігімді сейілтуі мүмкін ғой, сондықтан сұрап қалуға бекіндім.

	─ Сен Маюмиді айтып тұрған жоқсың ба?

	Есуас әйел маған біраз уақыт үнсіз қарап қалды.

	Көзіндегі құпия сырын түсіне алмадым: соңғы бес минутта кінәлау мен жек көрушілік ызғары жалт-жұлт етіп тұрған-ды. Әлгі сөздерімнен кейін, жүзінде таң-тамаша қалғандық байқалды. Сонан соң ойымды білгісі келген адамша, тесіліп қарады да қалды.

	─ Егер Маюми туралы болса, - дедім лып ете қалған сезімге қайта берілген мен жауабын күтпестен, ─ онда біліп қой, мен оны сүйемін, Маюмиді сүйемін!

	─ Сен Маюмиді сүйесің бе? Әлі де сүйесің бе оны? - деп тез-тез сұрады Хадж-Ева.

	─ Өміріммен ант етейін..

	─ Жоқ! Жоқ! Ант етпе! Ол да өстіп ант еткен. Ақыры алдап кетті! Тағы да айтшы, жас көсем, шын айтып тұрмын деші, бірақ ант-су ішпе...

	─ Рас айтып тұрмын, бар шыным!

	─ Жақсы! - есуас әйел қуанып кетті. ─ Көсем шын айтып тұр. Ақ нәсілді көсем шыншыл адам, сұлудың бақыты бар екен...

	Балауса махаббат күндерден сыр ашып

	Тұрмыз біз пальмалар астында...

	Құсыңа көгершін тағы бір қарашы,

	Жабайы құсыңа қарашы,

	Нәп-нәзік құсыңа қарашы!

	Досымен саялап ол ағаш арасын,

	Сыбырлап ашады сезімнің арнасын.

	Бір жан жоқ маңайда, қасында!!!

	─ Тыныш, читта-мико! - деп жекіді ол сылдырмақты жыланға қарап. ─ Сен де тыныштал, окола-читта43. Екеуің де тынышталыңдар. Бұл жау емес. Тыныш, әйтпесе бастарыңды мыж-мыж етем...

	─ Мейірімді Ева!

	─ Сен мені мейірімді Ева дедің-ау! Мүмкін күндердің күнінде рақымсыз дерсің. ─ Сосын даусын көтеріңкіреп, қатулана: ─ Тыңдап ал, Джордж Рэндольф! Күндердің күнінде сен де оңбаған боп шықсаң, менің жігітім құсап алдап кетіп жүрсең, онда біліп қой, Хадж-Ева жауың боп шығады, ал читта-мико көзіңді құртады!.. Осыны орындайсың ғой жыландар патшасы, солай ма? Хо, хо, хо!

	Жылан сөзге түсінген секілді. Ол кенет басын көтеріп, моншақтай көздерін от шашқандай жылт-жылт еткізді және екі айыр тілін сумаңдатып, теңгелі шығыршықтарын сылдырлатып, "ски-ррр" дегенге ұқсас дыбыс шығарды.

	─ Тыныш, тыныш! - деді Ева, жыланға басу айтқандай. Ол епті саусақтарымен жыланды оралып жатуға мәжбүр етті. ─ Бұл ол кісі емес, читта, ол емес! Естіп тұрмысың, жыландардың патшасы! Тыныш деймін мен саған!

	─ Мені несіне қорқытасың, Ева? Оған себеп жоқ қой...

	─ Жақсы! Мен саған сенемін, сүйкімді көсем, ер жүрек көсем!

	─ Бірақ, мейірімді Ева, түсіндірші маған, айтшы...

	─ Жоқ! Қазір емес, бүгін кеште емес. Қазір уақыт жоқ. Былай, батысқа қарашы! Нетле-хассе44 ұйқыға кетіп барады. Кетіп қалғаның жақсы. Саған қараңғыда қаңғуға болмайды. Ай батпай тұрып, кейін қайтып, фортқа жетіп алғаның абзал. Бар, бар, бар!

	─ Шаруамды бітірмей қайта алмаймын деп айттым ғой саған...

	─ Мұның қауіпті екен... Қандай шаруа еді? Ә! Түсінікті. Әне, сен күтіп тұрған адамдар келе жатыр.

	─ Иә, солар болуы керек, - деп сыбырладым мен.

	Көлдің қарама-қарсы жағасынан қос көсемнің бойшаң көлеңкелері көрінді.

	─ Онда тездетіп шаруаңды бітір. Уақытты өткізбе! - деп асықтырды мені Хадж-Ева. ─ Қараңғылық саған қауіпті. Хадж-Еваның кететін уақыты болды. Қайырлы түн, жас көсем, қайырлы түн!

	Мен де оған қайырлы түн тілеп, жақындап қалған көсемдерге қарай бұрылдым. Сол арада жұмбақ сырласым көзден ғайып болды.

	Үндістер кешікпей жағаға келді де, генералға беретін жауаптарын айтты.

	Холато-мико шатырларын жиып, көшіп кеткен боп шықты.

	Екі сатқын сұмырайдың маған мерездей көрінгені сонша, араларында бір минут те тұрғым келмеді. Қажетті мәліметті алысымен, табанда олардан құтылуға тырыстым.

	Хадж-Еваның сақтандыруы мен Аренс Ринггольдтің айтқан сөздерін ескере отырып, уақытты өткізбестен фортқа бет алдым. Ай әлі көкжиектен жоғары түр еді, оның аппақ сүттей жарығы мені тосын шабуылдан сақтайтыны анық болатын.

	Сақтықта қорлық жоқ дегендей, қастандық жасайтын адам жасырынып тұруы мүмкін-ау деген тасалардан аулағырақ болуға тырысып, ашық жерлермен тез жүріп келемін.

	Жолда, форт маңында да мен ешкімді кездестірмедім. Бірақ қақпаның дәл жанында, маркитант дүкеніне таяу маңда қатарлап жиналған бөренелердің тасасында жасырынып тұрған адамды көзім шалып қалды. Маған мулат секілді боп көрінді.

	Оның шаруасын бітіргім кеп, тұра ұмтыла жаздадым. Ал менің дабыл көтеруіме болмайтын еді. Оған басты себеп ─ әскери құпияны сақтау жөніндегі өзіме берілген бұйрық. "О дүниеден қайтып келген" малғұн қол бостау кезде тағы да бір кездесер, сол кезде өзімен де, сыбайластарымен де есеп айырысуыма оңай да, қолайлырақ болар деп ойладым. Осындай ойлармен қақпаға кіріп, баяндау үшін генералдың штабына тарттым.





XXXVI тарау





СЕНІМДІ ДОС КЕРЕК

	Өзіңді атып тастауға дайын тұрған адаммен бір шаңырақтың астында түнеп шығу аса жайлы деп айта қою қиып шығар. Тынығу туралы ойлаудың қажеті жоқ. Өте аз ұйықтадым, оның өзінде қайта-қайта шошып оянумен болдым.

	Ринггольдтерді көрмедім ─ әкесін де, баласын да. Рас мен екеуінің де фортта екенін білетінмін, өйткені тағы бір-екі күн қонақ болғысы кеп жүрген. Олар мен келгенше не ұйықтап қалған, немесе бір таныс офицердікінде көңіл көтеріп отырған болуы керек.

	Сондай-ақ не Спенсті, не Уильямсті көре алмадым. Олар осы фортта қалған күннің өзінде де солдаттармен бірге жатқан болар, сондықтан іздегенім жоқ.

	Жұмбақ жайларды, яғни, дұрысырақ айтсақ, өзімнің қанқұйлы жауларыммен қалай кездескенімді ойлаумен түннің көбін ұйқысыз өткіздім. Не істеу керектігін ойлап, түнімен басым қатты.

	Сонымен таңғы сәуле терезеден қылаң берген кезде, әлі ешқандай шешімге келген жоқ едім.

	Алғаш басыма келген ой штабта бәрін айтып, тергеу жүргізіп, қылмыскерлерді жазалауды талап ету болды. Бірақ ақылға сала келіп бұл жоспарларымның түкке тұрмайтынын білдім. Мұндай ауыр айып тағуға менің қандай дәлелім бар? Ешбір дәлел жоқ, тіпті сене қоюдың өзі қиындау көрінетін өз пайымдауларым ғана ғой. Мұндай құлақ естімеген зұлымдыққа кім сенеді? Басқаны емес, тап мені өлтіргілері келгенінде күмән жоқ. Бірақ дәлелдей алмас ем, өйткені менің атым аталған жоқ қой. Өзімді күлкі қылар, немесе одан да жаман бірдеңеге ұшыраймын. Ринггольдтер құдіретті адамдар ─ генерал мен үкімет уәкілінің жақын достары. Олардың құпия, астыртын әрекеттерін жұрттың бәрі білетініне қарамай, олар джентльмен боп есептеледі. Аренс Ринггольдті қастандық жасады деп айыптау үшін бұдан гөрі бұлтартпайтын дәлел қажет. Мен осыған байланысты көп қиындықтардың болатынын білдім де, әзірге құпия сақтауды жөн көрдім.

	Екінші жоспарым әлдеқайда дұрыстау көрінді: ашықтан-ашық, көптің көзінше, айыбын Ринггольдтің бетіне айтып салып, жекпе-жекке шақырсам. Бұл, тым болмағанда, менің айып тағуымның дұрыс екендігін көрсетер еді.

	Бірақ заң жекпе-жекке тыйым салған. Менің сайысқа шығатыным бастықтарға белгілі боп қалса, тұтқындады дей бер, онда барлық жоспарымның адыра қалғаны. Аренс Ринггольд туралы менің өз пікірім бартұғын. Бұл адамның жүректілігі шамалы екенін білетін ем. Қорқып кетуі мүмкін. Бірақ, қалай болғанда да, айыптау мен жекпе-жекке шақырудың өзі оны әшкерелеуге жетіп жатыр.

	Мен осы екінші жолды таңдадым, бірақ бір тоқтамға келіп болғанымша, таң да атып қалды. Осы сәтте маған ең қатты батқаны достың жоқтығы болды. Жай секундант емес (оны гарнизон офицерлерінің ішінен-ақ тауып алар едім), көптен білетін, бәрін ашып айта алатын және ақылымен көмек бере алатын, сенімді дос керек еді. Қырсық болғанда, маған форттағы офицерлердің ешбірі таныс емес. Тек Ринггольдтерді ғана бұрыннан біледі екенмін.

	Жағдайым қиындау еді, осы кезде өзіме пайдалы кеңес бере алатын бір адам есіме түсе кетті. Мен көне көз досым Қара Джекпен ақылдасуға бел байладым.

	Таңертең оны шақырып алдым да, болған жайды бастан-аяқ айтып бердім. Джек түк те таң қалған жоқ. Өзінің ойына да кейбір күдіктер келіп, таң ата менімен пікірлеспек болған екен. Сары Джектің пайда болуына ол мүлдем таң қалмады. Зәңгі оның қалай ғайыптан аман қалғанын түсіндіріп берді. Бәрі де оп-оңай боп шықты. Аллигатор мулатты шап берген сәтте, анау оның көзіне ептілікпен пышақ салып үлгеріп, аллигатор өз жемтігін қоя берген Сары Джек жас үндістің ерлігін қайталаған, тіпті қолындағы сол қару болатын. Осының бәрі судың астында болды, ал мулат ғаламат сүңгігіш еді. Аллигатор аяғын тістеп, судың беті қаннан қызарған, бірақ жарақаты жүзуге кедергі жасарлықтай қауіпті болмаса керек. Ол жағаға жеткенше көзге түспеуге тырысып, біраз уақыт судың астымен жүзген, сонан кейін жағаға жеткен соң, қалың жапырақты еменнің басына өрмелеп шығып, қуғыншылардан жасырынып қалған. Өзі тыр жалаңаш десе де болғандай еді, сондықтан да із кескен аңшыларға киімнің жыртындылары жолықпауы заңды да. Ал судың бетіне шыққан қан оған пайдасын тигізді ─ аллигатордың аузында кеткендігіне әбден көздері жеткен соң, қуғыншылар іздеуді қойған Қара Джектің әңгімесі осындай еді. Ол мұны кеше кеште форттағы бір дос ниетті үндістен естіпті, ал әлгі үндіс мулаттың өз аузынан естідім деп ант-су ішіпті.

	Осы оқиғаның ұзын бойында шындыққа жанаспайтын ештеңе жоқ. Ойымнан кетпей қойған құпия сыр осылайша ашылып сала берді. Бұған қоса менің адал зәңгім басқа да қызықты мәліметтерді жеткізді. Қашқын мулат Амазура өзенінің сағасындағы батпақты жерлерді мекендейтін жартылай зәңгілер тайпасының бірінен пана тауыпты. Оның біртіндеп зәңгілерге аты шығып, ықпалды адамға айналған. Олар мұны көсем етіп сайлап, енді оны "Мулатто-мико" деп атайтын бопты.

	Бір ғана нәрсе белгісіз: ол Аренс Ринггольдпен мәмілеге қалай келді екен?

	Әйтсе де мұнда да пәлендей құпия жоқ. Плантатордың қашқын мулатты жек көрерліктей еш негізі болған емес. Сары Джекті жазалау кезіндегі Ринггольдтің іске құлшына кірісуі көз алдау үшін жасалған айла боп шықты. Ренжісе мулаттың ренжитін жөні бар. Бірақ мұндай адамдар өз басының қамына келгенде ұнату, ұнатпау дегеннің бәрін ысырып тастайды. Сезім дегеніңізді кез келген уақытта алтынға айырбастай салады. Ақ нәсілді жексұрынның мулатты әр қилы қылмыстарға пайдаланып, өзі де оған қол ұшын беріп жүргендігі сөзсіз еді. Қалай болғанда да, "томагавкілерін топыраққа көміп" екеуінің қазіргі кезде ауыз жаласып жүргендері анық.

	─ Қалай ойлайсың, Джек, - деп сұрадым мен. ─ Аренс Ринггольдті жекпе-жекке шақырсам қайтеді?

	─ Шақырсам деймісіз? Оны шақырудың қажеті не, онсыз да көшеде сандалып босқа жүр. Тәрізі, ұяттан ұйқысы қашқан болар.

	─ Менің айтып тұрғаным мүлдем басқа нәрсе.

	─ Мырзам не айтпақ еді?

	─ Жекпе-жек сайысуға мәжбүр етсем?..

	─ Вуф! Джордж мырза дуэльге шақырмақшы... тапаншамен бе, семсермен бе?

	─ Семсер ме, тапанша ма, винтовка ма, мен үшін қарудың бәрібір.

	─ Рақымы күшті құдайым! Мұндай қорқынышты нәрсені аузыңызға алмаңыз, Джордж мырза. Анаңыз, қарындасыңыз бар... Құдайым-ау! Абайсызда оққа ұшсаңыз қайтесіз? Кейде қасапшыны бұқа өлтіретіні болады. Виргинияны, Виоланы зұлымдардан кім қорғайды? Жоқ, мырзам, қойыңыз оны! Шақырудың қажеті жоқ!

	Сол сәтте менің өзімді шақырып кетті. Далада керней мен барабан үні естілді. Кеңеске шақыру белгісі. Джекпен сөз таластырып жатуға уақытым болмады. Өз парызымды атқару үшін шақырған жаққа асықтым.





XXXVII тарау





АҚЫРҒЫ КЕҢЕС

	Кешегі көрініс көз алдымызға қайта келді: бір жақта көк мундирлі, қарулары жарқ-жұрқ еткен, бір-біріне иық тіресе сап түзеген қалың әскер: эполеттері көздің жауын алатын офицерлер мұздай киінген, ортада ─ генералдың төңірегіне топтасқан штаб офицерлері, әскери формаларының барлық түймелерін салып алған: екінші жақта ─ жартылай шеңбер бойынша қатар түзеген үндіс көсемдері. Олардың артында бастарына қауырсындар қадап, бет-ауыздарын бояп, үсті-бастарын әшекейлеп тастаған жауынгерлер тобы. Олардың маңында ерттеулі аттар күмбір-күмбір кісінейді, қазыққа байлап қойған кейбіреулері оттап тұр. Салпы етек киім киген әйелдер де осы арада қыдырыстап жүр.

	Жас өспірімдер мен сәбилер көк майсада асыр салуда. Солдаттардың, қызыл өңді көсемдер мен жауынгерлердің үстінде жалаулар, тулар, вымпелдер желбірейді. Барабандар қағылып, кернейлер сарнайды. Бүл бір жарқырап-жайнаған, көз тартарлық сурет еді!

	Алайда осындай кереметтігіне қарамастан, бұл көрініс дәл кешегідей ұланғайыр жиынға ұқсамайтын: көптеген көсемдердің келмегендігі бірден көзге түседі: шамамен барлық жауынгерлердің жартысына жуығы жоқ. Кешегі толассыз топтай емес, бұл тек көп адамдардың жиыны ғана. Енді жұрттың бәрі кеңеске қатысушыларға қарай жақындай түсуге мүмкіндік алыпты.

	Онопа жоқ еді. Кеше ғана тап ортада жарқырап тұрған, корольдік биліктің символы ─ Британияның жез тәжі бүгін көрінбейді. Холата-мико да жоқ. Бірсыпыра кіші көсемдер де кетіп қалыпты.

	Жауынгерлердің сиреңкіреп қалған қатарлары, көсемдердің өз тайпаластарын ала кеткендіктерін көрсететін еді.

	Мұнда қалғандардың көпшілігі Оматла, Қара Топырақ және Охаланың жақтастары болатын. Олардың ішінен мен өз жауынгерлерімен бірге жүрген Хойтл-мэтти, Арпиуки, зәңгі Абрам және Ергежейлі Пошалланы да көрдім. Бірақ бұлар, әрине, шартқа қол қою үшін қалған емес.

	Көз жүгіртіп Оцеоланы іздедім. Табу қиын болған жоқ: тұлға түсі жағынан ол басқаларға қарағанда оқшау. Оцеола айнала жартылай қоршаған шағын топтың сол жағында, шеткері тұрған: бәлкім, кішіпейілдігі шығар ─ бұл қасиетін ел бір ауыздан мойындайтын. Шындығында, ол көсемдердің ішінде жас жағынан ең кішілердің бірі және басқалармен құқы тең емес еді. Бірақ саптың ең соңында тұрғанымен, кескініне қарап: бәрін осы басқаруға тиіс-ау деген ойға еріксіз тірелесің.

	Кешегідегідей, бүгін де ол ешбір оқшау мінез көрсеткен жоқ. Өзін еркін ұстағанмен, бітім-тұлғасынан бір ұлылық сезіліп тұрғандай еді. Оцеола екі қолын алдына айқастырып, демалып тұрған секілді. Жүзінен сабырлылық, кейде тіпті жұмсақтық пен мейірімділік есіп тұрады. Ол үлкен салтанаттың басталуын көрермен ретінде ғана күтіп тұрған тәрбиелі адамға ұқсайды. Әзірге оған қозғау саларлықтай ештеңе болған жоқ, ойын оятатын сөздер айтылған жоқ.

	Бірақ бұл сабырлылық ұзаққа бармайды. Кешікпей, жұмсақ жымиыс ащы мысқылға айналады. Жүзіне қарап тұрып, сондай құбылу қолынан келеді деп те ойламайсың. Алайда кәнігі көз оны байқар еді. Жас көсем нажағай алдындағы бейбіт аспанға, дауылды толқын көтерілер алдындағы мұхитқа, түртіп қалсаң, аңырып шыға келетін ұйқыдағы арыстанға ұқсайды.

	Кеңес басталар алдындағы соңғы минуттарда мен жас көсемнен көз алмадым. Оған жалғыз мен ғана емес, көз біткеннің бәрі қадалатын сияқты. Бірақ мен өзім оған ерекше қызыға қарадым.

	Оцеола маған таныдым дегендей қандай да бір белгі берер ме деген үмітпен қараймын. Бірақ олай болмады: ол маған бас изеген де, көз қиығын салған да жоқ. Жанары бір-екі рет немқұрайдылықпен жанап өткен секілді болды, бірақ сол сәтте-ақ басқа біреулерге ауып кете берді. Бейне мен оның ақ нәсілді жауларының бірі секілдімін. Ол тәрізі, мені ұмытқан болуы керек. Немесе, терең ойға түсіп кетіп, басқа ештеңеге назары аумаған болар.

	Шатырлар тігілген кең жазыққа көз жібердім. Шатыр маңында әйелдер еш мақсатсыз босқа сенделіп жүр. Оларға байыптап қарап алдым. Бір топ әйелдің ортасында Хадж-Ева тұрған секілді көрінді маған. Өзі қызғыштай қорғаған қыз да сол маңда шығар деп ойлап едім, бірақ қателесіппін. Ол жоқ екен!

	Егер мүлдем өзгеріп кетпесе... мен оның сүйкімді бейнесін қандай киім ішсе де таныр едім.

	Егер... Осы болжамның сіздерді қызықтыруы табиғи нәрсе. Ол неге өзгеруге тиіс? - деп сұрауларыңыз мүмкін. Ол қыз өсіп, бой жетті, толысқан әйелге айналды. Оңтүстік елдерде қыздардың ерте жетілетіні рас қой.

	Сонда мен неден қорықтым, оған қандай себептер бар? Бәлкім, ол науқастан, арып-азудан немесе қайғы-қасіреттен өзгерген болар? Жоқ, мүлдем олай емес.

	Кездейсоқ әңгіменің нәтижесінде туып кеткенмен, жанымды жегідей жеген күдігімді айтып жеткізу қиын-ақ. Ақымақ, мылжың офицердің өз "жеңісі" туралы лепірме сөздері жүрегіме у құйғандай болды. Жо-жоқ, Маюми болуы мүмкін емес! Ол сүттен ақ, күнәдан пәк еді ғой. Онда жүрегім неге алып ұшады? Махаббат - қылмыс емес қой!

	Ал егер соның бәрі шындық болса ше... егер ол.. Жоқ, бәрібір ол айыпты емес! Осының бәріне тек офицер кінәлі!

	Күні бойы өзімді-өзім жазғырумен болдым. Бөгде адамның әңгімесіне құлақ түргенім үшін кінәладым өзімді. Осы әңгіме келесі күні кешке дейін азап шегуіме себеп болды. Мен көп естіп, аз білетін адамның кейпіне түстім.

	Хадж-Евамен кездескеннен кейін көңілім көтеріліп, оның сөздері көкейімдегі күдікті сейілтіп, үмітімді қайта оятқанына таңдануға болмас. Рас, есі ауысқан әйел қашан өзім айтқанша оның атын атамай қойды. Бірақ "орманның ерке құсы", "жүрегі қансырап" деген сөздері соған арналмағанда, кімге арналсын?

	Арайлы Күн туралы айтты - онысы Оцеола. Бірақ ол айтқан перизат - Маюми емей кім болсын?

	Ал екінші жағынан, әлдеқашан өтіп кеткен күндердің сәулесі, ауысқан ақылдың әлі де сөне қоймаған елестері болуы да мүмкін Хадж-Ева бізді бала кезден білетін, орманда серуендеп жүргенімізде талай рет кездестіріп, тіпті аралда да бірге болған. Есуас ханша тамаша есе білетін, қайықпен жүзгенде, асау атқа мініп ап құйғытқанда шебер-ақ еді -бармайтын, баспайтын жері жоқ. Сол бір бақытты күндер есіне түсіп кеткендіктен ғана сөйлескен шығар менімен Оның күңгірт тартқан санасында өткендегілер мен қазіргі араласып, уақыт туралы түсінік шатасып біткен ғой. Көкте құдай жар болсын бейшараға!

	Бұл ой көңілімді құлазытып жібергенмен, бірақ ұзаққа бармады. Жүрегімдегі тәтті үміттен әлі күдер үзген жоқ едім. Өміріме қастандық жасалатынын білген кезде бойымды билеп кете жаздаған қорқынышқа қарсы Хадж-Еваның балдай тәтті сөздері ем бола кетті. Бір кездерде Маюмидің өзімді сүйгенін және әлі де сүйетінін білген соң, мен бұдан жүз есе қатерлі қауіп болса да тайсалмай қарсы шығуға бар едім. Махаббат жолында ерлік көрсетпейтіндер - тек бозөкпе ездер ғана. Тіпті сүйген қызының күлкісіне мас болған қорқақтың өзі таңғажайып ерлік көрсетуі ғажап емес.

	Аренс Ринггольд менімен қатар тұрған. Біз көптің ішінде кездесіп қалып, бір-екі ауыз тілге де келдік.

	Ол менімен сыпайылық көрсету былай тұрсын, тіпті дос адамдарша сөйлесті. Сөздерінен әдеттегі қыршаңқылық байқалмайды, бірақ бетіне қадалып қарасам болғаны, көзі ойнақшып, төмен қарай береді.

	Жоспарымның бәрін біледі-ау деген ой Ринггольдтің қаперінде жоқ, мені өлтірмек боп мәз боп жүр!





XXXVIII тарау





КӨСЕМДЕРДІ ОРЫҢДАРЫНАН ТҮСІРУ

	Бұл күні уәкіл батыл қимылдады. Жеңіп шығатындығына кәміл сеніп, тәуекелге бел буған көсемдердің бағынышты адамдарға айналатынын алдын ала білгендей, өктем қарады.

	Анда-санда Оцеолаға ерекше көз тоқтатады. Уәкілдің жанарында іштей масайрау бар. Бұл көзқараста не сыр жатқанын және жас көсем үшін оның жақсылыққа апармайтынын білдім. Егер дәл қазір Оцеолаға байқаусыз жақындай алсам, құлағына өзін сақтандыратын бірнеше сөз сыбырлар едім.

	Мұны ертерек ойламағаныма өкіндім. Хадж-Ева кеше түнде-ақ жеткізер еді ғой менің хатымды. Неге жазып жібермедім? Өз басыммен қайты боп жүргенде, досыма төніп келе жатқан қауіпті ойламаппын. Пауэллді мен әлі де дос санайтынмын.

	Уәкілдің құлағым шалған сөздерінен не мақсат қойып отырғанын іштей сезгенмен, түпкі пиғылын анық біле алмадым. Әйтеуір, бір сылтаумен Оцеола тұтқындалуға тиіс!

	Бірақ ол заңды өрескел бұзу болар еді. ЬІңғайлы себеп таппай оны жүзеге асыруға болмайды. Алды-артына қарамайтын уәкілдің өзі де мұндай тәуекелге бара алмас ─ жеткілікті негізсіз қолдағы билікті пайдаланып, асыра сілтеуге болмайды. Қандай сылтау тапса екен? Оматла мен "ниеттес" көсемдер қалып отырған кезде, Онопа мен "жауыққан" көсемдердің кетіп қалуы ─ уәкіл үшін қолайлы жағдай туғызды. Тұтқынға алуға сылтауды Оцеоланың өзі тауып беруге тиіс деп қорытты.

	Досымның құлағына ең болмаса бір ауыз сөз сыбырлай алсам-ау! Бірақ кеш қалдым. Тор жаюлы, қақпан құрулы, дала тағысы енді-енді қолға түседі. Жоқ, сақтандыратын сәт өтіп кетті. Ендігі қолдан келер іс үндістердің заңды құқтарын өрескел бұзатын әділетсіздікке үнсіз куә болу ғана.

	Генерал мен оның штабы тұрған жердегі үстелге ену сауыт пен қауырсын қаламдар қойылды. Уәкіл кейіндеу тұр. Үстел үстіне бірнеше бүктелген үлкен пергамент жайылды. Оклаваха шарты осы болатын.

	─ Кеше, - деп кіріспесіз бастап кетті уәкіл, ─ біз тек тілімізді безеумен болдық. Бүгін сөзден іске көшетін уақыт туды. Мынау, ─ деді ол пергамент көрсетіп. ─ Пэйн жоспары бойынша жасалған қоныс аудару жөніндегі шарт. Менің кешегі ұсынысымды мұқият ойластырсаңдар, енді шартқа қол қоярсыңдар деп сенемін.

	─ Иә, біз ақылдастық, - деді Оматла өзі үшін де, өзінің тобы үшін де жауап беріп, ─ қол қоюға әзірміз.

	─ Онопа бас көсем, - деді уәкіл, - алдымен сол қол қойсын... Өзі қайда? - деді зымиян, түк білмеген адамша жан-жағына қарап.

	─ Көсемдердің көсемі бұл жерде жоқ.

	─ Неге жоқ? Ол осында болуға тиіс еді. Неге келмеген?

	─ Науқастанып қалды. Кеңеске қатыса алмайды, - деді көсемнің күйеу баласы Хойтл-мэтти.

	─ Бұл өтірік, Секіргіш! Онопа өтірік ауырып жатыр. Оны өздерің де жақсы білесіңдер.

	Мынадай қорлаудан кейін Хойтл-мэттидің тұнжыраған өңі бұрынғыдан бетер күреңітіп, ашудан қалш-қалш етті. Әйтсе де көсем ашуға жол бермей, жиіркене айқайлап жіберіп, қолын алдына айқастырды да бұрынғы салмақты қалпына қайта көшті.

	─ Абрам, сен Онопаның кеңесшісісің, оның не ойы барын білуге тиіссің. Бүгін неге келмеді?

	─ Ой, генерал мырза-ай, - деді зәңгі шала-пұла ағылшын тілінде сұрақ қоюшыға пәлендей жалпақтамастан, ─ Король Онопаның не ойы бар екенін қартайған Эйб қайдан білсін? Қайда және не шаруамен кеткенін маған айтпайды. Ол ұлы көсем әрі жоспарын ешкімге жарияламайды.

	─ Ал шартқа қол қоя ма? Жауап бер: не "иә", не "жоқ" де!

	─ Жоқ! - деп нық жауап берді зәңгі, осы шаруа өзіне тапсырылғандай-ақ. ─ Оны жақсы білемін. Ол шартқа қол қоймайды. Қол қоймайды. Жоқ!

	─ Жетер! - деп айқай салды уәкіл. ─ Доғар! Семинолдардың көсемдері мен жауынгерлері, онда мені тыңдаңдар! Мені сендерге бәріміздің көсеміміз боп табылатын Құрама Штаттардың президенті, өздеріңнің Ұлы Әкелерің сенім артып жіберіп отыр. Бұл өкілдік бойынша мен ырыққа көнбегендер мен опасыздық жасағандарды жазалауға тиіспін. Мен қазір оны Онопаға қолданамын. Бұдан былай ол семинолдарға көсем емес!

	Мұндай күтпеген мәлімдеу жұрттың бәрін жай түскендей тітіркендірді. Көсемдер мен жауынгерлер уәкілге қадала қарап, орындарынан дүркірей тұрды. Кейбіреулер кектене, кейбіреулер таңдана қарасты. Әлдебіреулердің қыбы қанған секілді, бірақ жұрттың көбі бұл хабарға сенімсіздікпен қарағаны анық.

	Әрине, уәкіл қалжыңдап тұр. Әйтпесе семинолдар көсемін орнынан түсіруге оның қандай хақысы бар? Семинолдар ─ еркін халық, олар керек десеңіз ақ өңділерге алым-салық та төлемейді, ешқандай саяси міндеттемелері де жоқ. Бас көсемді сайлайтын да, орнынан алатын да семинолдар.

	Жо-жоқ! Уәкілдің шын сөзі екеніне кешікпей бәрінің көзі жете бастады. Король Онопаны орнынан алу қанша қисынсыз болғанмен, уәкіл оны қалай да орындауға тырысты. Осындай мәлімдеме ауыздан шығып қалған екен, енді уақытты өткізбей, іске кірісу керек еді. Ол Оматлаға қарап сөйледі.

	─ Оматла! Сен берген сөзің мен ар-ожданына адал болдың. Ер жүрек халықтың билеушісі болуға лайықтысың. Бұдан былай семинолдар королі сен боласың! Сені Ұлы әкең мен Құрама Штаттардың күллі халқы құттықтайды және басқа ешкімді мойындамақ емес! Сонымен шартқа қол қоюға кіріселік!

	Уәкілдің белгі беруі бойынша Оматла алға шығып, үстелге жақындап, қалам алды да, пергаментке өз атын жазды.

	Жұрт сілтідей тынып қалды. Кенет оны ашумен, алқына шыққан бір сөз бұзып жіберді. Ол: "Сатқын!" деген сөз еді.

	Кім айтты екен деп жалт қарағанда, Оцеоланың еріндері әлі жымырылып үлгермегенін байқап қалдым, ал көздері Оматлаға адам айтқысыз жек көрушілікпен қадалып қапты.

	Оматладан кейін қаламды Қара Топырақ алып, шартқа өз қолын қойды. Қоныс аударуды жақтаушылар ─ Охала, Итолассе және басқа да көсемдер бірінен соң бірі қол қоя бастады.

	Отаншылдар көсемдері кездейсоқ па, әлде әдейі ме, әйтеуір, жартылай қоршаған халықтың сол қанатына топтасыпты. Ендігі кезек солардікі еді. Алдымен Хойтл-мэтти шығуға тиіс. Оның қол қояр-қоймасын уәкіл білмейтін. Тағатсыздана күттірген тыныштық орнады.

	─ Ендігі кезек сенікі, Жүйрік! ─ деді оған уәкіл, үндіс тілінде тағылған атын ағылшыншалап.

	─ Сіз менен де жүйрік боп тұрсыз ғой! - деді шалымды сөзге тапқыр үндіс. Бұл әзілдің астарында байсалды жауап жатыр еді.

	─ Қалай, қол қоюдан бас тартамысың?

	─ Хойтл-мэтти хат танымайды.

	─ Оның қажеті жоқ - атың мұнда жазулы тұр. Шартқа бармағыңды бассаң болғаны.

	─ Бармағымды басқа жерге басып қойсам қайтемін?

	─ Крест қоя салсаң да болады, - деп қоймады, әліде болса көсемді көндірем бе деп үміттенген уәкіл.

	─ Біз, семинолдар кресті жаратпаймыз. Одан испандардың үстемдігі кезінде әбден ығыр болғанбыз.

	─ Демек, қол қоюдан үзілді-кесілді бас тартасың ғой?─ Иә, уәкіл мырза, отан таң қалатын не бар?

	─ Солай-ақ болсын. Енді менің не айтатынымды тыңда!

	─ Хойтл-мэттидің құлағы уәкілдің аузы сияқты ашық, - деген ащы мысқыл естілді.

	─ Тамаша! Онда мен Хойтл-мэттиді семинолдар көсемдігінен түсіремін.

	─ Ха-ха-ха! - деп күліп жіберді. Хойтл-мэтти жауап орнына. ─ Солай де! Солай де! Онда маған мынаны айтшы, - деді ол кекесінмен, уәкілдің салтанатпен айтқан сөзіне қарқылдай күліп.

	─ Сонда кімге көсем боламын, генерал Томпсон?

	─ Мен айтарымды айттым, - деді үндістің мысқылына шамданып қалған уәкіл. ─ Сен ендігі жерде көсем емессің. Біз сенің көсемдігіңді мойындамаймыз.

	─ Бірақ менде халық бар! Ол қалай қарар екен? - деп мысқылдай түсті Хойтл-мэтти. ─ Ел-жұрттың бұл жөнінде пікірі жоқ деп ойлайсың ба?

	─ Ел-жұртың ақылға көшеді. Ұлы Әкелерінің кеңесіне құлақ қояды. Опасыздық жасап отырған көсемдерін бұдан былай тыңдамайтын болады.

	─ Дұрыс айтасыз, уәкіл мырза! - деп саңқ ете қалды, бұл жолы шынтуайтқа көшкен көсем. ─ Ел-жұртымның ақылға көшетіні рас, ол оз парызын адал атқарады. Ұлы Әкенің кеңесін көлденең тарта бермеңіз! Егер ол шынымен әкелік ақыл болса, халық оны тыңдайды әм қабыл алады, егер олай болмаса ─ құлақтарын тарс жабады. Ал сіздің мені көсемдіктен түсіру жөніндегі бұйрығыңызға келетін болсақ, қисынсыз ісіңізге күлгеннен басқа амалым жоқ. Мен ол бұйрықты да, уәкілді де жек көремін! Мен сіздің мықтылығыңыздан қорықпаймын. Халқымның сенімін жоғалтып аламын деп қорықпаймын. Арамызға алауыздық отын жаға беріңіз! Басқа тайпалардан сатқындарды тауып алып, дәндеген шығарсыз...

	─ Шешен осы арада Оматла мен оның жауынгерлеріне ызғар шаша қарады. ─ Бірақ сіздің арамзалығыңызды жек көремін! Бүкіл тайпадан Хойтл-мэттиден бас тартатын бірде-бір адам таба алмайсыз, естідіңіз бе, таба алмайсыз!

	Сөзін аяқтап, қолдарын алдына айқастыра салған Хойтл-мэтти, үнсіз қарсылық білдірген адамның кейпіне қайта түсті. Ол әңгіменің осымен біткенін білді.

	Бұдан соң уәкіл зәңгі Абрамта бұрылды. Бірақ шартқа қол қоюдан ол да бас тартты. Ол: "Жоқ!" - деп бір-ақ кесті. Уәкіл қыстай бастаған кезде зәңгі:

	─ Құрып кеткір! Лағынет атқан бұл қағазға мен ешқашан қол қоймаймын, ешқашан! Осы сөз жететін шығар енді, солай ма, Томпсон мырза.

	Иландыру осымен аяқталды. Абрам көсемдер тізімінен сызылып тасталды.

	Арпиуки, Бұлт, Аллигатор және Ергежейлі-Пошалла ─ бәрі де бірінен кейін бірі қол қоюдан бас тартып, кезегімен көсемдіктен түсірілді. Холато-мико және басқа келмеген көсемдерге де соны істеді.

	Жаппай орындарынан түсіп жатқандарын естігенде көсемдердің көбісі күлді. Уақытша ғана билікке ие болған болымсыз офицердің кем дегенде императорша45 жарлық беріп жатқанын көргенде күлмеске лажың жоқ.

	Өз билігінен ең соңғы боп айырылған Пошалла да басқаларға қосыла күлді.

	─ Жуан уәкілге айтшы, - деп дауыстады ол тілмашқа, ─ оның сүйегі қурап, орнына сасық арамшөп қаулап өскеннен кейін де мен семинолдардың көсемі бола беремін! Ха-ха-ха!

	Тілмәш бүл әжуаны тәржімалаған жоқ, ол уәкілдің құлағына жетпеді. Ол тіпті қарқылдасқан уытты күлкіні де естімеді, өйткені оның бар зейіні ең соңғы көсем ─ Оцеолаға ауған еді.





XXXIX тарау





ОЦЕОЛАНЫҢ ҚОЛ ҚОЮЫ

	Жас көсем бұған дейін үнсіз тұрған, тек Чарльз Оматла қаламға қол созған сәтте барып, "Сатқын" деген сөз аузынан шығып кетті.

	Оцеола айналасындағы болып жатқан жайларға немқұрайды қарап тұрған жоқ. Көзқарасы мен қимыл-қаракетінде қысылу байқалмады, бірақ бүйірі бүлк етпегенсіп, қалыс қала алмады. Жо-жоқ, бұл ол үшін жат мінез. Ол Секіргіштің тапқырлықпен айтқан әжуаларына шын ниетпен күліп алды. Абрам мен басқа көсемдердің отаншылдықтарын қостап тұрды, тек опасыздардың, оңбағандықтарын көргенде ғана сұстана түксиді..

	Ендігі пікір білдіру кезегі өзіне келді. Өзінің аты аталғанша кішіпейілдік көрсетіп тұра берді.. Көсемдердің аттарын уәкіл мен тілмаштар жақсы білетін, сондықтан аттарын атайтын еді.

	Тылсым тыныштық орнады. Енді, міне, американ солдаттарының саны, үнді жауынгерлерінің топтары дүлей дауыл жақындап келе жатқандай демдерін іштеріне тартқан сын сағат туды.

	Дүние бүлінгелі тұрғанын мен де сездім. Басқалар секілді әліптің артын бағып, орнымда тапжылмай тұра бердім.

	Ақыры уәкіл үнсіздікті бұзды:

	─ Кезек сізге келді, Пауэлл! Бірақ алдымен мынаған жауап беріңіз: көсемдігіңізді жұрт мойындай ма?

	Даусы, сөйлеу мәнері, сөздері де ─ намысқа тиерлік еді. Уәкілдің бет-жүзінен адамның жанды жеріне тиетін төтенше соққы ретінде осының бәрі алдын-ала ойластырылғаны көрініп тұр. Көзінен зұлымдық ызғары мен күні бұрын жеңіске мастану нышаны жылт етіп өтті. Бүл мәселеге түк қатысы жоқ, басы артық сұрақ еді, арандату мақсатымен берілгендігінде сөз жоқ. Пауэллдің көсем екендігін Томпсон жақсы білетін ─ рас, кіші көсем, бірақ семинолдардың ішіндегі ең жауынгер тайпа. ─ Қызыл Таяқтар тайпасының әскери көсемі екені ақиқат. Жаратылысынан қызу қанды, өжет жігітті ашуландыру үшін уәкіл мұны қасақана айтқан-ды.

	Бірақ ол бұл мақсатына жете алмады: кемсіту көсемге дарымағандай еді. Оцеола жауап берген жоқ, жүзіне ашулы да, жиренішті де емес ерекше күлкі үйірілгендей болды. Бұл жымиыс ─ үнсіз, тәкаппар жанның менсінбей күлуі, ал көзқарасы ─ өзіне тіл тигізген сұмырайға қарағандай еді. Жас көсем уәкілді жауап қайыруға тұрмайтын адам, ал қорлауы тым дөрекі (шындығында да солай), ол үшін ренжудің өзі артық деп санайтын секілді. Маған да естіп тұрғандардың көпшілігіне де сондай әсер қалды.

	Егер уәкіл сезімтал адам болса, Оцеоланың көз тастасынан кейін тілін тістер, тіпті болмағанда, басқа амалын іздер еді. Бірақ тұрпайы шенеунік үшін зиялылық пен әділеттік сезімі жат, сондықтан ол Оцеоланың берген тойтарысына қарамай, бұрынғыдан да дөрекі үнмен сөйлей берді.

	─ Мен сізден сұрап тұрмын: сіз көсемсіз бе? Қол қоюға құқыңыз бар ма?

	Сол сәтте-ақ Оцеола үшін ондаған дауыс жауап берді. Жағалай тұрған көсемдер мен олардың артындағы жауынгерлер айқай салысты:

	─ Арайлы Күнді көсем бе дейді? Әрине, көсем ол! Оның қол қоюға толық қақысы бар!

	─ Оған неге күмән келтіресіңдер? - деп сұрады Секіргіш. - Күні жеткен кезде, - деді ол тағы да кекесінмен, ─ Оцеола өз құқын дәлелдеп бере алады. Ал қазір, ол бәлкім, дәлелдегісі келмейтін шығар.

	─ Жоқ, дәлелдеймін! - деп саңқ етті Оцеола, шешенге қарап әр сөзін нығарлап айтты. -Қол қоюға қақым бар және қол қоямын да!

	Мынадай күтпеген жауаптың қалай әсер еткенін айтып жеткізу қиын. Ақ өңділер де, үндістер де бірдей қайран қалысты; бәрі де қозғалақтап, шуласып кетті. Дал болысқан дауыстар бір тұтас гуілге айналды.

	Әркім өзінше - саяси көзқарасына қарай таң қалуда. Біреулердің дауыстарынан қуаныш, масаттану байқалса, енді біреулер күйініп, ашу шақыруда. Шынымен-ақ осыны Оцеола айтып тұр ма? Жұрт қатыс естіген жоқ па? Арайлы Күннің шынымен-ақ лезде бұлтқа кіріп кеткені ме? Осынша іс бітіре тұрып, осынша уәде бере тұрып, қалай ғана опасыз боп шықпақ?!

	Қоныс аударуға қарсы көсемдер мен жауынгерлердің ойлағаны осы еді. Опасыздар тобы өз қуаныштарын жасыра алмай тұр. Оцеоланың қойған қолы мәселені шешетінін, бұдан былай қоныс аудара бастайтындықтарын бәрі де білетін. Ағайынды Оматлалар енді ештеңеден жасқанбайды. Ақтарта қарсы болған жауынгерлер, кетпейміз деп ант берген сабаздар енді жағаласа берсін. Енді олардың бастарын біріктірген Оцеоладай көсем жоқ. Ол тайқып шыққан соң қарсыласушылардың рухы әлсірей беретіні зайыр. Отаншылдардың үміті біржола үзілді десе де болады.

	Секіргіш, Бұлт, Коа-Хаджо, Абрам, Арпиуки және Ергежей-Пошалла - бәрі де мәңгіріп қалды. Өздері күмәнсіз сенетін Оцеола, қарсыласушылардың ер жүрек ұйтқысы әрі дем берушісі, осы уақытқа дейін қоныс аударуды қолдап келгендердің бітіспес жауы, жұрттың бәрі осынша сеніп келген, осынша үміт артқан нағыз патриот ─ енді келіп бұлардан безбек. Сатқындығы ортақ істің түбіне жететін, соңғы, ең шешуші минутта бұларды тастап кетпекші!

	─ Ол ақшаға сатылған! - деген дауыстар естілді. ─ Отаншылдығы ─ көз алдау ғана!.. Күрескен болып, қарсыласқан болып жүргені ─ айла!..

	Оны уәкіл сатып алған, ол ылғи соның нұсқауымен әрекет етіп келеді!.. Сұмырай!.. Бұл сатқындық Оматланың сатқындығынан да жаман!

	Оцеолаға ашулы көздерін қадаған көсемдер осылай десті. Оцеоланың тайқып кетуін қалай түсінерімді өзім де білмедім. Шартқа қол қоямын деді ғой - одан айқын не бар?

	Жас көсем айтқан сөзін іспен дәлелдеуге дайын секілді, тек уәкілдің белгі беруін ғана күтіп тұрғандай. Оцеоланың айтқаны, басқалар сияқты, уәкіл үшін де күтпеген жайт екені анық. Осы сәтте уәкілдің бетіне қараған кез келген адам, оның бұл істен мүлдем бейхабар екенін бірден байқаған болар еді. Ол Оцеоланың мәлімдемесіне басқалардан көп таңданбаса, аз таңданған жоқ. Абдырап қалғаны сонша, өз-өзіне келе алмай, тілі байланып қалды. Ақыры әрең сөйлеп:

	─ Өте жақсы, Оцеола! Бері келіңіз де, қолыңызды қойыңыз, - деді.

	Томпсон енді үнін өзгерте қойды ─ ашық айтпай, сыбырлап сөйледі. Қуанышты көріністерді көз алдына келтірді: Оцеола қол қояды, сонымен қоныс аударуға келісімін береді. Үкімет бұған, Томпсонға тапсырған жұмыс ойдағыдай орындалып, дипломатиялық ортадағы жағдайын әжептеуір нығайтады. "Хикори Қарт" риза болады! Содан соң ше? Содан соң Флоридада, сорлаған үндістер тайпасына уәкіл боп емес, түбінде дипломатиялық жұмысты ірі, дамыған мемлекеттің бірінде өткізетін болады. Бәлкім, Испанияға елші етіп жіберер...

	И-и, генерал Уайлн Томпсон-ай, сенің қиялмен орната салған жұмағың қас қағымда түтіндей ыдырап кетті! Қалай тез пайда болса, солай тез жоғалды - қолдан тұрғыза салған қағаз үйдей қирап қалды.

	Оцеола үстелге жақын барып, сөздерін анықтап көргісі келген адамша құжатқа үңілді. Ол біреудің атын іздегендей, қойылған қолдарды көз жүгіртіп шолып шықты.

	Ақыры тауып алып, дауыстап оқыды: "Чарльз Оматла!". Сонан соң, бойын түзеп, уәкілге қадала кекесін күлкімен мұның, Оцеоланың қол қоюын уәкіл де қалай ма деп сұрады.

	─ Сіз уәде бердіңіз ғой, Оцеола!

	─ Онда уәдемді орындаймын!

	Осыны айтқан соң, өзінің үлкен испан пышағын суырып алып, басынан асыра құлаштап келіп, бар пәрменімен пергаментке қадап кеп жібергенде, пышақтың жүзі үстелдің ағашына терең бойлай кіріп кетті.

	Міне, менің қолым! - деді ол, пышағын суырып жатып. ─ Оматла, көрдің бе, мен сенің атынды қақыраттым. Сақтан, сатылған төбет! Сөзіңді қайтып ал, әйтпесе мына пышақ жүрегіңді де қақ жарады.

	─ Ә, мұның ойы осы екен ғой! - деп безек қақты уәкіл ашудан қалшылдаған күйі орнынан тұра беріп. - Жақсы! Осы оспадарлықтың, заңды қорлаудың болатынын білгенмін. Генерал Клинч, сізден және солдаттарыңыздан талап етемін! Мынаны дереу ұстап, тұтқынға алыңыздар!

	Үзік-үзік осы сөздер айналадағы құлақ тұндырған азан-қазан шудан құлағыма талып әрең жетті. Клинч қасында тұрған офицерге тез-тез бірнеше сөз айтты. Бір топ солдаттың саптан шыға салып, Оцеолаға тұра ұмтылып, оны қоршап алғанын көріп қалдым.

	Оцеола бірден берілген жоқ. Көк мундирлі бірнеше солдатты жерге алып ұрып, қолдарындағы мылтықтарын қатып түсірді. Бірақ мықты-мықты оншақты жігіт Оцеоланы тырп еткізбей ұстап қалды. Жас көсем жанталаса қарсыласуын сонда ғана тоқтатты. Қара күшке ырық беріп, қабатынан қар жауа, қоладан құйғандай тапжылмай тұр.

	Бұл ақ өңділер үшін де, үндістер үшін де күтпеген шешім, әділдікке мүлдем жанаспайтын зорлық еді. Үкіметті сыйламағаны үшін судьяның айыпты адамды тұтқынға алуға құқы болатын сот емес, айыпты адамның өзін екі жақтың келісімінсіз жазалауға болмайтын кеңес. Генерал Томпсон өз өкілеттігін асыра сілтеп, билігін оспадар және заңсыз пайдаланды.

	Бұдан кейінгі жайды суреттеп жеткізу қиын ─ адам айтқысыз дүрбелең басталды. Солдаттар мен әйелдердің айқайлары, балалардың шыңғырып жылағаны, үндіс жауынгерлерінің ұран салуы ─ осының бәрі қосылып жалпы шуға айналды. Оцеоланы босатуға ешкім талап қылған жоқ ─ осынша солдат пен осынша сатқындар тұрғанда ол мүмкін емес еді. Бірақ асығыс тарай бастаған патриот-көсемдер алыста "Ио-хо-эхи!" деп ұран салып бара жатты. Бұл семинолдардың кек алуға шақырған әскери ұраны болатын. Солдаттар Оцеоланы фортқа қарай алып кетті.

	─ Тиран! - деп айқайлады ол, отты көзін уәкілге қадап. ─ Сен опасыздықпен жеңіске жеттің. Бірақ осымен біткен екен деп ойлама! Оцеоланы түрмеге салуыңа, қажет десең, асып өлтіруіңе де болады, бірақ оның рухы өледі екен деп дәмеленбе! Жоқ, ол өлмейді және кек алуға шақыруын қоймайды! Оның үні қазір де саңқылдап тұр!

	Естимісің! Қызыл Таяқтардың жауынгерлік ұранын білуші ме едің? Жақсылап ұғып ал! Құлағыңды әлі талай шулатар! Тыңда оны, тиран! Бұл сені көрге тығатын үн!

	Фортқа алып бара жатқанда, жас көсемнің айтып қалған сөздері осылар еді. Көпке ілесіп кетіп бара жатқанымда, біреу иығымнан қақты. Хадж-Ева екен.

	─ Бүгін кейін ви-ва46 маңында кездесейік, - деп сыбыр етті ол. ─ Су бетіне көлеңке түседі... бірнеше көлеңке... Мүмкін...

	Сығылысқан халық екеумізді ажыратып жіберді. Арасынан өтем дегенше, есуас ханша көрінбей кетіп еді.





XL тарау





СОТҚАР ГАЛЛАХЕР

	Тұтқынды терезесі жоқ, берік казематқа қамады. Оған кіру, әсіресе офицерлер үшін оңай болатын. Мен оған кіріп шыққым келді. Бірақ кейбір себептерге байланысты күндіз бармауды жөн көрдім. Онымен кездесіп, бірақ мүмкіндігінше құпия сөйлескім келді. Қараңғы түсуін күттім.

	Басқа да себептер бар еді: Аренс Ринггольдпен арадағы шаруамды бір жақты қылуым керек. Қалай әрекет етерімді білмей далмын. Бойымды қарама-қайшы сезімдер билеп алды. Қастандық ұйымдастырушыларға деген кек, Оцеолаға қарсы қолданған әділетсіздігі үшін уәкілге реніш, нәзіктік пен сенімге, сонымен қатар, күдік пен қызғанышқа да толы Маюмиге деген махаббатым ─ бәрі бір-бірімен араласып кетті. Осылай сезімім астан-кестен болған шақта жөнді ой қайдан келе қойсын?

	Бір сезім бәрінен де басым ─ ол көкірегімде махаббат оты маздап жанған сәтте, өмірімді қиып жібергісі келген малғұнға деген ашу-ыза. Мұндай қара жүректік, қараптан-қарап жүріп Ринггольдтің мені өлердей жек көруі кек алуға шақырды. Сөйтіп қалай да оны жазалауға бекіндім. Аренс Ринггольдті қаншалықты жек көргенімді, өз өміріне қатер төнген адам ғана түсіне алады. Өзінің намысын қорғау үшін күрескен немесе ашу мен қызғанышқа беріліп, өзіңе қарсы ашық әрекет еткен жауды сыйлауға болады. Тіпті екі ақ нәсілді мен қашқын сарының өзіне де, біреудің қолындағы ырықсыз әрекет ететін қару ретінде, тек жек көрушілікпен қараймын. Бірақ қастандық ұйымдастырушыны өлердей жек көріп кеттім. Әбден қорланғаным сонша, жауымды жазаламай, кегімді алмай тыным таппадым. Бірақ ол үшін не істеуім керек? Мәселе сонда болатын Дуэль! Басқа ештеңе ойлап таба алмадым. Қылмыскерді әлі де заң қорғайтын еді, сондықтан кетімді тек өз қаруыммен ғана қайтара аламын.

	Қара Джектің сөзін де әбден салмаққа салдым, алайда адал қызметшімнің зар илегенінен ештеңе шықпады. Оның кеңесіне кереғар әрекет етуге бекіндім. Не болса о болсын! Ринггольдті дуэльге шақырамын.

	Тек бір нәрсе тежей берді: жекпе-жекке шақыру үшін сылтау табу керек. Еріксіз ойландырған жай осы. Егер мен Рингтольдті жарақаттай алсам, немесе ол мені жарақаттаса, одан кейін не болмақ? Мен сырымды ашып аламын, ал ол оны пайдаланып кетеді. Ал қазір болса, оның құрған жоспарын оп-оңай бұза аламын, өйткені ойын білемін, ал ол әзірге менің ойларымды білмейді.

	Бәрін салқынқандылықпен таразыласам да бұл ойлар миымда құйындай ұйтқып өтті. Кейін отан өзім де таң қалдым. Сұмырайдың зұлымдық өшпенділігі, оған қоса соңғы кезде басымнан өткен жайлар мені қатыгездендіріп жіберді.

	Мұндайда ақылдасатын дос керек-ақ. Бірақ бұл құпиямды кімге айта алармын?..

	Бұл не? Құлағым қатыс естіді ме? Жоқ, мынау шынымен училищедегі ескі жолдасым, Чарльз Галлахердің даусы. Оның сақылдаған көңілді күлкісін тани кеттім. Ол басқарған атқыштар отряды фортқа кіріп, бір минуттан соң екеуміз қауышып та үлгердік.

	Бұдан артық сәтті жағдай болсын ба? Училищеде Чарльз ескі дос болатын, оған толық сенуге болады, сондықтан бәрін жайып салдым. Сөзіме иландыру үшін, көп түсіндіруіме тура келді. Чарльз мұның бәрін қалжыңға бұра салуға әзір, менің өміріме біреу қастандық жасауы мүмкін деп ол ешқашан ойламаса керек. Айтқан сөздерімнің бәрін Қара Джек куә ретінде растап берген соң ғана, Чарльз мәселеге шынтуайтпен қарай бастады.

	─ Әйтеуір, жолым болмайды! - деді ол ирландардың акцентімен. ─ Мен байғұстың өмірде көргендерімнің ішіндегі ең сұмдық оқиға екен бұл Құдай ана! Ол жігіт жын-перінің нақ өзі болмасын! Джордж, достым-ау, өзінің тұяғы айыр емес пе екен, байқамадың ба?

	Есімі және диалектпен сөйлеуіне қарамастан, Чарльз тек әке жағынан ғана ирландық болатын. Өзі Нью-Иоркте туған, зауқы соқса, ағылшынша да таза сөйлейді. Бірақ отан өзінше мәнерлеп сөйлеу, ата-тегіне ұқсауға тырысу, жолдастарымен сөйлескен кезде диалектіге көбірек барып, өз сөздерін ирландықтардың сөз саптауымен тұздықтап отыру әдет боп кеткенді. Ептеп сайқымазақтау болғанмен, тамаша, таза жанды, шын жүрегімен берілген жігіт. Оның үстіне Чарльз ақымақ та емес, біреуге тап осылай "аяғын бастырып қойып" тұра бермейді. Ол екі рет пе, үш рет пе, негізгі тұлға боп та, секундант боп та дуэльге қатысты. Жау жүректігі үшін оны жұрт "Сотқар Галлахер" деп атап кетті. Мен оның: "Сұмырайды қалай да дуэльге шақыр!" - деп ақыл беретінін күні бұрын білгенмін. Ринггольдті дуэльге шақыру не себепті қиын боп тұрғанын түсіндірдім оған.

	─ Дұрыс айтасың, жігітім! Оның рас. Бірақ соншалықты қиын да шаруа емес.

	─ Қалайша?

	─ Өзіңді шақыруға мәжбүр ет. Сол жақсы. Оның үстіне қаруды өзің таңдауға мүмкіндік аласың.

	─ Оны қалай істеймін?

	─ Ой, күнәсіз періштем-ай, ол шишаның тығынын шығарғаннан да оңай той. Өтірікшісің де, егер оған намыстанбаса, мұрнынан шертіп қал, немесе сұмырайдай сықпытына түкіріп жібер. Жатып туламаса неғыл дейсің. Ал секундантың мен боламын... Кәне, жүре ғой, жігітім, - деп сөзін жалғастырды досым, есікке қарай беттеп. ─ Қайдан іздейін оны, әлгі мистер Ринггольдті? Ол оңбағанды маған тауып берші, ал жанына қалай тию керек екенін өзім үйретейін. Ал кеттік бірге!

	Бұл жоспар маған онша ұнамады, бірақ қарсыласуға батылым бармай, кельт нәсілінің долданған ұлына еріп жүре бердім.





XLI тарау





ДУЭЛЬГЕ СЫЛТАУ

	Есіктен шығып үлгермей, іздеген адамымызға кездесе кеттік. Ринггольд табалдырық қасында бір топ офицерлермен әңгімелесіп тұр екен. Орталарында өзім ілгеріде айтып өткен Сымбатты Скотт аталып кеткен сылқым жігіт бар. Ол бас қолбасшымның адьютанты әрі оған туыс боп келетін

	Жолдасыма Ринггольдті көрсеттім.

	─ Анау жай киім киіп тұрған жігіт, - дедім.

	─ Сен оны нұсқап көрсетпесең де болады екен. Жылан көзінен көрініп тұрған жоқ па бәрі. Жан-тәніммен ант етейін, мынауыңның көзқарасы жаман! Бірақ шешінген судан таймайды. Ажалы арқаннан болар адам, суға батпайды! Тыңдап ал, Джордж, ─ деді Галлахер байсалды үнмен, ─ тұп-тура менің айтқанымды істе: аяғын басып кет, сонан соң көрелік, не дер екен. Құдай біледі аяғының сүйелі бар, ─ етігін көрмейсің бе, тап-тар... Оған сыпайылық көрсетпей-ақ қой! Ол әрине, сенің кешірім сұрауыңды талап етеді, онсыз болмайды ғой. Ал сен қасар да қал, бітті! Ызылып-сызылма. Ал егер одан да ештеңе шықпаса, онда сайтан алғырды теуіп кеп жібер. Бұл жоспар маған ұнаған жоқ.

	─ Жоқ, Галлахер, - дедім мен. ─ Олай істеуге болмайды.

	─ Ештеңе етпейді. Неге солай етпеске? Шынымен-ақ осы арадан түк бітірмей кетпексің бе? Ойласаңшы, жігітім-ау, бұл өзіңді өлтіргісі кеп жүрген сұмырай ғой! Егер құтылып кетуіне мүмкіндік берсең, бір күні өзіңді атып тастайды.

	─ Онысы рас... бірақ...

	─ Бәлі! Не "бірағы" бар? Тарт алға! Не айтып жатыр екен, тыңдайық! Ілігісе кететін бір себеп таппасам, Галлахер болмай кетейін!

	Не істерімді білмей, жолдасымның соңынан ердім. Сөйтіп, офицерлер тобына таяп бардық. Әрине, Галлахердің айтқанын істеу ойымда жоқ болатын және ол ұсынған дөрекі әдіске бармай-ақ, бір сылтау табылар деп үміттендім. Үмітім алдамаған екен. Тәрізі, Аренс Ринггольд тағдырмен ойнаса керек. Біздің жақындағанымыз мұң екен, дуэльге шақыратын сылтау да табыла кетті.

	─ Әңгіме үндіс сұлуы жөнінде боп кетті ғой, - деді Ринггольд, ─ онда бұл жағынан Скоттан аузы салымды ешкім жоқ. Осы фортқа келгелі бері Дон-Жуанның орнын жоқтатпай келеді.

	─ Оған таң қалатын не бар, - деп сөзге араласты жаңа ғана келген офицерлердің бірі. ─ Менің білетінім, рас болса, ол көзге ілгенін құтқармайтын және Саратогадағы сұлу біткенді өзіне қаратқан нағыз сайыпқыран. Үндіс қызы оның тегеурінінен қалай құтылсын?

	─ Олай демеңіз, капитан Робертс. Орман арулары біздерден, ақ нәсілдерден қатты қорқады. Сүйгеніне қолы жеткенше лейтенант ұзақ шабуылдаған шығар... Солай ма, лейтенант?

	─ Сөз емес! - деп қарсыласты сылқым жігіт мардымси күліп.

	─ Әйтеуір, көнді ғой өзі? - деп сұрады Робертс, Скотқа қарап.

	Лейтенант жауап бермеді, бірақ оның ақымақтық жымиысы мақұлдағанмен пара-пар еді.

	─ Иә, иә! - деп қыстырылды Ринггольд. ─ Енді қыз, өзіміз айтатындай, лейтенанттың "ермегі" дей беріңіз.

	─ Аты қалай? Аты кім өзінің?

	─ Пауэлл Мисс Пауэлл!

	─ Қалай? Үндіс қызының аты емес қой?

	─ Жоқ, джентльмендер, жас леди жабайы халықтың қызы емес, шын айтамын. Ол қыз лютнада ойнап, ән салады. Кітап оқып, махаббат жайлы тілхат жаза біледі... Солай емес пе, лейтенант?

	Лейтенант жауап беріп үлгергенше, басқа офицер сұрақ қойды:

	─ Әлгінде ғана тұтқындалған жас көсемнің де аты сондай емес пе еді?

	─ Дұрыс, - деп жауап берді Ринггольд. ─ Оны да солай атайды. Соның қарындасы екенін айтуды ұмытып кетіппін.

	─ Не? Оцеоланың қарындасы ма?

	─ Тап соның өзі. Олар метистер. Ақтар арасында Пауэлл атымен танымал. Зиялы джентльмен қартты ─ әкелерін солай деп атаушы еді.

	Оцеола ─ "Арайлы Күн" деген сөз. Семинолдар арасында осылай атайды. Ал қыздың шын аты... Өтe бір сүйкімді ат!

	─ Қандай? Айтыңызшы, сарапқа өзіміз салайық.

	─ Оның аты Маюми.

	─ Шынында да, ғажап ат екен.

	─ Өтe әдемі есім! Егер өзі де атына сай болса, онда Скотт бақытты жігіт екен.

	─ Ой, сұлу болғанда айтпа! Нәркес жанарында махаббат оты маздап тұрады, ұзын кірпік, балдай тәтті толық ерін, сұңғақ бой, сұлу бітім, әйел құдайы Киприданың47 нақ өзі дерсің. Аяқтары Золушканың аяқтарындай кіп-кішкентай.

	Кипр аралы Афродитаға ғибадат етудің орталығы болған.

	Қысқасы, хас сұлудың өзі!

	─ Ғажайып! Өзекті жанның ішіндегі ең бақытты адам ─ Скотт! Бірақ осыны шын айтып тұрсыз ба, Ринггольд? Үндістердің сұлулық тәңірін шынымен бағындыра алды деп ойлайсыз ба? Жеңіске жете алды ма? Менің неге мегзеп тұрғанымды түсіндіңіз бе?

	─ Сөз жоқ! ─ Қас қағымда берілген жауап осы.

	Бұған дейін киліккен жоқ едім. Әңгіме басталғаннан-ақ біреу сиқырлап қойғандай, сілейіп тұрған болатынмын. Басым айналып, қан жүрегіме қорғасын боп құйылды. Осыншама оспадар тұжырым есімнен тандырғаны сонша, өз-өзіме келгенше біраз уақыт өтті. Бұл әңгіменің маған қатты әсер еткенін офицерлердің кейбіреуі байқап қалды. Дегенмен бірнеше минуттан соң сабама түстім. Бойымды билеген торығу бар жігерімді жиып, Ринггольд дәл осы оспадар сөзді айта берген кезде оған таяп баруға мәжбүр етті.

	─ Суайт! - деп айқайлап жібердім. Ол ұяттан қызарып үлгергенше, алақанымның сыртымен бетіне салып өттім.

	─ Бәрекелді! - деп қуанып кетті Галлахер. ─ Бұл шапалақтың астары жөнінде ешқандай күдік болмаса керек.

	Өзі де солай боп шықты. Қарсыласым бұл шапалақты намысымды таптау деп білді. Мұндай ортада басқаша болуы мүмкін де емес. Түсініксіз бірнеше сөздерді айтып, қорқытқаннан кейін, ол "әйел жүрегінің әміршісін" ─ досын және тағы да екі-үш офицерді ертіп, кетіп қалды.

	Бұдан соң қызықтаушылардың тобы көбейген жоқ, керісінше, осы оқиғаға куә болған үркердей ғана офицерлердің өзі тарап кетті. Дуэльдің себебін өзара талқыға салумен және "намыс ісі" қашан, қай жерде болатынын жорамалдаумен офицерлер үйді-үйлеріне тарады.

	Галлахер екеуміз де менің пәтеріме тарттық, сосын жекпе-жекке дайындала бастадық.





XLII тарау





ДУЭЛЬГЕ ШАҚЫРУ

	Мен әңгіме етіп отырған кезде Құрама Штаттар әскерлерінде, тіпті соғыс уақытында да дуэль бола беретін. Дуэль американ армиясының уставына ─ меніңше, бұл кез келген мәдениетті елдің армиясында болатын жағдай, ─ қайшы келгенмен, көрсе де көрмеген боп, ол үшін айыпты адамдарды жазаламайтын, керісінше, кешіріммен қарайтын. Американ армиясының дуэльге шығатын кез келген офицері уставты орындаудан гөрі, оны бұзуды өзіне мәртебе санайтын.

	Дуэльдер туралы қанша айтылып, қанша жазылды, осыдан кейін оған тыйым салу жөнінде мәселе қозғау нағыз аярлық, екі жүзділіктің барып тұрған үлгісі, әйтеуір, Құрама Штаттардағы жағдай осы. Дуэльге жұрттың бәрі қарсы болса да, ондай сылтаумен бұғып қалуды жөн көрмедім. Ешқандай сылтау "қорқақ" деген жексұрын сөзден мені құтқарып қала алмайтынын жақсы білемін. Газеттердің дуэльге қарсы жай түскендей мақалалар бере отырып, одан бас тартқан адамның бетіне "қорқақ" деген сөзді бірінші боп былш еткізуге дайын тұратындығын талай рет байқағанмын.

	Жағдай тап осындай болатын Америкада көзқарастың беріктігі мақтау тудырғанмен, жалпы көпшіліктен қолдау таба бермейді. Сізді біреу дуэльге шақырған кезде бас тарта қалсаңыз, онда сіз түлкібұлаңға салған, не қорыққан адам боп шығасыз. Дуэльден бас тартқан адам сүйген қызының көзіне көрінбей-ақ қойғаны абзал.

	Дуэльге деген көпшіліктің көзқарасын білетін мен, Аренс Ринггольдтің бас тартпайтындығына сенімді едім және бұған өз құпиямды ашпай-ақ жеткеніме қуандым. Бірақ ол он жерден қорқақ болғанмен, үйге жеткен соң да бақытсыз жандай күй кешкен менен гөрі, өзін тәуірлеу сезінген шығар.

	Көңілімді жайдары жолдасым да көтере алмады. Алдағы айқастан қорыққандық емес ─ мені қамықтырған нәрсе басқа болатын. Керісінше, дуэльді ұмытып, әлгінде ғана естіген жайды ─ Маюмиді ойладым. Тұрақсыз боп шықты. Тұрақсыз! Мені сатып кетті, өзін де сатты, мен үшін өлген адаммен тең, мәңгі өлген адам!

	Мен шын бақытсыз адаммын. Дуэльге біреу кедергі жасап, кек ала алмасам, одан да бақытсыз болар едім. Ендігі үмітім тек дуэльде. Жүрегімдегі зіл қара тасты жеңілдетіп, от боп жанған жан дүниемді жеңілдететін де сол болмақ. Осынша қаныма қараюыма себеп болған тек Аренс Ринггольд қана емес еді. Маюмиді азғырушы, өзімді арылмас азапқа салған адам да кінәлі. Егер оны да дуэльге шақыратын сылтау таба алсам, шіркін! Онда ақымақтықпен ыржалақтап күлген кезінде неге салып қалмадым? Екеуімен де сайысар едім ғой, алдымен біреуімен, сонан соң екіншісімен... Осылайша мен қатты қапа боп, ал Галлахер маған қарап отырды. Досым жанымды жеп жатқан құпияны біле бермейтін. Адъютантқа қояр қандай кінәм барын сұрады.

	─ Бір ғана сөзіңді айтшы, Джордж. Айналып кетейін балақайым, екеуге екеу боп шығайық. Әулие Патриктің48 атымен ант етейін! Тауыс секілді неменің жүнін біраз жыққым келіп тұр.

	─ Жоқ, Галлахер, жоқ. Бұл сенің шаруаң емес. Онда менің айызым қанбайды. Күте тұрайық, анығын білген соң көрерміз. Сене алмаймын! Тіптен сене алмаймын!

	─ Неге сене алмайсың?

	─ Қазір емес, досым. Уақыты келген кезде, бәрін түсіндіремін.

	─ Жарайды, балақайым. Чарльз Галлахер біреудің құпиясын қазбалап сұрай беретін адам емес. Біздің бульдогтарымыз қалай үрер екен, жүр, оны тексеріп алайық. Әлгі сандалбай дуэль жайлы штабқа барып айтпас деп ойлаймын. Онда жоспарымыздың бәрі көкке ұшады.

	Менің де қорыққаным осы болатын. Егер бәсекелесім қажет деп тапса, тұтқынға алынуым мүмкін. Онда барлық шаруа бүлініп, бұдан да жаман жағдайға душар болар ем.

	Ринггольдтің әкесі кетіп қалған ─ бұл қолайлы жағдай маған белгілі болатын, бірақ қалай-қалай емес... бас қолбасшы ─ отбасыларының досы, оған жеткізе қойса жетіп жатыр. Аренс Ринггольдтің үйретуі бойынша адъютант Скотт генерал Клинчтің құлағына сыбырлап жүрмес пе екен деп қорықтым.

	─ Тоқ етерін айтсақ, оған батылы жетпейді, - деді Галлахер. ─ Сен оның әбден масқарасын шығардың! Ол мұндай жексұрын айла-шарғыға ешқашан бара алмайды. Онысы сезіліп қалса, барлық күйе өзіне жағылады. Оның үстіне, балақайым-ау, ол сені қалай болғанда да өлтіруге бел буған! Мұндай сәтті неге бос жіберсін! Естуімше, жаман атқыш көрінбейді. Саспа, сайысқа өзі-ақ шығады. Бұл жолы құтыла алмас: сайысқа шығуға тиіс, шығады да... Ә! Айтпадым ба? Әні, Аполлон Бельведерскийдің49 өзі келе жатыр! Әулие Моисей! Мынау Фебше50 гүл-гүл жайнайды ғой!

	Есік қағылды да, мұнтаздай киінген адъютант Скотт үйге кірді.

	"Тәрізі мені тұтқындауға келген ғой" деген ойдан жүрегім суып сала берді.

	Бірақ қателесіппін. Қолындағы тілхат басқа жайды аңғартады. Еркін бір тыныс алдым. Бұл дуэльге шақыру еді.

	─ Қателеспесем, лейтенант Рэндольф боларсыз, - деді маған адьютант.

	Үнсіз Галлахерді нұсқадым.

	─ Капитан Галлахер сіздің досыңыз деп түсінеміз бе?

	Мақұлдағанымды білдіріп, сәл ғана еңкейдім.

	Екі офицер бір-біріне қарап, дереу салқынқандылықпен және ілтипатпен дуэль мәселесін талқылауға кірісті. Оларға қарап тұрып аңғарғаным: секунданттардың бір-біріне деген ізет-құрметі әлемдегі ең ізетті сарай қызметкерлерінің қожаларына көрсететін ізет-құрметінен бірнеше есе асып түседі екен.

	Секунданттар арасындағы келіссөз ұзаққа созылмады. Галлахер дуэль тәртібін жақсы біледі, тәрізі, адъютант та одан қалыса қоймаса керек. Бес минуттан кейін бәрі де -уақыты, қай жерде өтетіні, қандай қарумен сайысқа түсетіндері, қандай қашықтық таңдалатыны белгілі болды. Мен сол ғана бас идім. Галлахер қолын шекесіне қойып ізет білдірді. Адьютант та қалыспай, паңдана иіліп, шығып кетті.

	* * *

	Дуэль алдында қандай ойларға кеткенімді, дуэльдің қалай өткенін айтып, сіздерді қажытпай-ақ қояйын. Өліммен аяқталатын жекпе-жектер жөнінде кітаптарда көп жазылып жүр. Олардың бір-бірінен аумайтындығы менің қайталауға ұрынбағаныма кешірім болар деймін.

	Біздің дуэліміздің ерекшелігі қарудың түріне ғана байланысты. Біз семсер мен тапаншаның орнына винтовканы таңдадық. Оны таңдаған мен едім, сайысқа шақырылған адам ретінде оған қақым бар. Бірақ бәсекелесім де бұл қаруды тамаша игерген жан. Винтовканы неғұрлым қатерлі қару болғандықтан таңдадым.

	Күннің батуына бір сағат қалғанда кездесуге келістік. Біреу-міреу кедергі боп жүре ме деп, ертерек еткізуді талап еткен мен едім. Өзім Хадж-Евамен сөйлесетін көл жағасы кездесер орын боп келісілді. Ара қашықтық он қадам болсын дестік.

	Кездескен соң, бір-бірімізге арқамызды беріп тұрған қалпы, қашып құтыла алмас белгіні күттік. "Бір, екі, үш!.." деген дауыс естілді. Біз жалт бұрыла сап, атып-атып жібердік.

	Оқ құлағымның тұсынан зың етіп өткенмен, дарыған жоқ. Түтін тараған кезде жауымның жерде жатқанын көрдім. Ринггольд тірі екен, жарақатын ауырсынып, дөңбекши ыңырсыды. Оған секунданттар мен бірнеше офицер жүгіріп барды. Мен орнымнан қозғалмадым.

	─ Қалай? - деп сұрадым Галлахер келген соң.

	─ Тіпті, Юпитердің атымен ант етейін! Оң қолын істен шығарыпсың ─ шынтақтан жоғарырақ қол сүйегі сынған.

	─ Сол-ақ па?

	─ Ойбай-ау, жан дүниеммен ант етейін, оны азсынып тұрсың ба? Оңбаған төбеттің қалай ұлып жатқанын естимісің?

	Қалай қатыгез боп кеткенімді өзім ұғындыра алмасам да, мен қанға жаңа ғана аузы тиген жолбарыс секілді едім. Ринггольд мені өлтіруді ойласа ─ жауап ретінде мен де оның қанын төгуге құмарттым. Осынау ойлардан басым қатты. Қарсыласымның алдында кешірім сұрап жатпадым, оған оның шамасы да жоқ еді. Ол тезірек үйге апарыңдар деп зарлады, сонымен бұл шаруа әзірге бітті.

	Бұл менің өмірімдегі бірінші дуэль болатын, бірақ соңғы сайыс емес екен.





XLIII тарау





КЕЗДЕСУ

	Біздің қарсыластарымыз бен жиналған топ үнсіз тарасып, Галлахер екеуміз ғана қалдық.

	Хадж-Еваны көл жағасында күтпек болдым. Ол кешікпей келіп қалуға тиіс. Батысқа қарап едім, күн ағаштардың тасасына батып қалған екен. Жылдың бұл мезгілінде іңір ұзаққа созылмайды, аспанда қияқтанып жаңа ай көрінді. Хадж-Ева, міне, міне, келіп қалуға тиіс. Кездесуімізге Галлахердің куә болуын онша қаламай, мені жалғыз қалдыруын өтіндім.

	Жолдасым мұндай өтінішке таңырқап, ыңғайсызданып та қалды. Бірақ тәрбие көрген адам емес пе, қарсы болған жоқ.

	─ Мақұл, Джордж, жарайды. Саған бірдеңе болып тұр-ау, - деді ол кетуге ыңғайланып. -Осының бәрі түкке тұрмайтын дуэльдің әсері ме?

	─ Әлде нәтижесі қанағаттандырмады ма? Атып өлтірмегеніңе ренжіп тұрсың ба? Аспан куә, мына түріңе қарап, сен оны емес, ол сені атып кеткен екен деп ойлап қалуға болады.

	─ Қымбатты досым, аз уақытқа жалғыз қалдыра тұршы. Уайымға берілуімнің себебін, қазір өзіңді қимай тұрғанмен, оңаша қалуымның сырын да қайтып барған соң айтып берейін.

	─ Оны айтпасаң да сезетін секілдімін, - деп ол көп мағына бере күлімсіреді. ─ Еркектер атысқан жерде әйел араласпай қоймайды.

	Жарайды, бауырым! Сырыңды ашпасаң да болады, байқамай айтып қоятыным бар. Уақытты менімен емес, күткен адамыңмен көңілдірек өткізер деп үміттенемін. Бірақ байқа, бір пәлеге ұрынып қалып жүрме. Өзің айтқан әңгімеге қарағанда, құдай біледі деп айтайын, ондай болмайды деп кесіп айту қиын. Мына ысқырықты ал, менің итті жақсы көретінімді білесің ғой.

	Ол күміс ысқырықты ілгешегінен шығарып, маған ұсынды.

	─ Зәусайтан әлденеден қысылған сәтте немесе бірдеңеге ұрынып жүрсең, ысқырып қалсаң болғаны, сен үшке дейін санап үлгергенше Чарльз Галлахер жаныңнан табылады. Ал енді махаббат періштесі жар болсын өзіңе! Біраз пунш ішіп, мен де уақыт өткізейін.

	Осыны айтты да аяулы досым мені өз тағдырымның қолына табыстап кете барды.

	Оның кетуі мұң екен, оны да, әлгінде ғана өткен қанды айқасты да мүлдем ұмыттым. Маюмидің тұрақсыздығы ─ менің ойымнан шықпаған нәрсе осы ғана.

	Өз құлағыммен естіген сөздерге күмән келтіру алғаш ойыма келген жоқ. Осынша дәлел алдыңнан шығып тұрса - дақпырт болған оқиғаға сан адам куә болып, бас кейіпкеріңнің өзі үндемей ыржиып, іштей мәз боп отырса, ─ қалай ғана күмән келтірмексің!.. Оған сазайын тартқызбай неге жібердім? Тап сол жерде дуэльге неге шақырмадым? Әйтсе де әлі кеш емес. Қалай да бар шынын айтқызамын. Болды, не болған жоқ десін. Болғаны рас десе, оны да дуэльге шақырамын. Ол бұрынғыдан да сұрапыл өмір не өлім сынға түскен жекпе-жек болады!

	Қатал шындыққа бас иген едім. Сұмдық азапқа түстім. Өзімді-өзім жегідей жеп, бірақ біртіндеп қайтадан үміт пайда бола бастады. Өткен түнде Хадж-Еваның айтқан сөздері есіме түсті. Шынымен-ақ ол мені күлкі еткені ме? Бірақ есі кірген кезде айтқан секілді еді. Сырқат қиялдан шықпаған сөз, әлдеқашан ұмыт болған өткенді еске алу емес еді ғой. Жоқ-жоқ, ол ойдан шығарған жоқ. Сандырақ емес, мазақ та емес.

	Осылай өз-өзіңді жұбату неткен рақат! Бірақ екінші жағынан, жаның жаңа ғана жай тапқан кезде, басқа ойлар оралып, маза бермей, күн көзін бұлттай қаумалайды. Көп мағыналы үнмен айтылған жеңілтек сөздер ойыма түсті: "Қолы жетіпті!", "Жүретін көңілдесі екен!", "Болғаны ақиқат!". Бұл сөздер маған өлімнен де ауыр.

	ІІІындықты білгім келді, тек қана шындық ─ екі ұштылықтан жаман нәрсе жоқ. Шындықты білсем деген құштарлықтан басқа ешқандай мән-мағына, ақыл-парасат болған жоқ менде. Әйтеуір, Маюмидің неге ұшырағанына көз жеткізу, оның артта қалған күндері ─ масқара, ал болашағы ─ бұлдыр, шексіз өкініш екендігін біліп алуды ғана мақсат еттім.

	Ақиқатқа көз жеткізуге ұмтылып, Хадж-Еваның келуін тағатсыздана күтудемін. Есі ауысқан әйелдің менде несі барын білмеймін. Мәселе тұтқын туралы болар деп шамаладым. Сәскеден бастап ол да есімнен мүлдем шығып кеткен-ді.

	Есі ауысқан сұлудың бармайтын жері, білмейтін адамы жоқ. Болған жайдың бәрін біліп, түсінуге тиіс. Опасыздық дегеннің не екенін кезінде өз басынан кешірген. Өткен түнде онымен кездескен жерге қарай бет алдым. Пальмалардың арасында сүрлеу бар еді ─ көлдің көлеңкесі жағасына апаратын төте жол осы. Қиялай төмен түсіп, сансыз бұтақты еменнің түбінен шықтым. Хадж-Ева келіп те қалған екен. Жапырақтардың арасынан шашырай түскен ай сәулесі сымбатты бітімін жарқырата түскендей. Ал мойны мен беліне оралған жыландардың қабыршақтары қымбат тастардай жалтырайды.

	─ Ә, кішкене көсем, келдің бе? Ер жүрек көсем! Көзің мен қолың қайда болды? Сен ол малғұнды неге өлтірмедің?

	Бұғы қуған қатып түн,

	Аңсоғарың мылтықты.

	Батыр емес, қорқақ-тын!

	Шыға келді бір қасқыр.

	Арық, долы, аш қасқыр.

	Тісі ақсиып тұр қасқыр!

	Дір-дір етті аңшымыз.

	Ал қасқырың шаң-шұңсыз

	Бұта ішіне жоғалды!

	Дін аман жүр ол әлі!

	Ха-ха-ха! Осы өтірік пе, ер жүрек көсем?

	─ Жоқ, Ева, қорқыныш билеген жоқ мені. Және қасқыр аман-сау құтылып кете алған жоқ қой.

	─ Қап, сен оның алдыңғы аяғын жаралаған екенсің-ау! Бірақ ол жарасын жалап-жалап тұрып кетеді, бұрынғыша нығайып алады. Жарамайды! Сен оны өлтіруің керек еді, әйтпесе ол, сүйкімді көсем, саған топ қасқырды бір-ақ жабады!

	─ Амал не! Демек, жолым болмаған да!

	─ Жоқ, жас көсем, сен бақытты болуға тиіссің, бақытты боласың, семинолдардың досы! Күте тұр, қазір көресің...

	─ Нені көремін?

	─ Шыда, жігітім! Бүгін түнде мына ағаштың түбінде сұлуға кездесесің, ләззат дәмін татасың, бәлкім, Хадж-Еваның да кегі қайтар!

	Соңғы сөздерін салтанатты түрде әрі ашумен айтты.

	Кімге ашуланып, кімнен кек алғалы тұрғанын мен түсінбедім.

	─ Соның ұлы... иә... - деді есуас әйел, өзімен-өзі сөйлесіп. ─ Көзі де, шашы да, дидары да, жүрісі де, аты да содан аумайды ─ соның ұлы. Әй, Хадж-Еваның кегі бір қайтатын болды-ау!

	Маған кіжініп тұрған жоқ па? Қасына барып, сұрақ қойдым:

	─ Мейірімді Ева, кімді айтып тұрсың? Даусымды естіп, селк ете қалды да, мағынасыз көзқараспен маған ұзақ қадалды, сосын әдеттегісінше әндете жөнелді:

	Балдай тәтті сөзге неге ұйыдым,

	Жас жүрекке неге у боп құйылдың!..

	Кенет әндетуін қоя қойып, өзіне-өзі келгендей болды да, сұрағыма дұрыс жауап беруге тырысып:

	─ Кімді деймісің, жас көсем? Әлгіні айтам... сымбатты жігітті... қаскөйді! Ол зұлым! Әне, өзі де келе жатыр... Су бетіне түскен көлеңкесін көремісің? Тезірек ағашқа шық та, кешегідей жапырақтардың арасына жасырынып қал, сосын Ева қайта оралғанша күтетін бол. Қалт жібермей бәрін тыңдап ал, өз көзіңмен бәрін көріп ал. Бірақ жан-тәніммен сұрайтыным: өзім белгі бергенше қыбыр етпе. Өрмеле, өрмеле тезірек!

	Мені еменге қарай итеріп жіберіп, есі ауысқан әйел кеше түндегідей, ағаштардың көлеңкесіне сүңгіп, көрінбей кетті. Уақытты алмастан еменнің басына шығып, үнсіз отыра бердім.

	Көлеңке қысқара берді, бірақ мен оның ер адам екенін байқап қалдым. Сосын көлеңке жоқ боп кетті. Бір секунд өтпей су бетінде тағы бір көлеңке пайда болды. Бұлар бірге келмеген тәрізді, бірақ екіншісі алғашқы көлеңкенің соңынан ергендей, жотаны бойлап жылжи берді. Екінші көлеңкені де айыра бастадым. Сүйек бітімі сұлу, қысылмай, еркін жүретін жас әйел көрінеді. Хадж-Ева болғаны ма? Бәлкім, ол қалың пальманы жарып өтіп, енді әлгі еркектің соңына түсіп, қайтып келе жатқан болар?

	Алғашқыда маған солай көрінген, бірақ кешікпей қателескеніме көзім жетті.

	Еркек ағаштың түбіне таяп, ай сәулесімен бет-жүзі көріне кетті. Адьютантты жазбай таныдым. Ол тоқтап, қалтасынан сағатын шығарды да, циферблатын ай сәулесіне тосып, уақыттың қанша болғанын қарады. Бірақ мен оған ендігі жерде назар аудармадым - айдың күмістей ақ сәулесінен тағы да бір адамның бейнесі, көзді арбайтын жарқыраған ақ жүзі көрінді. Бұл мен үшін әлемдегі ең сұлу бейне ─ Маюмидің келбеті еді.





XLIV тарау





БӘРІ ДЕ ТҮСІНІКТІ БОЛДЫ

	Хадж-Еваның айтқан көлеңкелері осы екен ғой! Бұлар менің жүрегімде жатқан қара көлеңкелер! Микосоктардың есуас ханшасы, осынша қинайтындай мен саған не жазып ем? Сен де маған жау болдың-ау! Мұндай азапты ата жауыңа да ойлап таба алмассың!

	Маюми өзінің сүйгеніне ─ азғырып, адал жолдан тайдырған жігітіне, мәз болып, бетпе-бет келіп тұрды. Солар екендігіне күмәнім қалған жоқ. Ай сәулесі екеуін де арайландырып түр, бірақ бұл күмістей ақ сәуле емес, алаулаған, арсыз, ал қызыл сәуле еді. Мүмкін маған солай көрінген шығар? Бәлкім, бұл менің қабынған миымнан пайда болған құр қиял шығар? Бұл алдын ала келісілген кездесу екеніне көзім жетті. Басқаша ойлауға да болмайды ғой. Жігіт те, қыз да титтей таңданған жоқ. Олар келісіп алған адамдардай және бұрын да жолығып жүрген кісілерше кездесе кетті.

	Бір-бірін күткендері анық. Кездесулерінде ешбір тосындық жоқ.

	Мен үшін азапты минуттар өтіп жатты. Жұмыр басты пенде бүкіл өмір бойы көрер қайғы-қасіретін бір сәтте тана басынан өткерер болса ─ дәл осыдан ауыр бола қоймас. Қаным қайнап, жүрегім өртенді. Жанымның қиналғаны сонша, даусым шығып кетер ме екен деп қорықтым. Бірақ бар күш-жігерімді жиып, болаттай бекініп, бұтақтарға жармасқан қалпы отырған жерімде қалдым - ақырына дейін бәрін біліп алғым келді.

	Дұрыс шешім болды: егер мен жүйкеге ырық беріп, тек кек алуды ғана ойласам, онда іс мен үшін өте қиындап кеткен болар еді. Төзім ─ жебеушіме айналды және мәселенің түйіні мүлде басқаша шешілді. Дем алмастан бұтаққа қатып қалдым. Не айтар екен? Не істер екен?

	Төбеме семсер төніп келе жатқандай сезіндім өзімді. Ойлап қарасаң, бұл теңеуді дұрыс десе де, демесе де болады ─ семсер шауып та түскен секілді, бұдан артық азап болған ба! Жаным да, тәнім де тастай боп суып кетті, енді ешқандай жарақатты елер халде емеспін.

	Сонымен демімді шығармай отыра бердім. Не айтар екен? Не істер екен?

	Ай сәулесі Маюмидің он бойын нұрға малып тұр. Қалай бой жетіп кеткен! Әбден толысқан әйел десе болады. Көркі сымбатынан кем емес. Бұрынғыдан да сұлу боп кетіпті. Қызғаныш перісі! Маған көрсеткен қиянатың аз ба еді? Тартқан азабым аз болды ма? Мынандай хор қызын көзіме неге көрсеттің? Бүйткенше неге ол адам көргісіз албасты болмады? Сонда мен рақатқа батар ем, қырық жамау болған жүрегім тыныш табар еді!

	Алайда ақ дидары дәл бұрынғыдай жылы, күнәдан пәк. Моп-момақан жүзінде кінәраттың ізі де жоқ, аялы көздерінде жамандықтың ұшқыны байқалмайды. Аспан періштелері әдемі-ақ, бірақ олар рақымшыл. Осындай сұлу періштенің ішінде жамандық бұғып жатады деп кім ойлаған? Жалғандығы жүзінен байқалар деп ойлап ем, бірақ менің күткенімдей болмай шықты. Бәлкім, үміт сәулесінің жылт еткені де сондықтан болар.

	Осы ойлардың бәрі басымда құйындай жүйткиді. Көңіл жасыннан да жүйрік екен. Мен екеуінің тіл қатысуын күттім. Таң қалдырғанда, соның өзі бірнеше секундке созылды. Скоттың орнында өзім болсам, бұлайша салқын кездесе алмас едім. Жүрегім жеткізе алмағанда тілім жеткізер еді. Енді түсіндім: алғашқы құштарлық басылып, махаббат тасқыны қайтқан, бұл кездесудің ол үшін пәлендей жаңалығы жоқ. Мүмкін қыз оны әбден жалықтырып біткен шығар? Екеуінің де ұстамдылығын қараңдаршы. Бір-біріне деген бір түрлі салқындық бар... бәлкім, ұрсысып қалған болар.

	Бұл ойлар қанша ауыр болғанмен, ғашықтарға қарап тұрып, едәуір сейіліп қалғандай болдым. Бұлардың қарым-қатынастарында бір-біріне деген дұшпандық сезілетін сияқты. Бірде-бір сөз, бірде-бір қимыл жоқ, демдерін іштен алып тұрғандай. Не туралы сөйлесер екен? Енді қайтер екен?

	Алайда менің мазасыздана күткен таңданысым осымен аяқталды. Адьютант сөйлеп кетті:

	─ Сүйікті, Маюми, демек, сіз уәдеңізді орындадыңыз ғой?

	─ Ал сіз сөзіңізде тұрған жоқсыз. Жоқ... көздеріңіз айтып тұр. Осы уақытқа дейін біз үшін әлі ештеңе істеген жоқсыз.

	─ Маюми, сенесіз бе, еш қолайлы сәт болған жоқ. Генералдың қолы тимей қойды, оны алаңдатуға батылым бармады. Сол шыдаңыз. Көзін жеткізе алатыныма сенімдімін, сіздің меншіктеріңізді қайтарамыз. Анаңызға айта барыңыз, алаң болмасын. Сіз үшін, Маюми, бар күшімді аямаймын. Сенесіз бе, мен сіздерден кем қиналып жүргенім жоқ. Бірақ нағашымның мінезі шәлкес екенін білесіз ғой. Оның үстіне Ринггольдтер отбасымен жақсы араласады. Бәрінен қиыны сол боп тұр, бірақ оны да жеңермін деп сенемін.

	─ Сөзіңіз тамаша, сэр, бірақ одан түк пайда жоқ. Көмектеспек болып берген уәдеңізді орындайтын шығар деп күткенімізге көп болды. Біз тек әділ тергеу жүргізілуін қалаймыз, оны сіз оп-оңай атқара аласыз. Біз қазір жер үшін қам жеп жүрген жоқпыз, өйткені намысымызға одан да жаман нәрсе тиіп түр. Бұл бізге басқа майда-шүйде пәленің бәрін ұмыттырды. Ағайымның басына түскен іс болмаса, түн ішінде мені осы жерге не айдап келді деп ойлайсыз? Отбасымызға көңіліңіздің түзу екенін айтып сендірмек боласыз. Өтінішпен келіп тұрмын, кәне, соны іс жүзінде көрсетіңізші. Ағайымды босаттырыңыз, сіздің жиі айта беретін тәтті сөздеріңізге сонда сенейік. Мүмкін емес деп айтпаңыз. Оның сіз үшін түк қиындығы жоқ ─ ақ нәсілді көсемдердің арасында көп-көрім беделіңіз бар. Бәлкім, атайым қатты айтқан шытар, бірақ жазаға тартарлықтай ешбір қылмыс жасаған жоқ. Ұлы әскери көсемге бір сөз айтсаңыз болғаны. ─ Оцеола тұтқыннан босатылады! Барыңыз, айтыңыз сол сөзді!

	─ Аяулы Маюми! Сіз маған беріп тұрған тапсырмаңыздың қаншалықты қиын екендігін білесіз бе? Ағаңыз үкімет уәкілі мен бас қолбасшының бұйрықтары бойынша тұтқындалған. Біздің жағдайымыз сіздердегідей емес. Мен тек бағынышты адаммын, егер мен генералға сіздің өтінішіңізді орындау жөнінде кеңес берсем, ол маған сөгіс беру былай тұрсын, жазалаудан да бас тартпауы мүмкін.

	─ Е, сіз әділдік жолында сөгіс алып қалам ба деп қорқады екенсіз ғой! Сөйте тұра доспын дейсіз! Жарайды, сэр! Енді менің сізге айтар бірақ сөзім бар: бұдан былай сізге сенбейміз. Біздің жұпыны лашығымызға енді қайтып келмеңіз!

	Қыз жек көре мысқылдай күліп, теріс айналды. Осы бір жек көру мені масаттандырып тастады!

	─ Тұра тұрыңызшы, Маюми! Қымбатты Маюми! Ренжи көрмеңізші маған! Қолымнан келгеннің бәрін істейін, оған күмәнданбаңыз.

	─ Өтінішімді орындаңыз: ағайымды босаттырыңыз да үйімізге қайта оралуымызға мүмкіндік беріңіз.

	─ Егер айтқаныңызды орындасам...

	─ Иә, сэр...

	─ Өтінішіңізді орындау жолында көп нәрсеге тәуекел етуге тура келетіндігін біліп қойыңыз, Маюми. Менің офицерлік шенімді алып, қатардағы жауынгер етіп жіберулері, масқаралаулары мүмкін... Сіздің ағаңызды қамайтын абақтыдан да жаман абақтыға жабулары мүмкін. Осының бәріне тәуекел дер едім, егер...

	Қыз тағы да не айтар екен дегендей, үнсіз күтіп тұрды.

	─ Осының бәріне төзер едім, өмірімді де аямас едім... - осы арада жалынғандай оның даусы дірілдеп кетті, - егер бір тілегімді орындасаңыз...

	─ Не тілек?

	─ Аяулы Маюми, мен оны сізге қалай айта аламын? Бұйымтайымның не екенін айтқызбай-ақ білмейсіз бе? Сізге деген махаббатымды, сұлулығыңызға бас иіп тұрғанымды шынымен байқамағаныңыз ба...

	─ Ол не бұйымтай? - деп сұрады қыз ақырын ғана, кешірімділік көрсеткен адамша.

	─ Жаным, Маюми, тек қана менімен болшы... Кездесіп тұрайықшы!

	Біраз уақыт үнсіздік орнады. Тәкаппар қыз мүсіндей боп қозғалмастан тұр. Ол мынадай ұятсыз емеурінді естігенде селк еткен де жоқ. Тас болып қатып қалған сияқты.

	Оның үндемегені жеңілтек жігіттің делебесін қоздыра түсті. Тегі, ол мұны келіскендіктің белгісі деп түсінсе керек. Жігіт қыз жанарын анықтап көре алмады, егер көзіне көзі түскенде, сол сәтте-ақ аузын жапқан болар еді. Қыздың жалт қарағанын аңғармаса керек, әйтпесе мұндай қателік жасамаған болар еді. Ол сөзін жалғастырды:

	─ Мендік болыңызшы, Маюми. Ағаңызды бүгін-ақ босаттырайын, сіздің де қолыңызды қақпай...

	─ Оңбаған! Оңбаған! Ха-ха-ха!

	Өмірімде нақ осы күлкідей ғажайыпты көрген емеспін. Мен үшін бұдан тәтті күлкі болуы мүмкін емес. Неке қияр қоңыраудың, лютнаның, арфа мен сыбызғының, керней мен фанфардың күллі әлемдегі ең әдемі дыбыстары да дәл осы күлкіге жетпейді.

	Ай аспаннан ақ күміс шашқандай, жұлдыздар әрі іріленіп, әрі жарқырап кетті. Самал жел жұпар шашқан сынды, соның бәрі көктен төгіліп жатқандай. Бүкіл әлем мен үшін жұмаққа айналып кеткен тәрізді.





XLV mapay





БІР КҮНДЕГІ EKI ДУЭЛЬ

	Енді төмен түсе берсем де болатын еді, бірақ адам айтқысыз бір рақат сезімге батып, сілейіп біраз отырдым. Біреу жүрегімнен улы жебені суырып алғандай болды... Тамыр-тамырыма қан жүгіріп, жүрегім бір қалыпты, еркін соғып, жанымды шаттық биледі. Қуанғанымнан айқайлап жібере жаздап, өзімді әрең ұстап, төменге түсетін сәтті күттім. Бұл кезде төмендегі әңгіме әлі қызып жатқан Маюмидің даусын естіп қалдым.

	─ Кездесіп тұрайық... солай деңіз! - деп саңқ етті тәкаппар сұлу. ─ Достығыңыздың сыры осында екен ғой! Оңбаған! Мені кім деп тұрсыз? Етегін сататын әйел деп тұрсыз ба? Ямасси тайпасының көрінгенге беріле салатын салпы етегі деп қалдыңыз ба? Біліп қойыңыз, сэр, шыққан тегім жағынан мен сізден кем емеспін. Сіздің ақ нәсілді достарыңыз менің бар байлығымды тартып алғанмен, дүниеде ешкім, ешқашан тартып ала алмайтын нәрсе бар: ол менің абыройлы атым. "Кездесіп тұрайық!" Ақымақ! Мен сізге жар болуға да келіспес едім. Сізге сатылғанша, сіздің пасық нәпсіқорлығыңызға жем болғанша, жалаңаш орман кезіп, жаңғақ теріп кеткенім жақсы! Қарындасын сатып, бостандық алғаннан гөрі, менің ағайым өмір бойы бұғауда шірігенді қалаған болар еді! О, егер ол осы арада болса ғой! Мынадай қорлауды өз көзімен көрсе ғой! Сен оңбағанды қамыс құрлы көрмей, екі бүктей салар еді!

	Қыздың қадала қарауы, тұрған тұрысы, сескенбейтін мінезі ─ осының бәрі маған тұтқындалар сәттегі Оцеоланы еске түсірді. Есек дәмелі жігіт мынадай өткір сөздерден сасқалақтай шегіншектеп, бірнеше минут тіл қата алмай, сорлап тұрып қалды. Бұдан бір минут бұрын ол сәтсіздікке мойынсұнып, қыздың кете беруіне тосқауыл болмас та еді. Бірақ сонша қолқалағанда, қыздың жиіркенген жауабы мұның намысына тиіп, ашуын қайнатты. Ол күш жұмсауға бекінді.

	Кездесуге шығар алдында осының бірін де ойламаған болар. Адъютант бұзылған адам болғанмен, мұндай ашынуға жол бере қоймас еді. Мұндай мансапқор, мұздай киінген сылқым, қыз алдында жанкештілікке бара қоймайды. Бұл қадамға үндіс қызының айыптаулары итермеледі.

	Маюми жалт бұрылып, жөніне кете берді.

	─ Қайда асығасың, қара торы сұлу қыз? ─ деп айқайлады ол, қыздың қолынан ұстай алып. ─ Менен бүйтіп оңай құтыла қоямын деп ойлама. Айлар бойы соңына түсіп келемін, ант етейін, сиқырлы күлкің үшін айыбын өтейтін уақытың жетті! Қарсыласқаныңнан түк те шықпайды. Бұл жерде бізден басқа жан жоқ. Сондықтан қоштаспас бұрын мен сені...

	Одан әрі тыңдағаным жоқ. Көмекке ұмтылып, ағаштап тез түсе бердім. Бірақ менен бұрын басқа біреу жетіп үлгерді.

	Жанары жалтылдап, ессіз күлкісін тыймастан алға ұмтылған Хадж-Ева болатын Қолында сылдырмақты жылан иреңдеп барады. Жылан басын көтеріп апты. Әбден айбаттанып, шағуға дайындалғаны байқалады. Ысылдап, сылдырмақтарынан "скирр-рр" деген дыбыс шығаруда.

	Енді бір секундтан кейін есуас әйел қыз құмар сабаздың қасына жетіп те үлгерді. Ол қорқып кетіп, қызды қоя беріп, ыршып түскен бойы, ентігін баса алмай, аяқ астынан пайда бола кеткен әйелге шоши қарап қалды.

	─ Хо! Хо! - деп құлақты жара айқайлады ессіз әйел. ─ Соның ұлы! Соның баласы! Сол күні аңқау Еваның абыройын төккен опасыз әкесінен бұл да аумайды! Дәл осы сағатта сорыма жеткен Айдың да ширегі еді, осындай имек әрі суық болатын. Жер бетінде жасалған қылмысқа жоғарыдан күле қарап еді. Хо! Хо! Күнәға жол берген сағат, енді кек алу сағаты болсын! Әкесінің қылмысын ұлы өтеуге тиіс. Ұлы Аруақ! Қуат бере гөр пендеңе! Читта-мико, кек алайық!

	Аруаққа сиына әрі қарғыс жаудыра, жылан оралған қолын алға созған күйі әйел сасып қалған офицерге тап берді.

	Қорғану керек деген жалғыз ой билеген адьютант семсерін суырып алды да:

	─ Сиқыршы сайқал! Енді бір аттасаң, түйреп өлтіремін! - деп айқайлады. ─ Жоғал! Шегін, әйтпесе, ант етейін, шаншып өлтіремін!

	Оның кесіп айтқан үнінен әзілдеп тұрмағаны байқалды. Әйтсе де Ева сескенбеді. Өзіне төніп тұрған семсердің өткір жүзіне қарамастан алған бетінен қайтпады.

	Сол сәтте мен де жетіп үлгердім. Адьютантқа қарай ессіз жақындай берген Еваны қауіп-қатерден аман алып қалу мақсатымен семсерімді суырып алдым. Бірақ менің тойтарыс беруіме мүмкіндік болмады. Есуас әйелдің жан шошырлық түрінен қорықты ма, әлде жыланды өзіне қарай лақтырып жібереді деп сескенді ме, әйтеуір, адьютант кенет зәре-құты қашып шегіне берді. Екі қадам шегінгенде көлдің жиегіне жетіп, тасқа сүрініп, аяғы тайып кетті де, суға ұшып түсті.

	Көл терең болатын, бірден көрінбей батып кетті. Бәлкім, осы суға құлағаны оның өмірін сақтап қалды. Келесі сәтте су бетіне шығып, жағаға жылдам тырмысып шыға бастады. Ашуында шек жоқ. Семсерін ала салып, Хадж-Еваға тап берді. Ашына айқайлаған лағынет сөздері, есуас әйелді тап осы арада жайрата салуға бекінгендігін көрсететін еді. Бірақ оның өткір семсері әйелдің нәзік тәніне қадалып үлгермеді, жыланды да турап түспеді. Болат семсер, тап сондай жарқылдаған болатқа барып соғылды.

	Мен адъютант пен әйелдің арасына тұра қалдым. Хадж-Еваны кекшіл пиғылын жүзеге асырудан әрең тежедім. Осыған дейін адъютант мені көрген жоқ еді. Ашудан көзіне қан құйылғандай ештеңені көрмеген ол, менің тұрғанымды семсерлер айқаса кеткенде барып байқады.

	Сәл дағдарып қалдым. Бәрімізде де үн жоқ.

	─ Сізбісіз, Рэндольф? - деді ол таңырқап.

	─ Иә, лейтенант Скотт, бұл мен, Рэндольфпын. Оқыстан киліккенім үшін кешірім сұраймын Бірақ сүйіспеншілікке толы нәзік сөздеріңіз кенет ұрысқа айналып бара жатқан соң, ара түсуді өзіме парыз санадым...

	─ Тыңдап тұрғансыз ба? Бұл әңгіменің сізге қатысы бар ма еді, сэр! Жансыз боп соңыма түсуге және жеке басымның шаруасына араласуға қандай хақыңыз бар?

	─ Хақым дейсіз бе? Бейкүнә, дәрменсіз қызды сіз секілді жыртқыштан арашалау ─ кез келген адал адамның парызы емес пе? Сіз ертегідегі Көк Сақалдан да асқан жауызсыз!

	─ Сазайыңызды тартарсыз әлі! - деп кіжінді адьютант.

	─ Қашан, қазір ме?

	─ Қалаған кезіңізде!

	─ Бәрінен қазір қолайлы. Бастаңыз!

	─ Бұдан әрі сөзге келместен семсерлерімізді айқастырып, сұрапыл семсер ойыны басталып кетті.

	Айқас ұзаққа бармады. Үшінші ретте ме екен, әлде төртінші ретте ме, әйтеуір, бір ұмтылыста мен қарсыласымның иығын жараладым. Оның оң қолы салдырап қалды. Семсері малта тасқа зың етіп ұшып түсті.

	─ Жарақаттадыңыз мені! - деп айқай салды ол. Сосын ұшып түскен семсерін нұсқап: -Қарусыз қалдым! Жарайды, сэр, мен қанағаттандым...

	─ Ал мен өзіңіз дөрекілікпен намысына тиген қыз алдында тізерлеп отырып кешірім сұрасаңыз ғана қанағаттанамын.

	─ Ешқашан да! - деп жауап берді ол. ─ Ешқашан! ─ Өзінің иілмейтін ерлігін көрсетуге тиісті осы сөзді айтқан соң, ол кенет теріс айналды да... таң қалдырғанда, қаша жөнелді.

	Соңынан тұра ұмтылған мен ұзатпай қуып жеттім. Арқадан семсермен салып өтуіме болатын, бірақ мойныма қан жүктегім келмей, Галлахер "дүмі" деп атайтын жеріне жақсылап тұрып бір тептім. Осы бір қоштасу рәсіміне қанағаттанған соң, мен адьютанттың масқара боп қаша беруіне ерік бердім.





XLVI тарау





ҮНСІЗ МОЙЫҢДАУ

	Балауса махаббат күндерден сыр ашып,

	Тұрмыз біз пальмалар астында...

	Құсыңа көгершін тағы бір қарашы...

	Бұл өзінің үйреншікті мақамдарының біріне салып келе жатқан Хадж-Ева болатын. Содан соң басқа дауыс, өзімнің атымды атаған, бұрынғыдан гөрі нәзіктеу дауыс естілді:

	─ Джордж Рэндольф!

	─ Маюми!

	─ Хо, хо! Екеуінің де есіне түсті... Бұл бір тамаша арал, тек сендер үшін жақсы, Хадж-Ева үшін қараңғы түнек... Ойламай-ақ қояйын... жоқ, жоқ!

	Балауса махаббат күндерден сыр ашып,

	Тұрмыз біз пальмалар астында...

	Құсыңа көгершін тағы бір қарашы...

	Бір кезде бұл менің аралым еді, енді сенікі, сүйкімді мико және сенің аралың, сұлу сіңлім! Қос қарлығашым менің! Оңаша рақаттаныңдар. Қартайған, есі ауысқан әйелдің керегі не сендерге? Мен кетейін ─ үп еткен желден де, сыбдыр еткен жапырақтардан да қорықпаңдар. Хадж-Ева тұрғанда ешкім жақындай алмайды. Екеуіңді читта-мико күзетеді. Хо, Читта-мико!

	Балауса махаббат күндерден сыр ашып...

	Есуас әйел үйреншікті әуеніне басып, Маюми екеумізді оңаша қалдырды. Екеуміз біраз қысылып қалдық.

	Бір-бірімізге махаббат, сүйіспеншілік туралы бұрын-соңды сөз айтып көрген емеспіз. Маюмиді жас жүрегіммен ынтыға сүйгенмен, оның да өзімді ұнататындығына енді көзім жетіп тұрса да, бұл жөнінде әлі тіл қатысып көрген жоқ едік. Бейне бір екеуміздің де тіліміз байланып қалғандай.

	Бірақ осы сәтте ешқандай сөздің де қажеті жоқ. Бойымыздан электр тогы жүріп өтіп, жүрегіміз бен жас жанымыз бақытты бір арнаға құйылып жатқанда, бір-бірімізді сөзсіз-ақ түсінетін едік. Маюмидің жүрегі мен деп соғатындығын бұдан артық ешқандай сөзбен айтып жеткізу мүмкін емес.

	Ол да дәл осындай сезімге шомып тұрған-ды. Екеумізді де толғандырған ортақ ой болатын. Өз сезімімді ағыл-тегіл жеткізгенімді Хадж-Ева оған айтқан болар. Маюмидің көңілді де байсалды көзқарасынан, оның өзіме шүбәсіз сенетінін байқадым. Құшағымды жая бердім. Сүйіктім осыны түсіне кеткендей, кеудеме кеп бетін басты.

	Бір ауыз тіл қатыспадық. Тек кеудеме басын қойып, еркелей, мойныма орала кеткенде барып, бір нәзік дыбыс аузынан шығып кеткендей болды.

	Біз біраз уақыт үнсіз тұрдық, тек жүрегіміз ғана бір-бірімен сыбырласып жатқан секілді. Сонан соң қысылу жазды күнгі жеңіл бұлттай сейіліп, ақырында бір-бірімізге сүйетіндігімізді айттық. Бұл арада сүйіспеншілік сөздерімізді айтып жатқым келмейді. Ол қасиетті сөздердің біреуге жеткізген кезде өңі қашып, жаман естілетіні бар, сондықтан егжей-тегжейін айтпай-ақ қояйын.

	Осы бір балдан тәтті сәтте екеуміз де айтып жеткізгісіз ләззатқа шомдық. Біраздан кейін тана есіміз кіріп, қазіргіні қоя тұрып, өткендегі мен болашақты сөз ете бастадық.

	Өзім жоқ кезде болған оқиғаның бәрін Маюми қаз-қалпында айтып берді. Алғашқы кездескен сәттен бастап мені сүйетінін, содан бергі оқшау өткізген ұзақ жылдар бойы ешкімді ұнатпағанын ешбір бәлсінбестен мойындады. Мұны байқамағаныма таң қалып, балаша мәз болды. Оның ұнататыны туралы маған ештеңе айтпағанын есіне салдым. Маюми оны мақұлдады, бірақ ештеңені жасырғысы келмегенін қоса айтты. Ол менен гөрі сезімтал боп шықты ─ сүйетінімді баяғыдан біледі екен. Маюмидің еркін, ашық сөйлеуі күдігімнің бәрін сейілтіп жіберді. Ол менен гөрі таза боп шықты: пәктігіме күмән келтіру деген ойына да келмепті. Тек бір жолы ғана, осы жуырда, екі ұдай ойға беріліпті. Себебі де ашылды: жолы болмаған жігіт мен туралы өсек таратып, қыздың басын айналдырғысы кепті. Сондықтан Хадж-Еваға тапсырма берілген екен.

	Амал не! Өз махаббатымның тарихы оншалықты кіршіксіз емес еді. Маюмиге тек жартылай шындықты ғана айттым. Қызды ренжітпеу үшін өмірімнің кейбір тұстарын ашып сала алмай, үндемей қалған кездерімде өзімнен-өзім қатты ұялдым.

	Алайда өткен күндер өтіп кетті, енді ештеңені де өзгерте алмайсың. Оның есесіне алда мені жарқын болашақ күтіп тұрғанды, сондықтан өз айыбымды жууға іштей ант бердім. Құшағымда тұрған мынадай аруды енді қайтып ренжітпек емеспін.

	Маюмидің шын сүйетіндігін өз аузынан естіген кезде, кеудемді мақтаныш сезімі кернеді, бірақ оның отбасы сөз бола қалса-ақ, ызадан қаным қайнап шыға келеді. Ол маған сот процесі жөнінде, ақ нәсілділердің, әсіресе өздерінің көршілері ─ Ринггольдтердің көрсеткен әділетсіздіктері мен қорлаулары туралы айтып шықты.

	Өзім жақсы білетін жайлардың бәрін айтты. Бірақ тек Маюми ғана білетін сырлар да бар екен. Әлгі жексұрын, екі-жүзді Ринггольд қызды айналдырғысы келген көрінеді. Тек ағасынан қорыққандықтан ғана тиіспеген екен.

	Екінші бір ғашық жігіт, Скотт, достығын көлденең тарта жүріп, қыздың сеніміне не болғысы келген. Пауэллдердің плантациясы жөніндегі сот жағдайын, басқалар секілді, ол да білген, сосын ықпалды адамдармен туыстық жақындығын пайдаланып, жерлерін қайтарып беруге уәде берген Бірақ мұның бәрі бастан-аяқ өтірік болатын, уәдені орындау оның ойында да болған жоқ. Балдай тәтті сөздеріне Оцеоланың адамға сенгіш парасатты жүрегі алданып қалған. Имансыз оңбағанның Пауэллдер отбасына жол тауып, жақын адамдардың бірі болғанының сыры осында. Маюмимен ашық сөйлесетін қолайлы сәтті күтумен ол бірнеше ай қатынасып, осынша уақыт бойы сүйетіндігін айтып, соңынан қалмаса керек. Дегенмен батылдыққа бара алмаған, себебі атасының қаһарынан қорыққан. Сонымен оның барлық талабынан түк те шықпады. Ринггольд мұны жақсы білетін, бірақ ол бір ғана мақсатты ─ мені жәбірлеуді көздеген. Ол үшін бұдан қолайлы сәтті іздеп табу қиын еді. Енді мен үшін басын ашып алатын бір ғана жағдай қалды. Әрине, оған ақылды әрі сезімтал Маюмидің көмегі керек еді: өйткені ол қарындасыммен дос болатын және екі қыз бір-бірінен құпияларын жасырмайтын.

	Қарындасым мен Маюмидің атасының аралары қандай екенін білгім келді. Бірақ көп қызықты жағдаятты айта алатынын біле тұра, бұл туралы сұрауға ұялдым.

	Әйткенмен, екеуі туралы, әсіресе Виргиния жөнінде сөз болмай қалған жоқ. Маюми қарындасымды ерекше ілтипатпен еске алып, маған ол туралы сұрақты жаудырды-ай. Виргиния бұрынғыдан да сұлуланып, көріктілігімен құрбыларының бәрін таң қалдырыпты деп естіген көрінеді. Бірге серуендеген күндер, аралда өткізген бақытты сағаттар Виргинияның есінде ме екен деп сұрады Маюми.

	"Есінде болғанда қандай!" - деп ойладым іштей, оны естіртіп айту бір түрлі ауыр секілді көрінді.

	Қиялымыз болашаққа қарай ауа бастады. Өткен күндер көк аспандай ашық болғанмен, болашақ көкжиегін бұлт торлап тұрған.

	Бәрінен бұрын өзімізді көп толғандырған, ең қорқынышты мәселе ─ Оцеоланың тұтқындалуын сөз еттік. Қашан шығарар екен? Оның босанып шығуын тездету үшін не істеуіміз керек?

	Қолымнан келгеннің бәрін істеуге уәде бердім және ол уәдемді орындауға берік бел байладым. Ауызбен орақ ормай, тұтқынды қалайда шығартуға шын бекіндім. Егер әділдікке заңды жолмен қол жетпейтін болса, айлаға көшуге де әзірмін. Ол үшін әскерден шығарып жіберсін, тіпті масқаралап, атыма күйе жатам десе де өздері білсін Жас көсемді босатып алу үшін, өмірімді де аямауға әзірмін. Ниетімнің растығына құдай атымен ант-су ішіп жатпай-ақ, маған онсыз да сенетін. Нәркес жанарынан сансыз алғыс жаутаңдай, ал алаулаған еріндерінің ерініме тигені кез келген алғыс сөзінен тәтті еді.

	Қоштасатын уақыт жақындады. Айға қарап шамалауымша түн жарымы болып қалған секілді. Жота үстінде, бозғылт аспан аясында, есуас сұлудың қоладан құйғандай мүсіні көрінді. Бізге таяп келді. Маюмиді құшағыма қысып, құмарта сүйдім, сосын барып қоштастық. Қыздың жұмбақ, адал қорғаушысы оны белгісіз соқпақтармен ертіп кетті. Осынау қасиетті жерде басымнан өткерген оқиғаны қайта еске алып, бірнеше минут жалғыз тұрып қалдым.

	Ай көкжиекке қарай бірте-бірте еңкейе берді. Бұл кететін уақыт болды деген ескерту еді. Жотадан төмен түсіп, тездете фортқа қарай жүріп кеттім.





XLVII тарау





ТҰТҚЫН

	Уақыттың кештігіне қарамай, тұтқынға жолығып шыққым келді. Өз басыма еркіндіктен айырылу қаупі төнген соң, асықпасам болмайтын еді. Бір күнде екі дуэль, жарақат алған екі жау және екеуі де генералдың достары. Ал өзімде ондай дос жоқ: жазадан құтылуым екіталай. Тұтқындалатын шығармын... бәлкім, тіпті әскери сотқа берер, одан соң әскерден қуу қаупі тұр.

	Қанша оптимист болғанмен, осының ақыры немен тынар екен деген ойға шомдым. Әскерден шығарудан онша қорыққан жоқпын ─ офицер шенісіз де өмір сүре аламын. Кінәлі болсын, болмасын, өз жолдастарының талқысына салып, масқаралап жатса, кім де болсын, немқұрайды қарай алмайды. Жанкешті жан болғанмен, бірақ мәселе туыстарың мен отбасыңа тие бастаса, онымен санаспай тұра алмайсың.

	Алайда бұл жөнінде Галлахер басқа пікірде болатын.

	─ Мақұл, сені тұтқындай қойсын, тіпті отставкаға шығарып жіберсін. Білгенін істесін! Түкіргенің бар ма сенің оған! Ешқандай мән беруші болма. Егер мен сенің орнында болып, анадай керемет плантацияға, әрі тұтастай бір полк зәңгілерге иелік етсем бар ғой, әскери қызметке бір-ақ түкіріп, қант пен темекімді өсіріп жата берер едім. Әулие Патриктің атымен ант етейін, дәл соны істер едім!

	Әйтсе де досымның жұбату айтқан сөздері онша тыныштандыра алмады. Көңілсіздеу күйде тұтқынды іздеуге шықтым.

	Жас көсемді камерадан таптым. Жаңа ғана торға түскен қырандай, қолға түскен қабыландай, Оцеола қаны қайнап, абақты ішін ерсілі-қарсылы кезіп жүр. Оқтын-оқтын сес көрсете айқайлап қояды.

	Терезесі жоқ бөлме іші мүлдем қараңғы. Ертіп келген капрал не шырағдан, не алау алмапты, шам алып келмек болып мені қараңғыда жалғыз қалдырып кетті.

	Шамасы мокасин киген адам болуы керек ─ жолбарыстай жұмсақ басқан біреудің жүрісін және шылдыр ете қалған шынжыр дыбысын құлағым шалды. Сонан соң біреудің қатты күрсіне демалғаны әрі ашу шақырғаны естілді. Ала көлеңкеде әрлі-берлі адымдап жүрген тұтқынның сұлбасы көзіме әpeң шалынды. Демек, аяғына бұғау салмаған болды.

	Тұтқынның жалғыз екеніне көзім жеткен соң, жай басып, кіре сала есік алдында тұрып қалдым. Өз ойымен әлек болған тұтқын мені байқамаған секілді еді. Бірақ қателесіппін. Оцеола кенет тұра қалып, таң қалдырғанда, атымды атады. Тәрізі, қараңғыда жақсы көрсе керек.

	─ Менің жауларымның ішінде сіз де бар екенсіз ғой, Рэндольф! - деді ол айыптай сөйлеп. ─ Бес қаруыңыз беліңізде, әскери киім киініпсіз, сақадай сай көрінесіз. Бізді өз үйімізден қууға сіз де дайын тұр екенсіз!

	─ Пауэлл!

	─ Пауэлл емеспін, сэр. Менің атым Оцеола!

	─ Сіз менің бала күнгі досым, ажалдан аман алып қалған адам ретінде мен үшін әрқашан Эдуард Пауэлл боп қала бересіз. Сіз осы атпен ғана есімдесіз...

	Аз уақыт үнсіздік орнады. Тәрізі, әлгі сөздерім жанына тиген болуы керек. Бәлкім, әлдеқашан өтіп кеткен уақытты есіне салды ма екен? Оцеола былай деді:

	─ Мұнда неге келдіңіз? Сіз маған дос ретінде келдіңіз бе, әлде басқалар сияқты бос әңгімемен жанымды жеу үшін келдіңіз бе? Мұнда маған көп адамдар ─ абыройсыз іске итермелейтін екі жүзді сөзуарлар жиі келеді. Сізді де сондай тапсырмамен жіберіп отыр ма?

	Бұл сөздерден мен әлдеқандай тапсырмамен Скоттың келіп-кеткенін аңғардым.

	─ Жоқ, өз еркіммен, дос ретінде келдім, - дедім мен

	─ Сізге сенемін, Джордж Рэндольф! Жүрегіңіз жас кезіңізде-ақ таза болатын. Түзу өрімталдан қисық ағаш сирек өсіп шығады. Жауларыңыз қанша жамандағанмен, сізді өзгеріп кете қойды деп ойламаймын Жоқ! Қолыңызды әкеліңіз, Рэндольф! Күмәнданғаным үшін кешірім сұраймын!

	Қараңғыда тұтқынның қолын ұстай алған кезде, екі қолының да кісендеулі екенін түсіндім. Сонда да, шын жүректен бір-біріміздің қолымызды қатты қыстық.

	Оцеоладан маған күйе жағып жүрген жаулар кім екенін сұрап жатпадым. Ең бастысы, тұтқынның маған деген сенімінде, өзін босату жөніндегі жоспардың ойдағыдай жүзеге асуы үшін оның мәні зор еді. Мен оған көл жағасында болған оқиғаның шет-жағасын айтып бердім. Қалған әңгімені туған бауырыма да айтпас едім.

	Қатты ызаланатын шығар деп ойлағанмын, бірақ өзім де сенер-сенбесімді білмей қалдым. Тағдырдың кездейсоқ соққысына сан рет ұшыраған жас үндіс өзін-өзі тежеуді үйреніп қапты. Менің әңгімем оған қатты әсер еткенін сездім. Қараңғыда бет-жүзін көре алмадым, бірақ ол тістерін қайрап, бойындағы ашу-ызаны басу үшін бірдеңе деп кіжінді.

	─ О, ақымақ басым! - деді ол ақырында. ─ Не деген көрсоқыр едік! Осы тілі тәтті сұмырайдан әу баста-ақ секем алып едім.

	Рақмет, қадірлі Рэндольф! Шынайы достығыңыз үшін шексіз қарыздармын. Енді Оцеоладан қалағаныңызды ала беріңіз!

	─ Айта көрмеңіз, Пауэлл! Ол жағына қиналмаңыз ─ керісінше, сіздің алдыңызда мен қарыздармын, бірақ бізге қазір әр минут қымбат. Сізге кеңес беруге келдім. Бұл сізді босаттырудың жоспары. Бірақ тездетейік, әйтпесе мені көріп қалулары мүмкін.

	─ Жоспарыңыздың мәні неде?

	─ Сіз Оклаваха шартына қол қоюға тиіссіз?





XLVIII тарау





ҰРАН ТАСТАУ

	Ұсынысыма жауап ─ таң қалу мен жек көру мағынасында айтылған "вуф" деген жалғыз сөз болды. Одан соң ұзақ үнсіздік орнады.

	Өз ұсынысымды қайталадым.

	─ Сіз шартқа қол қоюға тиіссіз!

	─ Ешқашан! - деді ол кесімді үнмен. ─ Ешқашан! Одан да осында шіріп өлгенім жақсы! Халқыма опасыздық жасағанша, түрме күзетіндегілердің найзасына түйреліп өлгенім тәуір! Ешқашан да қол қоймаймын!

	─ Сабыр етіңіз, Пауэлл, сабыр етіңіз! Менің ойымды түсінбей қалдыңыз. Меніңше, басқа көсемдермен бірге сіз де сол шарттың шын мәніне көз жеткізбеген секілдісіз. Шартты орындау үшін қойылып отырған талапты еске алыңызшы. Егер халықтың басым көпшілігі келісім берген жағдайда ғана жеріңізді қалдырып, Батысқа қоныс аударуға тиіссіз. Ал бүгін халықтың көпшілігі келіспейтіндігі белгілі болды. Қалың көпшіліктің шешімін сіздің келісіміңіз өзгерте алмайды.

	─ Ол рас, - деп келісті ойымды енді түсіне бастаған тұтқын.

	─ Олай болса, қол қоя беруіңізге болады. Басты талап орындалмаған соң, сізге қойылар еш кінә болмайды. Осындай айлаға неге бармасқа? Бұл әрекетіңізді ешкім абыройсыздық дей алмайды. Қылығыңызды кез келген адам түсінетін шығар деп ойлаймын, ал өзіңіз бостандық аласыз.

	Бәлкім, менің тұжырымдарым адал адамның мінез-құлықтарына сәйкес келе қоймайтын шығар, бірақ ол шын толғаныстан туған ұсыныс еді. Ал достық пен махаббаттың жанары көп жағдайда адамгершілікке қайшы келетін анау-мынау кемшіліктерді байқай бермейді.

	Оцеола үндемеді. Менің сөздерімді ойластырып отырғанын түсіндім.

	─ Былай ғой, Рэндольф, ─ деді ол біраздан кейін. ─ Сіз, сірә, юристердің атақты қаласы Филадельфияда тұрған шығарсыз? Мұндай нәрсе ешқашан ойыма келмес еді. Дұрыс айтасыз ─ бүл қол қойыстың, әрине, жауапкершілігі жоқ. Бірақ менің қол қойғанымнан уәкілдің көзқарасы өзгере қоймас. Ол мені жек көреді ─ оны жақсы білемін және неге жек көретінін де білемін. Мен де оны көп жағдайларға байланысты жек көремін. Қорлап отырғаны бір бұл емес! Менің қолыма қанағаттана қояр ма екен?

	─ Қанағаттанар деп ойлаймын. Қолыңыздан келсе, бәріне көнген адам бола салыңыз. Қол қойсаңыз болғаны, дереу босатады.

	Оған күмәнім жоқ еді. Оцеола тұтқындалғаннан кейін тараған сөздерге қарағанда, Томпсон өз ісіне өкініп жүр деген ойға келдім. Жұрттың бәрі оны ағаттық істеді, түбі осы ағаттығының зардабын тартуы мүмкін деп санаған. Бұл сөздер уәкілдің де құлағына шалынса керек. Тұтқынға адъютанттың келіп-кеткенін естігенде, оған уәкіл тапсырма берген-ау деп шештім. Уәкілдің өзі де тұтқыннан тезірек құтылуға асығып жүргендіктен, Оцеола үшін тиімді шартпен босатуға да қарсы бола қоймас еді.

	─ Досым! Ақылыңызды тыңдап, шартқа қол қояйын. Уәкілге хабарлай беруіңізге болады.

	─ Мен оны көрген жерде-ақ жеткіземін. Ал енді уақыт біраз болды, көріскенше!

	─ Беу, Рэндольф! Досыңмен, ақтардың ортасындағы жар дегенде жалғыз досыңмен қоштасу қандай қиын! Өткен күндерді емін-еркін отырып еске алар ма еді, шіркін! Бірақ бұл жерде оның жөні келмес.

	Жас көсем сараң сөйлеуді қойып, бұрынғыдай елжірей әңгімелесті.

	─ Иә, ақ өңділердің ішіндегі өзім ардақ тұтатын және сыйлайтын жалғыз досым сізсіз, ─ деп қайталады ол ойланып отырып. ─ Сізден басқа тек...

	Ашуға болмайтын құпия сырын айтып қоя жаздаған адамдай, сөзін тыя қойды. Алаңдап, мойындауын естірмін деп үміттеніп едім, бірақ айтылмады.

	─ Ақ өңділердің бізге көрсетпегені жоқ! - деді ол ызаға булығып.

	─ Істеген қиянаттарын санап тауыса алмайсың... Бірақ Ұлы Аруақ атымен ант етейін, кек алмай қоймаймын! Бұған дейін мұндай ант беріп көрген жоқ едім, бірақ соңғы күндердің оқиғасы қанымды қайнатып жіберді. Сіз келмей тұрғанда-ақ өзімнің бітіспес екі дұшпанымды өлтіруге ант бергенмін. Сіз мені алған беттен қайтарған жоқсыз ─ керісінше, сенімімді нығайттыңыз және қаскөйлерімнің қатарына үшінші жауды қостыңыз. Енді Ұлы Аруақ атымен тағы да ант етемін, орман жапырақтары ақ нәсілді үш сұмырай мен қызыл өнді сатқынның қанына боялмайынша тыным көрмеймін! Масайрауың ұзаққа бармас, Оматла! Кешікпей сазайыңды тартасың, Оцеоланың семсері түбіңе жетер!

	Ашуы басылғанша үндемедім. Бірнеше секундтан соң жас көсем тынышталып, қайтадан достық көңілмен сөйлеп кетті:

	─ Қоштаспай тұрғанда айтар тағы да бір сөзім бар. Енді қашан кездесерімізді кім біліпті? Әр түрлі жағдайлар кедергі болуы мүмкін ғой. Кездесе қалған күнде, шайқас алаңында, жау ретінде кездесерміз. Ақ өңділермен бітімге келу ойымда да жоқ екенін жасырмаймын сізден. Жоқ, ешқашан көнбеймін! Сізге бір тілегім бар, Рэндольф! Себебін сұрамастан орындаймын деп сөзіңізді беріңізші? Мынаны сыйға алыңыз, егер достығымды бағаласаңыз, ешкімнен жасырмай, кеудеңізге тағып жүріңіз. Тілегім осы!

	Ол соны айтты да, шығып келе жатқан күннің суреті салынған, бұрынырақта сөз болған, алқаны мойнынан алып, маған кигізді. Сырлы алқа менің кеудемде жарқырады. Сыйлығын бас тартпастан қабылдап, өтінішін орындауға уәде бердім. Ал оған сағатымды сыйладым. Сонан соң шын жүректен бір-біріміздің қолымызды қысып, қоштастық.

	* * *

	Өзім ойлағандай, семинолдар көсемін босаттыру онша көп күшке түскен жоқ. Маған белгісіз себептермен, уәкіл жас көсемді жек көре тұра, жеке қатынасын ресми іске аударуға батылы бармады. Онсыз да жағдайы оңып тұрған жоқ еді. Мен тұтқынның шешімін хабарлаған кезде, Томпсон одан оңай құтылғанына қуанды. Уақытты алмастан, тұтқынмен кездесуге жөнелді.

	Оцеола өзін өте әдепті ұстады. Егер кеше ашу-ызаға ерік берген болса, бүгін ұстамды да салмақты. Түрмеде өткізген түн жігерін құм қылған секілді. Аштан-аш, кісендеулі тұтқын, бостандық жолында қандай келісімге болса да баруға дайын болатын. Уәкіл жағдайды осылай түсінді.

	Шартты алып келді. Оцеола оған сөз айтпастан қол қойды. Кісендер алынып, түрменің есігі ашылды. Оның еш кедергісіз кете беруіне мүмкіндік берілді, Томпсонның қуанышында шек жоқ, бірақ бұл өзін-өзі алдау ғана болатын. Егер ол, мен секілді, Оцеоланың жүзіндегі кекесін күлкіні байқаған болса, жеңдім деп осынша масайрамаған болар еді. Бірақ Томпсон қателігінің рақатын ұзақ көре алмады.

	Жас көсем тамам жұрттың көзінше алшаң басып, тура орманға қарай тартты. Алайда шоқ ағашқа жете бере фортқа бұрылып, жалтылдаған қанжарын белбеуінен суырып, басынан асыра көтерген бойда: "Ио-хо-эхн!" деп айқай салды. Осы бір әскери ұран құлағымызға үш рет естілді. Сонан соң Оцеола кілт бұрылып, бір-ақ секіріп орманға кіріп кетті.

	Мұның нені білдіретіні ап-айқын еді. Тіпті мәз боп тұрған уәкілдің өзі де мұның өліспей беріспейтін соғысқа шақырған ұран екенін түсінді. Қуғынға дереу қарулы солдаттар жіберілді. Қуғыннан нәтиже шықпай, бір сағаттай текке салпақтап, әбден шаршаған солдаттар фортқа қайтып келді.

	* * *

	Галлахер екеуміз тұтқындау туралы бұйрықты күтіп, таңертеңгі уақытты үйде өткіздік. Біздің таңданысымызға орай бұлай болмай шықты.

	Кейінірек анықталғандай, Ринггольд фортқа қайта оралмапты. Жарақаттанған соң оны форттан бірнеше миль жердегі танысының үйіне жөнелтсе керек. Бұл жағдай даулы мәселенің біраз тігісін жатқызды. Екінші бәсекелесім, адьютант Скотт, қолын таңдырып алып, фортқа келген бойда аттан құлап, қолымды ағашқа соғып алдым дей салған көрінеді. Сәнқой жігіт жарақатының шын себебін айта алмағаны түсінікті де. Оның дабыра қылмағанын теріс көрмедім. Өз тарапымнан мен де досымнан өзге ешкімге тіс жарғаным жоқ. Бұл әңгіменің бәрі кейінірек мәлім болды. Одан кейін де адъютант Скоттпен қызмет бабында кездесіп тұруыма тура келді. Бірақ кездесулеріміздің тек ресми түрде өткендігі өзінен-өзі түсінікті ғой. Ондайда екеуміз де асқан ұстамдылық көрсететін едік.

	Алайда кешікпей күтпеген жағдай екеумізді ажыратып жіберді. Өлердей жек көретін адамыммен енді кездеспейтін болғаныма мен де қуандым.





XLIX тapay





СОҒЫС

	Форт Кингте өткен кеңестен кейін бірнеше апта бойы елде тыныштық орнады. Келіссөз аяқталған, енді әскери қимылдардың басталатын уақыты да алыс емес. Ақ нәсілділер негізінен, үндістердің не істейтіндіктерін өзара әңгіме етуде. Айқасқа шыға ма, әлде айтқанға көне ме? Жұрттың көбі оларды бағынатын шығар деп ойлады.

	Қоныс аударуға дайындалу үшін семинолдарға біршама уақыт берілген еді. Үндістердің барлық сиыр мен жылқыны фортқа қай күні айдап әкелуге тиіс екендіктерін хабарлау үшін тайпаларға жаушылар жіберілді. Уәкілдің бақылауымен аукцион өткізілмек болды. Түскен ақшаны мал иелеріне Батыстағы жаңа жерлерге көшіп барған соң таратып беру жоспарланды. Плантациялар мен қора-жайлар жөнінде де осыны істеу белгіленді.

	Аукцион өткізілетін күн де келді. Бірақ үкімет уәкілінің өкінішіне орай, еш жерден мал келмеді. Аукционды кейінге қалдыруға тура келді.

	Үндістер малдарын әкелмеді ─ демек, олардан одан да жаман нәрсені күтуге болады. Кешікпей олардың пиғылдары айқындала бастады.

	Соңғы апталарда орнай қалған тыныштық, дауыл алдындағы тылсым сәт қана екен. Күн күркіреген кездегі алыстап бара жатқан сарын секілді, алдағы қарулы қақтығыстың хабаршысындай, әр жерден ұсақ жанжалдар шыға бастады.

	Әдеттегідей, бәленің бәрін ақ өңділер бастады. Аң аулаудың қызығына түсіп, өз жерлерінен ұзап кеткен үш үндісті бір топ ақ нәсілді ұстап алады. Оларды арқанмен шандып, ақ нәсілді біреудің қорасына қамап қояды. Тайпаның мұны естіген басқа жауынгерлері келіп, босатып алғанша, тұтқындарды сонда үш күн, үш түн ұстайды. Айқас басталып, бірнеше үндіс жараланғанмен, ақ өңділер қашып кеткендіктен тұтқындар босатылды. Әлгілерді алып шыққан достары нағыз қаныпезерліктің куәсі болды. Қатты байлаған арқан аяқ-қолдарын қиып, қозғалуға мүмкіндік бермеген. Қан көп кетіп, осы уақыт ішінде олар нәр сызбаса керек. Мұның адамдарға қалай әсер еткенін өздеріңіз-ақ түсіне берерсіздер! Менің тек болған жайды айтып отырғанымды ескеріңіздер.

	Тағы да бір оқиға. Канафа-Понд маңындағы өз қостарында жүрген алты үндіске бір топ ақ өңді бас салып, мылтықтарын тартып алады. Қапшықтарын ақтарып, өздерін қамшымен дүрелей бастайды. Осы кезде тағы да екі үндіс жетіп үлгеріп, мұны көрісімен олар ақ өңділерге оқ жаудырады. Аналар да атыса бастап, бір үндісті өлтіріп, екіншісін ауыр жаралап кетеді.

	Әрине, осыдан кейін үндістер арасында ереуіл бұрқ етіп, олар ақ өңділерден кек ала бастады. Газеттердегі хабарлар:

	"II август, Дальтон. Форт Кингтен форт Брукқа бара жатқан хат тасушы бір топ үндіске тап болады. Олар аттың тізгінінен ұстай алып, әлгіні ерден жұлып алып, өлтіріп тастайды. Хат тасушының кескіленген денесі бірнеше күннен кейін орманнан табылды".

	"14 салт атты капитан Габриэль Пристің плантациясына бару үшін, Вакахонтты бетке алып, барлауға шығады. Олар межелі жерге бір мильдей қалғанда кішкентай көлге тіреледі. Кейбіреулер бұл судан ат жалдан өтуден жүрексінеді. Алайда төртеуі тәуекел етіп, жүзіп өтпек болады. Сол сәтте кенет тасадан шыға келген үндістер оқ жаудыра бастайды. Өзгелерден озыңқырап кеткен екі салт атты жарақаттанады. Біреуінің мистер Фольктің, мойнына оқ тиіпті. Оны атқа теңдеп, үйіне жөнелткен. Екіншісінің, капитан Пристің баласының қолы сынып, аты оққа ұшқан. Ол қаша жөнеліп, батпаққа қойып кетеді, сөйтіп үндістердің қуғынынан құтылады".

	"Шамамен дәл сәл кезде үндістердің жасағы Джордж көліндегі еменді аралда ағаш кесіп жатқан бірнеше адамға шабуыл жасаған. Ақ өңділер қайықпен қашып құтылады, бірақ екі адам жарақат алған".

	"Флориданың оңтүстік-шығыс бөлігіндегі Нью Риверде үндістер мистер Кулидің үйіне басып кірген. Әйелін, балаларын және үйде сабақ беретін мұғалімін өлтіріп кеткен. Отыз шошқасын, үш жылқысын айдап әкетіпті. Оған қоса он екі жәшік азық-түлік, бір кеспек оқ-дәрі, екі жүз фунттан астам қорғасын, күмістей жеті жүз доллар және екі зәңгісін олжалаған. Мистер Кулидің өзі үйде болмапты. Қайтып оралғанда, емшектегі баласы мен өліп жатқан әйелін көреді ─ қақ жүректен атқан екен; ересектеу екі баласын да өлтіріп кеткен. Қызы кітап ұстап отырған қалпында өліп кетіпті, ұлы оның қасында жатыр екен. Бүкіл үй отқа оранған".

	"Сент-Джоне маңындағы Спринг-Горденде полковник Ристің аумақты плантациясын қиратып, үйін түк қалдырмай өртеп жіберіпті. Тоқсан кеспекті толтыруға жететін қант құрағын тып-типыл құртып жіберген. Жүз алпыс екі зәңгісін, барлық қашыры мен жылқыларын айдап әкеткен".

	"Сол үндістер зәңгілермен ауыз жаласа отырып мистер Депейстердің плантациясын ойрандап кеткен. Қайық тауып алып, өзеннен өткен соң, капитан Дэмметтің үй-жайын өртеп жіберген. Майор Хэриоттың плантациясы ойрандалып, сексен зәңгісі үндістермен бірге кеткен Сосын үндістер Сан-Августиноға қарай ілгері жылжи отырып, генерал Эрнандестің ұшы-қиырсыз плантацияларын ойрандап кеткен. Бюлов, Буэн-Ретиродағы Дюпонның, Денхем, Томок-Криктегі Мак-Рейдің үй-жай, қора-қопсылары, Бейес, генерал Хэрринг, Барталоне Солано және тағы басқалардың ─ қысқасы Сан-Августинаның оңтүстігіндегі плантациялар түгелдей дерлік осындай пәлеге ұшыраған". Қарапайым тарихи деректер осындай. Мен мұны семинолдармен соғыстың басталуына себеп болған оқиғалар ретінде келтіріп отырмын.

	Үндістердің бұл әрекеттері тағылық болғанмен, олардың мұнысы тек қана зауал, көптен күткен кек алу, көп жылдар бойы төзімділікпен шыдап келген әділетсіздік пен қысымға қарсы жауап болып табылатын еді...

	Әзірге нағыз әскери қақтығыстар бастала қойған жоқ, бірақ ақ өңділер иеліктерін тып-типыл етіп жүрген үндіс топтары әр жерлерден бір мезгілде бой көрсетті. Үндістерге зорлық-зомбылық жасағандардың көпшілігіне зауал төнді; кейбіреулері әрең сығылып шығып, шыбын жандарын сақтап қалды. Бүкіл елді өрт шарпығанша, дүмпуден кейін дүмпу жалғаса берді.

	Елдің іш жағында немесе үндістермен шекаралас тұратындардың бәрі жерлерін, дүние-мүлік, шаруашылық құрал-жабдықтарын, жиһаздарын, қымбат заттарын тастап, қауіпсіздік үшін бекініске бейімдеп арнайы нығайтылған сол төңіректегі мекендер мен форттарға кеп бас сауғалады.

	Оматла және басқа көсемдер төрт жүздей сатқындармен қоса мекенжайларын тастап, пана сұрап форт Брукқа қашты.

	Ендігі жерде соғыс болады, болмайды деп сәуегейлік жасаудың қажеті жоқ еді. Соғыс басталды және "Ио-хо-эхи!" деген ұран төңіректегі ормандарды күндіз де, түнде де жаңғыртып жатты.





L тарау





ЖҰМБАҚ CAЛT АТТЫНЫ СОҢЫНАН ҚУУ

	Әзірге Флоридаға келген американ әскерлері тым аз. Бірақ әдетте Құрама Штаттардың әскерлері орналасатын Жаңа Орлеан, форт Моултри, Саванна, Мобайл және басқа да әскери лагерьлерден отрядтар келе жатты. Джорджия және Каролина штаттарының ірі қалаларында, сондай-ақ Флориданың өзінде еріктілер отрядтары құрылуда. Әскерге тарту үшін әрбір елді мекенге белгілі мөлшерде адам беру міндеттелді. Туған қыстағым Суониде де отряд құрылатын боп шешілді. Осы мақсатпен досым Галлахерді сонда жіберді. Мен лейтенант болғандықтан, оған көмекші етіп тағайындады.

	Бұл бұйрықты алғанда қатты қуандым. Форт гарнизонындағы бір сарынды өмір мезі қылып бітіп еді. Оның үстіне бірнеше күн үйімде болатыныма мәзбін.

	Галлахер менен кем қуанған жоқ. Ол аңқұмар еді. Досым көбінесе қалада немесе Атлант жағалауындағы форттарда тұрып келгендіктен, түлкі мен бұғы аулаудың аңшылық ғанибетіне сирек кенелетін. Суони ормандарында аң мен құс жыртылып айырылады. Сондықтан аң аулап, құс атамыз деп досыма уәде бердім.

	Сонымен еріктілерді жалдауға рұқсат алған екеуміз, форттағы жолдастармен қоштасып, сейілдеп қайтарымызға сенген көңілмен, қуана-қуана жолға шықтық. Плантацияға қайта оралағанына шын қуанған Қара Джек бізге ере жүрді.

	Суони аймағына үндістер әзір шабуыл жасай қойған жоқ. Ол бізге өте-мөте өшіккен тайпалардан аулақтау жерде болатын. Қауіпсіздікті сезген тұрғындар жылы орындарынан қозғалар емес. Алайда еріктілер жасақтары құрылып, айналаны салт атты сақшылар күзетіп жүретін болған.

	Шешем мен Виргиниядан хат жиі келетін. Онда қауіп-қатер жөнінде пәлендей ештеңе айтылған емес. Мәселен, қарындасым үндістер бізге мүлдем тиіспейді деп санайтын. Соған қарамастан жаным жай таба қойған жоқ, сондықтан туған жерге аттану туралы бұйрықты сақадай сай қарсы алдым.

	Орман ішіндегі жолмен желе шауып отырдық. Кешікпей өзімнің балалық шағымды өткізген жерлерге жақындап та қалдық. Бұл жолы тасадан жасалатын шабуылдардан қорыққан жоқпыз. Өйткені қауіпсіздік жолдарын мүмкін болғанша қарастырғанбыз. Бізге бір сағаттың ішінде жолға дайындалу жөнінде бұйрық берілген-ді. Сондықтан бірден жолға шықтық, менің қас жауларым жолға шығатындығымды білмей де қалды. Айтпақшы, қасымда ер жүрек Галлахер, ал соңымыздан адал досым Қара Джек келе жатқанда ақ өңділер тарапынан жасалар ашық шабуылдан қорқа алмаймын.

	Мен тек жолай үндістерге ─ қазіргі жауларымызға тап боп қаламыз ба деп сескендім! Одан қауіптенбеске болмайтын еді, сондықтан барынша сақ жүруге тырыстық.

	Бізге бірнеше жерде мокасин мен ат тұяғының жаңа ғана түскен іздері кездесті. Ал бір жолы әлі сөне қоймаған алаудың орнына да кездестік. Айнала үндістердің іздері жосылып жатыр. Осы арада қостары болса керек. Өзен жағасындағы иесіз қалған плантацияға жеткенше бірде-бір ақ нәсілді немесе қызыл өңді адамды кездестірмедік. Осы арада ғана бірінші рет бейсауат адамға тап болдық.

	Салт атты ─ үндіс болса керек. Ол бізден тым алыста еді, сондықтан өң-түсін ажырата алмадық. Киіміне, атқа отыруына, қызыл белбеуі мен шалбарына, әсіресе басына қадаған түйе құстың қауырсындарына қарап семинол боларсың деп шамаладық. Астында қара аты бар, біз беттеп бара жатқан орман арасындағы ашық алаңқайға шыға келді. Бізді де байқап қалса керек, кездесуден тайсақтай берді. Көз тоқтата қарап алған соң, атының басын бұрып, орманға сіңіп кетті.

	Қызба қанды Галлахер атын тебініп қалып, қуа жөнелді. Оны тежегім келіп еді, бірақ әлгі салт атты маған Оцеола секілді боп көрінді. Онда қауіптенетін ештеңе жоқ. Жас көсеммен жолығып, достарша сыр шертіссем деп Галлахердің соңынан шаба жөнелдім. Ал біздің соңымыздан Қара Джек те қалатын емес.

	Жұмбақ салт аттының Оцеола екеніне мен сенімдімін. Басындағы түйеқұс қауырсындарын танып қалғандай болдым, ал Джек маған жас көсемнің келісті қара атқа мініп жүретіндігін айтқан. Бар белгілеріне қарағанда сол болуы керек. Мен дауыстап, оны тоқтату үшін атымды тебініп, Галлахерден озып кеттім.

	Кешікпей салт атты сіңіп кеткен орманға да жеттік. Бірақ жаңа түскен іздерден басқа ештеңе көре алмадық. Оцеоланы дауыстап шақырдым, оз атымды да айттым, бірақ жаңғырықтан басқа ештеңе естілмеді. Біраз уақыт ізінен қалмай, дауыстап шақырумен болсам да, жауап берілмеді. Салт атты не жауап бергісі келмеді, не дауыс естілмейтіндей жерге ұзап кеткен болуы керек. Әрине, атының басын өзі тежемеген соң, оны қуа берудің мәні жоқ еді. Оның соңынан апталап қусақ та, бәрібір жете алмас едік. Бұдан ештеңе шықпайтынын білген соң, Галлахер екеуміз қуғынды қойып, тезірек үйге жету үшін сүрлеу жолға қайта түстік.

	Үйге жетер қосалқы сүрлеуді жақсы білетіндіктен, аттың басын солай қарай бұрдым. Осылайша ұзақ жүрдік. Өзіміз беттеген өзеннің жағалауында жылқының жаңа түскен ізі тағы да кездесті. Ізді мұқият қарағанда, әлі дымқыл екенін байқадық. Жанындағы қу жапырақтарда су тамшылары мөлтілдейді. Демек, салт атты өзенді жалдап өткен!

	Бұл жаңалық көп мәселе жайында ойлануға мәжбүр етті. Үндіс арғы бетке неменеге өткен? Егер Оцеола болса, онда не іздеп барды? Елдегі жағдай шиеленісіп тұрған кезде, ақ нәсілділердің мекеніне аяқ басқан үндіс өмірін қатерге тігеді. Егер оны байқап қалып, тұтқынға алған болса, тірі құтыла алмайды. Мұндай көзсіздікке бару үшін күрделі себеп болуы керек. Егер Оцеола болса, ол жақтан не іздейді? Оцеола барлауға шыққан болуы керек деген болжам ғана ептеп ақылға сыяды. Мұнда таң қаларлық түк те жоқ.

	Осы бір долбарда шындыққа жанаспайтын ештеңе болмағанмен, неге екені белгісіз, сене алмадым. Кенеттен жанымды әлдеқандай бұлт торлап, белгісіз сезім торықтырып жіберді. Әлде - бір пері құлағыма: "Олай емес!" деп сыбырлап тұрғандай. Салт атты, сөз жоқ, өзеннен өткен. Кәне, тексерейік!

	Өзенге келіп, жорамалымыздың дұрыс екендігіне көзімізді жеткіздік: із судан басталыпты. Демек, кім де болса, өзеннен ат жалдап өткен. Арғы жағаны тексеріп едік, онда да қара тұлпардың ізі сайрап жатыр екен

	Тоқтамастан ізді қуалай жүріп кеттім. Галлахер мен Джек те қалар емес. Ирланд табандылығыма қатты таң қалып келеді. Бірақ оның сұрақтарына жауап беруге мұршам жоқ. Секемшіл көңіл минут сайын жанымды жабықтырып, жүрегім атша тулауда.

	Із бізді магнолия тоғайының арасындағы шағындау ашық алаңға алып шықты. Әрі қарай жүрудің қажеті жоқ болатын: көздеген жерге жетіппіз. Жалма-жан жерге үңілгенім сол-ақ, ат үстінде сілейіп отырып қалдым. Жабырқау сезім сейілді, бірақ оның есесіне одан да жаман жабырқатқан ойлар пайда болды. Осы арада бекет болғандай, ат тұяқтарынан қалған із алаңда сайрап жатыр. Қара тұлпардың басқан жерлері op болып қалыпты. Бірақ қатарында одан гөрі кішірек іздер де байқалады. Бүл кішкене понидың тағалы іздері болатын.

	─ Астапыралла! Джордж мырза! - деп күңкілдеді Джек, Галлахерден бұрын жерге үңілген бойда. ─ Қараңызшы, мынау біздің Ақ Түлкінің ізі ғой. Мисс Виргиния осында болған екен! Оған ешқандай күмән жоқ!





LI тapay





САЛТ АТТЫ KIM?

	Басым айналып, аттан ауып түсе жаздадым. Бірақ ешкімге сездірмеу үшін, амал жоқ, өзімді қолға алуға тура келді. Кей кезде ең жақын досыңа да айтқың келмейтін күдіктер пайда болады адамда. Егер мұны "күдік" деуге болатын болса, сол жағдай тура менің басыма түсіп еді. Сорым қайнағанда, енді сол күдік сенімге айналды.

	Галлахердің жердегі іздерден гөрі, менің мінез-құлқыма көбірек таң қалып тұрғанын байқадым. Ізге абыржи қарағанымды көріп тұр. Қобалжып тұрғанымды байқамауы мүмкін емес. Енді, міне, алаңға шыққан ол, әлденеден қатты үрейленіп, өңім құп-қу боп, ернім ерніме тимей қалтырағанымды анық көрді.

	─ Саған не болды, Джордж? Үндістің ойында бір зымияндық бар деп ойлайсың ба? Плантациямды торып жүр деп қорқасың ғой?

	Бұл сұрақ шындықтан алыстау жауап айтуыма себеп болды.

	─ Өте мүмкін, ─ дедім, қысылғанымды сездірмеуге тырысып. ─ Торуылшы-үндіс зәңгілердің біреуімен сөз байласып жүр ме деп қорқамын.

	Мынау біздің понидің ізі... Зәңгілер осында кеп, үндіспен сөйлескен сияқты. Бірақ қандай мақсатпен жүргендері беймағлұм...

	─ Жоқ, Джордж мырза, ─ деп киліге кетті қару ұстаушым, ─ бізде Ақ Түлкіге ешкім мінбейді, оған тек...

	─ Джек, - деп шұғыл бөліп жібердім мен оның сөзін, ─ ауылға шап, келе жатыр деп хабарла. Бар, жарқыным!

	Бұйрықтың қатаң берілгені сонша, Джектің тыңдамасқа амалы қалмады. Ол сөзін бітірместен, атын тебініп қап, шаба жөнелді. Бұл амалды мен сақтық үшін жасадым. Осыдан бір минут бұрын келе жатқанымызды хабарлау үшін шабарман жұмсау ойымда да жоқ, болатын. Аңқау зәңгінің: "Бізде Ақ Түлкіге мисс Виргиниядан басқа ешкім мінбейді" дегелі тұрғанын сезіп қалдым. Сондықтан сөзін аяқтатпау үшін осы қулықты әдейі ойлап тауып едім. Зәңгі кеткен соң досымның бетіне қарадым. Галлахер жарқын жанды, не болса да ештеңені жасырмай, тура айтатын адам. Жайраңдап тұрған жып-жылы жүзінен бір нәрсеге түсіне алмай тұрғанын анық көрдім де, жерге кірердей ұялдым. Алайда екеуміз де үндеместен аттың басын Қара Джек кеткен соқпаққа қарай бұрдық.

	Бұл малдың шұбырынды сүрлеуі екен, қатар жүруге тарлау болғандықтан, алда ─ мен, артта ─ Галлахер, үнсіз ілгерілей бердік.

	Атымды қақпайлаудың қажеті жоқ, қайда келе жатқанын өзі де жақсы біледі ─ баяғы ескі жол Жердегі іздерге үңілгенді қойдым. Бір-екі рет понидың кішкентай іздері көзіме шалынды, бірақ оған мән бермедім: қайдан шығып, қайда барғаны бесенеден белгілі.

	Ойға шомып кеткенім сонша, айналадағыны байқар емеспін. Понимен Виргиниядан басқа ісім келуі мүмкін? Қара Джектің кімді айтқалы тұрғанын біле қойдым: Ақ Түлкіге тек қарындасым ғана мінетін, оның сүйікті кішкентай атына плантацияда басқа ешкімнің мінуіне тыйым салынған. Дегенмен бүл талаптың орындалмас тұсы бар. Бір жолы Виоланың мініп жүргенін көргенім бар. Егер сөйлетіп қоя берсем, Джек қарындасымның атын атар ма еді? Мүмкін, ол Виола шығар?

	Бірақ квартерон Оцеоламен неменеге кездеседі? Ешбір жөні жоқ. Үйде болмағаныма көп уақыт өткен, одан бері талай өзгеріс боп жатыр. Кім біледі... Мүмкін Виола қара жігіттен жеріп, жас көсемге ықыласы ауа бастаған шығар. Тәрізі, оны осы маңнан жиі көріп тұрған болар. Мен солтүстікке аттанып кеткеннен соң, Пауэллдердің плантацияларын тартып алғанға дейін біршама уақыт өтті ғой. Осы арада Пауэллмен алғаш танысып жүрген кездердегі бір жағдай ойға оралды ─ әрине, онша мән берерлік оқиға емес еді. Виола сымбатты жігітке таңдай қаға бастап, оған Қара Джек қатты ашуланды. Өзін ұнатып жүрген адамын шырғалаңға салғаны үшін, қарындасым Виолаға ұрсып алған Виола сұлу болатын және сұлу қыздарға тән мінезбен бұл да бәлсінуді жақсы көретін. Болжамымның дұрыс боп шығуы да ғажап емес... Осы ой мені біраз тыншытқандай болды, бірақ Джек байғұсқа обал-ау!..

	Бұл болжамымды тағы да бір болымсыз жағдай нығайта түскендей. Соңғы кездерде көмекшімнің қатты өзгергенін байқадым: бұрынғыдай көңілді емес, ойшыл, байсалды және жаңғалақ боп барады.

	Кешікпей тағы да бір болжам жылт еткендей болды. Ақ Түлкіге мінуге тыйым салынғанмен, оны жайылып жүрген жерінен әлдебіреулер ұстап алып, үндіспен кездесуге мініп баруы да мүмкін ғой. Әбден мүмкін. Басқа плантациялардағы секілді, біздің плантацияда да жауығып жүрген үндістермен байланыс жасайтын ренішті құлдар болуы ғажап емес. Кездесетін орындары шамамен үйден бір мильдей ғана жерде. Жаяу барғанша жайылымда жүрген пониды ұстап алып, мініп барған әлдеқайда жақсы, оны кім байқап жатыр. Солай болса екен де...

	Іштей құдайға сиынып болғанымша, барлық болжамымды жоқ еткен бір затқа кезіктім. Жүрегім қайта сыздап сала берді.

	Жол бойында бір шоқ ақ қараған өсіп тұрған, соның бір бұтағында лентаның үзігі желбірейді. Бүл әйелдердің көйлегіне желбіршек етіп жапсыратын торқа жібек болатын. Тікен іліп, үзіліп қалса керек. Қиялдаған үмітімнің күлі көкке ұшты. Бір де бір зәңгі, тіпті Виоланың өзі де мұндай із қалдыра алмаса керек. Мен селк ете қалып, жанап өте бердім.

	Серігім мұны байқамас деп ойлап ем, оным бекер екен. Лента тым көзге ұрып тұрғанды. Артыма бұрылып едім, оның лентаны іліп алып, анықтап қарай бастағанын байқадым.

	Қуып жетіп, сұрақтың астына алар-ау деп қорыққандықтан, атымды тебініп қап шаба жөнелдім. Галлахерге соңымнан қалма деп дауыстадым.

	Он минуттан соң үйге апаратын сая жолға түстік. Бізді қарсы алуға дәлізге шыққан шешем мен қарындасым келгенімізге қатты қуанды. Бірақ сөздерін тыңдамадым десем де болады. Виргинияның киіміне қарап қадалып қалыппын Үстінде амазонка, қауырсын қадаған қалпағын шешіп те үлгермепті.

	Қарындасым дәл осы сәттегідей сұлу көрінбеген болар. Алтын шаштары жел қатып алаулаған жүзіне жараса төгіліп тұр. Бірақ оның сұлулығы мені қуантқан жоқ. Виргиния маған қанаты күйген періште секілді көрінді...

	Аттан түсіп, Галлахерге қарап, оның бәрін түсінгенін ұқтым. Түсінгенде қандай! Жүзінен дәл менің күйзелгенімдей, жан күйзелісі көрініп тұр. Сыннан өткен, адал досым басымдағы қайғыны бұрынырақ байқапты. Себебін енді түсінді, көзқарасынан қосыла мұңайып тұрғанын сездім.





LII тарау





САЛҚЫН СЫПАЙЫЛЫҚ

	Шешемді құшақтап, бетінен сүйдім. Ал қарындасымның сәлемін үнсіз, салқындау қабылдадым. Мұны байқаған шешем таңырқап қалды. Виргиниямен Галлахер де ұстамды ғана амандасты. Шешем оны да байқап қалды. Бірақ қарындасым қысылғандықтың ешбір белгісін көрсеткен жоқ. Ол қос жанары жалт-жұлт етіп, біздің келісімізге шынымен қуанғандай емін-еркін сөйлесумен болды.

	─ Атқа мініп, серуендеп жүрген жоқсың ба, қарындасым, - деп сұрадым байқамағансып.

	─ Атқа дейді? Жоқ, пониға мініп жүрмін Менің кішкентай Ақ Түлкім ат деген атаққа жете қоймас. Иә, таза ауа жұтып, біраз серуендеп келгенім рас.

	─ Жалғыз ба?

	─ Қара басым ғана! Жалғыздан-жалғыз!

	─ Оның ақылға сыя қояр ма екен, қарындасым?

	─ Неге сыймасын? Мен ылғи жалғыз жүремін Неден қорқайын? Қасқыр мен қабыланды қырып біттіңдер, ал аю мен аллигаторға Ақ Түлкінің өзі-ақ жеткізбейді.

	─ Орманда адамға жабайы аңдардан да қауіпті жыртқыш кездесуі мүмкін

	Осыны айта тұрып жүзіне қарап едім, ешқандай толқу белгісін көре алмадым.

	─ Ол қандай жыртқыш, Джордж? ─ Өзімді келемеждеп, салмақтап тұрып айтты.

	─ Үндістер, қызыл өңділер! - деп келте қайырдым.

	─ Бос сөз, бауырым. Бұл төңіректе үндістер жоқ, әйтеуір, өзіміз қауіптенерліктей үндістердің жоқ екені анық... (Соңғы сөздерді батылсыз айтты.) Ол жөнінде өзіңе жазбап па едім? Сен болсаң әр бұтаның түбінде үндіс жүретін жерден келіп отырсың. Бірақ есінде болсын, Джордж, үндісті сонша жерден өзіңмен ала келмесең, бұл жақтан таба алмайсың. Сондықтан, джентльмендер, бүл жерде екеулеріңіз де "ио-хо-эхи" деген ұранды естиміз деп қорықпастан, алаңсыз ұйықтай аласыздар.

	─ Оған көзіңіз жете ме, мисс Рэндольф? - деп сұрады Галлахер, бұл жолы ирландардың акцентін араластырмай. ─ Бауырыңыз екеуміздің шамалауымызша ─ оның себебі де бар, -ұран шақырып жүрген кейбір үндіс Суониден тым алыста болмаса керек.

	─ Мисс Рэндольф деймісіз? - деп күліп жіберді қарындасым. ─ Осынша сыпайылықты қайдан үйренгенсіз, мистер Галлахер? Есімімді ұзартып жібердіңіз-ау ─ алыстан әкелгеніңіз бірден көрініп тұр. Бұрын мені "Виргиния" немесе жай ғана "Джинн" деуші едіңіз, "мистер" Галлахер. Оған ашуланып қалсам да болар еді. Егер солай атағаныңызды қоймағанда ашуланатыным анық болатын Енді не боп қалды? Сізбен, "мистер" Галлахер, көріспегенімізге үш-ақ ай бопты, ал Джордждың келмегеніне екі-ақ ай өтті. Енді, міне, екеулеріңізбен де көрісіп тұрмыз ─ біреуіңіз әр сөзді Солон51 құсап салмақтап айтасыз, ал екіншіңіз Сократша52 данышпансисыз. Енді бір сапардан оралғанда Джордж да мені "мисс Рэндольф" деп жүрмегей. Бәлкім, форттағы тәртіптеріңіз сондай шығар? А-ал, жігіттер, -деп сөзін жалғастырды ол, дәліздің ернеу тақтайын қамшымен салып қалып. -Шындарыңды айтыңдар! Бүйтіп "сызыла" қалуларыңның сырын қалай түсінеміз. Қашан анығын білмейінше, шын сөзім, екеуіңізге де нәр татырмаймын!

	Виргиния мен Галлахердің ара қатынасы жөнінде айта кеткен жөн болар. Ол шешеммен де, қарындасыммен де көптен таныс. Галлахермен олар солтүстікке саяхат жасаған кезде танысқан-ды. Виргиния мен жолдасымның достасып кеткендері соншалық, бір-бірінің аттарын атайтын болған. Қарындасымның "мисс Рэндольф" деп атау тым ресми емес пе деп санауы сондықтан болатын. Алайда Галлахердің неге солай атағанын мен түсіне қойдым.

	Бір кезде, алғаш танысқанда, Галлахер Виргинияны сүйіп қалған болар деп ойлағанмын, бірақ кейін ол ойдан бас тарттым. Олардың мінез-құлықтарынан бір-бірін сүйетіндіктері байқалмайтын. Қарым-қатынастарының дос-жарлығы сондай, араларында махаббат бар деуге келіңкіремейтін.

	Әдетте олар жоқ нәрсені сөз етіп күлетін, қызғылықты кітаптар оқитын, бір-біріне күлкілі ат қойып, айдар тағатын, қайдағы-жайдағыны ойлап табатын. Кездескен жерде сабыр сақтайтын кездері сирек. Осының бәрі ғашықтар жөніндегі өз түсінігіме үйлеспейтін -өзімді басқаша ұстаушы едім ғой, ─ сондықтан алғашқы күдігімнен қайтып, бұларға ғашық адамдар ретінде емес, бір-біріне дос адамдар ретінде қарайтын болдым.

	Сенімімді нығайта түсуге тағы да бір жағдай себеп болды. Галлахер жоқ кезде қарындасым бала күнгі жеңіл еркелігінен айырылып шыға келеді. Ол келсе болды, аяқ астынан өзгеріп, баяғы уайым-қайғысыз сайқымазақтығына қайта басады.

	"Махаббат мұндай болмаса керек еді, - деп ойладым мен. ─ Қарындасым ғашық болған күннің өзінде де Галлахерге ғашық емес. Жоқ, жүрек қалауы ол емес! Ал бір-бірімен ойнай беретіндері ─ жай ғана достық. Бір-біріне жақындықтарында махаббаттың ұшқыны да жоқ".

	Галлахердің көңілінде пайда болған болар-болмас күдік оны едәуір жабырқатқан сияқты. Бірақ ол қызғаныштан емес, маған деген жанашырлықтан қайғырып жүрген-ді. Қарындасыма деген қарым-қатынасы, әдептілікті қатаң сақтай білгенмен, күрт өзгеріп сала берді. Виргинияның оны сезе қойып, себебін түсіндіруді талап етуі де тегін емес еді.

	─ Жандарыңның барында айтыңдар! - деді ол қамшысымен жүзім жапырақтарын сабалап. ─ Әзілдерің бе, шындарың ба? Жасырмай жайып салыңдар бәрін, әйтпесе айтқаным айтқан, екеуің де түскі ассыз қаласыңдар. Ac үйге өзім барамын да, бәрін тоқтаттырамын.

	Оның мына сөздері мен жарасымды қылығына қарап Галлахер еріксіз күліп жіберді. Әйтпесе көңіл-күйі онша емес еді. Бірақ бұл жолы бұрынғыдай шын көңілмен мәз-мейрам боп күлген жоқ. Ренішті білдіретін жер бұл емес екенін сезген соң, мен де күлген болып ақталу орнына бірдеңе деп міңгірледім ─ тап қазір ашық сөйлесуге болмайтын еді.

	─ Шыны керек, қарындасым, - дедім мен, - әбден шаршап келдік, қарын аш болған соң, күлкі біздің не теңіміз. Мынадай аптапта қанша жол жүргенімізді ойлап қарашы! Форттан шыққалы бері аузымызға бір тамшы су тиген жоқ. Ал оразамыздың өзін шала-пұла аштық ─ бар болғаны жүгерінің наны, бір жапырақ шошқа еті және суық кофе ғана. Виргиния, аспаз апай. Шебаның пісірген балапандары мен тәтті күлшелерін қалай аңсағанымды айтсаңшы! Өтінемін, алдымен тамақ берші, сосын көресің қалай өзгерер екенбіз. Қоянның көжегіндей құтырып шыға келеміз.

	Осы сөздерімізге шын қанағаттанған немесе қанағаттанған адамның түрімен Виргиния, дастарқан жайғызуға уәде беріп, киім өзгертейін деп, көңілдене күліп, үйге кіріп кетті. Галлахер екеуміз де өз бөлмемізге беттедік.

	Түскі астың үстінде және одан кейін де мен көңілді отыруға тырыстым. Галлахердің де көңілденуге тырысып отырғанын көрдім. Бәлкім, шешемді алдау қолымыздан келген шығар, бірақ Виргиния онымызға сене қойған жоқ. Оның менен де, Галлахерден де күдіктенетінін байқадым. Ол біз бірдеңені жасырып отыр деген ойға келіп, өзімізді кінәлау үшін, өкпелі үнмен сөйлесе бастады.





LIII тарау





ҚАРЫНДАСЫМНЫҢ КӨҢІЛ-КҮЙІ

	Осындай қарым-қатынас сол күні де, келесі күні де жалғасты. ─ Галлахер, қарындасым және мен ─ үшеуміз де бір-бірімізбен ұстамды сөйлесіп, әдептен озбадық. Галлахерге өзі түсіне жатар деп ештеңе айтпадым. Ол нағыз джентльмен еді, менің күдігіме қосылатындығын сездірген жоқ. Оған сырымды жайып салып, достық ақыл сұраған болар едім, бірақ ол үшін Виргиния бәрін өзі мойындауы керек.

	Қарындасымнан шындықты талап ететін қолайлы сәтті күтудемін. Бірнеше рет оңаша қалған кезіміз болды, бірақ оны ашық әңгімеге тартуға батылым бармады. Алайда осы үйдегі жалғыз еркек және ағасы ретінде мен отбасы намысы үшін жауап беретіндігімді жақсы білетінмін.

	Шын мәнінде, осынау әке парызын атқаруды созбақтай беруімнің бір себебі ─ әдеп сақтағандық болса, екінші себебі ─ шындықты білуден қорыққандық еді. Қарындасым және жас көсемнің арасында ерекше қатынас қалыптасқандығын және оның әлі де жалғасып келе жатқандығын, олардың бір бұл емес, бұрыннан құпия кездесіп жүргендіктерін мен жақсы түсіндім. Бірақ мұның ақыры неге соқтырар екен? Байғұс қарындасым қаншалықты әшкере болды екен? Міне, мен осы бір қарғыс атқыр сұрақтардың жауабынан қорықтым.

	Егер өтініп сұрасам қарындасым маған бар шындықты айтып беретін шығар деп ойлағанмын. Оның тәкаппар мінезі күштегенге ырық бермейді. Қысым жасай бастасаң болғаны, қырсығып, ештеңеге көнбей қояды. Жалпы Виргиния әкеме тартпаған, мінез-құлқы анамнан аумайды. Екеуінің сырттай да, іштей де ұқсастықтары бар. Виргиния ешкім бетінен қақпаған, жарық дүниеде өзімнен асқан жан жоқ деп дандайсумен өскен қыздардың қатарына жатады. Сондықтан көптеген американ әйелдері секілді ол да өзін ешкімге тәуелді санамайды. Басқа елдерде тәуелсіздік тек үстем тапқа жақын әйелдерге ғана беріледі. Ата-анам, өкіл әкелер, тәлімгерлер де қарындасыма ықпал ете алмайтын, өйткені соңғыларға қандай жағдайда да қатаң жаза қолдануға тыйым салынған, сондықтан ол кішкентайынан өзін тақта отырған ханшадай сезінетін.

	Виргинияның тәуелсіз болатын басқа да себебі бар. Оның әкемнен мирас боп қалған өз мүкәммалы бар болатын Бұл жағдай мінезіндегі бірбеткейлікті бұрынғыдан бетер ұшындырып жіберді.

	Әкем бір кезде өз ықтияр-ықыласымен бар дүниесін балаларына тең бөліп беріпті. Сондықтан өзім сияқты қарындасым да бай болатын. Әрине, әкем мен шешемнің жайын да ойластырса керек, бірақ әкелік мұраның негізгі бөлігі ─ плантация ─ қарындасым екеумізге қарайтын. Қарындасым бай мұрагер болғандықтан, анам мен маған тек туысқандық тұрғысынан ғана бағынатын.

	Мұның бәрін, қарындасымнан істеген істері туралы есеп беруін талап ету қаншалықты күрделі әрі қиын екендігін егжей-тегжейлі түсіндіріп беру үшін тана айтып отырмын. Бір таң қалғаным, өз жағдайымның да қалыптан тыс екені ойыма келмепті. Маған Оцеоланың қарындасын атастырып, оны жар етуге ынтығып жүргенмін. Біздің некемізге қоғамның қарсы болмайтынын білгенмен, үндіс қызымен қосылғанымды өзіме ар санамас едім. Мұндай жағдайлар бұрын да болған. Мәселен, Рольф Маюмиден гөрі қаралау әрі көріксіздеу, оның үстіне мәдениеті де төмен қызға үйленген. Кейінірек жүздеген еркек соның істегенін істеді, бірақ қоғамдағы орындарынан да, бұрынғы сый-құрметтерінен де айырылған жоқ. Маған неге солай істемеске? Шынымды айтсам, бұл мәселе әу баста ойыма да келмепті. Үндіс қызына деген ниетім әдептілікпен барынша үндесуде ғана деп ұғыппын.

	Егер менің сүйген қызымның қанында бір тамшы африкалық қоспа болса бір сәрі. Онда, шындығында, қоғамның талқысынан қорқуыма болар еді. Америкада адамды түсіне қарап емес, нәсіліне қарап қорлайды. Ақ жігіт үндіс қызына үйленген жағдайда, ол әйел пәлендей қарсылық көрместен қоғамнан орын алады; ал егер әлгі әйел оның үстіне сұлу боп шықса, нұр үстіне нұр.

	Осының бәрін біле тұра, керемет сұмдық және тағылық әдет-ғұрыптың құлы боп жүре беріппін. Егер екі нәсілдің адамы басқаша жолмен қосылса, яғни ақ нәсілді әйел үндіске тұрмысқа шықса, ондай неке теңсіз әрі масқара неке болып саналады. Әлгі әйелдің достары оны басқа түскен бақытсыздық, ардан ада болу деп түсінетін. Ал егер ханым мәртебелі топтың өкілі боп шықса ─ онда өз обалы өзіне!

	Нәсіл мен түр-түске болу жөніндегі үстем тап көзқарасына қарсы бола тұра, ондай әдет-ғұрыптың ықпалынан өзім де шыға алмай жүр екенмін.

	Егер қарындасым үндісті сүйеді екен, онда құрығаны, ардан ада болғаны! Үндіс оз халқының ортасында қандай орынға ие болсын, қандай батыр болсын, барлық қасиеттеріне қарамастан ақ әйелдің теңі емес. Маған десе ол Оцеоланың өзі-ақ болсын!





LIV тарау





АШЫҚ ӘҢГІМЕ

	Белгісіздік жанымды жей берген соң, қарындасыммен оңашада, ашық сөйлескім келді.

	Көп ұзамай оның сәті түсті. Көл маңындағы көгалда жүргенін көріп, қасына келдім. Өзінің ерекше көңілді екенін байқадым.

	"Өкінішті-ақ! - деймін іштей. ─ Сен күліп жүрсің! Сәлден соң күлкің көз жасына айналады".

	─ Қарындасым!

	Ол өзінің жақсы көретін алтын балықтарына бірдеңе деп сөйлеп жүр екен ─ естімеді ме, жоқ әлде әдейі естімеген болды ма, үндемеді.

	─ Қарындасым! - дедім қаттырақ.

	─ Не боп қалды? - дей салды Виргиния енжар ғана, маған көз қиығын салмастан.

	─ Тыңдашы, Виргиния, ойыншықтарыңды қоя тұр! Мен сенімен сөйлесуім керек.

	─ Солай де! Демек, ырқыма көндірем де! Соңғы кезде мен бар жерде аузыңды сирек ашатын боп ең, мына жақсылығыңа мың да бір рақмет айтуға тиіспін. Ал әлгі досың неге жоқ? Ол да осындай бағытта сөйлесіп көрмей ме менімен! Екеуіңнің егіз мылқаудай боп жүргендерің өздеріңді де әбден мезі қылған шығар деп ойлаймын. Егер өзіңе ұнаса, ойыныңды жалғастыра беруіңе болады. Шын сөзім, мен оған қыңқ демеймін! ─ Сөйтті де, әндете бастады:

	Көрді талай теңіздің суы бізді,

	Толқын атып бойда күш тасқындады!

	Көрді жаулар жұлдызды тауымызды,

	Желбіреген көк аспан астындағы...

	Сонан соң өзінің жақсы көретін кішкентай елігімен әуре боп, сөйлеп кетті.

	─ Кел, келе ғой маған, кішкентайым! Байқа, жағаға жақындай берме, әйтпесе суға күмп беріп түсіп кетерсің. Естідің бе?

	─ Виргиния, өтінем сенен, әзіліңді қоя тұршы! Сенімен бір үлкен мәселе жөнінде сөйлесейін деп едім.

	─ Үлкен мәселе жөнінде? Үйленейін деп жүргеннен саумысың? Жоқ, оған ұқсамайсың. Түрің тым сұсты, қабағың салыңқы екен... біреу өлімге айдап бара жатқандай... Ха-ха-ха!

	─ Тыңдашы, қарындасым, мен сенімен шын сөйлесіп тұрмын

	─ О, әрине, шын сөйлесесің! Оған сенемін, бауырым.

	─ Тыңдашы, Виргиния, бұл үлкен мәселе, өте үлкен мәселе. Сенімен келгелі бері сөйлессем деп жүр едім.

	─ Онда неге бөгелдің? Талай сәтті кездерің болған. Әлде мен сенен жасырынып жүрдім бе?

	─ Жоқ... бірақ... мәселе былай ғой...

	─ Ал айта бер, бауырым, бұдан қолайлы сәтті таба алмайсың. Түріңе қарағанда маған айтар бір өтінішің бар секілді. Егер осыным рас болса, сайрай беруіңе рұқсат етемін.

	─ Жоқ, Виргиния, олай емес! Менің сөйлесейін деп тұрған мәселем...

	─ Иә, қандай мәселе, айта бер!

	Жасқаншақтай беруден жалығып, өзіме-өзім ренжулі де едім, сондықтан сипақтамай турасына көшіп, қарындасымның аптығын басқым, жөн сөзге көшіргім келді.

	─ Оцеола!

	Өңі өзгеріп сала беретін шығар, ду етіп қызарып немесе қуарып кететін шығар деп ойлағанмын Таң қалдырғанда, ол түк те өзгерген жоқ: көзқарасынан да, мінезінен де абыржудың ешқандай белгісі байқалмады. Ол ойланбастан, бірден жауап берді:

	─ Кім? Семинолдардың жас көсемі ме? Бала күнгі досымыз Пауэлл ме? Сол туралы айтқалы тұрмысың? Несі бар, мен үшін ең қызықты тақырып. Ол ержүрек адам туралы мен күні бойы сөйлеуден жалықпаймын.

	Қайран қалғаным сонша, одан әрі не айтарымды білмедім.

	─ Иә, ол туралы маған не айтпақ едің, бауырым Джордж? ─ деп, көзіме байсалды қараған күйі қарындасым сөзін жалғастырды. ─ Ешқандай пәлеге ұшырамаған болар деп сенемін?

	─ Ол аман. Бірақ маған одан да жақын, одан да қымбат жан бірдеңеге ұрынғалы жүр.

	─ Бұл жұмбағыңа түсінбедім, бауырым.

	─ Қазір түсінесің. Саған бір сұрақ берейін, соған тек тура жауап беретін бол. Сонда менің достығым мен жақсы көретіндігімді бағалағандығың деп білемін

	─ Өйтіп қитұрқыландырмай-ақ сұрағыңызды қоя беріңіз, сэр. Қорқытып, үркітпесеңіз де шынымды айта алатын шығармын деп ойлаймын.

	─ Онда маған шыныңды айтшы, Виргиния. Жас Пауэллді ─ Оцеоланы сүйетінің рас па?

	Виргиния жауап орнына сықылықтап тұрып күлді.

	─ Оған күлетін ештеңе жоқ, Виргиния.

	─ Бұл жай қалжың... Әншейін әзіл ғана. Ха-ха-ха!

	─ Әзілдеп тұрған жоқпын, Виргиния. Жауап бер.

	─ Мұндай орынсыз сұраққа ешқандай да жауап болмайды.

	─ Ол орынсыз сұрақ емес, Виргиния! Менің оған дәлелім бар...

	─ Ол қайдан шыққан дәлел?

	─ Араларыңда бірдеңе бар екенін өтірік дей алмайсың ғой? Орманда кездесіп жүргендеріңді теріске шығара алмайсың ғой? Тек жауап бермес бұрын алдымен ойланып ал, өйткені менің дәлелдерім бар. Біз оны қайтып бара жатқанда көрдік. Ол, әрине, бізге көрінбей кетуге тырысқанмен, ізін байқап қалдық. Оның атының ізімен қатар понидың ізі сайрап жатыр. Кездескендерің анық!

	─ Ха-ха-ха! Ой, із кесерлерім-ай ─ сен де, досың да, жарайсыңдар. Шебер екенсіңдер! Әскер үшін соғыс кезінде таптырмайтын-ақ жігітсіңдер. Әуелі кешікпей өздеріңді бас барлаушы етіп тағайындап жүрмесін! Ха-ха-ха! Құпияларыңның сыры осында екен ғой! Көздеріңнің неге бозаратыны және көне мәнерлеріңнің себебін енді түсіндім. Бұларға не болған деймін! Демек, менің ар-намысым үшін қауіптене қалғансыңдар, ә? Қамқорлықтарыңа рақмет! Осындай рақымы күшті екі серіге душар еткен тағдырға қалай алғыс айтсам екен!

	Күзетеді Британның сәнді бағын,

	Қайырымды айдаһар, әрі қатал!

	Жиі көрем күзетші қалғығанын,

	Әлгі баққа төнеді қауіп-қатер!

	Сонымен тыныштығымды күзететін айдаһарым болмағандықтан, сені мен досың секілді екі айдаһарға ғана сүйенуіме тура келеді. Ха-ха-ха!

	─ Виргиния, сен менің жынымды келтірме! Мұның жауап емес. Оцеоламен кездестің бе?

	─ Жарайды, мұндай шебер жансыздың алдында қасарыса бергенім болмас. Иә, мен онымен кездестім.

	─ Неге? Ғашықтардың кездесуі ме?

	─ Не деген оспадар сұрақ! Мен бұған жауап бермеймін.

	─ Виргиния, өтінемін сенен!

	─ Неліктен екі адамның орманда оңаша кездесуін махаббатқа жорымауға, жала жаппауға болмайды екен. Әлде кездейсоқ кездесуіміз мүмкін емес пе? Болмаса семинолдар көсемімен жолығатын шаруам жоқ па? Сен менің құпия сырымды білмейсің және біле де алмайсың...

	─ Ол кездейсоқ кездесу емес, ғашықтардың жолығысуы. Онда басқа еш шаруаң жоқ.

	─ "Сезікті секірер" деген осы. Білдіртпей махаббат жырын шырқап жүрген мына өзіңсің. Ал енді өзің жауап берші: өзіңнің сүйген қызың Маюмимен кездеспегеніңе көп болды ма? Кәне, мойындай ғой, ағатайым!

	Бірдеңе шағып алғандай селк ете түстім. Біздің кездескенімізді қарындасым қайдан біледі? Әлде әншейін, жобалап соға салып, нысанаға дәл тигізді ме екен? Бір сәт сасып қалғаным сонша, жауап таба алмай қалдым. Сонан соң қарындасымды бұрынғыдан бетер тергеуге ала бастадым:

	─ Мен жауап алуға тиіспін! Айтқаным айтқан! Талап етемін!

	─ Талап етем де! Ә, менімен солай сөйлесейін дедің бе? Онда мен саған ештеңе де айтпаймын! Бір минут бұрын, өтіне бастаған кезде, сені аяп кеткендіктен, бәрін айтып беруге оқталып едім. Бірақ сен талап етеді екенсің! Талап еткен адамға мен жауап бермеймін, оны қазір-ақ дәлелдеймін. Бөлмеме барып, есікті іштен жауып аламын. Сонымен, қымбатты ағатайым, сен мені бүгін де, ертең де, қашан толғанып болғаныңша, көре алмайсың. Қош бол, Джордж! Егер өзіңді джентльменше ұстай білсең ─ көріскенше деуіме де болады.Ол қайтадан әндете жөнелді:

	Көрді талай теңіздің суы бізді,

	Толқын атып бойда күш тасқындады.

	Көрді жаулар жұлдызды туымызды,

	Желбіреген көк аспан астындағы...

	Виргиния гүл жүйекті кесіп өткен соң; дәлізге көтеріліп, көзден ғайып болды.

	Өкінген, қорланған, қамыққан күйде тұрып қалдым. Не болғанын түсінбей, бұдан әрі не істерімді білмей, орнымда сілейіп тұрмын.





LV тарау





ЕРІКТІЛЕР

	Қарындасым сөзінде тұрды. Күні бойы және келесі күннің түсіне дейін оны көрген жоқпын Сонан соң өз бөлмесінен амазонка киіп шықты да, Ақ Түлкіні ерттетіп, жалғыз кетіп қалды.

	Бірбеткей қызға ешқандай ықпал жасай алмайтынымды және күштей бергеннен түк шықпайтынын сездім. Ол ағасының беделімен санаспайды, өзіне-өзі қожа және қашан да өз дегенімен ғана жүреді. Кешегі әңгімеден кейін Виргинияның ісіне араласуға зауқым соқпай қалды. Ол құпиямды біледі, сондықтан менің қандай ақылым болмасын -қабылдамай тастайды. Шешуші сәт туғанша, аулақтау жүре тұруға бекіндім.

	Бірнеше күнге дейін тоң-торыс жүрдік. Оған шешем таң қалғанмен, ештеңе сұрамады. Маған анам бұрынғыдай ет жүрегі елжіреп тұрмайтын сияқты көрінді. Ринггольдпен дуэльге шыққаныма қатты ашуланды. Естісімен қатты қайғырса керек. Үйге келгенімде, бәріне кінәлі бір мен деп, өзімді жазғырумен болды. Аренс Ринггольдке неге дөрекілік көрсеттім? Түкке тұрмайтын сөз үшін! Үндіс қызына бола! Ол қыз жөнінде айтылған сөздерді несіне көңіліме ала қалдым? Ринггольдтің ол қыз туралы айтқандары шындық болуы да мүмкін. Өзімді ақылдырақ ұстауым керек екен.

	Тегі, оқиғаның шет-жағасын шешемнің құлағы шалса керек, бірақ сұлу қыздың кім екенін білмейді екен. Ол бұрын Маюмидің атын естімеген-ді. Сондықтан оның зәрлі ескертпелерін сабырмен тыңдап шықтым. Шешемнің ұрса бергеніне ызаланып, мен дуэльдің себебін түсіндіруге бірнеше рет оқталғанмен, әзірге тартыншақтай бердім. Ол маған бәрібір сенбейтін еді.

	Кейінгі кезде Ринггольдтің өмірінде үлкен өзгеріс болғанын естідім. Әкесі қанына қарайып, құлдарының біреуін жазалау үстінде дүние салыпты. Миына қан құйылып, құдайдың қаһарына ұшырағандай, тұрған жерінде тіл тартпай кеткен. Ендігі жерде, есепсіз жиналған байлықтың жалғыз мұрагері Аренс қана:ол жүз құлы бар үлкен плантацияның иесі. Оның үстіне бұрынғыдан да сараң боп кетіпті деген сөз тараған. Әкесі секілді ол да төңірегіндегілердің бәріне билік жүргізуді, ірі магнат болуды алдына мақсат етіп қойса керек.

	Біраз уақытқа дейін дуэльге шыққанын мақтан тұтып, жаралы қолын тандырып, ауырдым деп жүреді. Әйтеуір, жұрттың айтысы солай. Алайда істің немен тынғанын білетіндер, оның дуэльді өзіне мақтаныш санауына пәлендей негізі жоқ десетін.

	Онымен шекісіп қалғаным, тәрізді, біздің отбасымызға деген қарым-қатынасын өзгерте қоймапты. Оның біздің үйде жиі болатынын, тіпті бізге күйеу бала саналатынын естігенмін Байлығы мен ықпалы арта түскен кезден бастап, дүниеқор шешем оған бұрынғыдан да жылы қарай бастаған. Осының бәріне үлкен өкінішпен зер салып жүрдім.

	Жалпы біздің отбасымызда бір өзгеріс байқалады. Бір-бірімізге деген бір кездегі бүкпесіздік пен жылылық біртіндеп суып бара жатты. Кісілігі мол рақымшыл әкемнің орны үңірейіп тұр. Шешем мені тіл алмайтын, әдепсіз ұлдай көріп, көңілі толмай әрі салқын қарайтын болды. Нағашым шешемнің сөзінен шықпайды, кейде тіпті сүйікті қарындасым да маған жат боп кеткен секілді көрінеді.

	Үйге сыймай, мүмкіндігінше үйде болмауға тырысып жүрдім. Уақыттың көбін Суониге келгелі менің қонағым боп жатқан Галлахермен бірге өткіземін. Сапармен келген шаруамыз бастан асады, ал қол бос кезде бұғы мен түлкі аулауға шығамыз. Рас, аң аулауға бұрынғыдай рақаттана қоймайтын едім, Галлахердің де онша аңсары ауа бермейтін секілді.

	Әдетте біздің қызметке байланысты жұмыстарымыз сәске түске таман аяқталады. Бізге еріктілерді жинаудан гөрі, тізімге кіргендермен жаттығу жүргізіп, оларды "әскери тәртіпке үйрету" көбірек тапсырылған. Еріктілер жасағы құрылып та болған. Өздеріне офицер етіп бұрын әскерде қызмет атқарғандарды сайлады. Біздің міндетімізге оларды үйрету мен отрядта тәртіп сақтау мәселесі жататын.

	Қыстақтың ортасындағы шағындау шіркеу штабқа айналдырды. Жаттығу сонда өткізілетін.

	Еріктілердің көпшілігі ─ балта мен винтовканың арқасында тапқандарымен тана күн көруші, батпақ жиектерінде тұратын бірді-бірге жеткізе алмай жүрген кедейлерден шыққан ұсақ плантаторлар мен скваттерлер болатын. Олардың ішінде Хикмэн қарт та бар. Спенс пен Уильямс секілді "зиялы азаматтардың" отрядқа жазылғанын естігенде қатты таң қалдым. Соңғы екеуін ерекше бақылауға алуға, бірақ олардан аулақтау жүруге бекіндім.

	Қатардағы жауынгерлердің көпшілігі ақсүйектер ортасынан шыққандар. Соғыс қаупі төніп, бәрінің басын қосты. Офицерлер әдетте ауқатты әрі ықпалды жер иелерінен шығатын. Әйтсе де соншалықты демократиялық сайлаудың нәтижесінде, офицерлер құрамына шен татарлықтай дәрежеде үйретілмеген адамдар да еніп кетіп жүрді. Ондай азаматтардың кейбіреулерінің шені Галлахер екеуміздікінен жоғарылау боп шықты. Полковниктер мен майорлардың саны жай солдаттармен тепе-тең десе де болады. Бірақ бәрі бізге бағынуға міндетті. Соғыс кезінде тұрақты әскер лейтенанты немесе кіші офицері халық жасақтарының полковниктеріне бастық болатын жағдай жиі кездесе береді. Олардың ішінде бұрын Уэст-Пойнтта “лағынет қамытын сүйреген” немесе "Хикори қарттың" басшылығымен бірнеше ай әскери қызметте болған өте қызықты адамдар да бар. Олар өздерін әскери істің шеберіміз деп санайды. Және де әлгілермен істес болу оңай емес. Кейде Галлахер Суониде бұйрық беруге тек өзінің ғана хақысы бар екендігін дәлелдеу үшін, барлық жігерін жұмсауға мәжбүр болатын. Досымның беделін дуэльші ретіндегі атыс пен шабысқа дайын тұратындығы да бас штабтың тапсырмасынан кем көтерген жоқ.

	Басқа жағынан алғанда біз еріктілермен тату тұратынбыз. Олардың көпшілігі әскер тәртібін үйренуге тырысып, біздің нұсқауларымызды бұлжытпай орындайтын. Шампан, виски және сигардан таршылық көрген жоқпыз. Төңіректегі жер иелері меймандос адамдар боп шықты. Егер Галлахер екеуміз ішімдікке үйірсектеу болғанда, бұдан артық жағдайды іздеп табу қиын еді. Бірақ біз оған көп беріле қоймадық және соның арқасында беделіміз де жаман болған жоқ. Міндетімізді атқару да жеңілдеу тиді. Жалпы алғанда біздің бұл өмірімізді жаман деуге болмас, тек үйдегі келеңсіз жайлар болмаса... Менің үйім ─ пәленің бәрі осында! ─ мен үшін енді өз үйім болудан қалған-ды.





LVI тарау





ҚҰПИЯ ӨЗГЕРІСТЕР

	Бірнеше күн өтті. Галлахердің мінезі өзгере бастағанын байқадым: ол маған яки шешеме қатысты емес, Виргинияға қатысты өзгеріс еді.

	Бұған алғаш рет қарындасыммен сөйлескеннен кейінгі күні назар аудардым; Виргинияның досыма деген көзқарасы да өзгергендей.

	Екеуінің арасындағы салқын сыпайылық жоғалып, бұрынғыдай қайтадан бірге ойнап, ән салып, күліп, кітап оқып, көр-жерді әңгімелесетін боп алды.

	"Оған бәрін ұмыта салу оңай ғой, ─ деп ойладым мен, ─ ол тек қана дос. Менің тартқан азабымды түсіне алмайды. Қарындасымның кіммен жасырын кездесіп жүргенін қайтсін ол? Виргиния ─ жұрттың қалыптасқан пікіріне қайшы келіп жүргенінде оның не шаруасы бар? Қызбен бірге жүру жанына жағады, қарындасымның сүйкімді қылығы күдігін мүлдем сейілткен болар. Сондықтан бәрін де ұмытты, кешірген болар немесе оның мінез-құлқын ақтарлықтай басқа бір себеп тапты". Досым маған салқын тартып кеткен сияқты, ал қарындасыма күдіксіз сеніп, бауыр басып барады.

	Алғашқыда отбасымыздағы осы бір жаңа бет-бұрысқа таң қалып, сонан соң мүлдем тұйыққа тірелдім.

	Галлахерден мұның мәнін сұрауға өркөкіректігім мен намысқойлығым жібермеді. Өзі біліп ол да ештеңе айтпайды, сондықтан түсіне алмаған күйімде жүре беруге мәжбүр болдым. Бұл өзгеріске шешемнің де таң қалатынын, күдікпен қарайтынын аңғардым. Онысын түсінетін едім. Ол офицер жалақысынан басқа байлығы жоқ, сәнқой әскери жігіт Виргинияның басын айналдырып жүре ме деп қорқады. Бір күні күйеуім осы деп шыға келсе қайтпек?

	Әрине, анамның қалаған күйеу баласы басқа. Қызының тағдырына немқұрайды қарай алмайды, сондықтан жас жігіттердің Виргинияға жақындай беруін жақтырмай, ала көзбен атып қалатын.

	Шешемнің күдігі шын боп шығып, қарындасымның қалаған адамы досым болса, мен тек қуанар едім. Егер досым мені бауыр тұтса, Галлахердің кедей екендігіне қарамай, екеуінің некелесуіне қарсы болмас едім.

	Бірақ екеуінің арасында баяғы достықтан басқа терең сезім болуы мүмкін-ау деген ой келген емес. Махаббат басқаша белгі беруі керек. Егер әңгіме капитан Галлахер туралы болса, шешеме қам жемей-ақ қоюыңызға болады дегенді айтар едім.

	Алайда сырт көз оларды бір-біріне ғашық па деп қалулары да мүмкін Галлахер қарындасымнан ажырамайды: жарты күнді бірге өткізгендерімен қоймай, түн жарымына дейін отырады, орманға бірге кетіп, көпке дейін үйге оралмайды. Жолдасымның менен қашқақтайтынын байқай бастадым. Бір таң қалатыным, бұрынғыдай аң аулауға да қызықпайды. Қызметіне де салақ қарай бастады, егер "лейтенант" қатал болмағанда, отрядымыздың бірдеңе үйрене қоюы екіталай еді.

	Уақыт өте берді. Галлахердің тұнжырап жүргенін байқадым. Қарындасым жоқ кезде, ол сарыуайымға түсетін болды. Енді бәрі де өзгерген секілді. Ол, шынында да, ғашық боп қалған адамға ұқсайды. Қарындасымның даусын естісе, селк ете қалады. Әр сөзін қалт жібермей тыңдап, үйге кіріп келгенде көздері жалтылдап, қуана қарайды. Бір-екі рет қарындасыма қадала қарағанда, жанарынан достықтан өзге бір жылылықты сезгендей болдым. Баяғы күдігім қайта орала бастады. Әрине, Виргиния жауынгердің алмастай берік жүрегін ерітіп жіберерліктей көрікті-ақ еді. Бірақ, жалпы алғанда, Галлахер әйел жанды жігіт санатына жатпайды. Оның әйел жүрегін жаулап алғаны жөнінде әңгіме естілген емес; керісінше, әйелдер арасында өзін ебедейсіз сезінетін. Тек қарындасыммен ғана ашық, еркін сөйлеседі. Бірақ, сайып келгенде, Виргинияға ғашық боп қалуы ғажап емес қой!

	Бұған көңілім толды, бірақ Виргинияның көңілі толды деп айта аламын ба? Жоқ, ол менің қолымнан келмейді.

	Қарындасымның оны сүйетін, сүймейтінін білгім кеп зарықтым. Жо-жоқ, ол мүмкін емес, егер оның армандағаны...

	Сонда да кейде қарындасымның сырын білмейтін сырт адам оның тым шолжаңдығына қарап, Галлахерді ұнатады екен деп қалуы мүмкін. Оның қылығына қарай отырып, кейде өзім де тұйыққа тірелгендей боламын Шынында да, жақсы көре ме, жоқ, әлде солай боп көрінгісі келе ме. Егер жігіттің сүйетінін білетін болса, мұнысы барып тұрған қатыгездік.

	Осындай ойларға жиі шоматын болдым және одан құтыла алмай-ақ қойдым. Жанға бататын ауыр ойлар еді.

	Айналамдағы қалың оқиғалардан шығар жол таппай, дал болып, көп күдіктен әбден шатасып біттім. Бірақ дәл осы кезде отбасымыздың өмірінде өзінің құпиялығы жағынан бұрынғылардың бәрінен де асып түсетін бір оқиға тап болды. Шындығына келсек, оқиға деуге болмайды, отбасымыздың тарихындағы жаңа тарау деген дұрыстау секілді. Маған бір тосын сыбыс жетті. Егер ол шын бола қалса, онда өзге долбардың бәрін жиып қою керек.

	Қарындасымның Аренс Ринггольдке ғашық екендігін, дәл солай бола қоймаған күннің өзінде, кет әрі емес екендігін естідім.





LVII тарау





МАҒАН ҚҰПИЯНЫ АШҚАН КІМ?

	Осының бәрін өзіме шексіз берілген Қара Джектен естідім. Басқа біреу айтса сенбес едім, бірақ оның сөздерінде жалғандық болған емес. Қара Джек өте аңғарымпаз еді әрі нақты дәлелдерге ғана сүйеніп айтатын.

	Ойланарлықтай тұжырымдары бар екен, бәрін де айтып берді. Мәселе былай болды. Бір жолы көл жағасында, кітап оқып отырғанмын. Кенет Джектің даусы естілді:

	─ Джордж мырза!

	─ Не боп қалды? - деп сұрадым мен, кітаптан көз алмастан.

	─ Джордж мырза, таң атқалы сізбен оңаша кездесе алмай жүрмін. Өзіңізге айтар сөзім бар, Джордж мырза!

	Джектің мұны тебіреніспен айтқаны көңілімді аударды. Жалмажан кітабымды жауып, Джекке қарадым, өңі де даусындай өзгеріп кеткен екен.

	─ Сөзім бар деймісің, Джек?

	─ Иә, Джордж мырза, егер бос болсаңыз...

	─ Боспын, Джек. Айта бер, тыңдайын. "Байғұс, - деп ойладым, - мұның да өз қайғысы өз басына жетіп жатыр. Тәрізі, Виола жөнінде шағынайын деп келген ғой. Басын әлекке салып болды-ау қатыгез қыз. Бірақ менен қандай көмек бола қойсын? Зорлықпен сүйдіре алмаймын ғой ол қызды. Жоқ! Жылқыны суатқа бір адам жетелеп келгенмен, қырық адам зорласа да оған су ішкізе алмайды! Тәлпіш боп өскен қыз ойына келгенін істейді. Оған ешкімнің де уағызы жүрмейді..."

	─ Сонымен не айтпақсың, Джек?

	─ Отбасы мәселесіне араласқым келмейтінін өзіңіз де білесіз ғой, Джордж мырза. Бірақ мынау қиын іс боп тұр...

	─ Қай жағынан?

	─ Әлгі біздің бойжеткен.. жас леди... "Джектің Виоланы "біздің бойжеткен!" деуі қандай әдептілік" деп ойладым мен.

	─ Немене, ол сені алдап жүр деп ойлайсың ба?

	─ Жалғыз мені ғана емес, Джордж мырза.

	─ Қарай гөр мына жаман қызды! Қой, Джек, бәлкім, саған солай көрінген шығар? Оның опасыздығына дәлелің бар ма? Сөз салып жүрген біреулер бар ма еді?

	─ Иә, сөз салушылар қазір бұрынғыдан да көп.

	─ Ақ нәсілді жігіт пе?

	─ Түу, құдайым-ай! - деді Джек. ─ Сіз де қызық екенсіз! Әрине, ақ нәсілді жігіт! Жас ледиге сөз айтуға ақ нәсілдіден басқа кімнің батылы барушы еді!

	"Шамасы Джек сұлуға өз тайпасының жігіттері сөз сала алмайды деп ойлайды-ау" деген ой келіп, күліп жібере жаздадым. Виолоға сөз сала алатын бірден-бір зәңгі өзі ғана екенін айтып, бірде мақтанғаны да бар.

	"Иә, - деп ойладым мен, ─ демек, мұны сорлатқалы жүрген ақ нәсілді жігіт болды-ау!"

	─ Ол қай жігіт, Джек? - деп сұрадым.

	─ Әй, мырзам-ай, әлгі көксоққан, Аренс Ринггольдті айтамын!

	─ Немене? Аренс Ринггольд Виолаға сөз салып жүр ме?

	─ Қайдағы Виола? Құдайым-ау, Джордж мырза! - деп, зәңгі көзі шарасынан шыға таң қалды. ─ Виола туралы сөз қозғау ойымда да болған жоқ!

	─ Онда кімді айтып тұрсың?

	─ Ойбай-ау, естіген жоқсыз ба, "біздің бойжеткен" дедім ғой? Біздің бойжеткенді, жас ледиді, мисс Виргинияны айтып тұрмын.

	─ Қарындасым туралы ма? Қой, Джек, ол жөнсіз әңгіме. Аренс Ринггольдтің қарындасыма сөз салғанына неше жыл болды. Бірақ ол оны сүймейді. Ол жөнінде қам жемеуіңе болады, достым. Виргиния оған шықпайды. Жұрттың бәрі жек көргендей, ол да Ринггольдті ұнатпайды, Джек, тіпті ол қарындасыма ұнай қалған күннің өзінде, ондай некеге жол бермеймін. Бұған кәміл сенуіңе болады.

	Менің сөздерім, тәрізі, зәңгіні қанағаттандырмаған болуы керек. Ол бірдеңе айтқысы келгендей, желкесін қасыған күйі тұра берді. Мен де оның сөзін күттім.

	─ Джордж мырза, қатты айтсам кешіріңіз, бірақ сіз қателесесіз. Рас, сұр жыланға мисс Виргинияның қарамай кеткен кезі болған. Бірақ қазіргі жағдай басқаша: бау кеспе, суық қол кәрі әкесі өлген соң, жас жігіт әбден байып алды. Ол енді үлкен жер иесі, қарақшылардың ішіндегі ең дәулеттісі. Сондықтан қарт леди оның Виргинияға сөз салуына қарсы емес және жиі қонаққа шақырып отырады.

	─ Оны білемін, Джек. Шешем әрдайым олардың некелесуін тілеумен келеді, бірақ одан түк те шықпайды: қарындасым ─ бірбеткей өскен қыз, міндетті түрде өз дегенін істейді. Аренс Ринггольдке тұрмысқа шығуға ешқашан келісе қоймас.

	─ Кешіріңіз, бірақ сіз қателесесіз. Келісім жасалған.

	─ Сүйікті досым, мұны сенің миыңа кім сіңіріп қойды екен?

	─ Квартерон қыз - Виола. Ол маған бәрін де айтып берді.

	─ Демек, Виоламен қайтадан достасып жүрсің ғой?

	─ Иә, Джордж мырза, қазір достасып жүрміз. Айып менен болатын. Ендігәрі оны қызғанбаймын. Ол жақсы қыз, оған сенуге болады. Ендігі жерде оған еш күдіксіз сенемін

	─ Қуанышты хабар екен. Ал енді сөйле, Аренс Ринггольд пен қарындасым туралы ол не айтты?

	─ Виола маған мисс Виргиния онымен күнде кездеседі деді.

	─ Күнде! Аренс Ринггольдтің біздікіне келмегеніне көп болды ғой.

	─ Міне, тағы да қателесесіз, Джордж мырза. Аренс мырза күн сайын келіп тұрады десе де болады. Бірақ сіз Галлахер мырзамен бірге аңға кеткенде немесе еріктілерді үйретіп жүрген кезде келеді...

	─ Мынауың қызық екен, Джек!

	─ Ол ─ ол ма, мырза? Виола айтады, мисс Виргиния мүлдем өзгеріп кетті дейді. Қарындасыңыз енді оған ашуланбай, қайта анау сөйлеген кезде зейін қойып тыңдайтын көрінеді. Виоланың ойынша Виргиния оған тұрмысқа шығуға келісетін секілді. Бұл сұмдық! Ғаламат сұмдық!

	─ Былай болсын, Джек, - дедім, ─ мен кеткен кезде үйде қалып, келген-кеткеннің бәрін бақылап отыр. Ринггольд келген бойда тура маған қарай шап.

	─ Мақұл, Джордж мырза. Қам жемеңіз, оқтай ұшып жетемін! Найзағайдай атылармын!

	Осындай уәде беріп, зәңгі жөніне кетті.

	* * *

	Кісіге сенбейтініме қарамастан, зәңгінің хабарын елеусіз қалдыра алмадым. Онда, сөз жоқ, шындық дәні бар. Зәңгі сенімді қызметші, алдай қоюы мүмкін емес. Өтe сұңғыла, сондықтан өзі де алдана қоймайды.

	Отбасымыздағы болып жатқан жағдайдың бәрін бақылап отыруға Виоланың мүмкіндігі бар еді. Мұндай әңгімені ойдан шығаратындай жанына не зор келіпті? Ринггольдті біздің үйден Джектің өзі де көріпті, ал бұл туралы маған ешкім ештеңе айтқан жоқ. Не істеу керек? Енді Виргинияның жігіті бірден үшеу боп шыға келді: үндістер көсемі, Галлахер және Аренс Ринггольд! Сонда талғамай бәріне де қылымси бергені ме? Шынымен Ринггольдті ұнатқаны ма? Жоқ, ол мүмкін емес! Жауынгерді сүйсе бір жөн, арман қуып, ер жүрек, сымбатты көсемге қызықса, ол да жөн, бірақ байлығынан басқа қасиеті жоқ, шіңкілдек, дүрдиген сноб53 Аренс Ринггольдке көңіл аударады дегенге кім сенеді ─ мүмкін бе өзі? Әрине, анамның ықпалы болғаны анық. Бірақ Виргиния көне қояды деген ой басыма кіріп-шыққан емес. Ал егер Виоланың айтқаны рас болса, онда Виргинияның көнгені немесе көнгелі жүр! "Әй, шешем-ай, шешем-ай! Кімді үйіңе кіргізіп, кімді туған ұлыңмен бірдей көргелі жүргеніңді білсең еді-ау!"





LVIII тарау





ХИКМЭН ҚАРТ

	Келесі күні таңертең мен әдеттегідей еріктілер қосына аттандым. Бұл жолы Галлахер бірге жүрді. Өйткені жасақтан ант алу54 керек болғандықтан, біз міндетті түрде қатысуға тиіс едік.

	Сыртқы бейнелерінен гөрі қарамы жағынан айбарлы көрінген жасаққа көп-көрім жұрт жиналған екен. Бұл атты әскер болатын. Бірақ әркім өз бетінде жарақтанғандықтан, қарулары мен мінген аттары әр түрлі. Бәрінде дерлік винтовка бар, бірақ кейбіреулерінде американ революциясы кезіндегі соғыста атадан қалған ескерткіш ретінде ескі мушкеттер сақталыпты. Кейбіреулер қос ұңғылы жай ғана аңшы мылтығымен қаруланған. Бытырамен оқталатын ол мылтықтар, әрине, айқаста қаһарлы қару бола алмайды. Тапаншаның да барлық түрлері ─ мыс қаптаған ауыр тапаншалардан бастап, қалтаға сыйып кететін жалғыз және қос оқпанды кішкенелеріне дейін бар болатын. Револьвер ешкімде жоқ екен. Атақты кольттар55 шекарадағы аудандарға әлі жете қоймаған-ды.

	Еріктілердің бәрінде қасапшылардың пышағындай, жалпақ жүзді, үлкен пышақ бар.

	Кейбіреулер көне өрнектер салынған қанжарлар тағып алған. Көпшілігінде үндістердің томатавкілеріне ұқсас, белбеуге қыстырып алған кішілеу айбалталары бар. Бұл айбалталар иесіне екі жағдайда: орманда ағаш кесіп, жол салған кезде және жаудың басын қақ айыратын кезде қажет болады.

	Қару-жараққа қоса оқ-дәрі салған дорбалары, оқшантайлары болатын. Қысқасы, бұл шекараға жақын тұратын адамдардың немесе бұғы аулайтын әуесқой аңшының бәрінде кездесетін көр жерлер еді.

	Қару-жарақтары мен көр-жерлері сияқты аттары да алуан түрлі болатын-ды.

	Мұнда сүйегі шодырайған қыршаңқы жабылар да, алыс жолға төзімді жатаған мініс атты, биік әрі төзімді келетін андалуз тұқымдас56 жабайы жылқы, үсті-басы жұлым-жұлым әлдеқандай скваттер мініп алған ыңыршағы айналған көтерем бие, сайыпқыран жастар, плантатор ұлдары мініп алып, мақтанышпен сес көрсетіп жүретін, араптың жауға шабатын жүйріктері де бар еді. Қашыр мінгендер де көп. Ерге үйренген американ және испан қашырлары шабуыл кезінде атпен тең түсе алмағанмен, жорыққа жарап жатыр.

	Сор батпақта немесе құлаған ағаштар мен дауылдан сынған бұтақтар және бір-бірімен жарыса, матаса өскен шырмауық басқан жыныс ормандарда, ат жүре алмай, сүріншектеп, батпаққа бата беретін жерлерде қашырлар, қашан да жол табады. Тәжірибелі аңшылардың көбі аңның соңынан түскен кездерде араб жылқысынан гөрі қашыр мінгенді тәуір көреді.

	Жасақшылардың киген киімдері де ала-құла. Офицерлер толық немесе жартылай әскери форма, ал солдаттар жағы ондай емес: жүннен тоқылған, қызыл, көк, жасыл түсті кеудешелер, қылшық жүнді сұрғылт, қоңыр тоқымалар; қызыл мата жейделер; қоңыр, ақ, сары кенеп бешпет киген.

	Аспан түстес көгілдір бешпет кигендер де бар! Бұғы терісінен тігілген аңшы кеудешелері, дәл сондай мокасиндер мен шұлықтар, жылқы немесе аллигатор терісінен тігілген қоныштары ұзынды-қысқалы етіктер ─ қысқасы Құрама Штаттардағы киімдердің барлық түрін кездестіруге болатын еді. Бас киімдері де әр алуан, шым-шытырық. Биік дулығалар мен кепилер кездесе қоймайды. Оның есесіне жүн мен киізден жасалған фуражкалар мен қалпақтарды, сондай-ақ, сабан мен пальма жапырақтарынан тоқылған, әбден жұмарланған, етегіне ел қонғандай қалпақтарды көздеріне түсіре киіп алыпты. Кейбіреулерінің басында көк мауытыдан тігілген, формаға сай фуражкалар жүр. Әлгілерді әскери адамға тек фуражка ғана ұқсас ететін секілді.

	Бірақ бұл жасақтың еріктілеріне ортақ бір нәрсе бар ─ ол дұшпанмен тезірек шайқасуға деген тежеу бермес құштарлық, бүкіл елге осынша ойран салған жексұрын жабайылармен күш сынасқанша асығу. "Біз қашан шайқасамыз?" ─ міне, еріктілердің аузынан шығатын жалғыз ғана сұрақ осы.

	Хикмэн қарт іскер адам боп шықты. Сайлау кезінде жасы мен мол тәжірибесін ескере отырып, бір ауыздан сержант атағын берген. Бірнеше рет онымен сөйлесудің де реті келді. Аллигатор аулаушы маған баяғыдай сенімді дос боп қала берді және біздің отбасымызға шексіз берілген адам еді. Сол күні өзінің адалдығын тағы да дәлелдеді. Күтпеген жерден ойда жоқ сөзді бастады:

	─ Үндістер менің бас терімді сыпырса да турасын айтайын, лейтенант, - деді ол, ─ әлгі есек сіздің қарындасыңызға үйленеді дегенге өліп кетсем сенбеймін.

	─ Кім үйленеді? - деп сұрадым мен таң қалып, Галлахерді айтып отыр ма деген оймен.

	─ Әлгі сіздердікіне барғыштай беретін сұмырайды айтамын. Аренс Ринггольд - қарғыс атқан адам, нағыз малғұн!

	─ Ә, кімді айтып тұр десем! Ол жөнінде сөз тарап жүр ме?

	─ Бүкіл аймақтың аузындағы сөз тек сол туралы. Егер мұндай іске жол берген болсам, мені сайтан алсын, Джордж Рэндольф! Қарындасыңыз ─ әдемі қыз, осы өлкедегі айтулы сұлудың нақ өзі. Оны анадай оңбаған жексұрынға беру деген!.. Бұл әңгімені естігім де келмейді, долларымен қоса құрысын! Осы сөзімді ұмытпаңыз, Джордж: бейшара қызды өмір бойы бақытсыз етеді. Оған еш күмән жоқ, ол нағыз құдай атқанның өзі!

	─ Ақыл қосқаныңызға көптен-көп рақмет айтамын, Хикмэн! Бірақ, менің ойымша, қауіптенетін ештеңе жоқ. Онысынан ештеңе шықпайды.

	─ Онда мына жұрттың сандалып жүргені не сөз? Егер әкеңіздің көз көргені болмасам, бұлайша еркін сөйлемес едім. Бірақ мен оның досы болатынмын, енді сіздің досыңызбын, сізбен сөйлескім келгені сондықтан. Біз мұнда "үндістер ұры" деп ұран сала айқайлаймыз. Ал, шын мәнінде, бүкіл Флоридадағы үндістердің ішінен дәл Ринггольдтердей алаяқ, қарақшыларды іздеп таба алмайсың! Әкесі сондай еді, ұлы да оңбады! Бүкіл зәузатымен қарғыс атқан адамдар.

	Шал бір кетуін кеткен, бірақ қайда кеткені белгісіз.

	Бәлкім, албастының қолына түскен шығар, жер бетінде жасаған барлық қиянаттары үшін әлі ұзақ уақыт тозақтан шыға алмас. Өзеннің арғы бетіндегі метистерге жасаған зорлық-зомбылығы үшін-ақ жүз есе жазасын тартады.

	─ Пауэллдер отбасын айтасыз ба?

	─ Иә, ол әлемдегі ең шектен шыққан әділетсіздік болды. Өз өмірімде ондай сұмдықты естіген емеспін. Сайтан атымен ант берейін.

	─ Демек, болған жайды біледі екенсіз ғой?

	─ Әрине, мен олардың қандай оңбағандық жасағандарын түгел білемін. Бұл ─ адамның, оның үстіне, өзін джентльмен санайтын, ақ нәсілді адам істеген зұлымдықтың ішіндегі бұрын-соңды болмаған пасықтық. Шайтан атымен ант берейін, тап соның өзі!

	Менің өтінішім бойынша Хикмэн бақытсыз отбасының қалай тоналғанын бастан-аяқ айтып берді. Пауэллдердің өз плантацияларын тіпті де өз еріктерімен тастамағандарын білдім. Керісінше, бейшара жесірге басқа жерге қоныс аудару өміріндегі ең ауыр соққы боп тисе керек. Әңгіме бұл үй-жайдың бүкіл аймақтағы ең жақсы мекен ретінде жоғары бағаланғандығында ғана емес, аяулы азамат ─ күйеуімен бірге өткізген бақытты күндер жөніндегі қимас естеліктер де осы жерге байланысты еді... Тек сойыл ұстаған шериф кейпіндегі рақымсыз заң ғана жесірді туған жерінен кетуге мәжбүр етті.

	Туған жерден айырылу кезіндегі қасіретті көрініске Хикмэн куә бопты. Ол оны қарапайым әрі сұңғыла сөздермен суреттеп берді. Бүкіл отбасының өз үйімен қиналып, қимай қоштасқандарын айтты. Ұлының зорлыққа шыдай алмай айтқан сөздерін естіп, шешесі мен қызының көз жастары көл болып, жалынып-жалбарынғандарын өз көзімен көріпті. Бақытсыз жесірдің қолында қалған бар мүлкін ─ марқұм күйеуі сыйлаған қымбат заттарын ұсынғанын, тек әлгі оңбағандардан, осынша бақытты жылдарын өткізген қасиетті қара шаңырақтарында қалдырып, рақым етулерін өтінгенін естіпті. Бірақ ананың көз жасына қараған ешкім болмады. Аяусыз қуғыншылар қасіретті түсінбеді, жесірді өз үйінен қуып шықты.

	Кәрі аңшы осының бәрін қамыта отырып баяндады. Ол сырт пішіні келісімсіз, сөздері қарабайыр болғанмен, әділетсіздікке төзбейтін, жарқын жанды, ақжүрек кісі, содан да қылмысты іске қатысқандардың бәрінен жиіркеніп, ал Ринггольдтерді бар жүрегімен жек көріп кетті. Оцеоланың отбасы ұшыраған апат туралы аңшының әңгімесін естігенде, осыншама айуандық пен қаталдыққа жаным қатты күйзелді. Күдік жеңіп, көмескі тарта бастаған Оцеолаға деген көңілім бұрынғыдай жылып сала берді.





LIX тарау





АСЫҚҚАН ЖАУШЫ

	Хикмэн екеуміз емін-еркін сөйлесу үшін аулағырақ шықтық. Қызынып алған қарт аңшы ашығынан сөйлей бастады. Ол маған қызық хабар айтар деп күттім. Біздің отбасымызға берілгендігіне, өз басымды қатты сыйлайтындығына сенгендіктен, мен де біржола ағымнан жарылып, өз сәтсіздіктерімді айтуға бекінгенмін. Хикмэн қарапайым адам, бірақ өмірден түйгені көп, сондықтан одан артық маған кім ақыл бере алады?

	Өмірін тек аллигаторлардың арасында өткізіп жүрген жоқ қой. Керісінше, ғұмырында көрмеген қиыншылығы жоқ. Оның достығына алаңсыз сүйенуіме болатын және тәжірибесі мен даналығына кәміл сенетінмін.

	Кей нәрсені біледі-ау деген күдік болмағанда, жүрегімде зілзала боп жатқан құпияны шет жағалап ашар да едім. Сары Джектің тіріліп келгенін Хикмэннің білетіндігіне сенімім зор. Мулаттың өліміне сенбейтінін бұрын да емеурінмен сездірген. Бірақ мені мулат емес, Аренс Ринггольдтің әзірлеп жүрген зымияндығы ойландырады. Бәлкім, Хикмэн ол туралы бірдеңе білетін шығар? Спенс және Уильямстің аттарымен қоса мулаттың да есімі аталған кезде, қарт аңшының әлгі жексұрындар жайлы бірдеңе айтқысы келгендей, көп сырлы көз тастағанын байқаған болатынмын.

	Хикмэнге өз құпиямды ашуға енді оқтала бергенімде, ат дүбірі естілді.

	Өзен бойлап, бейнебір бәйгеге шапқандай, құстай ұшып келе жатқан салт аттыны көріп қалдым. Аты қылаң түсті, өзі қара кісі: Джек екенін бірден ұқтым.

	Аулақтағы шіркеуге қарай шаба жөнелмесін деген оймен ағаштар тасасынан ашық жерге шығып, Джек жақындай бергенде, оны дауыстап шақырдым. Ол даусымды естіп, атының басын кілт бұрып, бізге қарай беттеді. Тәрізі, Джек тапсырмамен келген болуы керек, бірақ Хикмэннің көзінше айтуға именіп, құлағыма сыбырлады. Менің күткенім: "Аренс Ринггольд келді!" деген сөз еді.

	Ол маған: "Джордж мырза, әлгі қара сайтан сап етіп келе қалды", - деді. Құлағыма сөзбе-сөз айтқаны осы.

	Бұл хабарды естіген соң, барынша сабырлы болуға тырыстым. Хикмэн біздің үйде оғаш бірдеңе болып қалған екен деп сезіктеніп жүрмесін дегенмін. Зәңгіні үйге қайырып, аңшымен бірге еріктілерге қайта оралдым. Сонан соң байқатпай Хикмэннен қалып кетіп, қалың топқа сіңісіп кетуге тырыстым.

	Көп ұзамай атымды шешіп алған бойы, ешкімге, тіпті Галлахерге де тіл қатпастан ерге қарғып мініп, асығыс тартып отырдым. Біздің плантацияға апаратын төте жолмен жүрмей, шіркеуге тиіп тұрған орман арқылы шамалы бұрылыс жасауға бекіндім. Мұны Хикмэн қартты және жаушының келгенін көздері шалып қалған басқа да кісілер болса шатастыру үшін әдейі істедім. Егер Джекпен бірге кеткен болсам, үйде бірдеңе боп қалғанын сезіп қояр еді. Сезікті кісілер мені үйге қарай емес, мүлдем басқа бағытқа кетті деген ойда қалсын деп, жасаққа да көз қылу үшін ғана барғанмын. Бұталардың арасынан өткен соң, өзенді жағалап жүретін басты жолға шықтым. Сонан кейін, өмір мен өлім мәселесі сынға түскендей, атымды тебініп, құйғыта жөнелдім. Сонша қатты шапқан себебім, құпия қонақ ─ шешем мен қарындасымның сағына күткен мейманы ─ қоштасып кетіп қалмай тұрғанда жетіп үлгеруім керек.

	Ринггольдті жек көруге жеткілікті себептерім бар болғанмен, бірақ ешқандай қара ниет ойым жоқ. Сұмырайдан құтылудың ең әділ және дұрыс жолы оны тек өлтіру екенін біле тұра, ондай пиғыл түйген емеспін. Ринггольдтің қаталдығы туралы Хикмэн қарттан естіген әңгімеден қаным қайнап тұрған осы минутта еш жасқанбастан, ар-ожданыма дақ түседі-ау деп ойланбастан-ақ өлтіре салған болар ем. Алайда ашудан қанша қаным қайнағанмен, әзірге жындана, ақылдан адаса қойғаным жоқ. Сақтана білудің қарапайым түйсігі─саналылықтан алыстай қонған емес. Сондықтан Самсонның57 өмірі туралы трагедияның соңғы актісін ойнауға тіпті де асыққан жоқпын. Ойға алған әрекеттерім әлдеқайда қолайлы көрінді.

	Мүмкіндігінше үйге сездірмей жетіп, қонақ отырған бөлмеге күтпеген жерден кіріп барып, мейманды да, үйдегілерді де қапелімде қолға түсірсем, сосын үшеуінен де түсініктеме талап етіп, сонымен отбасы жағдайындағы құпияларды біржолата шешпекпін. Шешем, қарындасым және олардың қонағымен де көзбе-көз сөйлесіп, үшеуіне де шындықты мойындатуым керек.

	"Солай!" деймін өзімнен-өзім, атымды аямай тебіне түсіп. Иә, олар бәрін де мойындауға тиіс! Әрқайсысы өзінше ме, әлде бәрі бірге ме, болмаса..."

	Шешем мен қарындасыма не шара қолданарымды білмедім. Әйтсе де аналық және бауырлық махаббаттың сөнуге айналған күлінен тұтана бастаған бықсық ойлар жүрегіме қонақтап та қалған еді.

	Егер Ринггольд шындықты айтудан бас тартатын болса, онда қамшының астына алып, үйден қуып шығамын да, бұдан былай біздің үйге қайтып келмейтін етемін. Әдеп сақтауға келетін болсақ, ол жөнінде сөз болуы мүмкін емес. Қазір оны ойлауға мұршам жоқ. Өзіңді өлтіргісі келген адамға не істесең де дауа.





LX тарау





МАХАББАТ СЫЙЫ

	Үйге сездірмей кіргім келгенін айттым білем. Сондықтан сақтық жасап, плантацияға жете бергенде жолдан бұрылып, көл мен апельсин тоғайын жағалай жүретін соқпаққа түстім. Үйге артқы жағынан келсем, ешкім байқамас деп ойладым. Егіспен келе жатқанымды қоршаудың ішінде жұмыс істеп жатқан құлдардың көріп қалуы мүмкін, бірақ олар дала жұмыскерлері болатын.

	Бәрінен бұрын үй қызметшілерінің бірі көріп қалмаса екен деп қауіптендім.

	Қара Джек үйге барған жоқ: уәделі жерде күт деп бұйырғанмын, сол жерден таптым да. Соңымнан ер деп бұйырып, әрі қарай шаба жөнелдім. Егістіктен өткен соң орманға жетіп, аттан түстік. Одан әрі қарай жалғыз кеттім.

	Аң аулаған аңшы немесе ұйқыдағы жауына бұқпантайлап бас салар жабайы адам қалай бой тасаласа, мен де үйге, өз үйіме, әкемнің, шешем мен қарындасымның шаңырағына солай жасырынып бардым.

	Аяғым дірілдеп, тізем бүгіле берді. Қобалжу мен ашу-ызадан кеудем көріктей көтеріледі. Аз ғана сәтке кідірдім. Өзім қатысқалы тұрған жағымсыз, лайықсыз көрініс ап-анық көз алдыма келді. Бір минуттай дағдарып қалдым. Өз ниетімді осынша оспадарлықпен жүзеге асырмау үшін, бәлкім, қайтып кетіп, басқа бір қолайлы сәтті күтуім де мүмкін болатын. Бірақ дәл сол сәтте құлағыма жеткен дауыстар батылдана түсуіме себеп болды. Қарындасымның сыңғырлаған ашық күлкісі мен.. әлдекімнің даусын естідім. Үздігіп жүрген сұмырайдың шиқылдақ жіңішке үнін бірден тани кеттім. Бұл дауыстар мені шатып алғандай, қанымды қайнатты. Олар мені келемеж ететін секілді. Қарындасымның бұл қай қылығы? Тұңғиық күдіктен ет жүрегім езіліп тұрғанда күлгені несі?

	Басқаша, кісілікке лайық жолмен әрекет ету жайындағы ойларым осы арада зым-зия болды. Өз жоспарымды орындауға бекіндім. Бірақ алдымен не айтатындарын біліп алу керек.

	Жақындап келіп, құлағымды тостым. Олар үйде емес, апельсин тоғайындағы алаңқайда серуендеп жүр екен. Мысықша басып, бұталарды жайлап қана ысыра, бірде еңкейіп, бірде бой жазып олардан алты-ақ қадам жерден шықтым. Жапырақтардың арасынан қарындасымның көйлегі анық көрінеді және сөздері жақсы естілуде. Әңгімелерінің ең шешімді тұсы екендігіне ұзамай-ақ көзім жетті. Ринггольд қарындасыма тұңғыш рет ресми түрде ұсыныс жасаса керек, әлгі күлкі содан туған секілді.

	─ Иә, демек, мені шынымен жар еткіңіз келеді ғой? Осыны шын айтып тұрсыз ба?

	─ Иә, мисс Рэндольф. Күлмеңіз маған! Қанша жылдан бері күйіп-жанып жүргенімді білесіз ғой.

	─ Жоқ, білмеймін Оны қайдан білмекпін?

	─ Өзім айтып едім ғой. Жүз рет қайталаған жоқ па едім?

	─ Бос сөз! Мұндай мәселеде сөзге онша көп мән бере бермеймін. Бұл сөзді мен ондаған еркектің аузынан естігенмін, бірақ солардың бәрі бірдей маған қызыға қоймаған болар деп ойлаймын. Тілде сүйек жоқ, Аренс мырза!

	─ Бірақ сізге деген сезімімнің шынайы екендігі қарым-қатынасымнан көрініп жүр ғой. Мен сізге қолыммен қоса бүкіл байлығымды ұсынып отырмын. Шын берілгендігіме осының өзі-ақ дәлел болмай ма?

	─ Әрине, болмайды. Ақымақ екенсіз ғой! Егер мен сізге тұрмысқа шыға қалсам, бар байлығыңыз бәрібір өзіңізде қалады. Оған қоса, өзімнің де аздаған байлығым бар, ол да сіздің қарауыңызға көшкен болар еді. Міне, көрдіңіз бе, сөз жоқ, бәрі сіздің пайдаңызға шешілгелі түр.

	Қарындасым тағы да сықылықтап күлді.

	─ Жоқ, мисс Рэндольф, ол не дегеніңіз! Сіздің байлығыңызға қол тигізу деген ойыма да келмейді. Егер менің қолымды алсаңыз...

	─ Қолымды дейсіз бе, сэр! Әйелдің келісімін алуға ұмтылған адам қол емес, жүрегін ұсынар болар! Иә, жүрегін ұсынады!

	─ Несі бар, жүрегімнің де сіздікі екенін әлдеқашаннан білесіз. Оны зиялы қауымның бәрі біледі.

	─ Ә, демек, сіз оны жұрттың бәріне жария еткен екенсіз ғой? Міне, мұныңыз маған тіпті ұнамайды!

	─ Сіз маған тым қаталсыз! Менің көптен беріле сүйетіндігіме көзіңіз жететін уақыт болды. Сізге деген көңілімді баяғыда-ақ білдіріп, маған әйел болуға ұсыныс жасаған болар едім, егер... ─ Ол осы арада күмілжіп қалды.

	─ Егер не болмағанда?

	─ Шынымды айтсам, әкем тірі тұрғанда, өзіме-өзім қожа бола алған жоқпын.

	─ Ә, солай деңіз?

	─ Енді өзіме-өзім бимін және егер, қымбатты мисс Рэндольф, қолымды қақпайтын болсаңыз...

	─ Тағы да қол! Айтпақшы, әлгі ұсына беретін қолыңыз онша жомарт емес деседі. Ұсынысыңызды қабыл алған күннің өзінде де, мен шаш қыстырғыш, түйреуіш дегендей, -анау-мынауға жұмсайтын тиын-тебен де ала алмайды екем, ха-ха-ха!

	─ Ол өсекші дұшпандардың сөзі ғой, мисс Рэндольф. Бірақ ант етейін, бұл жағынан мен сізге ешқашан таршылық жасамаймын.

	─ Ант ішкеніңізге қарамастан, бұған мен онша сенімді емеспін. Тойға дейін берілген уәде, көп жағдайда ұмытылып кетеді. Сізге сене алмаймын, қадірменді дос, жоқ, жоқ!

	─ Ант ішейін, сенуіңізге болады!

	─ Қарғанбаңыз! Жомарттығыңызға сенетіндей менің ешқандай дәлелім жоқ. Бері қараңызшы, мистер Ринггольд, сіз маған өміріңізде әлі бір рет сый жасаған жоқсыз.

	Осы арада ол тағы да сақылдап күлді.

	─ О, егер қабылдайтыныңызды білсем ғой! Сізден барымды аямас едім!

	─ Ал жақсы. Сынап көрелік. Сіз маған сый тартыңыз.

	─ Қалауыңызды айтсаңыз болды, тілегіңіз табанда орындалады!

	─ Сізден ат, күшік, немесе жылтырауық әшекей секілді анау-мынауды сұрайды деп тұрсыз ба? Шын сөзім, оның бірі де емес.

	─ Маған бәрібір ─ онсыз да бар байлығымды ұсынып отырмын ғой. Ал бір бөлігін сөз етуге де тұрмайды. Сіз тек тілегіңізді айтсаңыз болды, сөзсіз орындалады.

	─ Әй, сақылық-ай! Ал жарайды. Сізде мені өте, өте қызықтырып жүрген бір дүние бар! Қалай десем екен, тіпті сіз соны маған сатсаңыз дегенді айтқалы жүргенмін.

	─ Ол қандай дүние, мисс Рэндольф?

	─ Плантация.

	─ Плантация?..

	─ Дұп-дұрыс айтасыз. Бірақ сіздікі емес, өзіңіз иеленіп отырған плантациялардың бірі. Оны бір кезде Тупело-Крикте тұратын метистер отбасы иеленген еді. Ұмытпасам, сіздің әкеңіз сатып алды-ау деймін.

	Виргинияның "сатып алды" деген сөздерді баса айтқанына назарым ауды. Қарындасыма жауап берген кезде Аренстің қысылып тұрғанын да байқадым.

	─ Иә, иә... Ол рас. Бірақ таңданып тұрмын, мисс Рэндольф. Ол плантация сізге қазір неге керек бола қалды? Менің бүкіл байлығыма онсыз да қожа болмайсыз ба?

	─ Ол өз шаруам. Солай істегім келеді. Оған ерекше себептерім бар. Сол жерді ұнатамын... Өте көрікті жер, сонда барып, жиі серуендеп қайтамын. Біздің ескі үйдің ағатайыма қалатынын ұмытпаңыз. Өмір бойы сұрбойдақ боп өтпес! Ал мамам тек өз үйінде тұрғысы келеді... Бірақ сізге бәрін айтып жатпаймын. Сый жасайсыз ба, жасамайсыз ба ─ өзіңіз біліңіз.

	─ Жарайды. Егер сол плантацияны сізге сыйласам, сіз маған...

	─ Өйтіп шарт қоймаңыз, білдіңіз бе? Әйтпесе, тізерлеп тұрып өтінсеңіз де, ешқандай сыйлығыңызды алмай қоямын.

	Соны айтып тағы да күліп алды.

	─ Олай болса, мен сізге ешқандай шарт қоймаймын. Плантацияны алуға келіссеңіз болғаны. Ол сіздікі!

	─ Әңгіме мұнымен біткен жоқ, мистер Аренс. Сіз оны маған қалай оңай бере салсаңыз, солай оп-оңай қайтарып аласыз ғой. Оны істемейтіндігіңізге қалай сенімді бола аламын? Маған ресми құжаттар керек.

	─ Оны да аласыз.

	─ Қашан?

	─ Қалаған уақытыңызда. Керек болса, бір сағаттан кейін.

	─ Иә, иә, тездетіңіз. Барыңыз да, алып келе қойыңыз. Бірақ есіңізде болсын, мен ешқандай шартты мойындамаймын.. Мұны ұмытпаңыз!

	─ О, шарт қойғалы тұрғаным жоқ! - деп қуанып кетті Ринггольд. ─ Қорқатын не бар? Тек өзіңізге сенемін. Бір сағаттан кейін құжаттар қолыңызда болады. Cay болыңыз!

	Соны айтып, ол ұзай берді.

	Мына әңгіменің, әсіресе, оның соңғы жағының естен тандырғаны сонша, тастай қатып қалыппын. Ринггольд ұзап кеткеннен кейін ғана ес жидым. Енді не істерімді білмей, бұрынғыдан да дал болдым: Рннггольдті қуып жеткенім жөн бе, әлде жазасыз қоя бергенім жөн бе?

	Сөйткенше Виргиния жайымен үйге қарай аяңдады. Оған Ринггольдке ашуланғаннан да жаман ренжідім. Сондықтан оның кете беруіне бөгет болмай, дереу қарындасыммен сөйлескім келді. Айтыстың көкесі енді басталды. Қарындасым мен шешем қонақ бөлмеде отыр екен, турасынан, бет-жүздеріне қарамай, ешбір сөздеріне құлақ салмай, жаңа ғана біздің үйден шыққан, мені өлтіргелі жүрген адамның бар сықпыт-пиғылын суреттеп бердім.

	─ Виргиния қарындасым, осыдан кейін де сен соған тұрмысқа шығуға келісім бересің бе?

	─ Ешқашан, Джордж! Оған шығу ойымда да болған жоқ. Ешқашан! - деді ол алқынған күйі, сосын диванға сылқ етіп отыра кетіп, екі алақанымен бетін басты.

	Алайда шешем маған сене қойған жоқ. Өзімнің ақтығымды дәлелдейтін басқа да жайларды айтуға оқтала бергенімде сырттан біреу қатты дауыстап шақырды. Дәлізге жүгіріп шықтым. Көк мундирлі, сары қайырма жағалы салт атты келіп тұр екен. Форттан келген жаушы боп шықты. Үсті-басы шаң, аты ақ көбік болған. Ұзақ уақыт суыт жүргені көрініп тұр. Солдат бір парақ қағазды ұсына берді. Галлахер екеуміздің атымызға асығыс сүйкей салған бұйрық екен. Қағаздың бүктеуін жазып, оқып шықтым.

	"Адамдарыңызды дереу форт Кингке қарай алып жүріңіздер. Аттарды аямай барынша жедел жетіңіздер. Қаптаған жау қоршап келеді. Біз үшін әр винтовка қымбат. Бір минут кідіруші болмаңыздар!

	Клинч"





LXІ тарау





ЖОРЫҚ

	Бұйрықты дереу орындауға тиіс едік. Сәтін салғанда, атым ерттеулі тұрған, бес минут өтпей еріктілер қосына қарай шаба жөнелдім. Ерлік көрсетуге құлшынып жүрген жауынгерлер жорық туралы хабарға жамырай қуанып, "уралап" қарсы алды. Тәртіптің кем-кетігін ынталылық толтырып, бас-аяғы жарты сағатқа жетер-жетпес уақыт ішінде жасақ әскери сап түзеп, жорыққа әзір болды. Жолымыздан бөгейтіндей ештеңе болған жоқ. "Қозғал" деген бұйрық беріліп, кернейлер сарнап, сәл ретсіздеу болса да, екі-екіден сап түзеген еріктілер форт Кингке қарай шұбырып шықты.

	Шешем және қарындасыммен қоштасып шығу үшін кері қарай шаба жөнелдім. Қоштасуға уақыт тығыз болды, бірақ үйден көңілім біраз орнығып шықтым. Қарындасым бәрін біледі, енді Ринггольдке көне қояр деп қорықпауға да болады.

	Бұйрық әкелген драгун бізбен бірге жүрді. Жолай форттағы жаңалықты түгел естідік. Көп оқиғалар болыпты. Үндістер бала-шаға, мал-мүліктерін алып, өз тұрақтарынан кетіп қалған көрінеді. Бірнеше қоныстарын өздері өртеп жіберсе керек. Сондықтан ол жерлерде ақ жүзділер өртейтін де ештеңе қалмаған. Бұл олардың соғысқа мықтап бел байлағандарын көрсететін. Қайда кеткендерін біздің жансыздар да анықтай алмапты. Кейбіреулер жарты аралдың түкпіріне, оңтүстікке қарай ауған болар десті. Басқалары, Амазура өзенін өрлей көптеген мильге созылып жатқан "Уитлакутчи батпағы" деп аталатын ми батпаққа қарай ойысты деген долбар айтты.

	Соңғы долбар шындыққа жуық секілді. Бірақ қоныс аударғанда үндістердің із жасыра білетіндіктері сонша, тіпті қылаудай белгі қалдырмайды. Бізге жақтас үндістердің жансыздары ─ солардың ішіндегі ең сұңғылалары да ─ олардың шегінген жолдарын тап басып айта алмады. Жұрттың көпшілігі үндістер қорғаныспен ғана шектеледі, Америка әскерлері жоқ елді мекендерге ғана шабуыл жасап, сонан соң олжаларын алып, қалың батпаққа сіңіп кетеді деген болжам айтады. Негізі бар әңгіме болуы мүмкін. Олай болса, соғыс оңай біте қоймас. Басқаша айтқанда, "Нақты соғыс" емес, тек қана нәтижесіз жорықтар мен өкшелей қуу ғана болады. Егер үндістер бізбен ашық соғысудан бас тартатын болса, онда шегінген жауды қуып жетуіміз екіталай.

	Солдаттар жау қалың орманға сіңіп кетсе, іздеп табу қиын, тіпті мүмкін емес деп қорқатын. Алайда мұндай жағдай ұзаққа созылмас. Үндістер мәңгі-бақи тек қана тонаумен күн көре алмайды. Олардың олжалары күн сайын азая бермек.

	Оның үстіне жалпы сандары қарақшылар тобыры үшін тым көп. Айтпақшы, олардың дәл саны жөнінде ақтардың білетіндері де шамалы. Біреулер, қашқын зәңгілерді қоса есептегенде, жалпы саны бір мыңнан бес мыңға дейін ғана жетеді деседі. Бірақ шекаралық аудандарда тұратын кәнігі тұрғындардың өзі де шамамен ғана айта алады. Менің есебім бойынша, бөлініп кеткен сатқындарды алып тастағанның өзінде, үндістерде мыңнан астам жауынгер болуға тиіс. Үндістерді жақсы білетін Хикмэн қарт та сондай ойда болатын. Осынша адам ми батпақтың ортасынан күнкөріске жететін азықты қайдан тапсын? Қанша көреген болса да, мол азық-түлік жинап ала қоюлары мүмкін емес шығар? Жоқ, бұл сұраққа батыл түрде тек теріс жауап беруге болады.

	Биылғы жылы семинолдардың жылдағыдай өнім ала алмай қалғанын жұрттың бәрі біледі. Қоныс аудару мәселесі көктемде-ақ сөз болған, сондықтан болашақтары бұлдыр көрінгендіктен, көп отбасылар егінді аз септі, ал кейбіреулер мүлдем сепкен жоқ. Сол себепті өнім жылдағыдан аз болып, форт Кингтегі кеңестің алдында-ақ кейбіреулер тамақты сатып алуға немесе шекаралық тұрғындардан қайыр-садақа сұрауға мәжбүр болған. Ұзаққа созылар бұл науқан аяқталғанға дейін олардың күн көре алулары мүмкін бе? Аштық оларды өз бекіністерін тастап шығуға мәжбүр етеді. Үндістер не ұрысқа кіріседі, не бітімге келіседі. Бәрінің ойлағандары осы болатын.

	Жорық кезінде де осы мәселе қызу талқыға түсті. Ол әсіресе даңқ қуып жүрген жастар үшін ерекше қызықты көрінді. Егер дұшпан соғыс қимылдарының абыройсыз тәсіліне көшсе, жеңіске кім жетер екен? Жорыққа қатысушылар батпақтың кісіні өлтірер иіс-қоңысын көтере алмай, сүйектері сонда шашылып қалмаса деңіз. Бірақ жұрттың көпшілігі үндістер көп ұзамай аштыққа ұрынып, ашық шайқасқа шығуға мәжбүр болады деп үміттенді. Ал үндістер аштыққа ұзақ уақыт шыдай ала ма, жоқ па деген сұраққа тірелгенде, жұрттың пікірі екіге бөлінді. Жергілікті жағдайды жақсы білетіндер шыдай алады десті. Аллигатор аулаушы қарт та осы пікірде еді.

	─ Оларда, - деді ол, ─ "Конти" деп аталатын жуан тамырлы бұталар бар. Ол батпақты жердің бәрінде өседі. Кей жерлерде оның жуандығы қант құрағынан кем түспейді. Өзі жеуге жарамды, сонымен бірге үндістер одан "конти" деп аталатын сусын дайындайды. Емен жаңғақтары да жаман тамақ емес, әсіресе қозға пісіріп жесең, қандай дәмді. Оны қанша жинаймын десең де жетіп жатыр ─ қаласаң жүздеген бушель58 жина. Сонан соң, көкөніс орнына жүретін пальма капустасы бар ғой. Ал етке келсек ─ бұғы, гризли аюлары дегендерің қашан да қол астында... Ал батпақтарда тасбақа, күркетауық, тиін, жылан, тарақ құйрықтарды айтпағанда, аллигатор және сол секілді басқа да құдайдың кәріне ұшыраған хайуанаттар толып жатыр! Бүл қызыл өңділер нағыз антұрғандар! Олардың жемейтін бәлесі жоқ ─ құстардан бастап тышқандарға дейін жей береді. Немене, сенбейсіңдер ме, жігіттер? Үндістер сендер ойлағандай оп-оңай өле салмайды. Олар осы қарғыс атқыр батпақта тіске басар бірдеңе қалғанға дейін тістесіп бағады. Олар соны істейді!

	Осы бір кемеңгерлік сөз тыңдаушыларына қатты әсер етті. Шынтуайтқа келгенде, жексұрын жау бұлар ойлағандай осал болмай шықты.

	Еріктілер қатаң әскери тәртіппен жүруге көнбеді. Офицерлер алғашқыда біраз талап етіп көргенмен, түк шықпайтынын білген соң, одан бас тартты. Жасақшылар, әсіресе, жастар жағы, қатардан минут сайын бөлініп, бұталардың арасынан қылт етіп көрініп қалған бұғы, не күркетауықты атып алу үшін қалың орманға кіріп кетеді, әйтпесе оңаша әрі тып-тыныш жерде жанторсықтағы шараптан сылқия жұтып алады. Оларға ұрсамын деп уақытты текке өлтіресің, ал қаттырақ айтсаң, көбіне бетіңнен ала түседі.

	Сержант Хикмэн еріктілердің қылықтарына қатты ренжіді.

	─ Боқмұрындар! - деп кіжінді. ─ Сарыауыздар, сазайларыңды тартарсыңдар әлі! Содан кейін жым болмасаңдар, тап аллигатордың аузында кетейін! Ротадағы кез келген айғырға биемді бәске тігуге бармын, күн батқанша осы жүгермектердің біреуінің скальпі сыпырылады! Ар-ожданыммен ант етемін!

	Онымен бәстесуге ешкімнің батылы бармады, дегенмен айтқаны аумай келді: нағыз көрегендік боп шықты.

	Еліріп алған бір жас плантатор, өзінің қант плантациясында жүргендей, қауіп-қатерді ұмытып, бұғы қуамын деп жүріп жасақтап бөлініп қалды. Ол көзден ғайып болғаннан соң бес минут өтпей-ақ орманда екі дүркін мылтық гүрс ете қалды. Келесі сәтте астындағы аты бұтаның ішінен ойнақтап шыға келді.

	Жасақ тоқтады.

	Бір топ еріктілер мылтық атылған жаққа қарай шаба жөнелгенмен, ешқандай жау ізін таба алмай, тек жас плантатордың екі жерден оқ тесіп өткен денесін ғана кезіктірді. Бұл жас жігіттің өлімі жолдастары үшін ауыр болғанмен, жақсы сабақ болды. Ендігі жерде ешкім бұғы аулауға қызыққан жоқ.

	Өлген жігітті өзін тауып алған жерге жерледік. Сонан соң, офицерлердің қуанышына орай жасақ қатаң тәртіппен қайтадан жолға шығып, күн батар алдында аман-есен форт Кингке жетті.





LXII тарау





БАСТАН ТИГЕН СОҚҚЫ

	Білінбей өте шыққан бір сағат уақыт болмаса, форт Кингте есте қаларлықтай жақсылық көрген емеспін. Мен жоқ кезде мұнда бірнеше жаңа офицер келген екен, бірақ олардың ортасынан танысуға тұрарлық ешкімді байқамадым. Форт бұрынғыдан да тарыла түскен. Орын алу оңай болған жоқ, маркитант пен саудагерлер ғана тез байып үлгеріпті. Олар квартирмейстер, комиссар59 және мал сатушы саудагерлермен бірге пайдаға шаш етектен батса керек.

	Қашанғысындай мұздай киініп алған "сылқым" Скотт әлі де адъютант екен. Бірақ ол туралы ойламадым деуге болады. Мұнда келісімен онша жайлы емес өз міндетіме бірден кірісіп кеттім. Ұзақ жолдан шаршап келгенде демалуға, үстімнің шаңын қағып-сілкуге де мұрша бермей, генералға шақыртты. Осынша шұғыл неге қажет бола қалдым екен? Бәлкім, дуэльге байланысты жайлар белгілі боп қалды ма? Әлде ескі күнәларымның бірін есіме салу үшін шақырды ма?

	Генералға бара жатқанда жүрегім алай-дүлей болатын. Сөйтсем, өткен уақыт үшін қам жейтіндей ештеңе жоқ көрінеді. Генерал мені не жұмыспен шақырғанын айтқан кезде, бұдан да сөгіс алғаным жақсы еді ғой деп ойладым.

	Генерал уәкілмен сөйлесіп отыр екен. Бақсам, Оматла және Қара Топырақпен тағы да бір кездесу ойластырылып, мен тілмаш ретінде қажет болыппын. Бәрі де көзімше айтылып жатты. Кеңесте үкімет әскерлері мен ниеттес үндістердің бірлесе қимылдау әрекеті талқыланды. Соңғылар одақтас ретінде, Амазура өзенінің ми батпақтарына тығылып қалған өз тайпаластарына қарсы қимылдауға тиіс еді. Олардың нақты тұрақтары белгісіз болатын, бірақ оны сатқын көсемдер мен олардың барлаушылары арқылы анықтамақ. Барлау басталып та кетіпті.

	Кездесу алдын ала келісілген көрінеді. Өз тайпаларымен бірге форт Брукты паналаған көсемдер, көл маңындағы бұрыннан белгілі жерге жасырын келіп, уәкіл мен генералды күтіп алуға тиіс. Жоспар иелері мен опасыздар көлденең көзден таса болулары үшін, кездесу қараңғыда, осы кешке белгіленіпті.

	Күн батысымен-ақ айнала ала көлеңкелене бастады. Қияқтанып қалған ай әлі көмескі. Күн ұясына қонысымен ол дағы аспанда көрінбей кетті.

	Ымырт жабылысымен генерал, уәкіл және тілмаш өткендегідей форттан шықты. Кездесетін жерде көсемдер болмай, оған біраз қайран қалдық. Үндістердің әдетте ұқыпты екендігін білетінбіз.

	─ Оларды не бөгеуі мүмкін? - деп сұрады генерал мен уәкіл бір-бірінен.

	Жауап көп күттірмеді. Алыстан атыс даусы ─ винтовка мен тапаншаның ащы үні түнгі желмен талып жетті. "Ио-хо-эхи" деп орманды жарып шыққан әскери ұранды естідік. Орман түкпірінде қырғын шайқас жүріп жатқаны белгілі болды. Бұл қарсыластардың назарын аудару үшін жасалған айла-тәсіл немесе солдаттарды форттан алдап шығару, әйтпесе сақшыны қорқыту үшін көтерген дабыл емес еді. Ащы, жабайы дауыстарға қарағанда, орманда адам қаны төгіліп жатыр.

	Серіктестерім бұны неге жоритындарын біле алмай абдырады. Екеуінің де аса батыр емес екендігін сезіп тұрмын. Шыны керек, генерал болу үшін батырлықтың қажеті де шамалы. Әскери қимылдар кезінде америка офицерлері мен генералдарының ағаш тасасына немесе құлаған үйлерге тығылып, бас сауғалағандарын талай рет көргенмін. Кейінірек жиырма миллион халықтың көсемі болған солардың біреуі, кішігірім шайқастардың бірінде қаңғыған оқ тиіп кетпесін деп, жол бойындағы арыққа тығылған. Ал оның иесіз қалған бригадасы сол кезде кіші лейтенанттың басшылығымен жарты миль жерде ерлікпен шайқасып жатты.

	Бірақ бұл жерде оны несіне айтып тұрмын. Өмірде ондай "батырлар" аз деймісің?

	─ Сайтан алғыр, мынау солар! - деді уәкіл. ─ Жол тосып тұрып, тап берген ғой. Сірә, Пауэлл сұмырайдың ісі!

	─ Соған ұқсайды, - деп жауап берді генерал. Тәрізі, жүйкесі беріктеу болса керек, салмақты сөйледі. ─ Иә, бұл солар болуға тиіс. Ол бағытта біздің әскер ─ бірде-бір солдат жоқ. Өзді-өзі қырқысып жатқан үндістер. Бізге ниеттес көсемдерге шабуыл жасалған. Дұрыс айтасыз, Томпсон, бұл анық.

	─ Олай болса, генерал, бүл жерде тұра берудің қажеті жоқ. Егер Оматланы қапыда қалдырған болса, онда, әрине, сан жағынан көп болғаны ғой. Олар жеңуге тиіс. Біз оны енді күте алмаймыз.

	─ Иә, Оматла да, Луста-Хаджо да келе алмайтын шығар. Менің ойымша фортқа қайтқанымыз жөн болар.

	Олар екі ойлы адамша қипақтай берді. Екі генералдың да бастаған істі тастап қашудан қысылып, ойша салмақтап тұрғанын байқадым.

	─ Ал егер олар келе қалса... - деді "жаужүрек" генерал.

	Осы арада мен де қарап тұра алмадым.

	─ Генерал - дедім мен, ─ егер рұқсат етсеңіз мен қала тұрайын. Олар келсе, дереу фортқа барып, хабар беремін.

	Екі генерал үшін бұдан жақсы ұсынысты ойлап табу қиын еді. Ұсынысым табанда қабылданып, екі сабаз кетіп қалды. Мен жалғыз қалдым.

	Бірақ ұзамай ақ жүректігіме өкінуге тура келді. Генералдар, сірә фортқа жетіп үлгермей-ақ шайқас тына қалып, "Каха-куине!" деген айқай естілді. Бұл семинолдардың жеңіс ұраны болатын. Осы айқайға құлағымды тосып тұрғанда, кенет бірнеше үндіс бұта арасынан шыға келіп, мені қоршап алды.

	Жұлдыздардың көмескі сәулесімен-ақ жарқылдаған қанжар жүзін, винтовка, тапанша және томагавкілерді айыруға болатын. Көз алдымда жарқылдаған қару-жарақтарды айнала ұшып жүрген, жарқырауық қоңыздармен шатыстыруымның ешбір жөні жоқ еді.

	Оған қоса болат семсерлердің сыңғырлағанын да құлағым шалды. Жақын жердегі форттан сескенген болулары керек, үндістер үндемей келіп, маған ұмтылды. Айқай салған сәтімде басымнан бір ұрды. Содан кейін есімнен танып, жерге құлап түсіппін.





LXIII тарау





ҮНДІС КЕГІ

	Бірсыпыра уақыттан кейін көзімді ашып, үндістердің қоршауында жатқанымды көрдім. Бірақ олар бұрынғыдай сес көрсетпей, керісінше, шамаларынша көмектесіп әуре. Басым біреуінің тізесінде, екіншісі самайымнан сорғалай аққан қанды тоқтатуға әрекет жасауда. Айнала қоршап тұрған жауынгерлер маған мүсіркей қарайды. Бәрі де тезірек ес жиюымды тілейтіндей. Олар жаңа ғана өзімді өлтіруге әзір еді ғой деп іштей таң қалдым. Томагавкімен салып қалғанда, өлімші боп жараландым-ау деп ойлап едім. Мұндай сезім кенеттен соққы тиген адамда жиі болады.

	Әлі тірі екеніңді, тек жеңіл жарақаттанғаныңды және қоршап тұрған жұрттың саған деген жаман пиғылы жоқ екендігін сезу рақат көрінеді.

	Үндістер өзара ақырын ғана сөйлесіп, жарақатымның қауіпті еместігін талқылап, тірі қалғаныма қуанысып тұр.

	─ Біз қан шаштық, бірақ жарақатың ауыр емес, - деді маған қарап, орталарындағы бірі ана тілінде. ─ Ұрған мен едім. Қараңғы болды. Арайлы Күннің досы, біз сені танымай қалдық! Сені ятикаклукко60 шығар деп ойлап едік. Біз оны осы арада қолға түсіріп, жанын жаһаннамға аттандырмақ едік. Ол осында болатын. Қайда кетті? Мен форт жақты нұсқадым.

	─ Халвук! ─ деп бірнеше үндіс шу ете қалды. Өкініп қалғандары көрініп тұр. Аз уақыт олар өзара дабырласып, кеңесіп алды. Содан соң, өзіммен алғаш сөйлескен үндіс маған қарап тағы да тіл қатты:

	─ Арайлы Күннің досы, ештеңеден қорықпа. Біз саған тимейміз, бірақ бізбен бірге көсемдерге баруың керек. Бұл жерден алыс емес. Кеттік!

	Орнымнан атып тұрдым. Егер жан сала қимылдасам қолдарынан сытылып шығуыма болатын секілді. Алайда ол маған тым қымбатқа түсуі мүмкін ─ басымнан екінші рет салып өтіп, тіпті өлтіріп тастаулары кәдік. Оған қоса дұшпандарымның сыпайылығы көңілімді сабасына түсірді. Олардан сескенбеуге болатынын түсініп, ойланбастан соңдарынан ере бердім.

	Үндістер бірінің соңынан бірі тізіліп, мені орталарына алған соң, бірден орманға тартты. Шамалауымша, шайқас болған жерге беттеп бара жатқан секілдіміз. Енді бәрі жым-жырт, жауынгерлердің ұран салғандары естілмейді. Ай жарығымен бір кезде кеңесте көрген үндістердің жүздерін ажырата бастадым. Бұлар Оцеоланың жақтастары, микосоктар тайпасының жауынгерлері еді. Соған қарап, мені апара жатқан көсемдерінің бірі Оцеола екенін ұқтым. Жобалауым дұрыс боп шықты. Кешікпей үндіс жауынгерлері орналасқан алаңға шықтық; олардың саны шамамен жүз шақты екен. Бірнеше көсемге көзім түсті, араларында Оцеола да бар.

	Айнала қып-қызыл қан ─ жан түршігерлік көрініс. Қалай болса солай жатқан өліктер, үсті-бастары жарақаттан көрінбейді; жас қан жаңа ғана ұйып, айта қарап ашық қалған көздерінде жан шошырлық үрей бар. Адамдар жан кешер сәтте қалай құласа, солай жатыр. Скальп сыпырар пышақтар қанды жұмысын бітіріпті: самайға дейін шаш терісі сыпырылған бастарда қан қызыл жараның орны үңірейеді. Қолдарында жаңа сыпырып алған скальптері бар жауынгерлер, өліктерді аралап жүр. Кейбіреулер жалбыраған скальптерді винтовканың оқпанына іліп алыпты.

	Бұған таңырқайтын түк жоқ. Бәрі де түсінікті болатын. Опат болған жауынгерлер опасыз тайпаларға ─ Луста-Хаджо мен Оматланың жақтастарына жататын. Уәкілмен келісім бойынша опасыз көсемдер өздерінің таңдап алған нөкерлерін ертіп, форт Бруктан шыққан. Олардың жоспарлары отаншылдарға мәлім болып қалады. Сатқындарды аңдып, орта жолда оларға тарпа бас салып, қысқа ұрыста жеңіп шығады. Көпшілігі шайқаста қаза тауып, тек Луста-Хаджо бастаған азғана адам құтылып кеткен. Кейбірі Оматланың өзімен қоса қолға түседі. Олар әлі тірі болатын. Оларды әуелде салтанатты түрде өлтіру үшін ғана аман алып қалған.

	Ағаштарға қатты таңып тастаған тұтқындарды көрдім. Орталарында уәкіл Томпсонның рақымымен семинолдардың королі боп сайланған адам да бар. Алайда билігіндегі халқы көсемге ешқандай ілтипат көрсетер емес. Өз патшаларын өлтіруге құлшынған жауынгерлер айналада қаптап тұр. Бірақ халықтың қалыптасқан әдет-ғұрпы мен заңы бойынша Оматланы сотқа тарту үшін көсемдер оларды озбырлықпен тежеуде. Біз келген кезде сот аяқталып, көсемдер өзара ақылдасып жатты. Мені тұтқындаған жауынгерлердің бірі келгенімізді баяндады. Көсемдердің дағдарып қалғанын байқадым. Тәрізі, оларға керек тұтқын мен болмай шыққан секілдімін. Сондықтан маған назар аударған жоқ. Өз-өзіме келіп, олардың әділ соттарын бақылай бастадым.

	Судьялар өз міндеттеріне кірісті. Көп дауласып уақыт оздырған жоқ. Оматланың опасыз екенін бәрі білетін. Әрине, оны айыпты деп тапты.

	Өз қылмысы үшін ол өмірмен қоштасуға тиіс болатын. Үкім дауыстап айтылды: опасызға ─ өлім! Ендігі мәселе: үкімді кім орындайды? Тілек білдіргендер көп, өйткені үндістердің тұрпы бойынша опасызды жазалау абыройлы іс боп саналады. Сонымен, жендет табу қиын шаруа емес екен. Көп адамдар құлшынып шықты, бірақ көсемдер кеңесі ол ұсыныстарды қабылдамады. Мұндай істі дауыс беру арқылы шешу керек еді. Оцеоланың берген антын жұрттың бәрі білетін. Берген антты іске асыруын қалаған серіктестері оны бір ауыздан сайлады. Оцеола мұны осылай болуға тиіс шешім ретінде қабылдады.

	Қолына пышақ алып, байлаулы тұтқынға жақындады. Түпке жетер соққыны көріп қалу үшін жұрт анталап тұр. Әлдеқандай бір сезім жетелеген мен де еріксіз жақындадым. Пышақ опасыздың жүрегіне енді-енді қадалады-ау деп демімізді іштен алып тұрмыз.

	Пышақты салып қалу үшін Оцеоланың қол көтергенін көрдік, бірақ жарақат та, аққан қан да көрінбеді. Пышақтың жүзі тек тұтқынды таңып тастаған қайысты ғана қиып өтті. Оматла байлаудан босады. Үндістер арасынан наразылық білдірген дауыстар шыға бастады. Оцеоланың мұнысы несі? Шынымен-ақ Оматланың қашып кетуіне мүмкіндік бергені ме?

	─ Оматла! ─ деді Оцеола, жауына қаһарлана қарап. ─ Бір кезде сені ержүрек адам деп санайтын. Сені бір тайпа, бүкіл семинол халқы сыйлайтын. Ақ нәсілділер сені сатып алып, өз отаныңа, бәріміздің ортақ ісімізге опасыздық жасауға мәжбүр етті. Сонда да сен ит өлімімен өлмейсің! Мен сені өлтіремін, бірақ қанішер болғым келмейді. Мен дәрменсіз, қарусыз адамға қол көтере алмаймын, сондықтан сені жекпе-жекке шақырамын. Әділеттің жеңгенін жұрттың бәрі көрсін...

	─ Қолына қару беріңдер! Қолынан келсе қорғанып бақсын.

	Күтпеген шешімді ұнатпаған жұрт айқайласып кетті. Үндістер арасында Оматланың опасыздығына ызалы, оның үстіне әлгінде ғана өткен шайқастан ширығып шыққан, сатқынды қол-аяғы байлаулы күйінде-ақ шаншып өлтіре салуға дайын тұрған адамдар бар еді. Бірақ Оцеоланың мызғымас шешімге бел байлағанын көрген соң, ешкім қарсы болған жоқ. Жауынгерлердің біреуі Оматлаға томагавкі мен пышақ берді. Оцеоланың қолындағы қарулары да сондай еді. Сосын жұрт үнсіз шегініп, қарсыластар шеңбердің ортасында қалды.

	Айқас қысқа, әрі жан беріскен болды. Оцеола ә дегенде-ақ қарсыласының қолындағы томагавкісін ұшырып түсіріп, сосын көз ілеспес соққымен жерге жалп еткізді. Жеңімпаз өз жауының үстіне төніп, қолындағы пышағы жарқ ете қалды.

	Ол бойын түзеген кезде, пышағы ай сәулесіне шағылыспады: қан жуып кеткен екен.

	Оцеола берген сертін орындады ─ ол опасыздың жүрегін қақ жарды. Оматланың шаруасы бітті.

	* * *

	Кейін ақ өңділер Оцеоланың бұл қылығын қанішерлік деп атады.

	Буржуазияның наразылығы мен қалың жұртшылықтың қарсылығын туғызған реакциялық феодалдық-абсолюттік саясат жүргізді. XVII ғасырдағы ағылшын буржуазиялық революциясы кезінде тақтан құлатылып, 1649 жылдың 30 қаңтарында өлтірілді. Калигула Гай Цезарь, біздің эрамыздың 37-41 жылдарындағы Рим императоры. Әпербақан билеуші, қатал тиран. Қастандық жасаушылар өлтірген. Тарквиний ─ көне Римнің даңқты екі патшасының аты. Майн Рид, тәрізі, Римнің соңғы патшасы (біздің эрамызға дейінгі 534-609 жылдар) тәкаппар Тарквинийді айтып отыр. Ол да тирандығы үшін тақтан қуылып, билік республикаға көшкен.

	Бірақ ол дұрыс емес. Өз халқын аяусыз езген немесе өз елін сатқан Карл I, Калигула, Тарквиний61 және жүздеген басқа да тирандар осындай өліммен өлген.

	Осындай істерді талқыға салған кезде, қоғамдық пікір көбіне әділ бола бермейді. Ол түсін өзгертіп отыратын хамелеон сияқты: өз заманының екіжүзділік рухына қарай құбылып отырады.

	Бұл барып тұрған жәдігөйлік, масқара және адам ұяларлық принципсіздік! Тек қана көре алмаушылық, пайда табу мақсатымен өлтіргендерді ғана қанішер деуіміз керек. Ал Оцеола басқаша жаралған адам еді.

	* * *

	Жұмбақ жағдайға душар болдым. Көсемдер назар аударар емес, сонда да, өзімді тұтқынға алған үндістердің сыпайылығына қарамай, бұдан былайғы тағдырым жөнінде қам жемей тұра алмадым. Жоғарыда айтылған оқиғалардан соң әбден ашынған, менің еліммен, шын мәнінде, соғыс жағдайында тұрған үндістер Оматланың еншісіне тиген жазаны маған да қолданбайды деу қиын еді. Сондықтан мұндай беймағлұмдық маған жайлы тие қойған жоқ.

	Бірақ ұзамай жүрегім орнына түсті. Опасыз Оматланың шаруасы бітісімен, Оцеола маған келіп, достық қолын ұсынды. Қайта достасқанымызға шын қуандым. Мені жаңылыс жарақаттап, тұтқынға алғандарына өкінетінін жеткізді. Сонан соң жауынгерлердің біреуін шақырып алып, фортқа шығарып салуды бұйырды.

	Трагедия болған жерде қалуға зауқым жоқ еді. Оцеоламен қоштасып, жол бастаушының соңынан ердім. Онымен көл маңында қоштасып, одан әрі ешбір оқиғаға ұшырамастан фортқа жеттім.





LXIV тарау





СӘТСІЗ БАНКЕТ

	Қызмет борышы бойынша өзім еріксіз куә болған оқиғалар туралы рапорт жазып бердім. Менің әңгімем форттағылардың зығырданын қайнатты. Дереу қуғын ұйымдастыру үшін солдаттар жасақталып, ал мені жол көрсетуші етіп тағайындады.

	Бұл барып тұрған ессіздік еді. Қуғын, өзім күткендей, нәтижесіз боп шықты. Біз, әрине, шайқас өткен жерді, өлген адамдардың қасқыр тори бастаған денелерін тауып алдық. Бірақ бірде-бір тірі үндісті көре алмай, тіпті жасырынып өткен сүрлеуін де таба алмадық. Жасағымыз бірнеше жүз адамнан тұратын ─ шын мәнінде, форттағы бүкіл гарнизон. Егер аздау болсақ, дұшпанның қалай да бір сыр беріп қалатыны анық еді. Оған сенімім зор.

	* * *

	Оматланың өлімі елеулі оқиға болды. Әйтеуір, кейінгі зардаптары жағынан алғанда өте маңызды жаңалық еді. Ақ өңділер Оматланы бас көсем "король" етіп сайлаған. Сондықтан, оны өлтіру арқылы үндістер Оматлаға осы билікті берген үкіметке наразылығын, бұдан былай ішкі істеріне араласқан ақ өңділерге де қарсы шығатындықтарын білдірді. Оматла ақ нәсілділер қолдаған көсем. Ақ нәсілділер Оматла өмірінің қауіпсіздігіне кепілдеме берген, ал ондай кепілдеме келісіммен бірдей. Сондықтан оның өлімі қолдаушылары үшін ауыр соққы боп тиді. Енді үкімет оның өлімі үшін кек алуға тиіс.

	Бұл оқиғаның, әсіресе Оматланың қарамағындағылар үшін үлкен маңызы болды. Оның өлімінен шошып, сондай зауал өз бастарына да келеді-ау деп қорыққан көпшілік кіші көсем мен жауынгерлер опасыздар қатарынан шығып, патриоттарға қосылып кетті. Осы уақытқа дейін белгілі бір шешімге келе алмай отырған көптеген тайпалар да дұшпанға қарсы өз халқымен бірге күресетіндіктерін жариялап, ойланбастан қолдарына қару алды.

	Оматланың өлімі әділдіктің қатал жазасы ғана емес, сонымен қатар ақтарға жауығып жүрген үндістер тарапынан жасалған саяси айла еді. Осының бәрі қулықты ойлап тапқан және оны жүзеге асырған адамның кемеңгерлігін көрсететін.

	Оцеола кек алуға серт берген. Оматла сол серттің алғашқы құрбаны болды. Екінші құрбандық та көп күттірген жоқ. Опасыз өлімінің трагедиясын кешікпей одан да қайғылы, одан да қорқынышты, одан да зор жаңа трагедия басып кетті. Осы әңгімедегі басты кейіпкерлердің бірі сахнадан мәңгіге кетті.

	Біз фортқа келісімен, азық-түлік тез таусыла бастады. Мұндай көп әскерге жетерліктей азық-түлік алдын ала дайындалмаған боп шықты. Ал оны жуық арада форт Кингке жеткізу мүмкін емес. Біз әскери қимылдар жүргізуге үйренбеген үкімет көрсоқырлығының құрбаны болуға айналдық. Паекты барынша қысқартуға тура келді. Бәрімізге аштан өлу қаупі төнді десе де болады.

	Жағдай қиындап кетті. Осы кезде біздің бас қолбасшымыз нағыз патриоттықтың үлгісін көрсетті. Флоридада туып-өскен генерал Клинч, жоғары әскери қызмет иесі ғана емес, сонымен бірге, форт Кингке таяу маңдағы тамаша аумақты плантацияның да қожасы болатын. Дәл осы кезде оның жүздеген акр жерді алып жатқан егістігінде жүгері пісіп тұрған. Генерал сөзге келместен бар астығын әскерді жабдықтауға берді. Бірақ астықты әскер тұрған жерге жеткізудің орнына олар керісінше: тамақтарына қажетті астықты өздері жинап алсын деп әскерді егістікке жауып жіберді. Сонымен шағын армияның бестен төрт бөлігі фортты тастап, мұнда әлсіз гарнизон ғана қалды. Ал плантацияда форт Дрейн деген атпен жаңа бекініс пайда болды.

	Осынау абыройлы іске мейірімді қарт генерал патриоттық сезімі тасып бара жатқандықтан бармапты деп сөз таратушы өсекшілер де табылды. Сатып ала да, жомарттықпен төлей де білетін "Сэм ағай"62 генералдың осы астығына тәуір құн төлейді деген әңгіме тарады. Онымен қоса, армия плантацияда тұрған кезде, үндістердің

	шабуылынан да қорықпауға болады. Кім білсін, мүмкін осының бәрі лагерьдегі сөзуарлардың шығарып жүрген әңгімесі болар.

	Мені плантацияға тағайындаған жоқ. Генерал сүйіктілерінің ішінде мен жоқпын, оның үстіне штаб офицері де емеспін. Уәкілмен бірге форт Кингте қалдым.

	Бір-біріне ұқсас күндер зымырап өтіп жатты. Тұтас апталар да өтті. Анда-санда тек форт Дрейнге барып, сейілдеп қайтамыз. Жиі шыға беруге болмайды ─ фортта қалған әскер аз. Үндістердің жарақаты екенін жақсы білетінбіз. Олардың іздерін бекініс маңынан жиі көріп жүрдік. Аңға шығу немесе айналадағы ормандарға барып серуен құру ─ бұрын азық-түлік қорын толықтыра түсу үшін ұйымдастырыла беретін үйреншікті жорық болса -енді оның бәрі қауіпті бола бастады.

	Уәкілдің өте сақтанып жүретінін байқадым. Ол форттың қоршауынан сирек шығатын, ал күзет шебінен әрі мүлдем аттап баспайтын. Ормандар мен алыс саванналарға көз жіберген кезде, қауіпті күні бұрын сезген адамдай, бетінен ылғи қамкөңілділік байқалады. Бұл опасыз көсем өлгеннен кейін болды. Оцеоланың Оматланы өлтіруге серт бергенін уәкіл естіген, бәлкім, сол серттің өзіне де қатысты екенін түсінген болар. Тегінде, өз тағдырының немен тынатынын сезді білем.

	Рождество келді. Бұл кезде барлық жерде де ─ Солтүстіктің мұз құрсаған айсбергтерінде, ыстық, тропикалық жазықтар, корабль үстінде, бекіністе, тіпті түрмеде де ─ жұрт мерекені мүмкіндігінше көңілді өткізуге тырысады. Барлық жерлердегідей, біздің бекіністе де мереке өткізіліп жатты. Солдаттар жаттығу сабағынан босатылып, күзетте тек сақшылар ғана қалды. Бұл күндері аспаздар тамақтың күнделікті мөлшерін көбейтіп, дастарқанды мүмкіндігінше түрлі тағамдарға толтыруға тырысатын. Рождество аптасы, осылайша, көңілді өтетін.

	Америка армияларында әдетте шытырман оқиғаға жаны құмар, офицерлерге кепілге және қарызға ақшаны аямай бере алатын, жылпос адамдар ─ маркитант болады. Мерекелер мен той-томалақтарда ол өзіңмен бірге ішіп, жолдас боп кетеді. Форт Кингтің маркитанты да сондай адам болатын.

	Осындай рождество күндерінің бірінде маркитант бізді сылқита бір сыйламақ болды. Фортта ондай банкет жасау ешкімнің қолынан келмейтін. Қонаққа офицерлердің бәрі шақырылды. Солардың ішіндегі ең құрметті мейман ─ уәкіл еді.

	Банкет маркитанттың үйінде өткізілді. Бүл үй форт қоршауының сыртында, одан жүз ярдтай жерде, орманның шетінде орналасқан.

	Тамақ ішіліп болған кезде, қараңғы түсіп кеткен. Офицерлердің көпшілігі фортқа қайтып, ішімдікті сонда барып жалғастыруды жөн көрді.

	Уәкіл және офицерлер мен жай адамдар бар ─ он шақты кісі аз-кем кідіріп, қонақжай шаңырақта тағы да бір-екі шөлмекті таусып кетуді ойлады. Мен басқа офицерлермен бірге фортқа оралдым.

	Дастарқанға отыра бергеніміз сол еді, аяқ астынан у-шу шығып, таныс дыбыс ─ винтовканың атылғаны құлағымызға жетті. Атысқа іле-шала айқайға басқан жабайы дауыстар да естілді. Бұл үндістердің жауға шабардағы ұраны еді. Бұл айқайдың нені білдіретінін бірден түсініп, жау фортқа шабуыл бастаған шығар деп қалдық. Қолымызға тиген қаруды қармап, казармадан атып-атып шықтық.

	Сонда тана жау фортқа емес, маркитанттың үйіне шабуылдап жатқанын ұқтық. Үйді бет-ауыздарын әлеміштеп, шаштарына құс қауырсындарын қадап, әскери әшекейлерін тағып алған үндістер қоршап алған екен. Олар қым-қуыт жүгірісіп, қолдарындағы қаруларын сілкілеп, құлақ жаратын дауыс пен "ио-хо-эхи!" деп ұран салуда. Анда-санда атылған мылтық оты бет алды қашып құтылмақ болғандардың арасынан өз құрбанын тауып алуда. Форттың қақпасы айқара ашылып, сыртта қыдырып жүрген солдаттар қорыққандарынан жан дауыстары шыға, бекініске қарай жүгіріп келеді. Сақшылар мылтық ата бастап еді, маркитанттың үйі тым алыс болғандықтан, бірде-бір оқ үндістерге дарымады.

	Зеңбірекшілер де атыс ұяларына тұра жүгірісті. Бірақ форт пен маркитант үйінің ортасындағы бөренелерден қиып салған ат қора, жау үшін тым жақсы бекініс боп шыққаны енді байқалды.

	Айқай-шу аяқ астынан тына қалып, қызыл өңді жауынгерлер тобыры бірнеше секундтан кейін қалыңға кіріп кетті. Сиқырлап тастағандай, лезде көз алдымыздан ғайып болды.

	Форттың коменданты басқаруға орашолақ офицер боп шықты. Гарнизонын жаңа жинап, сыртқа шығуға жүрегі енді ғана дауалады. Маркитанттың үйіне таяп келгенде, қорқынышты көрініске тап болдық. Үй иесінің өзі, екі жас офицер, бірнеше солдат пен жай адамдар өліп жатыр екен. Денелерінде жарақаттан cay жер жоқ. Уәкілдің өлігін бірден байқадық. Ол етпетінен жатыр екен. Қанға малынған мундирі дал-дұлы шығып жыртылған, бетіне де қан ұйып қалыпты. Денесін он алты жерден оқ тесіпті. Ең қауіпті жарақаты кеуденің сол жағында көрінеді. Пышақ қақ жүректен салынған. Үйде куә болар тірі пенде табылмаса да, бүл кімнің жұмысы екенін қатесіз айтып берер едім. Бірақ куә табылды ─ аспазшы зәңгі әйел тірі қалыпты: шкафтың артына тығылған екен, енді ғана панадан шықты. Кескілеуді бастан-аяқ көріп тұрыпты. Оцеоланы таниды екен, уәкілдің жүрегіне қалай пышақ салғанын да көрсе керек. Сөйтіп Оцеола бұл сертін де орындады.

	Қысқа кеңестен соң, барынша сақтана жүріп, қуғын жіберуге келісілді. Бірақ өткен жолғыдай, бұдан да түк шыққан жоқ: біз жаудың ізін де таба алмай қалдық.





LXV тарау





ДЭЙДТІҢ ТАЛҚАНДАЛУЫ

	Рождество мерекесінің қайғымен аяқталғанын ұмыта алмай жүргенде, кешікпей форт Кингке одан да қайғылы хабар жетті. Кейінірек "Дэйдтің талқандалуы" деп аталып кеткен қайғылы оқиға туралы хабар естідік.

	Ол хабарды бізге ниеттес үндістер тайпасы жіберген жаушы жеткізді. Төбемізге жай түскендей болғаны сонша, алғашқыда ешкімнің оған сенгісі келмеді.

	Сонан соң басқа үндістер келіп, олар алғашқы жаушының сөздерін толық растап берді. Оқиғаның аса қайғылы болғандығы сонша, мүлдем сенімсіздеу, шындыққа жанаспайтындай көрінген. Өзінің барша романтикалық бояуларына қарамастан, бұл нағыз шындық ─ бұрын-соңды болмаған қан құйлылығымен, егжей-тегжейлі барлық зардаптарымен қоса нақты болған оқиға еді. Нағыз соғыс енді басталды.

	Оның басталуына өрбуі, зардаптары жағынан да айрықша қақтығыстар себепкер болды.

	Бұл шайқас жөніндегі есеп, тегі, онша қызықсыз болмас.

	Осы әңгімемде Америка Құрама Штаттары армиясының бір офицері: "Семинолдардың жерін мен қасыма күзет ертпей-ақ, жалғыз сержантпен бірге қақ жарып өте аламын", - деп мақтанғанын айтқан шығармын. Сол офицер майор Дэйд болатын.

	Тағдырдың тәлкегімен майор Дэйдке өзінің қаһармандығын көрсетудің реті келді. Бірақ оның қол астында жалғыз сержант емес, қалың әскер бар еді. Іс жүзінде мақтаншақ майордың дегені болмай шықты.

	Бұл зұлмат оқиғаның мән-жайын түсіну үшін аздап сол жердің картасымен танысу керек.

	Флорида жарты аралының батыс жағалауында үндістер ─ "Тампа", ал испандар -"Эспириту Санто" деп атайтын шығанақ бар. Сол шығанақтың қосына ағылшындар бір кезде Брук фортын салған. Бұл бекініс форт Кингке ұқсас және одан оңтүстікке қарай тоқсан миль жерде орналасқан.

	Форт Брук үндіс жеріне жақын салынған екінші әскери бекініс; онда оқ-дәрі қоймалары және әскери күштер шоғырланған. Сонымен қатар, Мексика бұғазының порттарынан келіп түсетін әскерлерді таратып отыратын тірек пункті қызметін атқарады. Әскери әрекеттер басталар кезде форт Брукта екі жүздей солдат бар еді. Көбі зеңбірекшілер. Жаяу әскерлер тым аз болатын.

	Ұзамай, форт Кингтегі нәтижесіз кеңестен кейін, бұл әскерлер, дұрысырақ айтсақ, соның бір бөлігі, генерал Клинчтің бұйрығы бойынша негізгі корпусқа қосылуға тиіс еді.

	Бұйрықты орындай отырып, тиісті офицерлерімен қоса жүз солдат форт Кингке қарай қозғалады. Әскер басы майор Дэйд болатын.

	1835 жылы рождество мерекесі қарсаңында, дұшпанмен шайқаста оңай жеңіске жетеміз деген үмітпен, көтеріңкі көңілмен әскер форт Бруктан шығады. Солдаттар бұл осы соғыстағы алғашқы ашық шайқас болмақ, сондықтан жеңіс бәрімізді даңққа бөлейді деп есептеді. Жеңіліс олардың ойларына да келген емес.

	Тулар желбіреп, барабандар дабыл қағып, кернейлер тартылып, шабуылдың басталғанын білдірді. Зеңбіректердің салют беруі және жолдастарының кеу-кеуімен отряд жорыққа -қайта оралып келмейтін жорыққа аттанды.

	Осыдан тура бір апта өткен соң, 31 желтоқсанда, форт Бруктың қақпасына бір адам торт тағандап әрең жетті. Киімдері жұлым-жұлым, сығып алғандай су, үсті-басы батпақ, топырақ пен қан жапқан. Мұны Дэйд отрядының мундир киген қатардағы жауынгері деу қиындау еді. Солдат бес жерінен - оң жамбасынан, басынан, самайынан, сол қолынан және арқасынан жараланыпты. Өңі құп-қу, жүдеген, әбден шаршап-шалдыққан, аруаққа ұқсайды. Ол әбден әлсіреген дауыспен: "Екінші зеңбірекшілер полкінің қатардағы жауынгері Кларкпын" деген кезде ғана ескі жолдастары әрең таныды. Осыдан көп ұзамай осындай жыларман күйге ұшыраған тағы да екі солдат, қатардағы жауынгер Спрэг пен Томас келді. Олар да Кларктың айтқан сөздерін айтты. Дэйдтің отрядына үндістер шабуыл жасап, тас-талқан етіп, түгелдей дерлік құртып жіберіпті. Өз күштеріне мақтанып, жеңіс пен даңқтан үміттенген жорықшылардан тек үш-ақ адам тірі қалды. Олардың әр сөзі шындық болатын. Бүкіл отрядтан осы үшеуі ғана аман қалған.

	Қалған жүз алты адам Амазура жағасында жер құшты. Оларға жеңіс алқасы емес, моланың кресі бұйрыпты.

	Аман қалған үшеуі томагавкі тиіп ұшып түскен кезде, өлген адам болып жата қалған. Соның арқасында ғана шайқастан соң еңбектеп шығып, фортқа әрең жеткен Кларк сағатына бір мильден жылжи отырып, алпыс мильден аса жерді еңбектеп өтіпті.





LXVI тарау





ШАЙҚАСТАН СОҢ

	Үндіс соғысының бүкіл тарихында Дэйд отрядының талқандалуына тең келер ештеңе жоқ. Соғысқа қатысқан ақ өңділер үшін бірде-бір қақтығыс дәл осындай апатпен аяқталған емес. Дэйдтің отряды түгелдей қырылды ─ тіпті фортқа сүйретіліп жеткен үш солдаттың да екеуі кейінірек жарақаттан өлді.

	Және де үндістердің өз қарсыластарынан онша көп басымдығы болмаған еді. Бірақ олар соғыс тактикасына жетік әрі айлакер боп шықты.

	Майор Дэйдтің отряды шабуылға Амазура63 өзенінен өтер кезде ұрынды. Ол жіңішке, сирек қарағай өскен ашық жер болатын. Ендеше, үндістердің шөп немесе бой тасалайтын табиғи жер жағынан басымдықтары болған емес. Сан жағынан да бір ақ нәсілдіге екі үндістен артық келмейтін, ал соғысқа қатысушылар арасында үндістерге қарсы мұндай күш "тепе-тең күш" деп есептеледі. Үндістердің шамалы басымдықтарына ақ өңділер әдетте жүрдім-бардым қарайтын.

	Үндістердің көпшілігі салт атпен шауып жеткен, бірақ олар мылтық оты жетер жерге жоламай, шайқасқа тек жаяу әскер қатысты. Олардың жеңіске тез жеткені соншалық, тіпті салт аттылардың көмегі қажет те болған жоқ.

	Алғашқы дүркіндете атыстың өзі-ақ бұларды баудай түсіріп, Дэйдтің отряды бей-берекет болды. Солдаттар шегіне де алмады ─ салт атты үндістер оларды қос қанаттан орап, шегінер жолды кесіп тастаған еді.

	Дэйдтің өзі және офицерлердің көпшілігі алғашқы атыста-ақ оққа ұшып, ал тірі қалғандары қаша жүріп атысуға мәжбүр болды. Олар құлаған ағаштардан үш бұрышты бруствер жасамақ болып еді, бірақ үндістердің аяусыз жаудырған оқтары ұзамай жұмысты тоқтатып, бекініс жартылай бітпей қалды. Алғашқы шабуылдан аман қалғандар осы сенімсіз бекініске келіп паналады. Дұшпанның дәл көздеп атқан оқтарынан олар да бірінен соң бірі құлай берді. Кешікпей соңғы солдат оққа ұшып, қырғын шайқас аяқталды.

	Кейінірек ұрыс болған жерге тың күштер келген кезде, үш бұрышты бекіністің маңы толған өлік екен. Солдаттар құлаған қалыптарында бірінің үстінде бірі айқасып жатыр.

	Артынан бұл оқиға көп сөз болды. Үндістер адамдыққа жатпайтын тағылық жасап, жаралыларды қинап, өлгендерді кескілепті деген лақап тарады. Бұл өтірік. Жаралылар қалмаса, кімді қинамақ? Қашып кеткен үшеуден басқа ешкім тірі қалған жоқ. Ал бірнеше өлікті қорлап жүрген кектері бар қашқын зәңгілер.

	Рас, бірнеше өліктің скальпін сыпырып кеткен, бірақ ол үндістердің соғыстағы әдет-ғұрпы. Ол әдетті кейін ақ өңділер де үйреніп, олар да, әсіресе, қандары қатты қайнаған кезде соны істейтін болды.

	Генералдың бұйрығы бойынша бірнеше офицермен бірге шайқас болған жерге барып қайттым. Жеңімпаздардың іс-қылықтары осы сапар жөніндегі ресми есептен жақсы байқалса керек:

	"Майор Дэйдтің отряды 28 желтоқсанда, өздері түнеп шыққан қостан торт миль жерде талқандалған. Қисапсыз жау аяқ астынан тап берген кезде отряд жолда шеру тартып келе жатқан. Үндістер пальметто мен қалың шалғынның арасынан тұра келіп, қас-қағымда жақын тұстан пайда болды. Мушкет, пышақ және мылтық найзалары іске қосылып, жан аямас ұрыс басталды. Екінші рет лап бергенде үндістер біздің өлген, не жараланған солдаттардың мушкеттерін пайдаланса керек.

	Екі қапталдан бораған оққа төтеп бере алмай, зеңбірекшілер түгел қырылып, зеңбіректер жау қолына түсті. Зеңбірек тұғырларын қиратып, өртеп, ұңғыларын тоспаға лақтырды. Шайқасқа көптеген зәңгі қатысқан. Үндістер бірде-бір скальп сыпырған жоқ. Зәңгілер болса, керісінше, кеудесінен әлі жаны шыға қоймаған, ыңырсып немесе айқайлап жатқан жаралыларды қатыгездікпен бауыздап кеткен".

	Басқа бір ресми баяндамада былай делінген:

	"Біз ұрыс болған жерге тыл жақтан келдік.

	Маңдайалды күштеріміз өте берген кезде, кенет командир мен штаб офицерлері бұрын-соңды көз көрмеген сұмдық көрініске тап болды. Ә дегенде әр жерде шашылып, қирап жатқан бірнеше ағаш жәшік көзімізге түсе кетті, сонан соң, арба және мойынтұрығын алмастан ұйықтап кеткендей екі өгіздің өлігін көрдік. Оң жақта, аулақтау жерде екі-үш жылқы өліп жатыр. Бірнеше қадамнан соң, үш бұрышты дуал секілді бекініске кезіктік. Бекіністің ішінде ─ солтүстік және батыс жақтарында отызға жуық адамның сүйегі жатыр. Әлі де мундирлеріне ілініп тұрғаны болмаса, қаңқа боп кеуіп кеткен. Шайқас кезінде құлаған қалыптарында қалған. Кейбіреулері өліп бара жатқанда жолдастарының үстіне құлапты, бірақ көпшілігі өздері атыс ұясына айналдырған бөренелерге қарай бастарын бере жығылған. Олардың сұлап жатқан денелері бір сызықтың бойына әдейі тігілгендей әсер қалдырады. Үндістер өліктерге тимеген, тек бірнеше адамның ғана скальпін сыпырып кетіпті. Бұрын айтылғандай, бұл үндістердің одақтасы ─ зәңгілердің ісі. Офицерлерді оңай таныдық: галстукқа тағылған қымбат түйреуіштер, алтын жүзіктері мен қалталарындағы ақшаларына ешкім тимепті. Біз сол жерге сегіз офицер, тоқсан сегіз солдат жерледік.

	Шабуыл жартастардың тасасынан жасалмаған, қайта сирек ағаш өскен жердің пальметтосы мен биік шөптеріне үндістер сәтті жасырына білген".

	Бұл баяндамадан үндістердің Дэйд отрядына тонау мақсатымен немесе қанды кек алу үшін шабуыл жасамағандарын көреміз. Жоқ, оларды бұған дүниеқоңыздық емес, өз жерлерін, отаны мен ошақтарын қорғап қалуға деген биік мақсаттар жетеледі.

	Дэйд отрядымен салыстырғанда бұлардың басымдықтары тек жер жағдайын дұрыс пайдаланып, күтпеген жерден тасадан шыға келгендіктерінде ғана болды. Майор, сөз жоқ, ер жүрек офицер болғанмен, бірақ оған жақсы командирге қажетті қасиеттер, әсіресе осындай әккі жауға қарсы қояр айла-тәсіл жетіспеді. Көптеген америка офицерлері секілді, ол да соғысты тек теория жағынан, оқулық бетінде ғана білетін. Ұрыс барысына қарай тез бейімдеу сияқты ұлы қолбасшыларға тән қасиеттер майорда жоқ еді. Ол отрядын парадқа бастап бара жатқандай мүлдем қаперсіз келе жатқан. Соның салдарынан адамдарын сұмдық қатерге соқтырып, ақыры қырып тынды.

	Ал егер, ақ нәсілділердің командиріне қолбасшыға лайық қасиеттер жетіспеген болса, үндіс көсемінде ол жағы жетіп артылатын еді. Тосқауыл қою, шабуыл жоспарын құру және оны жүзеге асыру ─ осының бәрін Қызыл Таяқтар тайпасының жас көсемі Оцеола ұйымдастырғаны көп ұзамай мәлім болды.

	Ол өзінің жеңісіне мастанып, шайқас болған жерде көп кідіре алмады. Сол күні кеште, Дэйд отряды талқандалған жерден қырық миль қашықтағы Кинг фортында, Оцеоланың қолынан үкімет уәкілі Томпсон жер құшты.





LXVII тарау





УИТЛАКУТЧИ МАҢЫНДАҒЫ ШАЙҚАС

	Үкімет уәкілінің өлімі дереу есе қайтаруды талап ететін еді. Бірден-ақ форт Дрейнге бірнеше жаушы аттандырылды. Олардың бірсыпырасы жау қолына түскенмен, бірақ қалғандары аман-есен межелі жерге жетті. Келесі күні таң ата, жалпы саны мыңнан асатын қалың әскер Амазура өзенін бетке алып жорыққа аттанды. Әке, шеше, әйел, қарындас, бала-шағаларына қарамастан үндіс отбасыларын шабуылдауға шешім қабылданды. Олар Флориданың ұшы-қиырсыз кең жазықтары мен ми батпақтарын паналап күн кешуде еді. Орналасқан жерлері генералға мәлім болғандықтан, генерал оларды тұтқынға алып, үндістер қашан бағынғанға дейін кепілге ұстап отырмақ.

	Форт қорғанысына қажетсіз деген әскери күштердің бәрі жорыққа аттандырылып, маған да жазалау экспедициясына қосылу бұйырылды. Солдаттардың сөздеріне қарап, кешікпей олардың көңіл-күйлерін аңғардым. Форт Кингтегі оқиға әбден жандарына батып, ал Дэйд отрядының талқандалуы одан бетер ашындырған көрінеді. Олардың тұтқын алу ойларында жоқ екенін түсіндім: кәрі, жас, әйел, бала бәрін де қырып салмақшы. Бірде-бір үндіске аяушылық болмайды!

	Жазықсыз жандардың жаппай қырғынға ұшырайтыны жаныма батып келеді. Бақытсыз отбасылардың қайда жасырынып жатқандары әбден анықталған, жол бастаушылар оны жақсы біледі; құтылар жол қалмаған секілді. Алайда біз ойлағандай болмады. Барлаушылар үндіс жауынгерлерінің алысқа, белгісіз жаққа, әйтеуір, бізбен кездеспейтін жерге аттанып кеткендігін анықтады. Біз қырандар жоқта ұясына тап беруге тиіс болдық. Сондықтан әскер құпия соқпақтарымен дабырласпай жүруге бұйрық алды.

	Көп адамдарға біздің экспедиция осыдан бір күн бұрын ешбір қауіп-қатерсіз, сейіл құрған топ секілді көрінер еді. Бірақ Дэйд отрядының талқандалуы солдаттарға төбеден ұрғандай әсер етті. Бір жағынан қатты ашындырса, екінші жағынан сақтанып жүруге мәжбүр етті. Олар өмірінде тұңғыш рет үндістерге құрметпен, тіпті қорқынышпен қарай бастады. Демек, үндістер де соғыса білетін, жауларын талқандай білетін болғаны ғой. Бұл сезім Дэйдтің опат болған жеріне барып келген адамдар қанды оқиға туралы тың деректер айтқан кезде бұрынғыдан да нығая түсті. Сондықтан солдаттар жау қолында жатқан өлкенің тап ортасына қауіпсіз аяқ баса алған жоқ. Тіпті сескенуді білмейтін еріктілердің өзі де сапты бұзбай, солдаттар алға үн-түнсіз жылжыды.

	Біз сәске түсте Амазура жағасына жеттік. Жыра, батпақтарға толы ауданға жету үшін, алдымен өзеннен өтіп алу керек еді. Жол бастаушылар өткел іздестіріп еді, бірақ таба алмай-ақ қойды. Алдымызға жалпақ, қарауытқан терең өзен ағып жатты. Одан жүзіп өту, тіпті ат жалдан өтудің өзі мүмкін емес.

	Жол көрсетушілер адастырып әкелген жоқ па? Жоқ, ол мүмкін емес! Жол көрсетуші үндістер бізге берілгендіктерін дәлелдеген. Оған қоса, олар өз тайпаластарының қарғысына ұшырап, өлім жазасына кесіліп қойған адамдар. Біздің жеңіліс табуымыз олар үшін өліммен тең.

	Кейін анықталғанындай, күдігіміз бекер боп шықты: бұл арада опасыздық жоқ екен. Жолбасшыларымыздың өздері жолдан адасып кетіпті. Бақытымызға қарай адасқандары жақсы бопты. Осы адасу болмағанда генерал Клинчтің әскері де майор Дэйдтің отряды ұшыраған трагедияға тап болып, одан да үлкен қырғынға ұшырайтын еді.

	Егер біз ағысты бойлай жүріп, екі миль жердегі өткелді тауып алғанда, жас көсемнің шеберлікпен құра білген тосқауылына тап болғандай екенбіз. Ол орман ішіндегі ұрыс тактикасын тамаша меңгерген. Үндістер алыс жорыққа аттанып кетіпті деген лақап ─ әскери айла ғана болатын. Ол Оцеола ойлап тапқан стратегиялық маневрдің бастамасы екен.

	Жол көрсетушілер адаспағанда үндістер бізді өткел маңынан күтіп алар еді. Олар өткелдің екі жағына да жасырыныпты. Шөпке жыланша жасырынып қалған жауынгерлер, біз өткелге жақындай берген кезде бас салуға дайын жатқан көрінеді. Генерал Клинч әскерінің бағына қарай, мынадай жол көрсетушілерді құдай бере салар ма!

	Генерал бұл жағдайды білмейтін Егер ол жаудың жақын жерде жатқандығы жөніндегі хабар естісе, онда, бәлкім, басқаша әрекет еткен болар еді. Енді тоқтауға бұйрық берілді. Өзеннен осы жерден өтуге шешім қабылданды.

	Қамыс ішінен бірнеше ескі қайықтар мен үндіс челноктары табылды. Онымен жаяу әскер оп-оңай өте алады, ал атты әскер өзеннен ат жалдап өтуге тиіс болды.

	Бөренелерден сал жасалып, өзеннен өту басталды. Бұны тез жүзеге асырғанымыз сонша, бір сағатқа жетер-жетпес уақыт ішінде солдаттардың тең жарымы арғы бетке өтіп болды. Олардың ішінде өзім де бар едім, бірақ жолымыз болғанға қуана қойған жоқпын. Панасыз әйелдер мен балаларды қыруға қатысу мен үшін тым ауыр еді. Сондықтан, орман ішінен "ио-хо-эхи!" деген семинолдардың әскери ұранын естігенде, жеңілдеп қалдым, тіпті қуанып кеттім десем де болады,

	Іле-шала мылтықтар дүркіндете атылып, зулай ұшқан оқтар жақын тұрған ағаштардың бұтақтарын орып, үндістердің қалың қолы бізді тықсыра бастады.

	Өзеннен өтіп үлгерген отрядтардың бір бөлігі жағадағы үлкен ағаштардың тасасына жасырынып үлгерген, сондықтан үндістердің алғашқы атысы бізге пәлендей зиян келтіре қойған жоқ. Дегенмен оққа ұшқан солдаттар болды, қалғандарына да қатерлі қауіп төне бастады.

	Жауап ретінде біздің әскер де дүркіндете атты. Үндістер де атысты қайталап, солдаттар да қарап қалмады, бірде үздіксіз, бірде үздік-создық, бірде жеке-жеке оқ атылумен болды. Кейде атысты мүлдем доғарамыз.

	Біраз уақытқа дейін екі жақ та елеулі шығынға ұшыраған жоқ, алайда орман шетін тасаланған үндістердің шептері тиімді екендігі және бізді қоршай бастағандары түсінікті болды. Солдаттардың көпшілігі бергі жағаға өтіп болғанша, біз бас көтере алмадық. Содан кейін ғана найзаласуға бет қойып, жауды ашық шайқасқа шығуға мәжбүр етпек болдық.

	Сонымен өзеннен өту біздің тынымсыз оқ жаудыруымыздың арқасында жүріп жатты. Бірақ кешікпей жағдай қиындай бастады. Тұп-тура біздің шепке қарсы бетте, өзенге кіріңкіреп барып, жарты аралға айналған құм қайраң бар еді. Ол шағын аралға айналған бір жақ шеті болмаса, жағалаудан төмен болатын. Бұл шағын аралды мәңгі жасыл жапырақты ағаштар ─ пальмалар, емендер және магнолиялар жауып кеткен.

	Біздің тарапымыздан, өзеннен өтер кезде-ақ сол аралды иелену жөн болар еді, бірақ генерал ол мүмкіндікті уақытында пайдаланған жоқ. Үндістер мұны ұғына қойып, біз ойланып болғанша, мойнақтан жүгіріп өтіп, аралға не болды. Шеберлікпен жүзеге асырылған осы айланың қырсығы көп ұзамай-ақ білінді. Үндістер өзеннен өтіп келе жатқан қайықтарды атқылай бастады. Ағын айдаған қайықтар тұп-тура сол қалың ағашты аралға қарай жылжитын еді. Қалың жапырақ арасынан көкшіл түтін қайта-қайта бұрқ етіп, зулаған оқтар өз шаруасын тындыра берді. Жараланған, өлген адамдар салдан немесе қайық ернеуінен суға құлап түсіп жатты. Ал біздің мушкеттерден жиі жаудырған оғымыз қалың жапыраққа жасырынған ер жүректерді аралдан кетіре алмай-ақ қойды.

	Ондағы үндістер аса көп те емес. Мойнақ арқылы өткен кезде санап шығатындай мүмкіндігіміз болған. Бірақ олар ең таңдаулы жауынгерлер мен мергендер болса керек: көздегендерін мүлт жіберер емес. Бұл ұрыстың нағыз қызған кезі еді. Өзге тұстағы шайқастар шамамен бір деңгейде өтіп жатты. Екі жақ та ағаштарды тасаланғандықтан, көп шығынға ұшыраған жоқ. Бірақ аралға бекініп алған бірнеше үндіс бізді қалған жаудың бәрінен де жаман ойсыратты.

	Оларды аралдан қуып шығудың жалғыз ғана амалы қолма-қол айқасқа шығу еді.

	Генералдың ойы осы еді. Бұл үмітсіз әрекет болатын. Жасырынып жатқан жаудың дәл көздеп атқан оғына қарсы шабуылға шығу, өз басынды өлімге тіккенмен бірдей.

	Бір ғажабы, бұл міндетті атқару маған тапсырылмасы бар ма. Шынымды айтсам, шайқас кезінде қызбалық көрсетіп, ерлік жасаған жерім жоқ еді. Бірақ генералдың өзі бұйрық беріп тұрған соң, бірден іске кірісу керек болды. Пәлендей құлшынып тұрмағанмен, бұйрықты орындауға дайындалдым.

	Жанымда винтовкамен қаруланған бірнеше адам бар болатын. Олардың саны үндістерден көп емес. Солармен бірге жарты аралға беттедім. Аралға бара жатқанымды білдім. Оны өзіммен бірге келе жатқан солдаттар да ұққан болуы керек. Бірақ соны біле тұра шегіне алмадық. Жұрттың бәрі бізге қарап тұр: біз алға ұмтылып, не жеңіске жетуіміз, не өлуіміз керек!

	Бірнеше секундтан кейін біз мойнаққа жетіп, аралға қарай лап қойдық.

	Үндістер бізді байқамас, сөйтіп олардың ту сыртын орап кетерміз деп үміттеніп едік.

	Бос үміт! Жаулар біздің әрекеттерімізді әу баста-ақ байқап, винтовкаларын қайта оқтап, күтіп алуға даяр отырыпты.

	Өз жағдайымыздың қиын екенін түсінген біз алға ұмтыла түсіп, тоғайға жиырма ярдтай жақындап та қалғанбыз.

	Кенет қалың ағаш арасынан көгілдір түтін бұрқ етіп көтеріліп, жалын тілі жылт еткендей болды. Төбемнен бірнеше оқ ысқырып өтті. Арт жағымнан айқайлаған және қинала ыңырсыған дауыстар естілді. Жалт бұрылып қарасам, жолдастарымның бәрі баудай түсіпті кейбіреуі өлі, кейбіреуі жаралы.

	Осы кезде орман ішінен:

	─ Қайтыңыз, Рэндольф! Қайтыңыз! Сізді мойныңызға тағып жүрген символ сақтап қалды. Бірақ менің жауынгерлерім өте ызалы, қандары қатты қайнап тұр. Қапы қалып жүрмеңіз! Қайтыңыз! Кейін! Кейін қарай!





LXVIII тарау





ШЕГІНУМЕН АЯҚТАЛҒАН ЖЕҢІС

	Дауыстаған адамды көре алған жоқпын: қалың жапырақ ештеңені көрсетпеді. Бірақ дауысты бірден таныдым: ол Оцеола болатын.

	Дәл сол минутта қандай сезімде болғанымды айта алмаймын және не істеп, не қойғанымды да білмеймін. Ойым - ойран, санам - дал, тандану мен үрей тоғысып кеткен шақ еді. Тек артыма тағы бір жалт бұрылып, жолдастарымның бәрі бірдей өлмегенін байқап қалғанымды ғана білемін. Кейбіреулер тырп етпестен жатыр, ал енді біреулері қозғалып, ыңырсиды. Демек, әлі де тірі болғаны ғой!

	Кейбіреулерінің орындарынан тұрып, қашып тығылуға тырысқандарын, ал қалғандарының төрт тағандап, тырбанып бара жатқандарын көргенде қатты қуандым.

	Тоғай жақтан әлі де атып жатты. Не істерімді білмей бір орында сілейіп қалған мен екі-үш адамның оққа ұшып, шөпке құлағанын көрдім. Аяқ астында жараланып жатқандардың ішінде өзім жақсы танитын бір жас жігіт болды. Оқ екі аяғын орып кетіпті. Өз бетінше қозғала алар емес. Ол маған көмектесе көр деп жалынуда, есімді жиюыма сол себеп болды. Бір кезде бұл жігіттің өзіме көп көмек жасағаны есіме түсті. Жалма-жан еңкейіп, ұстай алып, сүйрете жөнелдім. Мойнақтан тезірек кету үшін бар күшімді салып, әлгі жігітті сүйреген қалпы жанұшыра еңбектеп келемін. Үндістердің оты дарымайтындай жерге жеткенде барып, тыныстап алу үшін бір-ақ тоқтадым.

	Біздің шегінуімізді қамтамасыз етуге жіберілген бір взвод солдат үнсіз қарсы алды. Жаралы жолдасымды солдаттардың қолына тапсырып, өзім өкінішті жайды баяндау үшін генералға тарттым.

	Баяндаудың керегі болған жоқ. Біздің алға жылжуымызды бәрі де бақылап тұрыпты. Сәтсіздікке ұшырағанымызды бүкіл отряд біледі екен. Генерал тіл қатпастан және ешқандай баяндаусыз-ақ мені басқа қанатқа жіберді.

	Жұрттың бәрі генералды осынша болмашы күшпен аралды басып алуға ойланбай берген бұйрығы үшін кінәлаумен болды. Ал маған ер жүрек офицер атағы таңылды.

	Атыс тағы бір сағатқа созылды. Бұл батпақтар мен ағаштар арасында өткен жеке қақтығыстар еді. Бұл қақтығыста біз де, үндістер де елеулі басымдыққа ие бола алмадық. Екі жақ та әуелде ие болған шептерін ұстап қалды. Алайда алдағы орманның бәрі үндістердің қолында еді. Шегіну ─ бүкіл отрядты қыру деген сөз, ал шегінудің бір ғана жолы өзеннен кері өту. Бірақ біз жау оғының астында қалар едік. Өз шебімізде осы қалпымызбен қала беруіміз де қауіпті. Өзенге тықсырылғандықтан, ешқандай әрекет жасай алмаймыз. Тек аралдағы үндістерді еш нәтижесіз қуып шығуға тырысумен болдық. Бір рет сәтсіздікке ұшыраған соң, екінші рет тағы да тәуекелге баруға жүрексіндік. Ол көзсіздік болар еді, бірақ бұрынғы орында жата беру де қауіпсіз емес. Әскердің азық-түлігі аз болатын, таусылып барады. Бір жағынан аштық та қысып келе жатыр. Жағдайымыз сағат сайын нашарлай берді.

	Жаудың бізді қоршап алғанына көзіміз жетті. Жартылай шеңбер жасай қоршалаған үндістер ор ағаштың түбін паналап, маңайымызды торуылдап жүр. Ор қазып, қуатты қорғанысқа көшкендей, біз де өзімізше қорғаныс жасадық. Бұл шепті көп шығынға ұшырамай басып алу мүмкін емес еді.

	Енді жауларымыздың қатары едәуір көбейе түскендігі байқалды. Байырғы солдаттарға бұрыннан таныс ерекше ұрандар, жаңа жасақтардың үсті-үстіне қосылып жатқандығын көрсететін еді. Біз күш жағынан басымдықтан айрылып бара жатқандығымызды, олардың бел алып кетуі мүмкін екендігін сезіп, қауіптене бастадық. Жұрттың зығырданы қайнап, қапалануда.

	Атыс кезінде біз көптеген үндістің винтовкамен және мушкеттермен қаруланғандығын көрдік. Кейбіреуінің үстінде әскери мундир бар. Әсіресе бас көсемдердің бірі ерекше көзге түседі. Конкистадорлар заманындағы испандар киген жамылғы секілді жібек жалау иығынан төгіліп тұр. Жалау бұрышындағы көгілдір жұлдыздар мен қызыл және ақ жолақтар анық көрінеді. Барлық солдаттардың көзі жалауға қадалды. Осынау ақылға сыймас, қасақана жамылған киімнен, сүйікті Отанымыздың туын таныдық.

	Бұл сес көрсету болатын. Бірақ оған біз қысыла қойған жоқпыз. Үндістердің винтовкаларды, мушкеттерді және туды қайдан алғандарын түсіну қиын емес еді ─ Дэйд отрядымен шайқас кезінде қолға түскен олжа. Ол заттардың бәріне амалсыз, қынжыла қарадық. Алайда жолдастарымыздың аяусыз тағдыры үшін өш алатын сағат әлі соққан жоқ болатын.

	Осы жерде бөгеле берсек, ондай апатқа біз де ұшырауымыз мүмкін еді. Бірақ, кенеттен байырғы офицерлердің бірі, Хикоридің басшылығымен өткізілген соғыстың ардагері тамаша ой айтты. Ол шегіну жоспарын ұсынып, генерал оны бірден қабылдады.

	Офицердің ақылы бойынша, арғы жағадағы өзеннен әлі өтпеген еріктілер өрлеп барып, өзеннен өтуге кірісе бастаған ыңғай танытулары керек. Бұл тамаша стратегиялық айла еді. Егер бұл жоспар орындалса, жау екі оттың ортасында қалып, біз олардың шебін бұзып өтіп, қоршауды аяқтар едік.

	Бұл ойымыздың сәті түсті. Алданып қалған үндістер, еріктілердің өзеннен өтуіне жол бермеу үшін ағысқа қарсы жүгірді. Мұны пайдаланған қоршаудағы әскерлер, тез арада қауіпсіз жағаға өтіп алды. Әккі жау өте сақ болатын.

	Соңымыздан қуған жоқ. Уитлакутчи жағасындағы ұрыс осымен аяқталды.

	Дереу кеңес шақырылып, бәріміз ортақ шешімге келдік: уақытты текке жібермей форт Кингке оралуымыз қажет. Сонымен жолға шығып, көп кешікпей, басқа ешбір оқиғаға ұрынбастан фортқа жеттік.





LXIX тарау





БАТПАҚТАҒЫ ТАҒЫ БІР ШАЙҚАС

	Осы шайқастан кейін отрядтың көңіл-күйі өзгерді. Қисынсыз мақтану тыйылды. Өлермендікпен айқасқа ұмтылғандарды тежеу қиын болмай қалды. Уитлакутчидің арғы бетіне өтуге енді ешкім онша құлшына қойған жоқ. Сонымен, тың көмек келгенше, үндістердің "ұясына" тимей қоя тұруға шешім қабылданды. Лагерь өмірінен мезі болған еріктілердің мысы құрыды. Ал үндістердің күтпеген жерден қарсылық көрсетулері аптықтарын су сепкендей басты. Ол қарсылық осынша шексіз батыл әрі қантөгіспен өтеді деп ешкім ойлаған жоқ еді. Осы кезге дейін менсінбей келген жаудың айла-тәсілдері ашу-ыза тудырып, кек алуға шақырғанмен де ─ енді дұшпанды амалсыз мойындап, тіпті олардан сескенетін де болды.

	Уитлакутчи жағасындағы ұрыста Құрама Штаттар армиясы жүзге таяу адамынан айырылды. Семинолдар әлдеқайда көп шығынға ұшырапты деген қауесет бар. Бірақ ол тек болжам ғана. Ешкім, ешқашан семинолдардың мәйітін көрген емес. Әйтсе де шайқас кезінде үндістер өлген адамдары мен жаралыларын алып кеткен деп сендірушілер болды.

	Уитлакутчи маңындағы шайқас кезінде бірсыпыра жауларымыздың жер жастанғандары даусыз. Бірақ, қалай болғанда да, олардың шығыны бізбен салыстырғанда әлдеқайда аз еді. Соған қарамастан тарихшылар бұл шайқасты ұлы "жеңіс" деп жариялады. Бас қолбасшының баяндамасы әлі күнге дейін мұрағатта сақтаулы жатыр. Соғыс әдебиетінің өте қызықты үлгісі болып табылар бұл құжатта барлық офицерлердің аттары аталып және әрқайсысы қас батыр ретінде суреттелген. Өзімшілдік пен мақтаншақтықтың сирек кездесетін ескерткіші!

	Егер шынына келсек, қызыл өңділер бізді тәуір-ақ жұлмалады. Армияның еңсесі түсіп, лажсыз ашуға булықты. Әскери жылнамашылар "солдаттардың досы" деп атаған мейірімді, кәрі генерал Клинч бұдан былай ұлы қолбасшы болып саналудан қалды. Оның даңқы өше бастады.

	Егер Оцеоланың сақтап жүрген кегі болса, сол күннен бастап өзін қанағаттандым деп санап, кәрі тарланды жайына қалдыруына да болады. Клинч әлі тірі еді, бірақ оның әскери даңқы өлген болатын.

	* * *

	Жаңа бас қолбасшы тағайындалған кезде, жеңіске деген үміт қайта оянды. Ол соғыс ардагерлерінің бірі, генерал Гейнс еді. Бұл шенге жас шамасына қарай ие болған. Шындығына келсек, үкімет оны ресми түрде тағайындаған да жоқ. Бірақ Флорида өзінің қарамағындағы аймақтың бір пұшпағы болғандықтан, ол сондағы әскерлерге басшылық етуді өз міндетіне алды. Өзінің алғашқы әріптесі секілді, Гейне те даңққа бөленем деп үміттенген еді. Бірақ Клинч секілді оның да опық жеуіне тура келді.

	Луизиана және басқа да штаттардан келген әскерлермен толықтырылған біздің корпус дереу жорыққа аттандырылды.

	Үндістер "ұясына" қайтадан шабуыл ұйымдастыруға шешім қабылданды.

	Біз Амазура өзенінің жағасына жеттік, бірақ қарғыс атқан өзеннен өтудің реті тағы да келмеді. Ол біздің даңқымызға да, өмірімізге де төніп тұрған тажал боп шықты. Бұл жолы одан үндістердің өздері өтті.

	Алғашқы айқас өткен жерге таяу маңда, айырмашылығы ағыстың төменгі жағында, біз қызыл өңді жауынгерлердің шабуылына тап болдық. Бірнеше сағатқа созылған сұрапыл соғыстан кейін, өзіміздің өр кеуде батальондарымызды арнайы жасалған бекініске алып кетуге мәжбүр болдық. Бекіністен басымызды көтеруден де қорқып, қоршауда тоғыз күн отырдық. Аштық та онша алыста емес еді, алқымнан ала бастаған. Егер сойып жейтін жылқыларымыз болмағанда, "Изард" лагеріндегі армияның тең жартысы аштан қырылатын еді.

	Әлі де бригада командирі боп тұрған генерал Клинч аттандырған үлкен отряд болмағанда, шаруамыз бітер еді. Кинг фортынан аттанған біздің бұрынғы генералымызға дұшпанның ту сыртынан шығудың сәті түсті. Жауға күтпеген жерден тиісіп, бізді қауіпті жағдайдан аман алып қалды.

	Біздің қоршаудан шыққан күніміз тағы бір оқиғамен ─ бітімге келу туралы өзімізше келіссөз бастаумен тұспа-тұс келді.

	Ертемен, таң енді қылаң беріп келе жатқан кезде бізге алыстан біреу дауыстады:

	─ Ей, сендер осындамысыңдар! Хэлло! Дауыс дұшпан қосынан шығатын секілді.

	Біз қоршауда болғандықтан басқаша болуы мүмкін емес.

	Дауыс қайталанған кезде біз де жауап бердік. Бір кездерде, кеңесте тілмаш міндетін атқарған қара көсем, зәңгі Абрамның күркіреген даусын тани кеттік.

	─ Сендерге не қажет? - деп сұрады командиріміз.

	─ Сөйлескіміз келеді, - деген жауап естілді.

	─ Не туралы?

	─ Шайқасты тоқтатқымыз келеді.

	Бұл күтпеген ұсыныс болғанмен, жайлы ұсыныс еді. Бірақ оның себебі неде болды екен? Шынымен-ақ үндістер де өзіміз секілді аштыққа ұшырағаны ма? Әлде атыс-шабыстан әбден қажыды ма екен? Ол да мүмкін, әйтпесе аяқ астынан ұсыныс жасауларына басқа қандай себеп болуы мүмкін? Үндістер осы уақытқа дейін бірде-бір рет жеңіліске ұшырап көрген жоқ ─ керісінше, өткен ұрыстардың бәрінде жеңіске жетті. Рас, бұған тағы бір себеп бар.

	Біз Клинч бригадасының келуін минут санап күтіп отырғанбыз. Клинч жақындап қалды деген сыбыс бізге жеткен. Оның көмегімен біз қоршауды бұзып өтіп қана қоймай, қарсы шабуылға шығып, жеңіске не болуымыз да мүмкін. Бәлкім, олар Клинчтің жақындап келе жатқанын естіп, біз күш біріктіріп, өздерін ашық шайқаста талқандамай тұрғанда, бітімге келіп алғысы келетін шығар?

	Енді шешуші соққы беруге үміттенген қолбасшымыз келіссөз бастау жөніндегі ұсынысты қабыл алды. Ол тек бір-ақ нәрседен: Клинч шайқасатын жерге келіп жеткенше дұшпан шегініп кетіп жүре ме деп қорықты. Ал келіссөз үндістерді ұрыс алаңында кідіре тұруға мәжбүр етеді. Сонымен, келіссөзді бастауға қарсы емеспіз деп Абрамға ойланбастан жауап бердік. Бітімшілер таң атысымен кездесетін болды.

	Екі жақтан да үш-үштен адам шығарылмақ.

	Бекініс алдында орманға таяу, қалың шөп өскен шағын алаң бартұғын. Таң атысымен сол алаңға орманнан үш адам шықты. Бұл ұлттық киімдерін киген көсемдер еді. Біз Абрамды, Коахаджоны және Оцеоланы тани кеттік.

	Олар оқ жетер жерге дейін келіп, тұп-тура бекініске қарап, иық тірестіре тұрды. Оларға қарсы үш офицер жіберілді, екеуі семинол тілін білетін еді. Сол бітімшілердің ішінде мен де бармын.

	Енді бір минуттан соң біз дұшпан көсемдеріне бетпе-бет қарап тұрдық.





LXX тарау





КЕЛІССӨЗ

	Келіссөзді бастамас бұрын біз алтаумыз да дос адамдардай қол алысып шықтық. Оцеола қолымды қатты қысып, тек өзіне ғана жарасатын ерекше жылылықпен жымиып:

	─ Аһ, Рэндольф. Достар кейде бейбіт күндегідей соғыс кезінде де кездесіп қалады, - деді.

	Оның неге мегзеп тұрғанын сезіп, тек алғысқа толы көзқарасыммен ғана жауап бердім.

	Осы кезде біз бекініс жақтан қолбасшы жіберген хабаршы келе жатқанын көрдік. Дәл сол сәтте орманнан үндіс жауынгері шығып, бізге солдатпен бір мезгілде таяп келді. Үндістер алаңда қарсыластарының өздерінен көп болмауын қадағалап тұр екен.

	Ординарец генералдың бұйрығын құлағымызға сыбырлап айтысымен, дереу келіссөз басталды.

	Шала-пұла ағылшын тілінде зәңгі Абрам өз жолдастарының атынан сөйледі. Ал қалған екеуі, оның сөздерін қостап тұрды: мақұлдаған кезде "хо", ал қарсы болған кезде "куури" деп дауыстап қояды.

	─ Ақ нәсілділер бітім жасағысы келе ме? - деп үзіп-үзіп сұрады зәңгі.

	─ Қандай шарттармен? - деп сұрады біздің делегацияны бастап келген офицер.

	─ Қоятын шартымыз мынау: қаруларыңызды тастаңыздар, сонымен соғысты бітірейік. Солдаттарыңыз бұл арадан кетіп, өз форттарына барсын. Ал біздер, үндістер, Уитлакутчи өзенінен кері өтеміз. Бұдан былай және әрдайым үлкен өзен екі ел арасына шекара болсын Біз ақ нәсілді көршілерімізбен қақтығыспай, тату-тәтті тұруға уәде береміз. Менің айтайын дегенім осы ғана.

	─ Бауырлар, - деді біздің офицер ─ бұл ұсыныстарыңызды ақ нәсілді генерал да, Ұлы Әкей ─ президент те қабылдамай ма деп қорқамын. Мен, егер өздерің толық бағынып, қоныс аударуға келісім берген жағдайда ғана, бас қолбасшының сендермен келіссөз жүргізуге әзір екендігін айтуға келдім.

	─ Куури! Куури! Ешқашан, ─ деп Коахаджо мен Оцеола бір ауыздан асқақ жауап берді. Берілу деген ойларында да жоқ екендігі кесіп айтқан қарсылықтарынан байқалған еді.

	─ Неге бағынуға тиіспіз? - деп таңдана сұрады зәңгі. ─ Біз жеңілген жоқпыз. Керісінше, әрбір ұрыс сайын жеңіске жетудеміз. Біз сіздердің солдаттарыңызды ─ бір, екі, үш рет жеңдік. Сіздерді талқандадық. Сайтан алғыр, сендерді өлтіру біздің де қолымыздан келеді. Неге бағынуға тиіспіз?Біз сендерді тыңдауға келген жоқпыз, өздеріңе шарт қоюға келіп тұрмыз.

	─ Бұған дейін болған жайттар, мәселені шеше алмайды, ─ деп жауап берді офицер. ─ Біз, қалай дегенмен, сендерден күштіміз және ерте ме, кеш пе, әйтеуір жеңіп шығамыз.

	Қос көсем тағы да қосарлана дауыстады:

	─ Курри! Осы сендер, ақ өңділер, біз жөнінде қателесіп тұрған жоқсыңдар ма? Біз сендер ойлағандай осал емеспіз. Жоқ, сайтан алғырлар! Зәңгі жолдастарына сұраулы жүзбен қарап еді, аналар келіскендей бастарын изеді. Сол кезде ендігі тізгінді өз қолына алған Оцеола орманға қарай бұрылып, құлақ жаратындай ерекше бір дауыспен белгі берді.

	Дауыс жаңғырығы басылып үлгерместен, мәңгі жасыл жапырақтар сыбдырлап қозғала бастады. Орманнан қара торы жауынгерлер қаптап шыға келді. Олар ілгерілеп келіп, әскери сап түзеп тұра қалды, сондықтан санап шығу қиын емес еді.

	─ Біздің жауынгерлерді санап көріңдер, ─ деді Оцеола салтанатты үнмен, ─ сонда жауларыңның қанша екенін білесіңдер.

	Соны айтқанда еріндеріне кекесін күлкі үйіріле қалды. Ол бірнеше секунд бізге қарап, үндемей тұрды.

	─ Ал қалай екен? Мына жас жауынгерлер, ─ бұл жерде тұрғандары бір жарым мың, -шаршап-шалдығып, бағынуға келіп тұр ма? - деп жас көсем сөзін жалғастырды. ─ Жоқ, олар туған жердің топырағына ең соңғы жауынгердің қаны төгілгенше соғысуға әзір. Егер тағдыр өлуге жазса, олар осында, туып-өскен, аталарының зираты жатқан Флоридада өлгісі келеді. Сендер бізді қорлап, бұл арадан қуып шықпақ болған соң ғана қолымызға қару алып отырмыз. Шеттеткендерің үшін өшімізді алдық. Біз сендердің көп солдаттарыңды өлтірдік және өзімізді қанағаттандық деп санаймыз. Енді қан төккіміз келмейді, бірақ қоныс аударғымыз да жоқ. Біз өз шешімімізден ешқашан қайтпаймыз. Сендерге әділ ұсыныс жасап отырмыз. Қабылдаңдар, сонда соғыс табанда тыйылады. Қабылдамайды екенсіңдер, қан қайта төгіледі. Ұлы Аруақ атымен ант етемін, қан судай ағады. Үйіміздің маңындағы соғыстың қызыл діңгектері ақ нәсілді жауларымыздың қанына тағы, тағы боялады. Бейбітшілік, не соғыс ─ қалағандарың болсын.

	Сөзін аяқтаған соң, Оцеола орман маңында тұрған қараторы жауынгерлеріне қолымен белгі берді. Олар үн-түнсіз ғайып болды. Қас қағымда шығып, қас қағымда жоқ боп кетті.

	Біз жас көсемнің жалынды сөзіне қарсы қоятын өз дәлелдерімізді айтуға оқтала берген едік, кенет алыстан мылтық атылып, айқай шықты. Ол үндістер орналасқан жақтан естілді, сонша алыстан талып жеткенмен, шабуылдың басталғанын анық аңғартқандай еді.

	─ Қап! Алдап түсірді-ау! Опасыздық! - деп айғайлады көсемдер.

	─ Ақ нәсілділер өтірікші! Бұл сатқындықтарың үшін сазайларыңды тартасыңдар әлі! ─ Сөйтіп үшеуі де бос сөзбен уақыт алмау үшін, ормандағы жауынгерлеріне қарай тұра-тұра жүгірісті.

	Біз қайта оралдық. Атысты ондағылар да естіп, Клинч бригадасы үндістердің алғы шебіне шабуыл бастағанын біліп отыр екен. Солдаттар сапқа тұрып, жорыққа шығуға әзірленіп те бопты. Бірнеше минуттан соң белгі беріліп, отряд өзенді жағалай шабуылға шықты.

	Солдаттар жаумен айқасқанша асықты. Сонша күн масқаралықпен әрекетсіз отырған, аштықтан өзектері талып, абыройсыз жеңілістен қандары қайнаған адамдар, ер намысын қайтарар қолайлы сәттің туғанын сезіп, ашулы жаудың сазайын беруге жандарын сала ұмтылды. Енді, біздің бір отрядымыз ту сыртынан шығып, (генералдар алдын ала келісіп қойыпты), екіншісі маңдай алдынан шабуылдап келе жатқан кезде, үндістер қырғыннан қалай құтылмақ? Олар шайқасуға мәжбүр болады және ақыры жеңіліп тынады.

	Жұрттың бәрі ─ офицерлер де, солдаттар да солай ойлаған еді. Бас қолбасшы болса масайрап келеді. Оның стратегиялық жоспары толығымен ақталды: дұшпан қоршауда, оларды қақпанға алдап түсірді. Генерал ұлы жеңіске жетпек. Оны атақ-даңқ күтіп тұр.

	Алға жылжып келеміз. Оқта-текте мылтық даусы естілгенмен, үндістердің таныс әскери ұраны естілмейді. Біз шабуылға лап қойып, көл жағалай жатқан жоталарға басып кірдік. Бірақ көлеңкелі қалыңның ішінен де қарсыластарымызды кездестіре алмадық. Тәрізі, үндістер әлі де біз бен көмекке жаңа келген тың күштің екі ортасында тұрса керек. Қалайша құтылып кете қояр екен?

	Жоқ... олар, әне, көгалдың екінші жағында бой көрсетті... Орманнан шығып, тұп-тура бізге қарай келе жатыр. Не де болса соғысайын дегендері ғой... Әне...

	Алайда анау көк мундирлер мен ақ белдіктері, дулығалары мен қылыштары қалай? Жоқ, үндістер емес. Бұлар жау емес, Клинч бригадасының солдаттары болып шықты.

	Бақытымызға қарай, дер кезінде аңғарыппыз. Әйтпесе ет қызумен бір-бірімізді қырып салғандай екенбіз.





LXXI тарау





АРМИЯНЫҢ ҚҰПИЯ ҒАЙЫП БОЛУЫ

	Екі отряд қосылып, генералдардың қысқаша кеңесінен кейін жауды іздеуге кірістік. Бұдан көп уақыт кетті, бірақ біз бірде-бір үндісті таба алмадық.

	Оцеола соғыс тарихында құлақ естімеген стратегиялық айла қолданды: ол сан жағынан тең түсетін және алды-артынан бірдей оқ жаудырған екі отрядтың ортасынан бір жарым мың жауынгерді алып шықты, әрі бірде-бір өлік қалдырмай кетті. Ол ол ма? Шегінгенде ешқандай із қалдырған жоқ. Әлгінде ғана көз алдымызда әскери тәртіппен сап түзеп тұрған үндіс әскері мың бөлікке бөлініп, сиқырлап тастағандай жоқ боп кетті.

	Жаудың қайда кеткені белгісіз. Генералдар тағы да төбеге ұрғандай боп, өз әскерлерін форт Кингке алып қайтуға мәжбүр болды.

	* * *

	Үндіс әскерінің ғайып болуының өзі "жеңіс" деп жарияланғаны өзінен-өзі түсінікті. Бұл жеңіс, алайда байғұс кәрі Гейнстің түбіне жетті ─ былайша айтқанда, әскери даңқын өшірді. Осыдан соң ол бір кезде өзі сұранған қызметтен қуана-қуана бас тартты.

	* * *

	Енді бас қолбасшылыққа үшінші генерал тағайындалды.

	Ол офицер ─ фамилиясы Скотт болатын, алдыңғыларға қарағанда жұртшылыққа кеңінен таныс еді. Ағылшындармен соғыс кезінде алған сәтті жарақаты, жоғары шені, саясаттан едәуір хабардарлығы, ал ең бастысы, француздың "Тактика жүйесін" тым еркін аударып, өзін соның авторымын деп көрсете білгені ─ осының бәрі америка қоғамдық пікірінің алдында соңғы жиырма жыл бойы генерал Скоттың атын шығарып келді64.

	Соғыс айласының мұндай жүйесін ойлап тапқан адамның ұлы қолбасшы болмауы мүмкін емес ─ оның отандастарының ойлары, міне, осындай еді.

	Халық жаңа генералдан керемет жаңалық күтті, ол да жұртқа салтанатты түрде уәде берді. Бұрынғы әріптестеріне қарағанда ол үндістермен басқаша соғысады және кешікпей жексұрын соғысты аяқтайды деп сенген еді әскери адамдар.

	Генералдың бұл келісіне бәрі де қуанды және алғашқы екі қолбасшының кезіндегімен салыстырғанда жорық әлдеқайда кең көлемде ұйымдастырылды. Солдаттардың саны екі есе, тіпті үш есе көбейтілді, азық-түліктің орасан зор қоры дайындалды. Жұрт тек ұлы қолбасшының тізгінді қолға алуын ғана күтіп отырды.

	Ақыры, ол да келіп, армия жорыққа аттанды.

	Мен бұл жорықты егжей-тегжейлі баяндап жатпаймын. Оның онша қызықтығы жоқ. Бүкіл жорық тек әскери парадтағыдай шікірейіп сап түзеп, шаршап-шалдығып, салпақтап жүрумен ғана шектелді. Армия салтанатты түрде: "оң қанат", "сол қанат" және "орталық" деп аталатын үш отрядқа бөлінді. Үш отрядтың үшеуі де Кинг, Врук және Сент-Джонс форттарынан шығып, бір мезгілде Уитлакутчите - баяғы "апатты ұяға" қарай бет түзеп, батпақтар мен жыралардың шетіне ілігуге тиіс. Әр бөлімше өзінше шағын зеңбіректен бір дүркін оқ атып, басқа отрядтарға белгі беретін боп келісілген. Сонан соң үш бөлімнің үшеуі де, семинолдардың ортадағы бекініс шебіне қарай радиус бойынша жылжи отырып, шабуылға шығуға тиіс.

	Бұл қисынсыз жоспар орындалып және күткендей-ақ толық сәтсіздікпен аяқталды. Үндістерді ешкім көре де алған жоқ. Қостарының орнын тана сипап қалдық. Әккі жауынгерлер зеңбіректен атылған белгіні естісімен, оның мәнісіне түсіне қойса керек. Жаудың орналасуы жөнінде әлгіндей мәліметті білген соң, оң және сол қанаттардың арасынан сытылып шығып, көп қиындықсыз шегініп кетіпті.

	Скотт жорығындағы ерекше бір оқиға, өзімнің өлім аузынан қалғандығым болуы керек. Оны тәптіштеп айтып жатпай-ақ қояр едім, бірақ "ұмыт қалған отрядтың" тағдыры қызықты мысал ретінде еске алуды қажет етеді.

	Біздің ұлы қолбасшымыз семинолдар "ұясына" жорыққа аттанып бара жатып, Амазура өзенінің жағасына "бақылау постын" қалдырып кетуді ойлады. Олар Суони поселкесінен келген қырық ерікті мен бірнеше офицерден тұратын. Солардың ішінде өзім де бармын.

	Сол жерге бекініп, қашан көмек келіп, өзімізді алмастырғанша табан аудармауға бұйрық алдық. Алмастыратын адамдардың қашан келетінін біз түгіл, біздің бастығымыз да анық білмейтін. Осы бұйрықты беріп, орталық отрядты бастап бара жатқан генерал, бізді тағдырдың тәлкегіне қалдырып, кете берді.

	Жағдайымыздың қауіптілігін жақсы түсіндік. Сондықтан ең алдымен жақсылап тұрып орналасып алуға тырыстық. Ағаш шауып бекініс салдық, құдық қазып және соның бәрін сыртынан қоршап тастадық.

	Бақытымызға қарай, жау бекінісімізді байқап қалғанша бір апта өтті. Әйтпегенде бірде-біреуіміз тірі қалмайтын едік. Үндістер, тәрізі, орталық отрядтың соңынан аңдып отырған болуы керек, көпке дейін бұл маңнан көрінбеді. Алайда алтыншы күні дегенде дұшпан қайта оралып, бізге беріліңдер деген талап қойды. Біз ол талаптан бас тарттық және елу күн бойы дұшпанның шабуылын тойтарумен болдық. Солдаттарымыздың көпшілігі қаза тапты, жарақат алды. Қаһарман отрядымыздың ер жүрек бастығы Холломэн де қаза тапты. Ол қоршаудың саңылауынан атылған оққа ұшып өлді.

	Бізге екі аптаға ғана жетерлік азық-түлік қалдырылған болатын, ал біз бақандай жеті апта бойы қорғандық! Отыз күн бойы шикі дәнмен, қара су және қоршаудың ішіндегі ағаштардан жинаған емен жаңғақтарымен ғана күнелттік.

	Сонымен, елу күн бойы төтеп бердік, бірақ бізді алмастыруға ешкім келген жоқ. Осы бір қорқынышты қоршауда өткен уақыт ішінде қаншама сарылып көз тіксек те бекініс маңынан бірде-бір ақ нәсілдіні көре алмай, бірде-бір ағылшын сөзін естімедік. Бізді ұмытқан екен деген ойға келдік. Шындығында да, солай болып шықты. Флоридадан тезірек кетуге асыққан генерал Скотт "бақылау постындағыларды" алмастыруды ұмытып кетіпті. Ал басқалары бізді әлдеқашан қырылып қалған шығар, несіне әуре боламыз деп ойласа керек.

	Аштықтан өлу қаупі төнді. Бірақ өлдім-талдым дегенде, ер жүрек қарт аңшы Хикмэн қалың қоршаудан сытылып шығып, "достарымызға" біздің мүшкіл халімізді баяндаудың сәті түсті. Оның әңгімесі қатты толқу туғызып, бізді құтқару үшін жіберілген әскери бөлім ғана дұшпанды ыдыратып, бізді қапастан құтқарып алды.

	Генерал Скоттың жорығы және сонымен бірге Флоридадағы әскери даңқы осымен тынды. Оның істеген ісінің бәрі жөнсіз еді. Тез қайта шақырып алғандықтан ғана, Скотт елге күлкі болудан және масқарашылықтан құтылып кетті. Ол үшін бұл сәті түсе кеткен кездейсоқтық болды. Дәл осы кезде оңтүстік батыста үндістермен жаңа соғыс өрті бұрқ ете қалып, генерал сондағы әскерлерге басшылық етуге бұйрық алды. Бұл оның Флоридадан дер кезінде тайып тұруына мүмкіндік берді. Сәтсіздіктен есеңгіреп ұятқа ұшыраған генералға, Гүлжазира елінен тайып тұру үшін бұл өте тиімді сылтау болды.

	Сонымен, америка генералдарында Флорида жөнінде ең жаман естеліктер ғана қалды. Айлалы көсемдер басқарған семинолдармен соғыста кем дегенде жеті генерал кезек-кезек талқандалды. Бірақ, мен олардың сәтсіздіктері мен қателіктері жөнінде айтып жатқым келмейді. Генерал Скотт кеткен соң, әскердің бас отрядымен қоштасып, содан былай қосалқы отрядтардың құрамында кішігірім шайқастарға ғана қатысып жүрдім. Бұл әскери өмірдің романтикалық сәттері еді. Үлкен тарихи оқиғалар жөніндегі жылнамамды осымен тәмамдаймын.





LXXII тарау





ҚАРА ДЖЕКТІҢ ӨЗГЕРУІ

	Қоршаудан құтылысымен қайыққа отырып, өзеннің сағасына дейін жүзген соң, одан әрі теңіз арқылы әулие Марк фортына жеттік. Осы арадан еріктілер үйлеріне тарады. Олардың қызмет мерзімдері аяқталған болатын. Жеке-жеке немесе топтанып, жалданған кезде қалай жиналса, солай тарап жатты. Сондай топтардың бірінде қарт аңшы Хикмэн мен оның жолдастары, өзім және менің сенімді көмекшім болды.

	Қара Джек бұрынғыдай емес, қатты өзгеріп кетті: өңі жүдеу тартып, екі жағы суалып, көздері шүңірейіп, шатысқан бұйра шашы, дудар-дудар самайына құлап, ұйысып қапты. Жылтырап тұратын қап-қара бетін әжім торлай бастаған.

	Бейшара осы уақыт ішінде жарытып ас ішкен жоқ. Үш аптаға созылған аштық сырт пішінін танымастай етіп өзгертіп жіберді.

	Алайда аштық оның көңіл-күйіне әсер ете алған жоқ десе де болады. Ол бұрынғысынша көңілді әрі ақжарқын болатын, кейде тіпті өзімді де көңілдендіріп қоятын. Жүгері собықтарын кеміре отырып немесе құрғақ жүгеріні қауақтағы сумен араластыра сорып отырған кездерінде, ол дәмді тағамдарды жиі еске алатын: "Дәм бұйырып, үйге аман жетсек, жүгері ботқасы мен шошқа етіне бір тояр едім", ─ дейтін. Алдағы көретін рақатын көңілге демеу ету, оның қиын-қыстау минуттарда шыдамдылық көрсетуіне себеп болатын-ды. Өйткені бақытқа құштарлықтың да өз қуанышы бар. Біз бостандыққа шығып, ауылға қарай бет түзеген кезде, Джек қуанышын тежей алмады. Шат күлкі жүзінен ұя теуіп, аппақ тістері жарқылдап, тынымсыз сөйлеумен болды. Тіпті терісіне дейін бұрынғыдай майлы жылтыр күйіне қайтып түскен секілді.

	Қажытып жіберетін ұзақ жол бойында, зәңгі біздің отрядымыздың қуанышына айналды. Оның көңілді әзілдері ең ұстамды деген қарт аңшыны да күлдірмей қоймады. Ол да анда-санда қарқылдай күліп алады. Өзіме келетін болсам, жолдастарым секілді, мен де көңілді боп көрінуге тырыстым. Жаным сонша неге жабырқайтынына өзім де түсінбей келемін

	Бәрі де мүлдем керісінше болса керек еді. Үйге қайтып келе жатқаныма, қимас адамдарыммен кешікпей кездесетініме қуануға тиіспін, бірақ бәрі басқаша боп келеді...

	Қоршаудан құтылған кезде өзімді қуанышты сезінген едім, бірақ ол төніп келген ажалдан құтылғандағы табиғи әсер екен. Қуанышым су сепкендей басылды, енді, міне, үйіме жақындаған сайын жанымды қара түнек баса түскен секілді. Үйдегілер аман болса игі еді деген сезім қинап келеді. Әзірге ешқандай жайсыз хабар алмағандықтан өз сезіміме өзім есеп бере алмадым. Жалпы, үйден ешқандай хабар алмағаныма екі ай болған. Қоршау кезінде сыртқы өмірден мүлдем қол үзіп қалған болатынбыз. Бізге тек Суони елді мекеніндегі оқиғалар туралы түсініксіз сыбыс қана жеткен-ді. Біз үйімізде өзіміз жоқта не болып, не қойғанынан бейхабар келе жаттық. Беймағлұмдықтан сенімсіздік, күдік, тіпті қауіптенушілік туатыны белгілі ғой. Бірақ тұңғиық ойға түсуіме ол ғана себеп болған жоқ. Басқа да себеп табылды. Бәлкім, үйден аяқ астынан, отбасы жағдайын бір жақты қыла алмай, әрі-сәрі жағдайда аттанғаным есіме түскендіктен болар, ұмытпастай боп есте қалған қоштасу сәті, Ринггольд туралы, ол сұмырайдың зұлымдық пиғылдары туралы есте қалған жайлар ─ осының бәрі жиналып келгенде жанымызды жегідей жеуде.

	Екі ай ─ аз уақыт емес. Тіпті жеке отбасының шағын ортасында да бұл мерзім ішінде талай өзгерістер болуы мүмкін. Менің үндістер қолынан мерт болғаным жөнінде ресми хабардың тарағанына көп болған және естуіме қарағанда, үйдегілер оған сенсе керек. Бұл хабардың арты ойламаған сұмдықтарға соқтыруы мүмкін. Қарындасым өзім аттанар кезде салтанатты түрде берген уәдесінде тұра алды ма? Үйге барғанда жақсы көретін қарындасым бұрынғыдай жайраңдап алдымнан шығар ма екен? Әлде ол шешемнің азғыруына көніп, әлгі сұмырайға әйел болған шығар? Көңілсіздігіме таңданатындай ештеңе жоқ.

	Жабырқау күйіме назар аударған жолдастарым, дөрекілеу болғанмен, өздерінше әзілдеген болып, көңілімді көтеруге тырысып келеді. Бірақ ол ниеттерінен ештеңе шықпады. Жүрегімде зіл батпан қорғасын жатқандай. Неліктен екенін білмеймін, әйтеуір, маған үйдегілер бір пәлеге ұшыраған секілді боп көрінді де тұрды.

	Амал қанша, сезігім тура боп шықты. Өзім қауіптенген жайлардан да жаман оқиға болған екен. Естіген жаңалығым, қарындасымның тұрмысқа шығатындығы жөніндегі хабардан тосындау еді. Шешемнің қаза тапқанын естіген мен ең қиыны, қарындасымның одан әргі тағдыры жөнінде ешқандай дерек біле алмадым.

	Бұл сұмдық хабарды маған үйге бара жатқанымда қарсы жолыққан хабаршы жеткізді.

	Үндістер поселкеге, дәлірек айтқанда, менің плантацияма ғана шабуыл жасап, бір ғажабы, басқаларға тимеген. Шешем мен нағашымды пышақтап өлтіріпті. Ал қарындасым, қарындасым ше? Оны ұрлап алып қашыпты.

	Одан әртісін тыңдап жатпай, әбден болдырған атымды аяусыз тебініп қалып, аяқ астынан жын ұрған адамдай, алға қарай шаба жөнелдім.





LXXIII тарау





ҚОРҚЫНЫШТЫ КӨРІНІС

	Құтырына шапқан атпен ағызып отырып, плантациямның шетіне де кеп қаппын: кідірместен ормандағы сүрлеумен тура үйге қарай салдым. Кейде жолай мал қамайтын қаша кездесіп қалады, бірақ ақылды жануар одан оп-оңай қарғып өтіп, жолымыз жалғаса береді.

	Үйінен шығып келе жатқан ақ нәсілді көршімді кездестірдім. Ол бірдеңе айтайын деп оқталып еді ─ әрине, апат жөнінде ғой, бірақ мен кідірмедім. Онсыз да бәрін естіп алғанмын, енді тек бәрін оз көзіммен көру ғана қалып еді. Соқпақтың әрбір бұрылысы бұрыннан таныс болатын, үйдің де көрінер тұсын білетінмін.

	Сол жерге дейін шауып барып, үйіме көз салдым. Рақымы күшті құдайым-ай! Үйім орнында жоқ! Сасқанымнан аттың басын кілт тартып, алдымдағы жазыққа қайта көз салдым. Ып-рас ─ үй жоқ! Шынымен жолдан адасқаным ба? Жо-жоқ. Сүрлеудің тірелер жеріндегі алып гүл ағашы мына тұр. Арғы жағы саванна, жүгері және индиго плантациялары, одан әріде ─ бассейн жағасындағы орманды төбелер, ал одан әрі... одан әрі баяғыдан таныс көріністердің өзін ажырата алмадым.

	Табиғат түгелдей өзгеріп кеткен секілді. Алыстан мен мұндалап тұрар жасыл терезелі, шаңқан ақ үй жоқ. Дәліз, қосалқы қора-жай, зәңгілер лашығы, тіпті үйдің қоршауына дейін ─ бәрі тып-типыл. Олардың бір кездегі орындарынан енді будақтаған түтін көтеріліп, күннің бетін көлегейлеп, оны мыстай қызартып тұр. Менің келгеніме аспан да қамыққандай.

	Әлгінде естіген сөздерден соң, мұның не екеніне түсіну қиын емес еді. Жаныма батқан қасірет пен қиналыстан жүрегім қысылып кетті. Бұдан әрі қайғыруға да шамам жоқ.

	Атымды тебініп, егістікті баса-көктей, ойран болған жерге қарай шаба жөнелдім.

	Түтін арасында сенделіп жүрген жүзге жуық адамды көрдім. Жүрістерінен қабырғалары қайыса қойғандық байқалмайды. Жайбарақат аралап, кейбіреулері немқұрайдылықпен қисайып-қисайып қарап отыр. Өртті сөндіруге талап қылып жүрген бір жан жоқ. Жақындап келгенде, сумаңдаған қызыл жалын мен қап-қара түтінді ғана көрдім. Айналада отқа оранған қоршаудан сытылып шығуға тырысқан жылқылар мен сиырларды қайырмалаған салт аттылар сылаң қағады. Алғашқыда бұл салт аттылардың кімдер екендігін ажырата алмадым.

	Үйдің әлгінде ғана ─ таңға жуық ойрандалғанын хабаршы айтқан болатын. Алға шаба жөнелген сәтте соны ғана естіп қалып едім.

	Әлі ерте болатын. Күннің шыққанына бір сағаттан аспаған. Күндізгі аптаптан қашып біз түнде жүріп келгенбіз. Жауыздар әлі осында болғаны ғой? Аналар шынымен-ақ үндістер ме? Сумаңдаған от пен будақ-будақ түтіннің ішінде олар жылқылар мең сиырларды қуып жүр. Өздерімен бірге айдап кеткісі келетін тәрізді.

	Бірақ бізге олар кетіп қалды деп еді ғой. Сұмдық оқиғаның егжей-тегжейін ─ шешемді өлтіріп, сорлы қарындасымды алып кеткенін егер, үндістер әлі осында болса, қалай хабарлар еді.

	Мүмкін уақытша ғана кетіп, сонан соң, олжаларын алып, үйді өртеп жіберу үшін қана оралған шығар? Бір сәт басыма осындай ой келе қалды.

	Бірақ бұдан аттың шабысы бәсеңдемеді, тізгін тарту менің ойымда да болған жоқ. Оң қолым да бос емес ─ оқтаулы мылтықты қос қолдап қыса ұстап алғанмын.

	Бар ойым ─ кек алу. Осы бетте жабайылардың тобына қақ жара кіріп, шайқасып өлуге әзірмін. Мен жалғыз емеспін: соңымнан қара түсті көмекшім шауып келе жатыр. Арт жағымнан ат тұяғының тасырлағаны естіледі.

	Түтіндеп жатқан үй орнына шауып келдік. Қателескенімді сол арада байқадым. Мені қоршап тұрғандар үндіс, жаулар емес, достар екен. Олар бізді ызалы, қайғымызға ортақ үнсіздікпен қарсы алды.

	Аттан түстім. Бәрі қасыма жиналып маған жаутаңдай қарайды. Ешкім бір ауыз сөз айтқан жоқ. Сөздің артық екендігін бәрі де біліп тұр.

	Алдымен өзім тіл қаттым. Әрең естілетін, қырылдаған дауыспен: "Қайда?" деп сұрадым.

	Сұрағымды бірден ұғына қойды. ─ Бәрі күтіп тұр екен. Көршілерімнің бірі қолымнан жетектеп, сөнуге айналған өрттің жанынан абайлап ертіп келеді. Онымен қатарласып келемін. Ол үн-түнсіз тоспа жақты нұсқады. Онда жиналған жұрт әлгіден де көп екен. Ту сырттарын маған бере, жартылай шеңбер жасап тұрған кісілер, бір нүктеге қадалып қалыпты. Шешемнің сонда жатқанын түсіндім.

	Біз жақындағанда, бәрі шегінісіп жол берді. Көршім мені қалың топтың ортасынан алып өтті. Анамның денесін көрдім. Шешеммен қатар нағашымның және өз қожаларын қорғамақ болып жандарын пида еткен бірнеше адал қызметшілердің денелері жатыр.

	Бақытсыз анамды атып кетіпті... Пышақпен кескілеген... Бетін тілгілеп тастапты...

	Ең қорқынышты нәрсеге дайындалып келгенмен, мынадай сұмдық көрініске тап болам деп ойламаған едім, сүйегім үгіліп кеткендей болды.

	Байғұс анам! Мынау жансыз қатып қалған қос жанарың енді маған қарап ешқашан күлімсіремейді... Қаны қашқан еріндеріңнен енді мен ешқашан еркелеткен немесе ұрысқан сөздеріңді ести алмаймын..

	Одан әрі көз жасыма ие бола алмадым. Еңіреп жылай бердім. Анамды құшақтай жығылып, өзімді өмірге келтірген адамның сұп-суық еріндерінен сүйе бердім...





LXXIV тарау





ІЗГЕ ТҮСІП ҚУУ

	Қайғымның шегі жоқ еді. Шешемнің маған салқындығы, әсіресе қалай қоштасқанымызды есіме алғанда, қайғым бұрынғыдан да зіл-батпан бола түсті. Егер біз өткен жылдардағыдай жылы қоштасқан болсақ, қайғы жүгі едәуір жеңілдер ме еді деп ойлаймын. Бірақ оның маған айтқан соңғы сөздері жазғыруға, тіпті ашу-ызаға толы десе де болатын еді. Сол есіме түсіп кетсе, жүрегіме қасірет уы тарағандай болады. Өзі туралы менде тек қана шуақты, қуанышты және өте жақсы пікірлер қалатынын анам білер болса, дүниеде ештеңені аямас едім. Қаншалықты қуанышпен кешерімді, осы бір ауыз ғана сөзімді анама естірте алар болсам, сол үшін дүниедегінің бәрін қияр едім...

	Бақытсыз анашым! Еш жамандығыңды көрмеп едім. Кемшілігің де білінбеуші еді. Жалғыз ғана кемшіні ─ баққұмарлық еді, бірақ ол да өз төңірегіңдегілердің бәріне ортақ кемшілік болатын. Бірақ оны ұмытқанмын. Есімде тек толып жатқан жақсы қасиеттері, ең алдымен анам екендігі ғана қалыпты. Мен оны қалай жақсы көретінімді енді ғана түсіндім.

	Бірақ күйзеле беруге уақыт жоқ. Қарындасымды қайдан іздеймін? Орнымнан атып тұрып, асыға-аптыға жағалай тұрған жұрттан сұрастыра бастадым. Олар орман жақты нұсқады. Түсіне кеттім: үндістер алып кеткен екен.

	Осы уақытқа дейін қызыл өңділерге жауығып көрген жоқ едім. Керісінше, мен солардың сөзін сөйлеп, тіпті дос ретінде ептеп ішім бұрып тұратын. Ақ нәсілділердің оларға талай тізесі батып, үндіс бейшаралардың көп зәбір-жапа шеккенін білетінмін. Үндістердің ерте ме, кеш пе бір жеңілетінін және бағынуға мәжбүр болатынын да білетінмін, соны ойлап, оларға жаным ашитын.

	Ол аяушылық қазір мүлдем басқа сезімдерге жол берді. Анамның қор болған аяулы жүзін көргенде жанжүрегім астан-кестең болды. Үндістерге деген риясыз көңілдің орнын кереметтей жек көрушілік басты. Анамның қаны кек алуға шақырды және кек аламын деп ант еттім де.

	Мен жалғыз емеспін. Хикмэн қарт, оның жолдасы ─ аңшы Уэзерфорд және елуге тарта көршілерім көмек көрсетіп, сүйеу болуға дайын екендіктерін білдірді.

	Зауал туралы ой әсіресе Қара Джекті де қинауда. Оның да өз қайғысы бар: Виоланы іздеп, еш жерден таба алмады ─ басқа қызметшілермен қоса оны да алып кеткен болулары керек. Олардың көпшілігі, бәлкім, өз еріктерімен кеткен шығар. Әйтеуір, қалай болғанмен, бірде-бір қызметші қалмапты. Плантация да, ондағы адамдар да опат болып, мен үйсіз-күйсіз жетімге айналдым. Анам да, баспанам да жоқ еді.

	Бірақ мұң шағып, іштей егіле беруге уақыт жоқ, дереу іске кірісу керек. Қаруланып алған көршілер жиналып, бірнеше минуттан кейін қуғын ұйымдастырылды.

	Өзіме және жолсеріктеріме тың аттар тиді. Апыл-ғұпыл тамақтанған болып, із кесуге аттандық. Жабайылар салт атқа мінгендіктен, із кесу онша қиын болған жоқ. Олар ағысқа қарсы біраз өрлеп барып, арғы бетке ─ үндіс жағалауына өтіпті. Ойланбастан біз де іздеріне түстік.

	Бұл жер есімде жақсы сақталған. Осыдан екі ай бұрын, Оцеоланың ізіне түскен кезде, өзеннің дәл осы тұсынан өткен болатынмын. Бұл жол Оцеоланың жүріп өткен сүрлеуі тұғын... Мұңая ойланып қалдым. Ізді ажырату барған сайын қиындап, жүрісіміз де бірте-бірте баяулай түсті. Жабайыларды көрген адамдар бар ма екен деген табиғи сұрақ туды. Өздері қай тайпадан болды екен? Көсемдері кім екен?

	Біздің жасағымыздағы екі ерікті жол бойындағы ағаш тасасына тығылып тұрып, шауып өткен үндістерді көріп қалыпты. Олар тұтқынға алған қыздарды ─ қарындасымды, Виоланы және плантациядағы басқа да қыздарды өздерімен бірге ала кетіпті. Салт атты үндістер қыздарды алдарына өңгеріп алған көрінеді. Зәңгілер жаяу шұбырыпты. Оларды бір-біріне қосақтап байламаған, соған қарағанда, өз еріктерімен бара жатқан сияқты. Үндістер Қызыл Таяқтар тайпасына жатады екен, көсемдері Оцеола болса керек.

	Бұл сөздердің маған қалай әсер еткенін суреттеп шығудың өзі қиын. Жаным қатты жарақаттанды. Бұл дәлелдің дұрыстығына үнемі күмәнданумен болдым. Өзім бұлтартпас дәлел тапқанша ол сөздерге сенбеуге тырыстым. Оцеола! Жоқ, оның мұндай сұмырайлыққа бара қоюы мүмкін емес! Бара алмайды! Бәлкім, куәлар қателескен шығар. Олар үндістерді таң атпай тұрғанда көрген, қараңғыда айыра алмауы мүмкін. Соңғы кезде үндістердің істеген барлық сойқандарын ─ әрбір шабуыл тонауды ─ Оцеолаға жаба салатын әдет шыққан, Оцеоланың жүрмейтін жері жоқ. Жоқ, оның мұнда болуы мүмкін емес!

	Бірақ әлгі екі куә кімдер? Олардың аттарын естігенде таң қалдым. Спенс пен Уильямс. Өзіммен бірге үндістерді қууға шыққан топқа олардың да қосылып кеткенін білгенде, бұрынғыдан бетер таң қалдым. Бірақ бәрінен де Аренс Ринггольдтің болмай шыққандығы қайран қалдырды. Ол өрт сөндіруге қатысқан және жұрттың айтуынша, кек аламын деп бәрінен қатты айқайлап, даурыққан көрінеді. Ал қазір көрінбей кетті. Қалай болғанмен, үндістерді өкшелеп қууға шыққан жасаққа қосылған жоқ.

	Уильямс пен Спенсті шақырып, олардан көрген-білгендерін түгел айтып беруін сұрадым. Олар бұрынғы сөздерін қайталап шықты. Түн ішінде, қанды қырғыннан кейін қайтып бара жатқан үндістерді көргендерін мойындады. Олардың Қызыл Таяқтар, әлде ұзын Батпақ тайпасынан екендерін анық айта алмады. Ал көсеміне келетін болса, ешқандай күмән жоқ: Оцеоланың өзі бастап келіпті. Бұлар оны өзге көсемдерден оқшау көрсететін бас киіміндегі түйеқұстың үш қауырсынынан таныған.

	Куәлар сендіріп айтты. Мені алдаудың оларға не қажеті бар. Баскесерлердің көсемі мейлі кім болсын ─ Оцеола ма, Коахаджо ма, жоқ, тіпті Онопа ма ─ оларға бәрібір емес пе? Олардың сөздеріне басқа жағдайлар дәлел бола түскендей, сондықтан мойындау қанша қиын, қанша ауыр болғанмен, шешемді өлтіріп, үйімді өртеген және қарындасымды күштеп алып кеткен ─ Оцеоладан басқа ешкім де емес деген тұжырымға келдім.

	Бұрынғы достық сезім су сепкендей басылды. Осыдан былай, бір кезде өзім жақсы көрген, мақтаныш тұтатын адамды қатты жек көріп, жүрегімде дұшпандық оты маздады...





LXXV тарау





ДАБЫЛ

	Алайда осы бір қанды оқиғаға ой жүгірте отырып, өзіме жұмбақ боп көрінген кейбір жағдайға назар аудардым. Алғашқы сәтте қатты күйзелгенім сонша, бұл жайлар ойыма келмепті. Қанды шабуыл кезінде шешемді өлтіріп, қарындасымды тұтқынға алып кеткендіктеріне таң қалатын ештеңе жоқ секілді көрініп еді. Үндістер қан төгіске қанағаттанбай, бүкіл плантацияны өртеп кеткен. Тартқан азаптары мен көріп келген әділетсіздіктері үшін "ақ нәсілділерден" кек алған түрлері ғой. Мұндай жағдайлар барлық жерде күн сайын болып жатыр. Флориданың басқа түкпіріндегі секілді, Суони жағалауында неге болмасқа ондай оқиға? Қайта, біздің үйімізге осынша уақыт бойы ешкімнің тимегеніне таңмын. Семинолдардың бекініс шептерінен әлдеқайда алыс жатқан плантациялар, мұндай сұмдық шабуылға көптен бері ұшырауда. Жұрттың басына түскен зобалаңнан біздің плантациямыз неге шет қалуға тиіс? Бізге ешкім "тиіспейтіндігін" плантация тұрғындары да байқап қалып, арқаны кеңге салып, алаңсыз жүре берген.

	Олар мұны былай түсінген: үндістердің басты күштері басқа аудандарға, үш топқа бөлінген генерал Скоттың армиясын торуылдауға ауып кетті. Ал біздің плантациямыз күшейтілген шепте болғандықтан үндістердің кішігірім отрядтары оған шабуылдауға жүрексінеді деп ойлаған.

	Бірақ Скотт кетті, оның әскерлері жазда дамылдайтын форттарына қайта шегінді. Әдетте Флорида да әскери қимылдар қыста жүргізіледі. Ал жылдың төрт мезгілін айырмайтын үндістердің қолдары босаған соң, шекарадағы плантацияларға қайтадан шабуыл жасап, басып кіре бастаған Үндістердің Суониге көптен бері шабуыл жасамағандықтары, бәлкім, сондықтан болар.

	Алғашқы күйініш сәттерінде солай болуы әбден ықтимал деп ойлағанмын. Менің туған-туыстарым көпке ортақ зауалдың құрбаны болып кетті.

	Бірақ өзіме-өзім келген соң, назарым басқа жайларға ауа бастады. Бәрінен бұрын, осы аудан бойынша неге тек біздің плантация ғана шабуылға тап болды? Неге тек біздің үй өртенді? Неге тек қана біздің отбасын қырады? Осындай сұрақтардың қайран қалдырғаны табиғи нәрсе еді. Өзен бойында біздікі секілді нашар бекінген басқа да плантациялар, семинолдарға өшіге қарайтын басқа да отбасылар бар болатын Бірақ бәрінен жұмбақ көрінгені мынау: Ринггольдтер плантациясы тұп-тура үндістердің жолында жатқан. Із кесіп көргенімізде, үндістер біздің үйге жету үшін оны айналып өткені белгілі болды. Ринггольдтердің екеуі де ─ Аренс те, әкесі де ─ үндістердің қас жаулары, олардың құқықтарын дөрекі түрде бұзушылар ретінде төңірекке түгел мәлім болатын.

	Олардың плантациялары неге аман қалып, біздің плантация неге талқандалған? Біздің отбасымыздың бөлекше, алдын ала ойластырылған қастандықтың құрбаны болғаны анық. Тап солай болғандығында ешбір күмән жоқ. Бұл құпияны тек қана кек алу деп түсінуге болатын еді.

	Ал Пауэлл ше? Шынымен сол болғаны ма? Өз досым осындай аяусыз тапшылыққа барғаны ма? Мүмкін бе бұл? Жоқ! Мүмкін емес! Екі оңбағанның куә болуына, олардың оны өз көздерімен көргендіктеріне қарамастан, жүрегім бұған сенбей қойды.

	Мұндай қатыгездікке, бейкүнә жандарды қыруға қандай себептер болуы мүмкін? Рас, шешемнің оған қабағы қату болатын, оған қоса ─ жақсылықты қадірлей білмеді. Ол жайт әлі күнге есімде. Оцеола да ұмытпаған болуы керек. Бірақ оның адамгершілікке толы мінезі, өз қиялымдағы тамаша ерлік бейнесі, осынша зұлымдыққа дейін төмендемесе керек еді. Жоқ, жоқ және де жоқ!

	Екінші жағынан, Пауэлл Ринггольдтердің үй-жайын, өзінің қас жауы, өлтіруге серт берген төрт дұшпанының бірі ─ Аренс.

	Ринггольдтің тұрағын неге ойрандамай аман қалдырады? Бұл барып тұрған адам сенгісіз жағдай болатын.

	Ринггольдті үйінде ұйықтап жатқан жерінде қолға түсіруге болатын. Оның қара жүрек сыбайластарының қарсыласа қоюы екіталай. Қарсыласқан күнде де, оларды қиратып салу қиын емес.

	Оны неге аман қалдырған? Неге үйін өртеп жібермеген?

	Жолай естіген тың деректер жаңа болжамдарды туғызды. "Күтпеген жерден еріктілер шолғыны шыға келгендіктен, үндістер асығыс кейін қарай шегініп кетіпті" дегенді айтты біреулер маған. Олар өртеніп жатқан плантацияны көріп қалыпты. Басқа плантациялардың, оның ішінде Ринггольд плантациясының да аман қалуына сол себеп болыпты десті жұрт.

	Бұл әңгіменің төркінінде бір шындық бар секілді еді. Ізге қарағанда, баскесерлер тобы онша көп емес, елу адамнан аспайды екен. Шегінген себептері де сондықтан болса керек.

	Онда істің жай-жапсары түгелдей қайта өзгереді. Айыпты адам ретінде көз алдыма қайтадан Оцеола елестеді.

	Бәлкім, оның жабайы жанына тереңдей алмаған шығармын. Бәлкім, расында өзіме осынша сұмдық соққы жасаған нағыз жанкештінің өзі сол шығар.

	Өзіме-өзім қайта-қайта сұрақ қоя беремін: мұндай қылмысқа адамды не итермелеуі мүмкін?

	Ә, мынау екен ғой! Қарындасым! Виргиния! Бәлкім, махаббат... Құштарлық болар...

	─ Үндістер кеп қалды! Үндістер!..





LXXVI тарау





ЖАЛҒАН ДАБЫЛ

	Қорқынышты мәнге толы осы айқай бірден ойымды бөліп жіберді. Үндістер келіп қалған екен деп алға қарай шаба жөнелдім. Бірақ салт аттылар кенет тізгіндерін тежеп, тұра-тұра қалысты. Шеткерек шығып кеткендер жасаққа қайта келіп қосылды. Ал асығыс алға ұзап кеткендер, кейін қарай жан ұшыра шауып келе жатыр. Дабыл көтерген де нақ солардың өзі. Кейбіреулері айқайға әлі басуда: "Үндістер! Үндістер кеп қалды!"

	─ Үндістер дейді? - деп сұрады Хикмэн сене қоймаған түрмен. ─ Қайдан көрдіңдер оларды?

	─ Анда, ─ деп жауап берді қайта шауып келген салт аттылардың бірі. ─ Анау ағаштардың ішінде. Орманның ішінде құжынап жүр.

	─ Taп осыған сенсем, сайтанның талапайында кетейін! - деп көнбеді қарт аңшы, жаратпаған пішінмен басын шайқап. ─ Үндістер, әсіресе мына сендер секілді сары ауыз балапандардан ешқашан жасырынбайды. Оларды көргеннен бұрын құлақпен естір едің.

	─ Бір-бірімен сөйлескен дауыстарын да естідік.

	─ Бәлі! ─ деді аңшы. ─ Егер шынымен үндістер болғанда, сендердің еститіндерің ол емес, винтовкадан оқ атқандарын бір-ақ еститін едіңдер. Сайтан алсын сендердің үндістеріңді. Жанаттың шиқылдағанын немесе тоты құстың сандырағын естіген боларсыңдар. Алдарыңнан жүгіріп өткен аңды көрісімен-ақ зәрелерің зәр түбіне кеткенін мен білемін.. Ал енді осында тұра тұрыңдар, мен көріп келейін.

	Соны айтып, Хикмэн атынан түсіп, тізгінін бұтаққа іле салды.

	─ Жүр, Джим Уэзерфорд, - деді ол, аңшы жолдастарының біріне бұрылып. ─ Қарап келейік, мына бозөкпелер не көрді екен? Ағаштың түбірін үндіспен шатастырып жүргеннен сау емес.

	Жас аңшы да атынан түсті. Хикмэн екеуі аттарын қауіпсіз жерге байлап, винтовкаларын алып, үн-түнсіз қалыңға кіріп кетті. Жасақтың қалған мүшелері аттарынан түспестен бір жерге ұйлығысып күтіп тұр. Төзім таусыла қоятындай уақыт өткен жоқ. Аңшылар көзден ғайып болысымен-ақ олардың қарқылдаған күлкілері естілді. Біз де батылданып, жақындай түстік. Олар күлкіге батып жатқан жерде еш қауіп-қатер бола қоймаса керек. Кешікпей екеуін де тауып алдық. Уэзерфорд еңкейіп әлдененің ізіне үңілуде, ал Хикмэн тербетілген бұталарды қолымен нұсқап тұр. Біз сол жаққа қарап едік, жайылып жүрген жартылай жабайы сиырларды көрдік. Бізді көріп үріккен сиырлар, қалыңның ішін қақ жара қаша жөнелісті.

	─ Міне, сендердің үндістерің! - деді аңшы масаттана: ─ Жабайыларды тапқан екенсіңдер! Ха-ха-ха!

	Осы жалған дабылды көтеруге себеп болған айыпкерлерден басқалардың бәрі жамырай күліп жатыр.

	─ Бұл жерде ешқандай да үндістің жоқ екенін мен білгемін, ─ деп сөзін жалғады аллигатор аулаушы. ─ Олар бүйтіп жүрмейді. Оларды көруден бұрын, құлақпен естіген болар едіңдер. Ал енді сары сиырдан қызыл өңді үндісті ажырата алмайтын боқмұрындарға айтар ақылым мынау: тайраңдап алға шыға бермендер, алда тәжірибелі адамдар жүрсін. Қалғандарың шашырамай, топтасып бірге жүріңдер. Әйтпесе бүгін кейбіреулер бас терісінен айырылып қалып жүрер.

	Хикмэннің орынды айтылған ақылын бәрі де қолдады. Біз қарт аңшы мен Уэзерфордтың топты бастап жүруін өтіндік. Қалғанымыз қатарымызды жазбай соңдарынан ердік.

	Үндістердің онша ұзап кете қоймағандары түсінікті болатын. Олар отқа оранған үйден кеткелі көп болған жоқ. Плантацияға өзім келгелі бері уақытты текке өткізген жоқпыз ─ жолға жиналуымызға он минуттан артық уақыт кеткен жоқ. Ендеше, олардың кеткен кезінен, біздің қуғынға шыққан кезімізге дейін, көп болса, бір сағаттан әзер асады. Соңдарынан жаяу еріп бара жатқан зәңгілер бар болғандықтан, олар онша тез жүре қоймаса керек-ті. Ол жалпақ іздерінен анық көрініп келеді.

	Біздің ішімізде үндістерден қорқа қояр ешкім жоқ шығар. Кек алуға деген кіжініс барлық үрейді басып кетті. Сонымен бірге, іздеріне қарағанда, үндістер онша көп емес ─ елуден аспайды. Олар, сөз жоқ, бірге-бір келгенде өзімізбен тең түсетін, кәнігі жауынгерлер болатын. Бірақ маған көмектесуге өз еріктерімен шыққан адамдар да нағыз шыныққан ер мінезді, байсалды жандар. Олар осындай іске таптырмайтын, поселкенің бетке шығарлары болатын. Қайта қайту деген ой ешкімнің басына да келген жоқ: бәрі де тек кек алуға ұмтылуда. Үндіс жерінің тап жүрегінде, өз "ұяларында" болса да, қанішерлерді тауып алып, сазайын тартқызуға дайын тұрған-ды.

	Бұл адамдардың адамдығы күшіме күш қосқандай болды. Көңілім жеңілдеп, зауал сағаты жақындап келе жатқанын сезген мен алға ұзай бердім.





LXXVII тарау





ІЗ ЖОҒАЛДЫ

	Алайда менің тілегім жуық арада жүзеге аса қойған жоқ. Аттардың қансорпасын шығарып шапқылаған бойда, із қуалап он мильдей жер жүрдік. Алғашында осы жолдың жартысына жетпей-ақ үндістерді қуып жететін шығармыз деп ойлағанбыз.

	Тәрізі, соңдарынан қуғын басталғанын түсінген үндістер, қорқыныштан жан ұшыра алға ұмтылған болулары керек. Әлгіндей сұмдық қылмыстан кейін, қуғын шығатынын сезген сынды. Бірақ сонда да онша ұзай қоймағаны анық. Күн күйдіріп тұрғанмен, сындырып кеткен бұтақтарынан аққан ағаш сөлі әлі кеппеген, тұяқ іздері ескіре қоймапты. Жол бастаушылар бізге осыны айтқан-ды. Жерге төселе жапырылып қалған шөп бойындағы шық әлі кебе қоймаған.

	─ Осы арадан өткендеріне жарты сағат та болмапты. Жарты-ақ сағат, сайтан алғырлар! -деп дауыстады Хикмэн, ізді жиырма рет тексеріп шыққан соң. ─ Үндістердің осынша шапшаң жүргендерін өмірімде көрген емеспін! Бұлар үріккен бұқалардан да тез жөңкіп барады... Әбден жан терлері шыққан шығар сұмырайлардың. Ал кейбір боз өкпелер, құдай біледі-ау, ерден құлап қалмай, әйтеуір, әрең шыдап бара жатыр...

	Жол бастаушының бұл сөзіне жұрттың бәрі жамырай күлісіп алды.

	─ Аса қатты күлмеңдер, жігіттер, онша даурықпаңдар! ─ деді ол, күлкілеріңді тыйындар деген белгі беріп. ─ Иерусалиммен ант етейін, естіп қалады! Ал егер естіп қалса, кейбіреулерің бас терілеріңнен күн батқанша-ақ айырыласыңдар. Шыбын жандарыңды аман сақтағыларың келсе, жым болып жүріңдер. Олар біздің қасқыр алатын төбеттерден де саққұлақ. Бізден тап бір-ақ миль алда кетіп бара жатпаса, мені сайтан алсын! Ол ізге тағы бір рет үңіліп, сөзін қайталады:

	─ Суырдай сақ болыңдар, сонда ол оңбағандарды бір сағатқа жетпей қуып жететінімізге уәде берейін.

	Біз оның бұйрығын екі етпей, шу шығармауға тырысып келеміз. Ат дүбірі естілмесін деп, жолдың шөп басқан қапталымен жүріп отырдық. Тек өте қажет болғанда ғана сыбырласып сөйлесеміз. Алдыңғы жаққа қадала қарап, үндістердің қоладай күрең денелерін көріп қаламыз ба деп сәт санап келеміз.

	Осылайша жарты мильдей жүрдік. Жау көзге түсе қоймады, тек іздері ғана сайрап жатыр. Ағаш арасынан жарқ етіп ашық аспан көрінді. Бұл орманның сирей бастағандығының белгісі еді. Көп адамдар қуанып қалды. Соңғы сағаттарда қараңғы ормандағы айқыш-ұйқыш өскен шырмауықтар мен дауылдан құлаған ағаштардан жүрісіміз өнбей қойған Жұрттың бәрі енді жолымыз жақсарып, үндістерді қуып жетеміз деп жобалауда. Бірақ байырғы аңшыларға, әсіресе жол бастаушыларға бұл өзгеріс керісінше әсер еткен сияқты. Хикмэн өзінің наразылығын бірден айтып салды.

	─ Қарғыс атқыр қу дала! - деді ол. ─ Бұл саваннаның ұшы-қиыры жоқ. Сайтан алғыр, жағдай өте жаман!

	─ Неге? - деп сұрадым мен.

	─ Негесі сол! Егер олар саваннадан өтіп кетсе, орман шетіне бір немесе екі сақшы қалдырады. Енді біз оларға байқатпай жақын бара алмаймыз. Түйелі керуендей көзге бірден түсеміз. Бұдан шығатын қорытынды қандай? Егер олар бізді байқап қалса, оп-оңай құтылып кете алады. Жан-жаққа тарыдай шашылады, содан соң тауып ал, ер екеніңді сонда көрелік.

	─ Ал енді не істейміз?

	─ Үлкен батпаққа жақын жүргеніміз абзал. Сендер осы арада бірнеше минут күте тұрыңдар, ал біз Джим Уэзерфорд екеуміз орман шетіне таман барып, олардың саванна арқылы өткен-өтпегендерін біліп қайтамыз. Егер өткен болса, біз де кесіп өтеміз, сосын арты беттен іздерін қайта тауып аламыз. Басқа істер амалымыз жоқ. Егер олар біздің саваннадан өтіп бара жатқанымызды көріп қалса, онда жалт бұрылып ту сыртымызды көрсетеміз де, ың-шыңсыз кейін қайтамыз.

	Бұған бәріміз де келістік және аллигатор аулаушының бұйрығына сөз айтпастан бағындық. Оның қаншалықты тәжірибелі адам екенін бәріміз де жақсы білетінбіз. Хикмэн мен Уэзерфорд аттарынан түсіп, орман шетіндегі ағаштарға қарай абайлап жақындай бастады.

	Олар қайта оралғанша едәуір уақыт өтті. Кейбіреулер шыдамсыздық көрсете бастады. Кідірумен уақытты текке өткізіп, үндістердің бұрынғыдан да ұзап кетулеріне мүмкіндік беріп аламыз дегенді айтып, реніш білдірушілер болды. Кейбіреулер қуғынды жалғастыра беруді және неде болса із сүреңімен ілгері ұмтылуды ұсынды.

	Өз басым бұл пікірмен келісе қоймадым. Жексұрын жаумен ашық айқасқа шығуға қанша құлшынғанмен, мынадай жағдайда қуғыннан ешқандай нәтиже шықпайтынын түсінген едім. Жол бастаушылардың сөздері дұрыс болатын.

	Ақыры аңшылар да келді-ау. Олар үндістердің, шыныңда да, саваннадан өткендігін және арғы беттегі орманға кіргендерін айтты. Аңшылар орман шетіне жеткенде, олар әлі ұзай қоймаған екен. Хикмэн қалың бұтаға кіріп бара жатқан жылқының құйрығын көріп қалыпты. Бірақ қырағы ізшілер сонымен қатар тағы да бір маңызды нәрсені түсіндірді: әрі қарай біз қуалап жүретіндей із жоқ көрінеді.

	Саваннаға кірісімен, тәрізі, үндістер жан-жаққа бытырап кетсе керек. Жылқы тұяқтарынан шөп үстінде қалған бытыраңқы іздер соны көрсетеді. Аңшылардың сөзімен айтқанда, үндістер "торғайдай тозып" кетсе керек. Бара-бара із мүлдем жоғалған. Аңшылар мұны биік шөп арасына еңбектеп барып, ат тұяғынан түскен көмескі іздерді байқаған соң ғана анықтапты. Тек жұмбақ бір із бұлардың назарын ерекше аударыпты. Ол жалаң аяқ адамның ізі екен. Сырттай қарағанда адам оны жалаң аяқ жалғыз адамның ізі екен деп ойлап қалуы мүмкін. Тәжірибелі ізшілер мұның қулық екенін бірден ұққан. Із жерге терең батқан әрі жалпақ: бір адамның ізі мұнша терең болмаса керек еді. Ұзын өкше, жалпақ табан, тарбиған саусақтар ─ осының бәрі аңшылар бірден ұға қойған белгілер. Бұл зәңгінің, дұрысырақ айтқанда, зәңгілердің ізі екенін және олардың бұл айланы өздерін бастап бара жатқан адамның нұсқауымен қолданғанын Хикмэн бірден түсінді.

	Қашып бара жатқан жабайылардың мына айласы бізді әрі ренжітті, әрі таң қалдырды. Алғашқы минутта бізге жабайылар қулықтарын асырып кеткен секілді көрінді. Енді қайтып олардың ізін таба алмаспыз, бізге кек алуды жазбаған шығар деп ойлағанбыз.

	Кейбіреулер ендігі жерде қуғыннан түк шықпайтынын айта бастады. Енді біреулер кері қайтайық деген ұсыныс айтты. Кек алу отын қайта тұтату үшін, жабайыларға деген жиіркеніш сезімін қайта оятуға тура келді.

	Осындай сын сағатта Хикмэн қарт сөзге араласып, сөне бастаған үмітімізді қайта тұтатып, бәріміздің көңілімізді көтеріп тастады. Ол сөйлей бастағанда-ақ қуанып кеттім.

	─ Жігіттер, бүгінгі кеште біз оларды қуып жете алмаймыз. (Ол сөзді жұрттың бәрінен соң алып еді). Күн жарықта мынадай жазықтан өтуге болмайды. Ол өте үлкен Қарғыс атқан бұл саваннадан өткенше, мен жиырма миль жерді айналып өткенді қалар едім. Жо, жігіттер, еңселерің түспесін! Қараңғы түскенше осында күте тұрамыз, сонан соң саваннадан жайлап қана бұғып өтуімізге болады. Егер біз Джим Уэзерфорд екеуміз арғы жақтан олардың іздерін таба алмасақ, онда мен өмірімде ешқашан аллигатордың етін жемегенім. Қарғыс атқыр үндістер сол маңдағы бір ағаштың түбінде қостарын тігіп жататын шығар. Олар бізді көрмеген соң, балға тұмсығын тыққан аюдай қаннен-қаперсіз жата береді. Міне, біз де сол сәтте жай отындай жарқылдармыз!

	Аңшының ұсынысына бәріміз де қосылдық. Ол бұдан былайғы іс-әрекет жоспары ретінде қабылданды. Бәріміз аттан түсіп, күннің батуын күттік.





LXXVIII тарау





САВАННА АРҚЫЛЫ ӨТУ

	Менің қасіретім шыңына жетті. Қуғын кезіндегі қобалжу басыма түскен бақытсыздық жөніндегі ойларға бой алдыруға мұрша берген жоқ еді. Кешікпей кек аламын деген ой қасіретімді тұншықтырып, аттың шабысы алай-түлей болған жан жүрегімді біраз тербетіп, тыншытқандай болған. Ал енді, қуғын тоқтаған кезде, таңертеңгі оқиғаларды қайтадан ой тізгінінен өткізе бастадым. Ауыр қайғы қабырғамды қайтадан қайыстыра бастады. Кек алуға шақырғандай екі қолын жайып жіберіп, өліп жатқан анамның денесі көз алдыма қайта келді. Көзінен жасы парлаған, шашы ұйпа-тұйпа, безек қатып шырылдап тұрған, өңі құп-қу қарындасымды көрдім.

	Осынша азапты сәттерді бастан кешіре отырып, күннің батуын қаншалықты тағатсыздана күткеніме таңдануға бола ма? Үлкен отты шар көкжиекке ешқашан да осынша жай жылжымаған болар деп ойладым. Әрекетсіздік жанымды жегідей жегенде есім ауысып кете жаздайды. Шар табақтай күн орман үстін қымтаған қою тұманнан қан қызыл боп көрінеді. Аспан төмендеп кеткендей, үрей туғыза төбемізден төніп тұр. Ол менің ой-сезіміме дәл үйлесе қалғандай көрінеді.

	Ақыры ымырт та жабылды. Маған осы кеш таусылмастай ұзақ көрінгенмен, қараңғылық оңтүстік ендіктерге тән әдетпен тез түсті. Одан кейін жер бетін түнек қымтады. Біз атқа қарғып-қарғып мініп, жүріп кеттік. Қозғалыс қайғымды жеңілдеткендей болды.

	Орманнан шыққан соң, саванна арқылы жүрдік. Екі аңшы бізді тұп-тура бастап келеді. Андыздап жатқан іздер әр жаққа тарап кеткендіктен із қуалаудың ешқандай мәні жоқ. Хикмэн осы іздердің бәрі, түбінде, алдын ала келісілген бір жерге барып тоғысады деп болжам жасаған-ды. Сондықтан қай ізбен жүрсек те бәрібір болатын. Іздің үндістер қосыла алып баратыны күмәнсіз. Дәл осы сәтте біз үшін ең маңызды нәрсе, саваннадан көзге түспей өту ғана. Түн қараңғылықты біздің қолымыз. Біз ашық жермен алға қарай елес құсап үн-түнсіз, ат дүбірін естіртпеу үшін ілбіп қана жүреміз. Болдырған аттар тізгінге көнер емес. Жер де өте жайлы: жұмсақ шөптен аттардың жүргені білінбейді. Біз тек, жылқылар үндіс аттарын сезіп қалып, кісінеп қоя бермесе екен деп қана қорқып келеміз.

	Бақытымызға қарай, ол күдігіміз бекер боп шықты. Жарты сағаттан соң біз түгелдей үн-түнсіз арғы беттегі орманның қараңғы құшағына барып кірдік. Бізді байқай қоюлары екіталай. Үндістер тосқауылға оз барлаушыларын қалдырған күнде де, олар бізді қараңғыда көрген жоқ.

	Сақшылар өзіміз орманға кірген жерде тұрса ғана байқап қалулары мүмкін. Бірақ ешқандай үндістің ізі байқалмағандықтан, бізді аңдыған ешкім жоқ деген шешімге келдік.

	Бір-бірімізбен сыбырлай сөйлесіп, бұдан әрі не істейтінімізді талқылауға кірістік. Әлі де жүре түсу жөн. Үндістердің іздерін қайта табу керек, бірақ таң атпай із кесу мүмкін емес. Егер бір жайт болмағанда, таң атқанша осы орнымыздан қозғалмауымыз да мүмкін еді. Аттар да, адамдар да әбден шөлдеп келеді. Сәскеден бері су көрген жоқпыз, ал Флорида аптабында бірнеше сағат жол жүрудің өзі-ақ шөлден әбден қаталауға жетіп жатыр. Күн салқын кездерде сусыз бірнеше күн жүре беруге болар еді.

	Аттар да, адамдар да қатты шөлдеді. Ұйықтай да, дамылдай да алмадық. Бір жерге тынығып алғанша су табу керек болды. Біз, сонымен бірге, аштықтан да қиналып келеміз. Өйткені осынша ұзақ жолға жетерлік азық-түлік алған жоқ болатынбыз. Бірақ аштықты жеңуге болатын, бір түн құр су ішсек те өлмейміз. Сондықтан біз алға жылжи отырып, қалай болғанда да су тауып ішуге бел байладық.

	Осындай қиын-қыстау жағдайда жол бастаушы тәжірибелі екі аңшы бізге баға жетпес көмек корсетті. Олар саваннада да аң аулаған адамдар той. Үндістер бізбен тату тұрған кездерде, ақ нәсілдер олардың жерінде емін-еркін жүре алатын. Осы жақын маңда тоспа бар екенін аңшылар ұмытқан жоқ екен. Бір кезде өздері соның жағасында демалса керек. Қараңғылыққа қарамастан, олар соны табуға тырысты.

	Біріміздің соңымыздан біріміз жүріп келеміз. Әркім өз атын жетектеп келе жатты. Қараңғыда жол табудың басқа мүмкіндігі жоқ болатын. Біздің жасақ ағаш-ағаштың арасындағы ирелендеген соқпақпен шұбатыла жылжып бара жатқан алып жылан секілді.





LXXIX тарау





ОРМАН ҚАРАҢҒЫЛЫҒЫНДА

	Жол көрсетушілер анда-санда дұрыс келе жатырмыз ба, жоқ па дегендей, кідіріңкіреп қалады. Сол кезде бәріміз де тоқтап, олардың қайта жылжуын күтеміз.

	Хикмэн мен Уэзерфорд бірнеше рет әрі қарай қалай жүретіндерін білмей, жолдан адасты. Олар бағыттан айырылып, не істейтіндерін білмей абыржыды.

	Күндіз ағаш қабығына қарап бағыты оңай тауып алуға болады. Бұл әдіс орман аңшыларына жақсы таныс. Ал қазір тым қараңғы, тиянақты бақылау жүргізу мүмкін емес. Әйтсе де оңтүстіктің қай жақта, солтүстіктің қай жақта екенін Хикмэн түн ішінде де жазбай таба аламын деп еді-ау. Мен оның ағаш қабықтарын сипалап жүргенін байқадым. Ол өз болжамын дәлелдей түскісі келгендей, бір ағаштан соң бір ағашты сипалап көреді. Бірақ біраз уақыттан кейін жолдасына қарап, ақырын ғана бірдеңелерді айтты. Дауысында таң қалғандық бар.

	─ Бұл не ғажап, Джим? Екеуміз осы арада соңғы рет болып қайтқаннан бері ағаштар мүлдем өзгеріп кетіпті. Қабықтары жоқ, біреулер әдейі сыдырып тастағандай.

	─ Маған да бір түрлі көрінді. Бірақ қараңғыда көзіме солай көрінген шығар деп едім.

	─ Жо-жоқ, олай емес. Бұларға бір пәле болған. Бұл шыршалар менің есімде. Ағаштар тамызықтай қурап қапты. Кәне, тікенектерін сындырып көрейікші.

	Соны айтып, Хикмэн салбырап тұрған бір бұтақты жұлып алды.

	─ Е, түсінікті болды, - деді ол тікенектерін сындырып жатып. ─ Бұларға не болғанын енді түсіндім. Бәріне қарғыс атқыр құрттар кінәлі екен. Ағаштар қурап қалған. Енді не істейміз? Енді менің мына сары ауыз балапандардан айырмашылығым жоқ, ол тоспаны таба алмаймын.

	Бұл мойындау бізге онша жақсы әсер ете қоймады. Шөл барған сайын қинай түсті. Су таба алмайтынымызға көзіміз жеткен соң, бұрынғыдан бетер шөліркедік.

	─ Тоқтаңдар! - деді бір минуттан соң Хикмэн атын тебініп қалып.— Әлі де үміт бар. Сендерді тоспаға мен алып бара алмасам, астымдағы мына ақылды жануар алып барады... Ал, кәне, жануар, ─ деді ол кәрі биесіне, ─ бізге су тауып берші! Тарт алға, салып бақ бар өнеріңді!

	Тақымын қыса түскен Хикмэн "жануардың" тізгінін қоя берді. Тілсіз хайуанның сезімталдығына ғана үміттеніп, тағы да алға жылжыдық.

	Кешікпей бие суды сезгендей болды. Хикмэн оның "суды сезіп" келе жатқанын айтты. Бұғының соңына түскен ит ізді қалай адаспай шалса, бұл да суды адаспай тауып келе жатыр еді. Тұмсығын созып жіберіп, анда-санда ауаны иіскелеп қояды. Оның үстіне бір бағытты көздегендей, бұрылмастан, тұп-тура жүріп барады.

	Бәріміз де көтеріліп қалдық, бірақ кенет Хикмэн атының басын тартты. Мен не боп қалғанын білуге қасына жақындадым. Ол терең ойға түсіп үнсіз тұр.

	─ Неге тоқтадыңыз? - деп сұрадым мен.

	─ Бәріміз осы жерде күте тұруымыз керек.

	─ Неге? - деп сұрасты, қасымызға келген басқа еріктілер де.

	─ Бұл жолмен алға жүру қауіпті. Бәлкім, әлгі қаскөйлер құдық басында отырған шығар. Бұл жерде басқа су жоқ, ал олар шөлдемеді деймісің. Егер біздің келіп қалғанымызды сезіп қалса, бұта-бұтаның ішіне кіріп, зым-зия жоғалады. Сондықтан сендер осында тұра тұрыңдар, ал біз Джим екеуміз бұғып барып, не боп жатқанын көріп қайтамыз. Тоспаның қайда екені енді есіме түсті: осы арадан онша алыс емес. Егер үндістер болмаса, қазір-ақ қайтып келеміз, сонан соң суға бас қоя берулеріңе болады.

	Жобаға келер бүл кеңесті бәрі де қостайтындықтарын білдірді. Екі аңшы аттарынан тағы да түсіп, абаймен алға жылжып кетті.

	Хикмэн және оның жолдасымен бірге барғым келіп тұрғанын айттым. Олар қарсы болған жоқ ─ басымдағы бақытсыздық жорықтың басында жүруіме мұрсат беретін еді. Сонымен, атымды бір жолдасыма қалдырып, аңшыларға мен де қосылдым.

	Жер бетін қалың жапқан жұмсақ мүкті сыбдырсыз басамыз. Бұл тұста ағаштар сиректеу екен, сондықтан тез-ақ жүріп келеміз. Он минуттан соң өз достарымыздан едәуір алыстап кеттік. Дұрыс бағыттан адаспауға тырысудамыз. Алайда кенеттен бұрыс кеткен секілдендік. Дәл сол сәтте, құдай оңдағанда, қалың жапырақтардың арасынан алыста жылтылдаған отты көріп қалдым. Бұл жанып жатқан алау болатын.

	Мұның дамылдауға отырған үндістердің оты екенін Хикмэн бірден білді.

	Алғашқыда жолдастарымызға қайтып барып, оларды көмекке шақыру ойға келді. Бірақ сол ойланған соң, мүмкіндігінше жақынырақ барып, мұның жаудың қосы екені анық па, жоқ па, соған көз жеткізіп алуға бекіндік.

	Енді біз жүргенді қойып, көлеңке-көлеңкемен еңбектеуге көштік. Алаңда от лаулап жатыр. Осы арада тоспа бар екені аңшылардың есінде болатын. Шынында да, солай болып шықты, жарқыраған су айдынына көзіміз түсті.

	Біз шама-шарқымыз жеткенше жақындай түстік. Енді бүкіл алаң алақандағыдай анық көрінді. Аттарын ағаштарға байлап қойыпты. Алау маңында сұлап жатқан адамдар көрінеді. Олар қозғалар емес ─ қанішерлер қатты ұйықтап жатыр екен.

	Оттың жанында ер үстінде бір адам отыр. Басы тізесіне түсіп кеткенмен ояу отырған секілді. Қола түстес жүзі от жарығымен жарқырап тұр. Егер беттегі әлеміш бояулар мен жүзін жапқан құс қауырсындары болмаса, түр-түсін анықтап алуға да болады. Өңі қою қызыл, түйеқұстың үш қара қауырсыны басынан самайына қарай салбырап, ұштары екі бетіне тие жаздап тұр. Бұл символикалық қауырсындар көзіме оттай басылды: Оцеоланың бас киімін танушы едім.

	Анықтап қадала қарадым. Бір топ адам кейінірек жайғасыпты. Ашық алаң тола сұлап-сұлап жатқан кісілер.

	Отырған, кейбірі жантайып жатқан, үш-төрт адамға назарым ауды. Оларға қорқынышпен әрі қобалжи қарадым. Үстеріне ағаш көлеңкелері түсіп тұрғандықтан бет-жүздерін ажырата алмағанмен, бірақ ақ көйлектеріне қарап, әйелдер екенін түсіндім. Екеуі басқаларынан сәл оқшаулау орналасыпты. Бірі екіншісін тізесіне басын сүйеп отыр.

	Оларды көргенде тебіреніп кеттім. Бұл екеудің өз қарындасым мен Виола екендігінде менің ешқандай күмәнім қалған жоқ.





LXXX тарау





БЕЛГІ БЕРУ

	Бұл сәтте қандай күйді бастан кешкенімді суреттеп шығу мүмкін емес. Оған менің қаламымның қарымы жетпейді. Бір сәт менің орныма өзіңді қойып, ойланып көр, оқушым. Артымда ─ қаза тапқан, қорланған анам мен нағашым, күлге айналған туған үйім қалды. Алдымда аяусыз, жабайы қанішерлер ана құшағынан тартып әкеткен, бәлкім, малғұн көсемдері арын төккен қарындасым отыр! Өтірікші, оспадар қарақшы ─ ол да алдымда тұр! Жан төзгісіз тебіреніске түстім.

	Кегім кеткен адамға көз алмай қарап тұрмын. Ашу-ыза минут сайын көкірегімді кернеп бара жатқан секілді. Бұдан әрі ашуымды тежей алар емеспін.

	Қолымның бұлшық еттері ісініп, күре тамырларымнан сұйық от саулап өтіп жатқандай... Қайда тұрғанымызды естен шығарыппын. Көкейімнен кетпей тұрған ой - кек алу! Қас жауым қарсы алдымда отыр! Келгенімді сезген жоқ, ұйықтап отырған секілді. Ол тап қасымда, оқ жетер жерде, қол созымда отыр.

	Мылтығымды түйеқұстың қауырсындары салбырай төгілген деңгейге дейін көтеріп, олардың ұштарын нысанаға алдым. Тап көздің тұсы болар деп ойладым. Саусағым шүріппеге барып қалды...

	Енді бір сәттен соң, бір кезде маған батыр боп көрінген бұл Адам шөптің үстінде өліп жататын болады. Бірақ жолдастарым атқызбай қойды. Хикмэн винтовкамның құлпын ұстай қалып, серіппенің шаппасын күректей алақанымен баса қойды. Уэзерфорд оқпанына жармасты. Мен ата алмай қалдым.

	Алғашқы секундта тас-талқан боп ашуланып едім, бірақ кейін олардыкі дұрыс екенін ұқтым. Қарт аңшы құлағыма еңкейіп сыбырлады:

	─ Әлі ерте, Джордж, ерте! Өз басыңның амандығы үшін шу шығара көрме. Оны өлтіргеннен не шығады? Ана малғұндар тайып тұрады. Қыздарды да ала кетеді. Біз оларды тоқтата алмаймыз, қарап жүріп өз басымыздан айырылып қаламыз. Одан да сездірмей ғана оз жолдастарымызға қайтып, үндістерді жан-жақтан қоршап алайық... Солай емес пе, Джим?

	Артық шудан қорыққан Уэзерфорд тек басын изеді.

	─ Кеттік! - деді Хикмэн сыбырлап. ─ Бір минутты да текке жіберуге болмайды. Мүмкіндігінше тезірек қайтайық. Еңбекте, еңбекте, еңкей... Тыныш! Құдай үшін, ақырын!

	Қарт жерге жата қалып, аллигаторша еңбектей жөнелді де, кешікпей көрінбей кетті. Уэзерфорд екеуміз соңынан ердік және алаулаған оттан әбден алыстап кеткен соң ғана бой жаздық. Сол арада кідіріп, жан-жағымызға құлақ түрдік. Біздің сыбдырымыздан қостағылар оянып кете ме деп қорқып едік. Бірақ бізге бірде-бір дыбыс жеткен жоқ. Ұйықтап жатқан жабайылардың қорылдағаны мен аттардың шөп жегені тана естіледі. Кейде құлаққа жер тарпыған тұяқ дыбысы келеді.

	Көзге түспей кеткенімізге риза болып, өзімізге таныс әлгі жолмен кері қайттық. Жүгіре басып келеміз, бірақ кенет қалт тоқтай қалдық. Бір жерден мылтық атылды.

	Және де бір таңқаларлығы, мылтық үндіс қосынан емес, қарама-қарсы жақтан, өзіміздің жолдастарымыз қалған жақтан атылды. Біздің шамалауымызша екі ара едәуір жер секілді еді, ал мылтық үні жақын жерден шықты. Мүмкін, күте-күте төзімі таусылған достарымыз бізге қарсы жылжып келе жатқан болар? Бірақ олардың бірде-біреуі мылтық атуға тиіс емес еді ғой. Ал егер солар атқан болса, онда бұл ессіздік, тіпті қатер деуге де болады: үндістерді аяқтарынан тік тұрғызу деген осы емес пе? Кімге оқ атты екен? Бәлкім, мылтық абайсызда атылып кеткен болар? Иә, тап солай болуы ғажап емес...

	Осындай пікірге келіп болғанша (әрқайсымыз өзімізше ойлағанбыз), алғашқы атылған тұстан мылтық қайта атылды. Тәрізі, оқ әр түрлі винтовкалардан атылса керек, өйткені екі атыстың арасы тым жиі болатын. Мұндай қысқа уақытта атуға ең шебер деген адамның өзі мылтығын қайта оқтап үлгермес еді.

	Жолдастарым менен кем таңданбады. Бұл екі дүркін атылған мылтық үнін, өз тобынан адасып қалған үндістердің туыстарына берген белгісі болар деп қана түсінуге болғандай еді.

	Бірақ ойланып жатуға уақыт жоқ. Бүкіл қос қимылға келді. Дүрлігу басталды. Адамдардың абыр-дабыры, жылқылардың кісінегені және дүбірі бір-бірімен ұласып кетті. Ойланып тұрмастан, достарға қарай тұра жүгірдік.

	Кенет, алыстан екі салт аттыны көрдік. Олар ағаш-ағаштың арасымен жортып жүрген елес құсап, бізден ұзап бара жатты. Мылтық атқандар солар екені анық. Кім болды екен ─ үндістер ме, ақтар ма?

	Жау қолына түсіп қалудан қауіптенсек те, Хикмэн қарт оларды дауыстап шақырды.

	Тұра қалып құлақ тостық. Салт аттылар жауап берген жоқ. Олар достарға да, жауларға да жоламай, белгісіз бағытты бетке алып, тез ұзап бара жатты.

	Бұл екі салт аттының қылықтарында бір құпия сыр бар сынды. Олар неге мылтық атты және дүрліккен үндіс қосының қайда екенін өте жақсы біле тұрып, одан неге қашады? Бұлардың әрекеттері маған түсініксіз боп көрінді. Хикмэн үшін, мүмкін, бұл іс айқын шығар? Бірақ оның да әрі таңданып, әрі зығырданы қайнап тұрғаны байқалды.

	─ Жер жұтқырлар! Егер солар болса, көгермес! Солар екеніне сенімдімін.. Мылтықтарын білемін мен! Бұған не айтасың, Джим? Сен оларды таныдың ба?

	─ Осы мылтықтың үнін бұрын естіген сияқтымын, бірақ қай жерде екені есімде жоқ, - деп жауап берді кіші аңшы. ─ Тұра қал, бұл Нед Спенс қой.

	─ Дәл таптың, ал екіншісі ─ Билль Уильямс. Бүл сайтандар ол жақтан не іздеп барады екен? Өздері жұртпен бірге қалып еді ғой. Бірақ та мылтық атып, орманда шапқылап жүргендердің солар екендігіне сенімім зор. Біздің ойластырған барлық жоспарымызды жоққа шығармақ. Сайтан алғырлар! Жан шошырлық ниет екен... Қарғыс атқыр қаскүнемдер! Бұл үшін жазаларыңды тартқызармын! Тезірек, жігіттер! Біз барлық жолдастармен бірге сол жерге тез жетуіміз керек, әйтпесе кешігіп қаламыз. Біз барып бас салғанша, үндістер қашып кететін болды. Қап, жаңағыларды-ай! Барлық ісімізді бүлдіріп кетті-ау! Тезірек еріндер соңымнан!

	Қарт аңшының нұсқауларын екі етпестен біз соңынан жүгіре жөнелдік.





LXXXI тарау





ҚАҢЫРАП ҚАЛҒАН ҚОС

	Кешікпей дабырласқан дауыстар мен ат тұяқтарының дүбірі естілді. Жолдастарымыздың дауыстарын танып, дыбыс беріп шақырдық. Олар қарсы келе жатыр екен. Мылтық үнін естісімен бізді үндістермен қақтығысып қалды ма деп көмекке ұмтылған беттері көрінеді.

	─ Әй, жігіттер! - деп айғайлады Хикмэн, олар жақын келген кезде. ─ Билль Уильямс пен Нед Спенс сендермен бірге ме?.. Олар қайда?

	Бұған айтар жауап табылмады. Бірнеше секундтай өлі тыныштық орнады. Тегі, екеуі жоқ болса керек, әйтпесе өздері де бір дыбыс берер еді.

	─ Олар қайда? Қайда? - деп дуылдасты жұрт.

	─ Қайда екені енді түсінікті болды, - деді Хикмэн. ─ Аллигатор атымен ант етейін, осылар тағы да бір пәлені ойластырып жүр! Ал, жігіттер, енді тек алға! Үндістер тура қарсы алдымызда. Енді ілбігеннен пайда жоқ. Үндістер осы төңіректе, біз оларға тиін құйрығын үш рет бұлғаң еткізгенше жетіп баруымыз керек, әйтпесе тағы да айырылып қаламыз. Ура! Скальптер сыпыру үшін алға! Винтовкаларыңды тексеріңдер. Ал енді қапта! Жексұрындарға ─ өлім!

	Ұран тастап, қарт аңшы үндіс қосына қарай шаба жөнелді.

	Қалғанымыз жұп жазбай, соңынан салдық. Біздің ойластырған жоспарымыз жоқ еді. Басты үмітіміз уақыт жағынан ұту ғана болатын. Үндістер көрінбей кеткенше, қосқа жетіп үлгеруге тырыстық. Жаудың қалың ортасына сескенбестен кіріп, пышақтар мен тапаншаларды оңтайлы ұстаған күйі винтовкалардан дүркіндете атуымыз керек еді.

	Шамамен қостан үш жүз ярдтай ғана жерде болатынбыз және қалай қарай ойысатынымызды біліп келе жаттық. Қостан шыққан у-шу бізге бағыт сілтеп тұрған-ды. Кенет тым-тырыс бола қалып: адамдардың дабыры, жылқылардың кісінескені, ат тұяғының дүбірі де естілмей қалды. Тек ағаштардың арасынан сығырая жанған от жарығы ғана бізге жол сілтеп тұрғандай.

	Мұның өзі сақтықты екі есе күшейтуге мәжбүр етті. Тыныштық бізге күдікті көрінді, онда бір зымияндық бар секілді. Біз тосқауылдан қауіптендік, өйткені Қызыл Таяқтардың көсемі мұндай айла-тәсілді шебер қолданғанын жақсы білетін едік.

	Алаңға жүз ярд қалғанда біздің жасақ тоқтай қалды. Айналаны тексеріп шығу үшін бірнеше адам аттан түсіп, орманның дәл шетіне дейін жақындап барды. Кешікпей олар аланда жан адам қалмапты деген хабармен қайта оралды. Қос орнында жоқ еді. Үндістер, жылқылар, тұтқындар, олжалар ─ бәрі де жоқ болыпты. Жанып бітпеген оттың орны ғана жатыр. Соған қарап үндістердің асығыс және тым-тырақай шегінгендерін аңғардық. Қып-қызыл шоқтар бүкіл алаңға шашылған, олардан жалынның соңғы ұшқындары жылтылдайды.

	Барлаушылар бүкіл орманның шетін аралап өткенше, ағаштар арасында біртіндеп жылжумен болды. Олар айнала жүз ярдтай орман арасын мұқият зерттеп шыққанмен, бірақ жау ізін немесе тосқауылын кезіктіре алмады. Кешігіп қалыппыз - жабайылар тұтқындарды ала, дәл иегіміздің астынан сытылып шығып, тайып отырған.

	Қараңғыда үндістерді қуу мүмкін болмады. Ұнжырғамыз түскен қалпы алаңға шығып, қаңырап қалған қостың орнына жайғаса бастадық. Түннің қалған уақытын осында өткізіп, таң ата қуғынға қайта кірісуді жөн көрдік.

	Алдымен шөлімізді қандырып, аттарды суарып алу керек. Сонан соң отты өшіріп, жасақтың тең жартысына жуығын аланды қоршап тұрған ағаштар арасына сақшы етіп белгіледік. Аттарды шідерлеп, ағаштарға байладық. Жасақтың қалған бөлігі әлгінде ғана жауларымыз дем алып жатқан жерлерге тынығуға жайғасты. Сонымен таңды атырдық.





LXXXII тарау





ӨЛІ ОРМАН

	Ұзақ жорықтан шаршаған жолдастарым кешікпей ұйықтап кетті. Тек сақшылар ғана ояу, мен де тыныштық таба алмай, түннің көбін алаң ортасында көмескілеу жалтырап жатқан тоспаның маңында сенделумен өткіздім. Қозғалып жүрсем, бойым жеңілдеп қалғандай болады. Көңілім тыныш, ауыр ойлардан сергимін. Қанішерлердің басшысын көрген кезде атып тастамағаныма, отырған жерінде жайрата салмағаныма өкіндім. Ал қазір ол сойқан қолымнан тағы да құтылып кетті. Мүмкін, енді қайтып қарындасымды құтқара да алмаспын...

	Аңшылардың кедергі жасағандарына қатты ренжідім. Егер одан әрі не болатынын болжай білсе, олар басқаша істер ме еді деймін Бірақ мұны кім білген?

	Дабыл көтерген екі ерікті енді жасаққа қайта қосылды. Олардың жұмбақ қылықтары адалдықтарына шәк келтіруге мәжбүр етті. Билль мен Недтің қайтып келуін еріктілер ызалы айқай-шумен, кіжіне қарсы алды. Оларды әуелде-ақ атып тастағылары келіп еді. Әлгілер ақталуға мұрша беріңдер деп жалбарынбағанда, осыны істейтіндері анық болатын. Олар дамыл алған жерге жетпей-ақ жасақтан адасып қалғандықтарын айтып ақталды. Біздің барлауға кеткенімізді, үндістердің жақын жерде жатқанын да білмейтін болып шықты: орманда адасып кеткендіктен, бізден жауап бола ма деп мылтық атыпты. Олар үш жаяу адамды көргендерін де мойындады, бірақ үндістер екен деп, кездесуден қорқып, қашып кетіпті.

	Жұрттың көпшілігі бүл сөздерге сеніп қалды. Олардың ойларынша: бұл екеуінің үндістерге белгі беруге қандай себептері болуы мүмкін?

	Осындай сатқындыққа барады деп кім айта алады? Бірақ көптің бәрі ондай ойда емес еді. Хикмэн қарттың әлгі адасып келген екі сілімтікке көз қиығын тастап, жолдасына көп мағыналы үнмен сыбырлағанын естіп қалдым:

	- Абай боп жүр, Джим? Мына сұмырайларды көзіңнен таса қылма. Ойлаған бір пәлелері бар...

	Ешқандай нақты дәлел болмағандықтан әлгілер жасаққа қайта қосылып, көппен бірге демалуға жатты.

	Сұмырайлар тоспаның жағасында жатыр. Әрлі-берлі сенделіп жүріп, мен олардың қастарынан талай рет өттім. Қараңғыда олардың созылып жатқан денелерін ажыратуға болатын еді. Оларға бір жұмбақ сезіммен қараймын, өйткені Хикмэн мен Уэзерфордтың сезіктеріне өзім де қосылатынмын. Бірақ соны қасақана істеді деуге сене алмадым. Ең азғындық сезімнің жетегімен, біздің жасақтың жетіп қалғанын үндістерге білдіру үшін мылтық атып, белгі берді деуге сену қиын еді.

	Түн ортасында ай туды. Аспан бұлтсыз болатын Ағаштардың үстерімен қалқып бара жатқан ай жерге ақ сәулесін аямай төгіп тұр.

	Сүттей аппақ сәуледен жұрт оянып кетті. Көпшілігі таң атып кеткен екен деп, орындарынан ұшып-ұшып тұрысты. Тек аспанға қарағанда барып, өз қателіктерін түсінді.

	Дабырдан басқалары да оянып кетті. Бірсыпыра адамдар дереу ай жарығымен қуғынды жалғастырайық деген ұсыныс айтты. Бүл ұсыныс жаныма жағатын. Бірақ Хикмэн үзілді-кесілді қарсы болды. Орман іші ашық алаңдағыдай жарық емес екендігін, алау жағуымызға болатынын, бірақ ол жағдайда жаудың тосқауылына тап болуымыздың мүмкіндігін түсіндірді. Ай жарығымен жай жолға шығудың өзі қатерге бас тіккенмен бірдей. Жағдай да өзгеріп кетті: жабайылар енді біздің қуып келе жатқанымызды біледі. Түнгі жорықта қашқындар, сан жағынан аздау болғанмен, қуғыншыларға қарағанда тиімді жағдайда болып шығады. Қараңғылық олардың бізге тосқауылдан тап беріп, сосын жылыстап кетуіне мүмкіндік береді. Жол бастаушылар осыны айтты. Бұл тұжырымға ешкім қарсы болған жоқ. Таң атқанша қозғалмау туралы шешім қабылданды.

	Сақшыларды ауыстыратын уақыт болды. Тынығып алғандар, күзетшілерді ауыстырып, олар бірнеше сағат болса да көз шырымын алуға жатты.

	Басқалармен бірге Уильямс пен Спенс те кезекшілікке тұруға тиіс болатын. Олар алаңның бір жақ бетінде қатар тұрды. Кезекшіліктен келген Хикмэн мен Уэзерфорд шөп үстіне жата кетті. Олардың әлгі екі достан онша алыс жайғаспағанын байқадым. Олар ай жарығымен Спенс пен Уильямсті анық көріп жатқан болуы керек. Ұйықтайын деген ойлары жоқ тәрізді. Анда-санда оларға қарап қоямын. Шөптен сол көтеріңкі бастары түйісіп жатыр десе де болады. Аңшылар бір-бірімен сыбырласып жатқан сияқты.

	Мен бұрынғыша айнала жүрдім де қойдым. Ай жарығымен тез жүруге мүмкіндік алдым, сондықтан қайғым біраз жеңілдеп қалды. Тоспаны қанша рет айналып шыққанымды айту қиын. Өзіме-өзім есеп берместен, еріксіз жүре беріппін. Бірсыпыра уақыт өткен соң жан қайғысын қалжырау жеңе бастады. Біртіндеп жаным жай тапты. Қасірет пен кек буған көңілім аз уақыт сабасына түсті. Себебін де білемін: азап-қайғыдан әбден қалжырағандықтан жүйкем тозып, сезім-түйсіктің бәрі мұқалып қалған еді.

	Бұның уақытша ғана жеңілдік, сұрапыл дауыл аралығындағы алдамшы тыныштық екенін білдім. Бірақ қам көңіл сәт өтісімен сыртқы әлем тіршілігіне қайтадан беріліп шыға келемін. Айналадағы болып жатқан жайдың бәріне мұқият көз сала бастадым. Алдымен айдың жарық нұрына малынған бұл жердің кейбір ерекшеліктері көзге түсті.

	Біз әдетте аңшылар "глэйд" немесе жергілікті халық өз тілінде "глид" деп атайтын орман арасындағы алаңға тоқтаған екенбіз. Бұл ағаштар мен бұталардан жұрдай, орман ішіндегі кішкентай ғана ашық алаңқай. Оның сырт көрінісі дөп-дөңгелек, диаметрі елу ярдқа жуық. Алаңның ортасындағы тоспа да дөп-дөңгелек - бүкіл жарты аралда көп кезігетін, тамаша, табиғи су қоймаларының бірі. Әдейі қолдан қазған секілді. Оның тереңдігі үш футтай, суы тап-таза, сап-салқын. Ай сәулесіне күмістей шағылысады.

	Аланды қалың шөп басқан және хош иісті гүлдерге тұнып тұр. Адам аяғы мен ат тұяғына тапталған гүлдер бұрынғыдан бетер жұпар аңқиды.

	Бұл бір тамаша гүлзар еді. Басқаша көңіл-күйде болсам, мынадай суретке көз тойғыза алмас едім.

	Бірақ қазір суретке емес, былайша айтқанда, оның сыртқы қаптауына қызығып тұрмын.

	Жарты шеңбер жасай алаңды айнала өскен ағаштар әдейі қолдан отырғызылған секілді. Оның арғы жағында, көз жететін жерге дейін, қарағайлы орман созылып жатыр. Ағаш діңдерінің жуандықтары да бірдей ─ кейбіреуінің диаметрі екі футқа жетіп қалады. Бірақ бұлар жалаңаш діңдер болатын ─ бұтағы да, жапырағы да жоқ. Бұталар болмағандықтан, күндіз бүл орманның ішінен бірсыпыра алыс жерді көруге болады.

	Ағаш діңдері түп-түзу және пальма діңіндей жұп-жұмыр. Егер ұшар бастары желпуіш тәріздес боп төгіліп тұрса, бүл ағаштарды пальма екен деп қалуға да болады. Бірақ бұлар пальма емес, сыпырғыш тәрізді қарағай ─ Флоридада кең тараған ағаштардың бір түрі.

	Ерекше жағдай таң қалдырмағанда, бұған соншалықты назар аудармас та едім. Ағаштардың қылқан жапырақтары ашық жасыл емес, қызыл-сары түстес екен. Әуелде маған солай елестеп тұрған болар немесе ай жарытының әсері шығар деп ойлағанмын. Бірақ жақын келіп қарағанымда, шынында да, тікенектерінің жасыл емес, бұтағында тұрып-ақ қурап, кеуіп қалғанын көрдім. Оған қоса қарағай діңдерінің де кеуіп, қабықтарының көтеріліп кеткенін байқадым. Осы бір қоңыр-күрең орман көп жерге дейін созылып жатыр. Хикмэннің сөздері есіме түсті: бұл, шынында да өлі орман екен. Қалай тауып айтқан десеңізші. Ағаштарды қарағай жібек құрттары жеп қойған .





LXXXIII тарау





ЖАУ ҚОРШАУЫНДАҒЫ ШАЙҚАС

	Осындай ауыр сәтте менің ботаникалық бақылаумен шұғылданғаным ерсі көрінуі мүмкін. Бірақ тағы да бір жаңалық ашып, қуанып қалдым: айдың ақсары сәулесіне тоғысқан, таңның көгілдір арайымен қылқан жапырақтардың түсі біртіндеп өзгере бастады. Ұзамай таң атады.

	Таң қылаң бергенін байқаған жорықтастарым, шық басқан орындарынан тез-тез тұрып, аттардың айылдарын тарта бастады.

	Бәріміз ашпыз, бірақ таңғы астан үміттенген жоқпыз. Ол жағын қоя тұруға ұйғардық.

	Таң әлгінде ғана атқанмен айнала лезде жап-жарық болып кетті.

	Күні бұрын ескеріп, соңғы сәтке дейін күзетке қойған төрт адамнан басқа сақшыларды шақырып алдық. Аттарды шешіп, ауыздығын салдық, түні бойы ерін алған жоқ болатынбыз, винтовкаларды мұқият тексеріп, майлап шықтық. Жолдастарымның көпшілігі соғысқа қатысып, талай айқасты бастан өткерген жандар. Алдағы айқаста жеңіске жету үшін қажетті сақтықтың бәрі жасалды. Біз үндістерді сәскеге дейін-ақ қуып жетіп, апандарына дейін бармақпыз. Қан төгілерін біле тұрғанмен, алға жылжимыз деген берік шешімді барлығы тағы да қайталап айтты.

	Жорық сапына қатар түзеуге аз ғана уақыт кетті. Неғұрлым тәжірибелі деген із кесушілерден бірнеше адамды алты жаққа шолғынға жіберіп, жасақ орманға сонан соң ғана енгені жөн деп ұйғарылды. Бұл бізді тосқауылдың күтпеген тұстан тап беруінен сақтар еді. Бұл жолы да, бұрынғыдай, байырғы аңшылар шолғыншы болмақ.

	Барлық жиын аяқталып, қозғала бастағанбыз. Жұрт аттарына мініп, барлаушылар орман шетіне қарай беттеді. Кенет, орман жақтан мылтық атылып, сақшылардың үрейлі айқайы естілді. Олар әлі де өз орындарында тұрған және төртеуі бір мезгілде атты.

	Мылтық үніне мүлгіген орман мың қайталап үн қосты. Бірақ бұл жаңғырық емес, винтовкалар мен мушкеттерден бораған оқтың нақ өзі. Бір мезгілде қызыл өңділердің құлақ жарар әскери ұрандары да естілді.

	Үндістер шабуыл бастады.

	Дәлірек айтқанда, бізді қоршап алған. Сақшылар бір мезгілде мылтық атты ─ демек, дұшпанды төртеуі бірдей көрген болды.

	Оған кешікпей көзіміз жетті. Жаудың қаһарлы ұраны жан-жағымыздан естіліп, ысқырған оқтар жақын маңға түсуде. Үндістер алаңды қоршап алғанына еш күмән қалған жоқ. Дұшпанның алғашқы атқан оқтары бізді көп шығынға ұшырата қоймады. Оқ екі-үш адамға ғана дарып, бірнеше жылқыны жарақаттады. Тәрізі, біздің шеп әзірге оқ жетер жерден алыстау болса керек. Атылған оқтардың көбі тұп-тура тоспаға түсіп жатты. Ал егер үндістер жақынырақ еңбектеп келіп оқ атқанда, жайпап салатын еді: ашық жерде ұйысқан біздің топ ─ олар үшін дайын нысана.

	Бақытымызға қарай, біздің қырағы сақшыларымыз олардың жақындап келе жатқанын байқап қалып, дер кезінде дабыл көтерді.

	Бізді осы ғана сақтап қалды.

	Бірақ мұның бәрі ойға кейін оралды. Сын сағатта бірдеңе ойлап үлгерудің өзі қиын. Шабуылдың беталысы белгілі болды. Бізді қоршап алған, енді оларға тек мұқият ойластырылған әрекет қана ең жақсы жауап болмақ.

	Күтпеген жерден жасалған шабуыл алғашқы сәтте бәрімізді абыржытып тастады. Жауынгерлердің айқайы аспанға шапшыған аттардың кісінеуімен ұласып кетті. Бірақ сол кезде, осынау қым-қуыт айқай-шудың арасынан Хикмэннің күркіреген даусы естілді:

	─ Аттан түсіңдер! Ағашқа қарай жүгіріңдер! Тезірек аттан түсіңдер! Ағашқа қарай жүгіріңдер, тасаға тығылыңдар! Әйтпесе жер сілкінісімен ант етейін, көп боздақтар бүгін скальптерінен айырылады. Ағашқа қарай! Ағашқа қарай!

	Бұл ой басқаларға да келген Сондықтан қарт аңшы айтып ауыз жиғанша, бәрі аттарынан түсе қалып, жан-жаққа бытырай жүгірді. Әрқайсысы беттерін орманға беріп, бір-бір ағаштың тасасына тығылды. Сонымен біртұтас қорғаныс шеңбері жасалды. Әрбір адамға бір-бір қарағай діңі пана болды. Біз бір-бірімізге арқамызды беріп, жауларға қарай бұрылып тұра-тұра қалдық.

	Иесіз қалған аттар аланда шапқылап жүр. Салақтаған тізгіндер мен үзеңгілер оларды бұрынғыдан да желіктіре түсетін секілді. Жылқылардың көбі біздің жанымыздан шауып өтіп, орманға қарай салды. Сөйтіп үндістердің қолына түсті немесе сытылып шығып, қалыңға кіріп жоқ болды.

	Біз оларды ұстауға ұмтылмадық. Оқ құлағымыздың тұсынан зуылдап өтіп жатқанда өзімізді қорғап тұрған ағаштың тасасынан шығу басымызды өлімге тігумен бірдей.

	Біздің шептің артықшылығы бір қарағанда-ақ байқалды. Сақшыларды ерте шақырмағанымыз абиыр болған екен, әйтпесе үндістер күтпеген жерден бас салатыны сөзсіз болатын. Олар ұран салмай, мылтық атпастан орманның дәл шетіне дейін жеткенде, бізді оп-оңай қолға түсірер еді. Ағаштардың тасасындағы оларға оғымыздың дарымайтыны да анық. Ашық жердегі біз болсақ, жаудың қардай бораған оғына тап боламыз.

	Енді біздің алдымызда олардың пәлендей артықшылықтары жоқ. Бізді де, үндістерді де ағаш діңдері қалқалап тұр. Біздің бақытымыз, Хикмэннің бұйрығын тез орындағандығымызда!

	Біз де қарап қалмадық: бірнеше секундтан кейін біздің винтовкаларымыз да оқ төкті. Мылтықтардың гүрс-гүрс атылған ащы үні құлаққа келеді. Абайсызда ағаш тасасынан басын қылт еткізген әлдебір үндіс оққа ұшып құлаған кезде, қуана айқайлап жібереміз.

	Қарт аңшының сабырлы, анық та зор даусы тағы да естілді:

	─ Жігіттер, асықпай көздеп, дәл тигізіңдер! Оқ-дәріні текке шығындамаңдар... Бұл қарғыс атқырларды жайратып болғанымызша, оқтарымыз таусылып қалады. Қызыл өңдінің жүзін анық көрмейінше, шүріппені баспаңдар!

	Бұл ескертудің терең мағынасы бар. Жас жігіттердің көпшілігі дамылсыз атып, тек аташтарды көздеумен болған. Хикмэннің сөздері қатты әсер етті білем, енді олар оқ дәріні бет алды шығындауды қойып, атыс сирейін деді. Оның есесіне жиі естіле бастаған қуанышты айқай, әрбір оқтың нысанаға дөп тиіп жатқанын сездіреді.

	Атыс басталған соң бірнеше минуттан кейін-ақ айқас басқа сипат ала бастады. Үндістердің жан түршігерлік жабайы ұрандары тыйылды. Тек оқта-текте, дәл тигізген жолдасын көтермелеген "уралаған" дауыстар немесе ұрысқа жауынгерлерін жігерлендірмек болған әлдебір үндіс көсемінің "но-хо-эхн" деген ұраны естіліп қалады. Атыс барған сайын сирей берді. Нысанаға дәл ілінген кезде ғана мылтық атылады. Әркімнің көздеген өз жауы бар, сондықтан нәтижесіз атыс пен қысыр сөзге ешкімнің уақыты жоқ.

	Бәлкім, бүкіл Флорида сотының тарихында мұндай тыныштықта өткен шайқасты ешкім естімеген болар. Кей сот атыс арасында өлі тыныштық орнап қалады.

	Ұрыс атаулыда бұрын-соңды мұндай таң қаларлықтай болып орналасқан жауласушылар болмаған шығар. Біз қос шеңбер жасай орналасыппыз. Сыртқы шеңбер - дұшпандар да, аланды қоршаған ішкі шеңберде - біз. Шеңберлер аралығы қырық қадамнан аспағанмен, қолма-қол шайқасқа шығуға екі жақ та тәуекел ете алмады. Біз жауларымызбен ақырын сөйлессек те, ести алатындай жақын жерде тұрмыз. Тіпті қарашықтарын нысанаға алуымызға болады.

	Міне, бұл сондай шайқас еді!





LXXXIV тарау





ДЖЕК МҮЛТ ЖІБЕРМЕДІ

	Атыс екі сағатқа созылды, бірақ екі жақтың да жағдайы пәлендей өзгере қойған жоқ. Көздеген жауын нысанаға дәл алатын оңтайлы жер немесе сенімді таса іздеген әлдекім, анда-санда, бір ағаштан екінші ағашқа зеңбіректен атылған снарядтай зулап өтеді.

	Ағаштардың діңдері бізге пана болардай онша жуан емес. Кейбіреулер оларды тасалағанда, мүмкіндігінше аз орын алуға тырысады. Ағаш діңіне жабысып тұруға тура келеді. Енді біреулер тарбия өскен ағаш тамырларының арасына жатып алып, сол қалпында оқ жаудыруда.

	Атыс күн шыға басталған-ды, ал қазір күн едәуір көтеріліп қалды. Орман іші, ең қалың жыныс арасына дейін жап-жарық болатын. Екі жақ та бір-бірін анық көреді. Үндістердің артықшылығы - біздің тылымыздың ашықтығында... Қурап қалған орасан көп қылқан жапырақтар бұтақтардан суылдай төгіліп, жерге төселіп жатыр. Ал жоғарыда қалып қойған инелері, құрып қойған торғын перде секілді, шақшиған күн сәулесін себезгілеп жібереді. Орманда біздің мергендеріміз көлемі теңгедей нысананы атып түсіремін десе де жетерлік жарық бар. Ағаш тасасынан көрініп тұрған қол, аяқ, нық, тіпті киіміңнің етек-жеңіне дейін ─ бәрі де табанда нысанаға айналып, екі жақтың да көздеп атуына мүмкіндік береді. Егер әлдекім, тым болмаса он секундтай тасадан басын шығара қойған болса, оқ қақ маңдайға тиді дей бер, өйткені екі жақта да ұсынғанын мүлт жібермес мергендер жеткілікті.

	Осымен екі сағат өтті. Шығынымыз да бар, мәселе "шатақсыз" болмай қалған жоқ, одан соң өшпенділік өрті бұрынғыдан бетер өрши түсті. Біздің бірнеше адамымыз жараланған екен ─ олардың екеуі ауыр жараланып, біреуі ─ қаза тапты. Ол ─ жасақ түгел жақсы көретін жас жігіт еді. Жолдастың өлімі ашу-ызаны қайта қоздырды.

	Үндістердің шығыны көбірек секілді. Біз нысанаға алған кезде бірінен соң бірі құлап жатқанын көргенбіз. Жасағымызда бүкіл Флоридаға әйгілі бірнеше мерген бартұғын. Хикмэн "қарауылға" үш адамды алдым деген, ал оның "қарауылға" алған адамдары жер жастанып тынатыны белгілі.

	Уэзерфорд бір үндісті қалпақтай түсірді. Оған ешқандай күмән жоқ: жабайының жансыз денесі құлаған жерде қалғанын көзімізбен көрдік. Аңшының оғынан сескенген жолдастары әлгінің өлігін алып кетуге батпады.

	Біраз уақыттан соң үндістер жаңа тәсіл қолдануға бел байлады. Олардың бізден гөрі епті екендіктері осы арада байқалды. Олар әр ағаштың тасасына екі-екіден бой тасалап, біреуі атқан кезде, екіншісі көздеп тұрады. Нысанаға ілінген біздің адам, жау мылтығын қайта оқтағанша біраз уақыт бар той деп, арқаны кеңге салып, алданып қалары белгілі. Ол қаперсіз тұрғанда екінші мергеннің оғына ұшады.

	Бұл айла жемісті боп шықты. Бұл қулықты түсініп болғанша, бірнеше адамымыз жараланып, бір адам оққа ұшты.

	Мынадай зұлымдық жігіттердің қандарын бұрынғыдан да қатты қайнатты. Олардың бұл тәсілін өздеріне қарсы қолдануға болмайтын еді. Біз тым аз болатынбыз. Егер әр ағаштың тасасына екі-екіден тұратын болсақ, тізбегімізді сиретіп алар едік. Сондықтан бұрынғы шепті бұзбай, тек сақтықты күшейте түсуге мәжбүр болдық.

	Бір рет үндістерді қапы қалдырудың реті келді. Оны Қара Джек екеуміз жүзеге асырдық.

	Екеуміз екі ағаштың тасасында қатар тұрғанбыз. Қарсы алдымыздағы үш жабайы таң атқалы аяусыз атқылап жатқан. Бір оқ менің мундирімнің жеңін тесіп өтті, ал екіншісі Джектің бір шөкім бұйра шашын қырқып түсті. Әйтеуір, сәтін салғанда, екеуміз де аман қалдық.

	Солардың біреуіне қызметшімнің өте-мөте "құсы түсті". Тәрізі көсем болуы керек, басына қара құстың қауырсындарын қадап алған, бойшаң жабайы еді. Оның ағаш тасасынан оқта-текте қылт етіп көрініп қалған жүзінде ашық қызыл бояудың табы бар. Ағаш-ағаштың арасында қызарған күндей жалтырайды.

	Ол менің қызметшімнің жынын келтіріп болды. Тәрізі, Джектің қара түсті екенін байқап қалған болуы керек, үндіс ара-тұра қарсыласын келемеждеп қояды. Үндіс өздерінше сөйлегенмен, ол тілді Джек жақсы білетін. Джек ашуға мініп, ашық қызыл көсемнен қалайда кек алуға ант етті.

	Джектің ойластырған жоспарын жүзеге асыруға көмектестім. Фуражкамды таяққа іліп, ағаштың тасасынан болар-болмас қана шығардым. Бүл жұрттың бәрі жақсы білетін көне тәсіл болатын. Бірақ үндіс Джектің сөзімен айтқанда, "қармаққа түсіп қалды". Ашық қызыл жүзді көсем пальметто жапырақтарынан көтеріле бере, түтін бұрқ етті, сол сәт оң қолымдағы фуражканы жұлып түсті.

	Бірақ әлгімен бір мезгілде екінші, одан гөрі қаттырақ атылған мылтықтың үні естілді -атқан Джек еді.

	Ағаштан басымды шығарып қарап едім, бұтадан көрінген үндістің алқызыл жүзі бұрынғыдан бетер алаулап кеткен екен. Ал қызыл түс қызыл күреңге ауысты. Артынша боянып алған үндіс, алдындағы бұтаның үстіне кескен теректей гүрс етіп құлады.

	Сан жағынан бізден әлдеқайда көп болғанымен, атыс кезінде үндістер бізге жақындауға ұмтылған жоқ. Біз ізіне түскен топқа, сан жатынан пара-пар келетін тағы бір топ келіп қосылды. Қарсы алдымызда кем дегенде жүзге тарта үндіс шоғырланған-ды ─ олардың қазіргі ұзын саны ұрыс басталған кездегіден кем емес. Бірақ олар бізді қоршаумен ғана шектелді. Алға лап қойса, әрине, көптігімен бізді жеңіп кететіні сөзсіз. Бірақ біздің тізбекке жетіп үлгергенше, қатарлары қатты сиреп, ең үздік жауынгерлерінен айырылып қалатындарын олар жақсы біледі. Мұндай жағдайларда үндістер өте сақ қимылдайды. Егер қарсыластары шамалы бекініске табан тірер болса, онда олар өте сирек шабуылдайды. Ең әлсіз форт, ең сенімсіз бекіністің өзі көп жағдайда, Батыстың қызыл өңді жауынгерлеріне төтеп бере алады.

	Айла тәсілдерінің алғашқы шабуылда-ақ сәтсіз болғанын ұққанымен, біздің шебіміздің де мықтап әлсірегенін түсінген қарсыластар қоршап алғаннан басқа, жаңа айла-шарғыға бара қойған жоқ. Ұзамай атыс бірте-бірте сиреп, ақырында мүлдем тыйылды. Бірақ біз мұның шегініс емес екенін білетінбіз. Керісінше, үндістер бірнеше жерден от жаға бастады. Таңертеңгі астың қамына кіріскен секілді.

	Арамызда бұған қызғана қарамаған пенде жоқ еді.





LXXXV тарау





ТАЛҒАЖАУ

	Уақытша тыныс алу бізге жеңілдік әпермеді: ағаштардың қалқасынан шығуға бата алмадық. Судан екі адым жерде тұрғанмен, қаталап өліп барамыз. Осынау жалтырап жатқан суды көргеннен көрмегеніміз жақсы еді. Ол бізге тек Танталдың65 азабын тартқызып, көзімізге күйік болды.

	Үндістердің жауынгерлік орындарында тұрып-ақ тамақтанғандарын көрдік. Біреулері ас жеп жатса, екіншілері өздеріне кезек келгенше ошақтан тамақ тасумен жүр. Әйелдердің де оқ жетер жерде ерсілі-қарсылы жүргендері көрініп тұр.

	Бәріміз де жүдеген қасқырдай аш едік. Аузымызға бір түйір ас салмағанымызға, міне, бүгін бір тәулік, тіпті тәуліктен де асып барады. Ал жаудың өз азықтарын сылқита соғып жатқаны тәбетімізді бұрынғыдан да қоздыра түсіп, ит жынымызды келтірді.

	Үндістер біздің аштан өлгелі тұрғанымызды көріп, өшіктіре түсетін секілді.

	Әсіресе Хикмэн қатты долданды. "Ашыққаным сонша, егер қолыма түсер болса, тірі үндісті тұтас жеп қояр едім" деген сөзді жұрттың бәріне естірте айтты. Аңшы, шынында да, өз уәдесін орындарлықтай тым қаһарлы еді.

	─ Ақ нәсілді христиандар мүжуге сүйек таба алмай тұрғанда, мына қарғыс атқыр қызыл өңділердің етті кесек-кесегімен қылғытулары кез келген cay адамның өзін жындандырып жіберуі мүмкін, - деп бұрқылдады ол. ─ Ашудан аяғың жерге тимейді! Тап солай болмаса, аллигатордың ең албастысымен ант етейін!

	Бізді Хикмэн мен Уэзерфорд сияқты адамдардың өзі талғажау етерлік ештеңе таба алмайтындай нәрсіз кеңістік қоршап тұрған-ды. Бірақ, қалай болғанда да олардың тұйықтан жол таппайтын кездері болмайтын. Бұл жолы да бар тәжірибелерін салып бақты. Ақыры бір тамаша ойға тоқтады. Олар жерде аткөпір болып шашылып жатқан қылқан жапырақтарды асығыс қаза бастады. Не іздеп жүр екен? Құрт-құмырсқа ма? Кесірткелер ме? Жо-жоқ, оған бара қоятындай аш емеспіз. Қанша аш өзек болғандарымен, бауырымен жорғалаушыларды жеуге олар бара қоймас. Бастарына одан гөрі жарқын ой келе қалған-ды. Кешікпей қуанышты дауыс іздеу жұмысының нәтижелі аяқталғанын білдірді.

	Хикмэн ананасқа ұқсас, конус тәрізді қызылкүрең бірдеңені ұстап тұр. Бақсақ, бұл қарағай жаңғағы екен - үлкендігі мен түріне қарап оп-оңай ажыратуға болады. Хикмэн бүкіл жұртқа жар салды:

	─ Кәне, жігіттер, мынандай ағаш жұмыртқаларын теріп, үгітіп жіберіңдер! Ішінде дәні немесе дәнегі бар - жеуге жарамды. Әрине, шошқа етіндей немесе жүгері ботқасындай бола қоймас. Бірақ қазір ботқа мен торай еті жоқ болғандықтан жан-жақтарыңдағы үйінділерді қопарыңдар - бір үйме жаңғақ табуларың ғажап емес.

	Ұсыныс ықыласпен қабылданып, жұрттың бәрі құрғақ үйіндіні қопаруға бірден кірісіп кетті. Бұл жан-жағымызды қоршаған қарағайлардың жаңғағы болатын. Кейбіреулері қол жетер жерде, үйінділердің үстінде жатыр, басқаларын сүмбі мен мылтық оқпандарының көмегімен жерден қазып алуға тура келеді. Қалай дегенмен, осындай "жұмыртқалардың" біразын әркім-ақ жинап үлгерді. Дәнін бәріміз де құныға шайнап жатырмыз. Дәмі де бәрімізге ұнады, бірақ жаңғақ елу аш құрсақты тойдыратындай көп емес.

	Кейбіреулері "құрғақ тамақ ас болмайды екен" деп әзілдеп қояды. Арамыздағы қалжыңқойлар жаңғақ үге отырып, көңілдене күлісіп алды. Жалпы алғанда, мәз болатындай ештеңе жоқ, ─ жағдай тым ауыр болатын. Атыс басталмай тұрғанда төніп келе жатқан қауіп туралы кеңесіп алатын уақытымыз бар.

	Біз шындап қыспаққа ала бастағанын осы уақытқа дейін ойламаппыз. Қызу айқас ес жиып, тағдырымызды талқылардай мұрша бермеген еді. Бұған дейін атысты, түбі екі жақтың бірі жеңіп тынатын шайқас қана деп ұғыппыз.

	Енді жау қыспағы бекер емес екендігін түсіндік. Бізді тұс-тұстан қоршап, онша сенімді емес қамалға қуып тығыпты. Бар бекінісіміз ─ жағалай өскен ағаштар ғана. Бізде жаралыларды жасыра тұратын, тіпті асығыс салынған болса да баспана жоқ. Әрқайсысымыз өз орнымыздан бір қадам аттап шыға алмайтын сақшы сияқтымыз.

	Жағдайымыз өте қауіпті. Қоршаудан сытылып шығудың еш мүмкіндігі жоқ. Аттарымыздың бәрі қашып кетті. Тек бір ғана жылқы тоспа маңында теңкиіп жатыр. Ол да оққа ұшып өлді. Бірақ оны атқан жау емес, Хикмэннің өзі болатын. Бұл қылығына әуелде таң қалғанмын. Бірақ аңшының өз есебі бар екен, оны мен кейінірек білдім.

	Бес есе басым жауға, кез келген дұшпанға қарсы төтеп беріп, өз шебімізді қорғап қала аламыз. Бірақ немен қоректенбекпіз?

	Шөлден қорыққан жоқпыз. Түнде амалын тауып, қараңғылықты жамылып, тоспаға барып қайтуға болады.

	Қарағай жаңғақтары бізге уақытша ғана талғажау болғанмен, бірақ енді жақын маңда ол да қалған жоқ. Түбінде аштыққа төзе алмай, берілуге мәжбүр боламыз.

	Бір-бірімізге бетпе-бет кеп тұрғандай, өз орындарымызда тұрып-ақ еркін сөйлесеміз, алдағы болашағымызды ойластырудамыз. Бірақ болашақ дегенің түнек секілді.

	Осының ақыры немен бітеді? Мынадай қауіпті жағдайдан қалай құтыламыз. Бәріміздің ақыл-ойымызды шырмаған, ауыздан-ауызға көшіп жатқан мәселе осы ғана.

	Біз үшін құтылудың бір-ақ жолы бар: түн қараңғылығын жамылып, жау шебін бұзып өтуге талаптануымыз керек.

	Тәуекел ету қиын ─ қалың жаудың қатарын жарып өту оңай емес.

	Бірсыпырамыз, мүмкін тіпті көпшілігіміз, мәңгі бақи осында қалармыз, бірақ кейбіреулердің құтылып кетуіне сәті түсер. Бұл жерде қала беру ─ өзіңді құрбандыққа шалғанмен бірдей. Көмек күтер жер жоқ. Ондай орындалмас үмітке еліккен де жоқпыз: аштықтан сәл әлсіресек болғаны ─ бірімізді қалдырмай қырып салатынын өте жақсы білеміз.

	Мұндай тауқыметке түскіміз келмегендіктен, күш-қуатымыздың барында қоршауды бұзып-шығуға бел байладық; қараңғылық бізге қолайлы болмақ. Сонымен, бәріміз күннің батуын асыға күттік.





LXXXVI тарау





ТУ СЫРТТАН АТЫЛҒАН ОҚ

	Күні бойы үндістер атысты бірнеше рет қайта жалғастырып, біздің өте сақтанғанымызға қарамастан, тағы да бір адамымызды өлтіріп, бірнеше адамды жеңіл жарақаттады.

	Бұл қақтығыстарда үндістердің ағаштан-ағашқа жүгіріп, біздің шебімізге жақындауға ұмтылғандары белгілі болды. Олардың жоспарын түсіндік: олар бізбен қоян-қолтық келіп айқасуды мақсат етпеген. Егер нақ солай істер болса, ондай әдіс өзін толық ақтар да еді, өйткені олар сан жағынан басым. Енді олардың саны бұрынғыдан да көбейді: шайқас жүріп жатқан жерге үндістердің тағы да бір тобы келіп қосылды. Біз олардың бір-бірімен қуанысып қауышқандарын естіп тұрдық. Бірақ қанша басым болса да, олар қолма-қол шайқасқа шығудан тайсалды. Олардың шабуылдағы мақсаттары басқа болатын, біз оны түсіне қойдық. Үндістер жақынырақ келсе, тек бізді тана емес, қарсы беттегі жолдастарымызды да нысанаға ала алатындарын біліп қалды.

	Енді біз үшін ең бастысы, дұшпанның бұл ниетін жүзеге асыртпау, сондықтан сақтықты бұрынғыдан екі есе күшейте түстік. Енді күзен аулаған адамның ін аузын аңдығаны секілді, ағаш тасасында тұрған үндістерден көз жазбайтын болдық. Олардың жақындай түсуіне барынша кедергі жасап бақтық. Олар алға жылжуға қанша ұмтылғанмен, елеулі табысқа жете алмады: қайта бірнеше ер жүрек жауынгерлерінен айырылды. Қарсыластарымыз бір адым алға басса болғаны, бірнеше мылтық қатарынан гүрс етіп, әр атқан сайын бір дұшпанның қыршыны қиылады.

	Ұзамай үндістер бұл қауіпті айладан да мезі бола бастады. Кеш батысымен олар өз ниеттерінен бас тартып, қыспақты жалғастыра беруге көшкен тәрізденді.

	Күн батып, ымырт түсе біз қатты қуандық. Бұл біздің кешікпей-ақ тоспаға жетуімізге мүмкіндік беретін еді. Жұрттың әбден қаны кеуіп, шөлден жынданып кете жаздады. Бұл хал күні бойға созылды.

	Бірсыпыра адамдар тоспаға күндіз-ақ барып қайтпақ болған. Бірақ неғұрлым тәжірибелі жандар оларға мұның қауіпті екенін ескертті. Өзіміз куә болған оқиға, бұл ескертудің дұрыстығын дәлелдеді. Арамыздан, өзгемізге қарағанда қызба қанды біреу тәуекел етпек болды. Ол тоспаға аман жетіп, шөлін басты. Бірақ асығыс қайтып келе жатқан заматта жабайылардың біреуі оны сұлатып салды. Бүл бізден шығын болған адамдардың соңғысы еді. Оның өлі денесі бәріміздің көз алдымызда жатты. Шөлден қаталап қанша қиналғанмен, бұдан кейін ешкім нар тәуекелге бара қойған жоқ.

	Ақыры жер бетін көптен күткен қараңғылық басты. Қорғасындай балқыған аспанда, батқан күннің болымсыз шапағы әлсіз шуақ шашып тұр. Ағаш тасасындағы еріктілер екі-екіден, үш-үштен шығып, тоспаға жақындай бастады. Олар түнде жүрген елес секілді, бүгежектеп, шөптің үстін сыбдырсыз басады. Жұрттың бәрі тезірек шөлдерін қандырғысы келгенмен, бәріміз бірдей орнымыздан кете алмадық. Қарт аңшының сақтандыруы ең шыдамсыз дегендердің өзін тежеп, олар жолдастары өз орындарына қайтып келгенше, алапат шөлге амалсыз шыдап, кезектерін күтті.

	Мұнымыз ақыл болды, өйткені осылай боларын алдын ала білген үндістер аланды бұрынғыдан бетер оқтың астына алды. Мылтықтар дүркіндете гүрсілдеп, үндістер оқты далаға атуда - қараңғылық көздеуге мүмкіндік бермеді: оқтар жан-жағымыздан арадай ызылдап, зулап өтіп жатыр.

	Кенет біреу үндістер келіп қалды деп, жанұшыра айқай салды. Бәріміз де суды қойып, ағаштарға қарай тұра жүгірдік. Көпшілігіміз бір ұрттам су іше алмай-ақ кеттік.

	Мен ағаш тасасынан қозғалмай тұрмын. Қатарымда сақшыдай қара көмекшім де тастүйін қалыпта қатып қалған. Біз суға кезектесіп барамыз деп келіскенбіз. Джек алдымен менің барғанымды қалады. Оның айтқанын орындауға енді оқтала бергенде, жау қайтадан оқ боратты. Үндістер шабуылды қайта бастай ма деп қауіптеніп, өз орнымызда қала беруге мәжбүр болдық.

	Мылтығымды оңтайлап, ағаштан "бір көзіммен" ғана сығалап тұрмын. Қарсыласымның винтовкасының оқпанынан сумаң етіп шығар жалынды күткен едім. Кенет қолымды бірдеңе қағып жібергендей болып, мылтығым жерге ұшып түсті.

	Бәрі түсінікті болды: қолымды оқ тесіп өткен екен. Иығымды тым шығарыңқырап тұрамын деп жараланып қалдым - болған іс осы.

	Ең алдымен жарақатыма қарадым. Жаныма батып қатты ауырғандықтан, оқ тиген жерімді дәл таптым. Оқтың оң қарымның жоғары тұсын, иықтан төменірек тесіп өтіп, сосын, төмен қарай кеудемді жанай ұшып, мундирімді жыртып кеткенін көрдім. Жарақаттан қан шапшып ақты. Әлі жарық болатын, мұны анық көрдім.

	Жарақатымды байламақ боп, мундирімнің түймелерін ағыта бастадым.

	Қара Джек те келіп қалған екен; жараны таңу үшін өз жейдесін жыртты.

	Кенет таңданғаннан даусы тым қатты шықты:

	─ Мұнысы қалай, Джордж мырза? Оқ ту сырттан атылыпты.

	─ Ту сырттан? - деп қайта сұрадым мен, жарақатыма үңіліп.

	Өзімде де сондай күдік бар: жауырынымның қатты ауыратынын енді сездім.

	Жарақат пен жыртылған киімді мұқият қарап шыққан соң, бұл болжамның дұрыстығына көзіміз жетті. Менің де даусым еріксіз шығып кетті:

	─ Дұрыс айтасың, Джек. Демек, үндістер орманның қарсы жақтағы шетіне де келіп қалғаны ғой. Енді құрыдық.

	Екеуміз де жалт бұрылдық.

	Дәл сол сәтте, біздің ойымызға дәлел болғысы келгендей екінші оқ - қарсы жақтан атылғаны даусыз ─ өзіміз тасасында тізерлеп отырған ағаштың діңіне кеп, дүңк етіп қадалды. Оның қай жақтан атылғанына ешқандай күмән қалған жоқ. Біз сумаң ете қалған жалынды өз көзімізбен көрдік және мылтық даусын анық естідік.

	Сонда арты беттегі жолдастарымыз қайда кеткен? Шынымен-ақ өз орындарын тастап, үндістердің жақындауына мүмкіндік беріп қойғандары ма? Шынымен-ақ өз парыздарын мансұқ етіп, шөлдерін қандыру үшін тоспа жаққа кетіп қалғаны ма? Алғаш келген ой осы. Қараңғыда қарағайлардың түбіне көз жібере тұрып біз, тоспа маңында ешкімнің жоқ екендігін байқадық. Аң-таң боп, жолдастарымызға қатты дауыстадық. Жауап болған жоқ, даусымызды үндістердің жабайы айқайлары басып кетті. Дәл сол минутта зәремізді ұшырған бір сұмдықтың куәсі болдық.

	Үндістер шебіне жақындау, Джек екеуміз тұрған жердің тұп-тура қарсы алдынан, қып-қызыл жалын бұрқ ете қалып, аспанға шапшыды. Ол ағаштардың ұшар басына жеткенше екпіндей жанып көтеріле берді. Бір дорба дәріге біреу от тастап жібергендей, ақиқаты да солай болып шықты. Үндістер орманға от қойған екен.

	Бұл ойлары көрер көзге жүзеге асты. Жалынның сумаңдаған тілі қураған қарағайдың қылқан жапырақтарына тиісімен, бұтақтар қудай лап етіп, көз ілеспес жылдамдықпен жана бастады.

	Лаулаған жалын барған сайын қанатын кең жайып, биік ағаштардың басында ойнақ салды.

	Жан-жағымызға көз жүгірттік - қайда қарасаң да көретінің осы сурет. Үндістердің жабайы қиқулары от қоршаудың басталғанын білдірді. Жалын тұс-тұстан қаптап келеді. Отқа оранған ағаштар қураған шөптей лаулап, жалынның ұзын тілдері сумаңдап аспанға шапшыды. Алаң қып-қызыл, аса зор, гуілдеген от қабырғаға оранды... Орманды түгел өрт шалды.

	Біз қаптаған түтін ішінде қалдық. Ол минут сайын қоюлана берді, қоюлана берді. Ыстыққа шыдай алмай, тұншыға бастадық.

	Ажалмен бетпе-бет келгендейміз. Адамдардың жанұшырған айқайын оттың гүрілдеп жанғаны басып кетті. Тіпті жақын тұрған жолдасыңның да даусын есту мүмкін емес. Бірақ әрқайсысымыздың не ойлағанымыз жүзімізден көрініп тұрды. Өйткені қаптаған түтінге қарамастан, алаң самаладай жап-жарық боп бір-біріміздің жүзімізді ерекше айқын көрудеміз. Өрт сәулесі жарқыратқан жүздерде шошыну мен жанталас қана бар. Бірақ мен енді ештеңені сезген жоқпын. Қатты қансырап, әбден әлсірегенмен, басқа жұрт секілді ашық жерге шығуға ұмтылдым. Бірақ екі адым аттадым ба, аттамадым ба, аяқтарым бүгіліп, есім ауа, жерге құлап түстім.





LXXXVII тарау





ӨРТ ІШІНДЕГІ СОТ

	Құлап бара жатқанда, құрыған жерім осы болар, бірнеше минуттан соң отқа оранып, қиналып өлемін деп ойладым.

	Осы ой көкірегімді жарып шыққан әлсіз күрсінуге ұласып, талықсып кеттім. Өлген адам секілді ештеңені сезген жоқпын. Дәл осы сәтте тұла бойымды тұтас жалын шарпығанмен, тон азабын сезбестен өртеніп, күлге айналған болар едім.

	Не болып, не қойғанын ұқпаған күйі ес-түссіз жата беріппін. Әлдеқашан жаным жаһаннамға жөнеп кеткен секілді.

	Бірақ кеудемнен әлі жан шықпаған екен. Бақытыма қарай, қол созым жерден су табыла кеткен.

	Есімді жиған кезде ең алдымен сезгенім, басымды жағаға сүйеп, кеңірдекке дейін су ішінде жатыр екенмін. Жанымда Қара Джек тізерлеп отыр, ол да жартылай су ішінде. Ол тамырымды ұстап, бетіме қауіптене үңілуде.

	Ептеп есімді жиып, ақырын көзімді ашқан кезде есі кете қуанып:

	─ Құдайым-ай, Джордж мырза, тірі екенсіз ғой! Жаратқанға шүкір, тірі екенсіз! Басыңызды көтеріңіз, мырзам, есіңізді жиыңыз... Ол қолыңыздан келеді ғой!

	─ Әрине, Джек, - дедім мен, естілер-естілмес үнмен.

	Бірақ даусым қанша әлсіз шыққанмен, сенімді қызметшім соған-ақ мәз-мейрам боп, қуанышы қойнына сыймады.

	Аздап басымды көтеріп, жан-жағыма қарауға шамам әрең жетті. Көз алдыма сұмдық сурет келе қалды. Оны жайлап көріп алуға жарық та жеткілікті екен.

	Орманды орап алған жалын әлі де екпіндей гүрілдеп жанып жатыр. Күннің күркірегені мен дауылдың азынағаны сынды құлақ жарар гүріл естіледі. Кейде сол гүрілді ысылдаған немесе мушкеттің сартылдағаны секілді ащы дыбыс жарып кетеді. Бейнебір бір взвод солдат тынымсыз мылтық атып жатқандай. Үндістер атысты қайта бастаған ба деп қаласың, бірақ оның қисыны жоқ еді. Жолындағының бәрін жалмап, қанатын барған сайын кең жайып келе жатқан өрттен олар баяғыда-ақ шегініп кеткен болар.

	Қазір жалын мен түтін ептеп азайған сияқты. Қураған жапырақтар жанып біткен, ал жерге құлаған бұтақтар аткөпір боп бықси жанып жатыр.

	Жоғарыда бұтақтардан жұрдай болып, отқа оранған ағаш діңдері ғана қалған. Олардың қураған қабықтары лезде жанып бітіп, қою шайырлары ғана қып-қызыл жалын болып лаулайды. Отқа оранған ағаштар әбден қызарған, алып темір бағаналарға ұқсайды. Тозақтың оты да осындай-ақ болатын шығар.

	Ыстық жан шыдатар емес. Ысып кеткен ауа қабаттары діріл қағады. Тіпті басымдағы шашыма дейін күйіп қалған боп шықты. Етімнің от тиген жерлері күлдіреп тұр. Өзім жұтып тұрған ауа, суы қайнаған машинаның қақпағынан атқылаған буға ұқсайды.

	Жолдастарымды іздеп жан-жағыма қарадым. Тоспа маңында он екі адам тұр екен, бірақ қалғандары көрінбеді. Біз елу шақты адам едік қой. Қалғандары қайда? Шынымен өртеніп өлгені ме? Олар қайда?

	Осы сұрақты жалма-жан Джекке қойдым.

	─ Анау жақта, - деді су жақты көрсетіп. ─ Бәрі де аман-сау сияқты.

	Тоспа жаққа көз салып едім, отыз шақты таңғажайып шарларды көрдім. Ол жолдастарымның бастары еді. Олар да өзіме ұқсап кеңірдектен су ішінде жатыр, алапат өрттен сонымен аман қалыпты.

	Бірақ қалғандары жағада жүр, осы бір тапқырлықты олар неге пайдаланбаған? Мынадай адам төзгісіз ыстықта түтінге тұншығып не істеп жүр? Сөйткенше болмай түтін сейіліңкіреп, әлгі адамдардың нобайы анық көріне бастады. Бірақ тұманның ішінде жүргендей өздері де, винтовкалары да ерекше зорайып көрінеді.

	Бір нәрсеге керілдесіп жатқан секілді. Олардың ішінен мен жасағымыздың белді мүшелерін: Хикмэнді, Уэзерфордты және басқаларын көрдім. Хикмэн мен Уэзерфорд -екеуі де бір нәрсеге қолдарын сермелеп, қызу дауласып тұр. Оған таңданған жоқпын: бұдан әрі не істеу керек екенін талқылап тұрғандықтары даусыз. Алғашқыда солай ойлағанмын, зейін сала қарағаннан кейін барып, қателескенімді түсіндім.

	Бұл алдағы іс-әрекет жоспарын талқылау емес. Қақ айрылған қарағай дыбыстарының ара-арасында олардың дауыстарын құлағым шалып қалды. Өзара бірдеңеге дауласып тұрғандарына көзім жетті. Әлденеге қатты ренжіген Хикмэн мен Уэзерфордтың оқта-текте дауыстары қатты-қатты естіледі.

	Түтін сейіле берген осы бір сәтте тоспадан әрірек тұрған тағы да бір топ адамды көзім шалып қалды. Бұл топта үш-үштен екіге бөлінген алты адам бар еді. Орталарындағыны екі жақтағы адамдар қатты ұстап алған. Тәрізі, тұтқындар болса керек.

	Үндістер ме екен? Қып-қызыл от пен түтін аралас қым-қуытта алаңды қақ жарып, бет алды босып бара жатқан жерінде қолға түскен екі дұшпан болғаны ма?

	Алғашқыда маған осындай ой келді. Бірақ дәл осы сәтте ағаштарды ұшар басына дейін шарпыған қызыл жалын жан-жақты самаладай жарық қып жіберді. Топтағылар күндізгідей ап-анық көрінді. Бұл тұтқындардың кім екендіктеріне енді менің күмәнім қалған жоқ. Олардың қорқыныштан құп-қу боп өзгеріп кеткен жүздеріне көзім түсті. Қып-қызыл жалынның өзі де өндеріне қызыл шырай бере алатын емес. Екеуін де бірден тани кеттім. Бұл Спенс пен Уильямс болатын.





LXXXVIII тарау





ТАБАН АСТЫНДА ЖАЙРАТУ

	Зәңгіден істің мән-жайын сұрадым. Бірақ ол жауап беріп үлгергенше, жағдайды түсіне қойдым. Қазіргі халімнің өзі-ақ бұған жауап боп табылатын секілді. Өзімді жаралаған, ағаш діңін тескен оқтардың ту сыртымыздан атылғаны есіме түсті. Бұл жабайылардың шаруасы болар деп ойлап едім. Жо-жоқ! Бұны істеген қаскөй - Спенс пен Уильямс болып шықты.

	Соны ойлағанда зәрем ұшты. Бұл не жұмбақ? Осы арада өткен түндегі оқиғалар есіме түсті. Мына екеуінің ормандағы істері, Хикмэн қарт пен оның жолдасының күдік білдірген емеуріндері; ертеректе өткен басқа да оқиғалар көз алдыма келіп тұра қалды.

	Енді, міне, Арнес Ринггольд тағы да алдымнан шықты! Құдайым-ау, ойлап қарашы, не деген шектен шыққан пасықтық...

	─ Олар екі сұмырайдан жауап алып жатыр, - деді Джек. ─ Бар болғаны сол!

	─ Кімнен? - деп сұрағанымды байқамай қалдым, әңгіменің кім туралы екенін біле тұра.

	─ Кім екендерін көрмей тұрсыз ба, Джордж мырза? Сайтан алғырлар! Бұлар ақ нәсілді емес, шіріген жұмыртқа. Спенс пен Уильямс қой. Сізді атқан, үндістер емес, солар. Мен мұны бірден сездім де, Хикмэн мырзаға айттым. Хикмэн мырзаның өзі де көріпті. Уэзерфорд мырза да көрген боп шықты. Атып жатқандарын көздерімен көріпті. Енді өлім жазасына бұйырар алдында олардан жауап алып жатыр!

	Әлдеқандай қызығушылық бойымды билеп, әлгі топқа тағы да қарадым.

	От бұрынғыдай дүрілдеп жанбайды, ағаш шайырлары түгел жанып біткен, ендігі жерде шоқтардың шатырлағаны сирек естіледі. Алаң жақтан шыққан дауыстар құлағыма түгел жетіп жатыр. Аяқ астынан ұйымдастырылған сот процесіне мұқият құлақ түрдім. Дау туған екен. Судьялар бір шешімге келе алмай, біреулері дереу өлтіруді талап етсе, басқалары аяқ астынан өлтіре салуға қарсы болды. Олар қылмыскерлердің айыбын әбден дәлелдегенше әзірге өлтірмей қоя тұру керек дегенді айтты.

	Кейбіреулер, тіпті мұндай құлақ естіп көрмеген қылмысқа сенгілері келмеді. Тым сорақы әрі шындыққа жанаспайтын секілді көрінді. Оларды бұған қандай себептер итермелеуі мүмкін? Өз өмірлері қыл үстінде тұрғанда айыптылар мұндай қастандыққа қалай бармақ?

	─ Тіпті де олай емес, - деп дауыстады.

	Хикмэн жолдастарының сұрақтарына жауап ретінде:

	─ Бұлар күні бойы бір оқ шығарған жоқ! Үндістермен араларында келісім бар. Бұлар -жансыздар. Кешегі оқ атып, белгі берген сатқындықтары ─ соның айқын дәлелі! Адасып кеттік дегендері сандырақ, алдарқату ғана! Адасатын бұлар ма? Олар бұл орманды кез келген аңнан артық біледі. Бұл орманға жүздеген рет, тіпті одан да көп келгендері анық. Тфу, лағынет. Бұрын-соңды жанаттың орманда адасқанын естігендерің бар ма?

	Біреу бұған қарсы шықты. Сөздерін ести алмадым, бірақ аңшының даусы қайтадан саңқылдай шықты:

	─ Сендер "себебін" сұрап сандалып тұрсыңдар. Шамалауымша, бұларды осындай қанқұйлы әрекетке не итермелегенін білгілерің келеді. Мақұл, ол жағын өзім де жете білмеймін, бірақ біраз нәрседен күдігім бар. Соңғы бес жыл ішінде бұл сабаздардың жымысқы әрекеттері жөнінде көп естіп келемін. Бірақ айтып тұрмын ғой, жігіттер, соңғы қылықтары бәрінен де асып түсті.

	─ Мылтық аузынан жарқ етіп шыққан жалынның осылай қарай бағытталғанына сенімдісіз бе?

	Бұл сұрақты сұсты әрі иман жүзді, бойшаңдау келген егде адам қойды. Бұл өзіміздің көршілеріміздің бірі, бай плантатор, нағашымның танысы болатын. Отбасымыздың досы ретінде біздің жорығымызға қатысуды қажет санаса керек.

	─ Әрине, - деп жауап берді Хикмэн. ─ Джим екеуміз осының бәрін өз көзімізбен көрдік емес пе? Бұл сұмырайлардың сыртынан күні бойы бақылап келгенбіз. Осылардың бір пәлені ойластырып жүргендеріне сенімді болатынбыз. Бұлардың алаңның қарсы бетінен мылтық атқандарын және жас Рэндольфті нысанаға алғандарын анық көрдік. Оны зәңгі де көрді. Сізге одан артық қандай дәлел керек?

	Сол сәтте құлағымның дәл тұсынан Джектің даусы естілді.

	─ Хикмэн мырза, - деп айқайлады ол, ─ егер тағы да дәлел керек болса, зәңгі айтып бере алады! Оқтың бірі Джордж мырзаны жанап өтіп, өзіміз тасасында тұрған тұт ағашқа барып қадалды. Ол әлі өртене қойған жоқ. Джентльмендер, оқты тауып алуға болатын шығар деп ойлаймын. Қай мылтыққа дәл келетінін сонда білуге болады.

	Бұл ұсыныс табанда қабылданды. Бірнеше адам қасында Джек екеуміз тұрған ағашқа қарай тұра жүгірісті. Неліктен екені белгісіз, ағаш жана қоймапты. От шалған қап-қара діңі қалың өрттің ортасында әлі де құламай тұр екен. Джек жүгіріп барып оқтың қадалған жерін көрсетті. Қабығын сыдырып, оқ тескен жерді тауып, қорғасынды абайлап ұясынан шығарысты. Оқ домалақ қалпында қалыпты, тек ұңғының ептеген іздері байқалады. Бұл оқ үлкен калибрлі мылтыққа ғана жарамды. Ондай мылтық Спенсте ғана бар екенін жұрттың бәрі білетін. Бүкіл жасақтың мылтықтарын жинап алып, шетінен өлшеп көрді. Оқ Спенстің мылтығынан басқа ешқайсысына сыймай қойды.

	Айып дәлелденді. Үкім бірден шығарылды: бәрі бір ауыздан қылмыскерлер өлімге кесілуге тиіс деген шешімге келді.

	─ Итке - ит өлімі! - деді Хикмэн мылтығын кезей бере, қаһарлы үнмен. ─ Джим Уэзерфорд, мыналарды нысанаға ал!.. Ал сендер, жігіттер, кейін шегініңдер! Қарғыс атқан өмірлерін сақтап қалуларына тағы да бір мүмкіндік берейік. Егер қажет десе, анау ағаштарға қарай жүгірсін. Әйтпесе бұдан да жаман дозақтың отына аттандырамын... Қоя беріңдерші өздерін, жіберіңдер деймін. Әйтпесе, сайтан алғырлар, қалың топтың қақ ортасында атамын!

	Аңшының қаһарлы түрін көрген соң қылмыстыларды ұстап тұрғандар, шынында да, шетімізден атудан тайынбас деп қорықты-ау, оларды тастай сап, судьяларға қарай жүгірісті. Ол малғұндар, тәрізі, біржола есеңгіреп қалса керек. Жүздерінен үрей көрінеді. Бір ауыз сөзге келмей, бір қадам аттап баса да алмай, сол жерге қағып қойғандай мелшиіп тұр. Ешқайсысы қашуға талаптанбады. Тәрізі, ондай талаптың мүмкін еместігіне өздерінің де көздері жетіп, әбден жігерлері құм болса керек. Олар алаңнан қашып құтыла алмайтын еді. Орманға қарай қашсын деген ұсыныс, ашуға мінген аңшының ащы мысқылы ғана болатын. Қашатын жер жоқ: алаулаған өрттің ішінде он секундқа жетпей-ақ күйіп өлер еді.

	Бір минут бәрі де сілтідей тына қалды. Тек бір ғана дауыс ─ Хикмэннің даусы естіледі.

	─ Джим, Спенсті саған бердім, ал екіншісі менікі болсын.

	Бұл сөздер сыбырлап айтылды десе де болады. Аңшының сол сөздерді айтуы мұң екен, екі мылтық қосарлана гүрс ете түсті. Түтін тараған кезде жұрттың көз алдында атылған адамдар жайрап жатты. Жаза орындалды. Лағынет атқан опасыздар жер бетінде өмір сүруін тоқтатты.





LXXXIX тарау





КҮТПЕГЕН ЖАУ

	Театрда жүрек тебірентерлік мелодраманың кей кезде водевильге ауысатыны секілді осы бір қайғылы оқиғаның артынан кісі күлерлік қолайсыз жағдайға тап болдық. Ол бәріміздің ішек-сілемізді қатырды. Бұл сау адамдардың емес, жынданған адамдардың күлкісіне көбірек ұқсап кетті. Болашағымыздың бұлдыр да күмәнді екендігіне ─ не жабайылардың қолынан, не аштықтан өлетіндігіміз анық екендігіне қарамастан, біз шынында, шабыт келген есіріктер сияқты едік.

	Бұл сәт, бәлкім, үндістерден қорықпаған да болармыз. Бізді орманнан қуып шыққан өрт, оларды да шегінуге мәжбүр етіп, алыстап кеткендерін білетінбіз. От шалған қарағай бұтақтары жерге құлап, қылқан жапырақтар мүлдем жанып бітті. Енді орманның түкпір-түкпірі анық көрінеді. Шоқтанып тұрған қып-қызыл ағаш діңдерінің ара-арасынан мың ярд жерге дейінгі аралыққа көз жүгіртуге болады. Жалынның ысылдап, бұтақтардың тынымсыз сытырлағанына қарап, басқа ағаштардың от құшағына оранғанын білгендейміз.

	Алыстап бара жатқан күннің күркірі секілді ағаштардың сытыры да біртіндеп алыстап бара жатты. Алғашқыда өрт өшуге айналған екен деп ойлап едік. Бірақ орман үстіндегі қызыл арай, керісінше, жалынның бұрынғыдан да қанатын кең жая бастағанына дәлел Шуылдаған және сатырлаған дыбыстардың әлсіздеу естілуі өрттің алыстап бара жатқандығынан болатын. Жаулар, тәрізі, бұрынғыдан да алыстап, өрт маңынан мүлдем ұзап кеткен болуы керек. Олар орманға от қойысымен-ақ тайып тұрған-ды. Енді, бәлкім, саваннада өз істерінің нәтижесін күтіп жатқан болар.

	Олардың орманға не мақсатпен от қойғандары біз үшін түсініксіз. Мүмкін олар өрт орманды түгел шарпыған соң, бізді тірідей күйеді немесе түтінге тұншығып өледі деп үміттенген шығар. Жақын маңда тоспа болмағанда, солай болатыны да даусыз еді. Жолдастарым маған түтінге тұншығып қатты қиналғандарын айтты. Егер деңгейі жер бетінен бірнеше футтай төмен жатқан суға қойып кетіп, бастарын ғана қылтитып тыныс алмағанда бәрі де тұншығып өлгендей екен. Мұның бәрі мен ес-түссіз жатқан кезде болыпты. Сенімді серігім мені орман ішінен алып шығып, басқа жолдастарымыз жатқан суға тоғытыпты. Ол мені өліп қалды деп ойласа керек.

	Кейінірек, түтін аздап сейілген кезде опасыздарға сот басталды. Аяусыз үкім орындалған соң, әділ қазылар да жан шыдатпас ыстықтан құтылу үшін суға қайта қойып кетті.

	Тек екі-ақ адам ыстықты сезбегендей жағада қалды. Ол Хикмэн мем Уэзерфорд болатын.

	Пышақтарын суырып, теңкиіп жатқан бірдеңеге төне түскендерін көрдім. Ол таңертеңгісін Хикмэн атып өлтірген жылқы еді. Аңшы оны неге атып өлтіргенін енді ғана түсіндім. Сақтықта қорлық жоқ дегендей қанына сіңген алды-артын ойлай білу қасиеті болса керек.

	Аңшылар жылқының терісін сыпырып, бірнеше кесек ет кесіп алды. Сонан соң Уэзерфорд жанып жатқан ағаштарға барып, өртенген бірнеше томарды жинаған соң, тоспаның қасына сүйреп әкеліп от жақты. Хикмэн мен Уэзерфорд тізерлеп отыра қалып, жас ағаштардың бұтағына түйреген жылқы етін отқа қақтай бастады. Өз лашықтарындағы ошақ басында отырғандай, қаннен-қаперсіз әңгіме-дүкен құруда.

	Жоғарыда айтқан кісі күлерлік оқиға осы кезде болған еді. Етке жабайыларша жабылған адамдардан басқаның бәрі тоспа ішіндетұғын. Дөңгелене біткен көлшікті жағалай су ішінде қаз-қатар жатқан біз енді еш қатер төне қоймас деп ойлағанбыз. Оттан қорқуды қойдық, үндістер болса алыстап кетті.

	Кенет тап қасымыздан тағы да бір жау шыға келсін. Тоспаның тап ортасындағы ең терең тұстан бір құбыжық су бетіне көтерілді. Сол сот алаңға бір табын қодас өгізді қоя бергендей, өкірген дауыс құлағымызға жетті. Су қас қағым сәтте ақ көбік атып, алай-дүлей шапшып, басымызға су бұрқақша шашырады.

	Бұл жағдайдың аяқ астынан болғаны және ғажайыптай көрінгенімен, мұнда еш құпия жоқ. Өгіздей өкіргенде үні кеңірдек-қолқасынан шығатын бұл алып құбыжық ─ бізге баяғыдан таныс. Ол бар болғаны аллигатор ғана.

	Егер денесінің орасан үлкендігі болмаса, бәлкім, оған ерекше көңіл бөлмес те едік. Ұзындығы тоспаның диаметріне жете жаздайды, апандай аузынан арандай тістері көрінеді. Қайсысымызды болса да бір жұтқаннан қалдырмай қылғи салуға әзір. Ол өкіргенде ержүрек адамдардың өзі шошып кетерліктей.

	Алғашында мақұлық бәрімізді естен тандырды. Оттан қашып кеп, суға түсіп жатқандардың үрейлі көзқарастары, жанталас, асып-сасу, судан шыға қашуға жандәрмен ұмтылған, бастары ауған жаққа тым-тырақай қаша жөнелген жағадағы адамдардың қам-қаракеті – осының бәрі нағыз кісі күлерлік көрініс еді.

	Әп-сәтте-ақ алып аллигатор тоспаның әміршісі болып алды. Ол біздің қашқанымызға қуана түскендей, құйрығымен су сабалап, күркірей өкіреді.

	Бірақ оның бұл масайрауы ұзаққа созылған жоқ. Аңшылар мылтықтарына қарай ұмтылып, он шақты оқ қорқынышты сұмырайды бірден сеспей қатырды. Жағада тұрған адамдар зәре-құты қалмай қаша жөнелгендерге қарап, сілесі қата күлуде. Естерін енді жия бастаған қашқындар да қосыла күліп, орманды бастарына көтерді. Егер тап осымызды үндістер естіген болса, бізді жынданып кеткен шығар деп ойлайтын еді. Әйтпесе біздің даусымызды ─ Ұлы Уикомэ Рухының өзі бас болып отқа күйіп, қырылып жатқан адамдарды көргенде рақатқа батқан, қаза тапқан жолдастарының аруағы ма деп те ойлап қалулары мүмкін еді.





ХС тарау





ҚАРАҢҒЫДАҒЫ ҚАҚТЫҒЫС

	Орман түні бойы, келесі күні кешке дейін және тағы да бір түн өртенумен болды. Көптеген ағаштар үшінші күні де жанып жатты. Бірақ енді олар лаулап жанбайды - ауа райы тып-тымық болғандықтан қызыл жалын сумаңдамай ─ ақырын бықси жанады. Көптеген ағаштар өзегінен бықсып, біртіндеп сөне бастаған. Кейбір жерлерде от мүлдем сөніпті; көмірге айналған діндерде ағаш белгісі қалмаған, тұла бойын от шарпып өткендіктен, қара майға малғандай қап-қара болып, егеулі найзалардай сорайып-сорайып тұр. Орманның біраз жері өртеніп біткенмен, әзірге одан шыға қою қиындау еді. Біз бұрынғыша қоршауда қала бердік. Аланды айнала қоршаған отты құрсау сан жағынан өзімізден жиырма есе басым қас дұшпан секілді тар қыспаққа тықсырумен болды. Сырттан келетін көмек жөнінде әңгіме болуы да мүмкін емес. Бұл қоршауды тіпті жауларымыз да бұза алмай қойды.

	Қарт аңшының көрегендігі бізге көп көмегін тигізді. Өлген жылқы болмағанда аштықтың азабын әбден тартатын едік. Төрт күн бойы тек қарағай жаңғағымен күнелттік. Жылқы еті таптырмайтын тағам болды. Бірақ біз әлі де от құрсауынан шыға алар емеспіз. Құтылудың бір ғана жолы бар. Хикмэн айтқандай, "орман суығанша" жылжымай отыра беру.

	Біз бір күн өткен соң сөнген күл мен көмірге айналған ағаштардың арасынан қауіпсіз өте беретін шығармыз деп үміттеніп едік.

	Бірақ бұдан біздің тартқан тауқыметіміз жеңілдей қойған жоқ. Оттан көрген қорлығымыз жеңілдегенмен, рақымсыз жау тарапынан төнген қатер күшейе түсті.

	Үндістермен кезікпей орманнан шығып кете қоюымыз екіталай. Олар да, әрине, өзіміз сияқты орманға қайта кірер сәтті күтіп тұрған болар. Қарулы қақтығыстап құтылып кету мүмкін емес еді. Жау шебін бұзып өтуге тиіспіз!

	Бірақ енді бәріміздің қанымыз қайнап, қатуланып алдық. Ең жасқаншақ дегендердің өзі ерлік көрсетуге әзір еді, жасырынып қалайық немесе шегініп кетейік деген адам болған жоқ. Не өмір, не өлім, әйтеуір, бәріміз бірге қозғалуға шешім қабылдадық. Жау шебін бұзып өтіп, жеңіске жетеміз, не өлеміз. Ептеген ғана өзгерістері болмаса, әу бастағы жоспарымыздың өзі осы болатын.

	Енді соны жүзеге асыру үшін, күннің батуын ғана күттік. Орман мүлдем суый қояды деп үміттенуге болмайды. Бірақ аштық қайта қыса бастады. Жылқыны жеп алғанбыз ─ өзі де онша ірі мал емес екен. Елу аш құрсақты тойындыру оңай шаруа емес. Аздан кейін жылқының тек қаңқасы ғана қалды. Жұрт майлы жіліктерін де түгелдей шатып, сорып тастады. Ол түгіл бауырымен жорғалаушы құбыжықтың да тек қаңқасы ғана қалды.

	Атылған екі опасыздың денелері қорқынышты-ақ. Олардың ыстықтан іштері кеуіп, үрген қарындай тырсиып кетті. Еттері бұзыла бастады. Ауаны сасық иіс жайлап алды.

	Шайқаста қаза тапқан жолдастарымыздың денелерін құрметпен жерледік.

	Жазаланғандардың да өліктерін көме салу керек еді деушілер болды. Бұған ешкім қарсы болмады, бірақ көр қазуға да ешкім ықылас білдірмеді. Әдетте мұндай жағдайда жұртты еңсе көтертпейтін енжарлық билеп алады:екі сатқынның денесі негізінен алғанда осындай себеппен жерленбей қалды.

	Біз көкжиектен көз алмастан күннің батуын күттік. Күн батқанша өрттің аумағын тек жобалаумен ғана болдық. Бірақ түнге қарай орманның қай бөлігі өртеніп жатқанын және өзіміздің қалай қарай жылжуымыз керек екенін дәлірек анықтап алармыз деген үмітте едік: өрттен құтылуға алаулаған жалынның өзі-ақ көмек болады.

	Қас қарая төзіміміз таусылды, бірақ үмітіміз арта түсті. Көмірге айналған ағаштардың шытырлап жанғаны тоқтады десе де болғандай, түтін ғана сыздықтап, көкке көтеріліп жатыр. Өрт сөнуге жақын, енді қауіпті белдеуді кесіп өтуге мүмкіндік беретін уақыт та алыс емес шығар деп үміттендік.

	Көп ұзамай күтпеген бір жағдайдан бұл үмітіміз сенімге айналғандай болды. Сарыла күтіп отырған кезде жаңбыр тамшылай бастады. Алғашқыда ірі-ірі тамшылар жауа бастады да, бірнеше минуттан соң аспан тесіліп кеткендей, нөсер шелектеп құйды. Біз оны қуана қарсы алдық: нөсер біз үшін жақсылықтың басы еді. Орманға бірден сүңгіп кетуге оқталған тағатсыз жастарды әрең дегенде тежеп қалдық. Сонымен, арынды ақылға жеңдіріп, көзге түртсе көргісіз түнде жол күтумен болдық.

	Жаңбыр бұрынғысынша сабалап тұр, аспанды торлаған бұлт түн қараңғылығын қоюлата түскендей. Әбден қараңғылық басқан кезде ағаш арасындағы жылтылдаған оттар да сөніп бітті.

	─ Қараңғы түсіп болды ғой, - десті шыдамаған кейбіреулер.

	Ақыры бәріміз де өрт жалмаған қараңғы орманға қарай жүріп бердік. Мылтықтарымызды оңтайлы ұстап, үн-түнсіз келеміз. Бір қолымда мылтық, екінші қолым таңулы.

	Кембағал жалғыз мен ғана емес ─ жолдастарымның көпшілігі-ақ қолдарынан жарақаттанған екен. Ең мықты дегендер алға түсті. Жасақты қос аңшы бастап келеді, ал жаралылар болса, соңында ілбіп барады.

	Жаңбыр тыйылмай-ақ қойды, бәріміз малмандай су болдық. Жаңбырдан паналайтындай бұта жапырақтар да қалмаған еді. Күйіп кеткен қалың бұтақтардың астынан өткен кезде үстімізге күл саулаумен болды, бірақ сорғалаған су үсті-басымызды сол заматта-ақ шайып кетіп отырды. Көпшілігіміз жалаң бастанып алғанбыз. Су тигізбеу үшін, бас киімдерімізді шешіп, винтовкалардың затворларын орап алдық. Кейбіреулер оқшантайларын қойындарына тығып алған.

	Осылайша жарты мильдей жол жүрдік. Қайда бара жатқанымызды өзіміз де білмейміз. Мынадай орманда қандай жолбасшы болса да бағдар таба алмас еді. Біз тек алға қарай тура тарта беруге және қарсыластарымыздың қақпанына түсіп қалмауға ғана тырыстық.

	Бұған дейін бағымыз жанып келген біз, бұл жолы да жолымыз болатын шығар деп сенген едік. Бірақ, амал не, қуанышымыз ұзаққа бармады. Біз өз жауларымыз ─ үндістердің күш-қуаты мен айла-шарғысын бағалай білмеген екенбіз.

	Олардың бізді үнемі торуылдаумен болғаны, әрбір қадамымызды аңдып, екі жағымыздан қапталдаса еріп отырғаны кейін белгілі болды. Біз үндістерден құтылған шығармыз деп ойлағанбыз, ал, шын мәнінде, орталарында келе жатыппыз.

	Кенет жүздеген винтовкадан жарқ еткен от қалың нөсерді тіліп өтті де, оқтар зуылдай бастады... Бүл жаудың жақында екенін білдіретін алғашқы белгі еді.

	Жасақтың бірнеше адамы табанда жайрап қалды, басқалары атыса бастады, кейбіреулер жан сақтау үшін қашып құтылуға тырысты.

	Үндістер ұран сала айқайлай жүріп, бізді тұс-тұстан қоршап алды. Қараңғыда олар ормандағы ағаштан да көп секілді көрінді. Енді тек пистелеттердің сирек атылғандары ғана естіліп тұрды. Қайтып ешкім винтовкасын оқтаған жоқ. Мылтығымызды оқтап болғанша дұшпан бізді қоршап та алған болатын. Енді ұрыс тағдырын пышақ пен томагавкі шешуге тиіс еді.

	Бұл Қысқа ғана, бірақ кескілескен шайқас болды. Небір ержүрек жігіттеріміз осы арада ажал құшты. Бірақ солардың әрқайсысы өзі мерт болмас бұрын, кем дегенде бір дұшпанын, ал көпшілігі - екі немесе үш жауын ала жығылды.

	Ұзамай тас-талқанымызды шығарды. Бес есе басым жаумен айқастың нәтижесі басқаша болуы да мүмкін емес еді. Олардың бәрі де тың әрі күшті болатын да, ал біз ─ аштықтан әбден әлсіреп біткенбіз. Оның үстіне көпшілігіміз жарақат алған едік. Басқаша нәтиже күту мүмкін бе?

	Бұл айқаста өз басым ештеңе көре алмадым. Басқалардың да менен артық көре қоюлары екіталай: алыс-жұлыс тас қараңғыда өтті десе де болады.

	Тек сол қолымды ғана жұмсауға мәжбүр болған менен еш қайран болған жоқ. Жобамен винтовкадан оқ атып, пистелетімді суырып үлгердім. Бірақ сол сәт томагавкінің соққысынан қолымдағы қарудан айырылып, есімнен танып, құлап түстім.

	Соққы тек есеңгіретіп кетсе керек. Өз-өзіме келген кезде, айқастың аяқталғанына көзім жетті. Қараңғылыққа қарамай, қасымда қарайған бірдеңелердің сұлап-сұлап жатқанын байқадым - ол өліктердің денесі еді.

	Достарым да, жауларым да қатар жатқан-ды. Көпшілігі соңғы жан тәсілімде бір-бірін алқымдай барып құлапты. Үстеріне еңкейіскен үндістер олардың құшақтарын жазып жүр. Ақтарға келгенде өздерінің жиіркенішті әдеттерін істеп, скальптерін сыпырып алады.

	Маған таяу жерде бір топ адам тұрған. Ортада тұрған адам, тәрізі, бастаушылары болар. Қараңғыда мен оның басында ырғалып тұрған үш түйеқұс қауырсынын байқадым. Оцеола алдымнан шыға берді-ау!

	Өзімді-өзім әрең тежедім, әйтпесе талабымнан түк шықпайтынына көзім жетсе де, тұра ұмтылған болар едім. Мені қашып кетпесін деп екі жабайы екі жағымда тізерлеген күйі ұстап отырған.

	Жақын маңнан өзімнің сенімді зәңгімді көрдім, әлі тірі екен және ол да екі үндістің қолына түсіп қапты. Бұлар бізді неге өлтірмеген?

	Басшыларын қоршап тұрған топтан бір адам жырылып шықты да, маған келді. Ол басына түйеқұс қауырсындарын қадаған көсем емес, оның жұмсаған адамы болып шықты. Қолында тапаншасы бар. Соңғы сағатымның соққанын түсіне кеттім. Ол еңкейіңкіреп, тапаншасын құлағыма таяды. Бірақ, таң қалдырғанда, әлгі адам тапаншасын аспанға атты.

	Мүлт кеткен болар, қазір қайта атады деп ойладым мен. Қателескен екенмін: оған жарық керек болған тәрізді.

	От жарқ ете қалғанда бетіне қарадым. Үндіс екен. Бұрын бір жерде көрген секілдімін. Тегі, үндіс те мені таныса керек.

	Ол мені тастай беріп, тұтқында жатқан Джекке жақындады. Тапаншасы қос ұңғылы болса керек. Сұлап жатқан зәңгінің бетіне үңіле беріп, үндістің тағы да бір атып қалғанын естідім.

	Содан соң үндіс түрегелді де:

	─ Солар екен! Екеуі де тірі! - деп айқайлады.

	Бұл Қара Қауырсынды көсемге берілген хабар болса керек-ті. Үндістің сөзін ести сала көсем де бірдеңе деп дауыстады, дәл не айтқанын түсіне алмадым, сонан соң шеткерек кетті.

	Әлгінің даусы мені қайран қалдырды, Оцеоланың даусына ұқсамайтын сияқты. Бізді көп аялдатқан жоқ. Аттарды жетелеп келді де, екеумізді де көтеріп мінгізіп, ерге мықтап таңып тастады. Сонан соң аттануға белгі беріліп, біз орман арқылы жолға шықтық. Қос қапталымызда бізді күзеткен салт аттылар келе жатты.





ХСІ тарау





ҮШ ҚАРА ҚАУЫРСЫН

	Біз түнімен жүрдік. Өртенген орман алыстап кейінде қалды. Енді саваннаны кесіп өтіп, алып емендер, пальмалар мен магнолиялар өскен басқа бір орманға кірдік. Мен оны магнолия гүлінің хош иісінен білдім. Осы уақытқа дейін жұтып келген уланған ауадан соң, гүлдің әдемі жұпар иісімен тыныстау бір ғанибет екен.

	Таң ата бір алаңға шығып, жауларымыз сол жерде ат шалдырмақ болды.

	Ол ұзыны мен көлденеңі бірнеше акрдан аспайтын, жан-жағын пальмалар, магнолия және емендер иін тіресе қоршаған шағын ғана алаң екен. Олардың бұтақтары жерге жеткенше иіліп тұрған-ды, сондықтан алаң ит тұмсьғы өтпейтін орасан үлкен, жасыл дуалмен қоршалып қойғандай көрінді.

	Таңның бозамық сәулесімен үндіс қосынын бажайлап қарап алудың сәті түсті. Екі-үш шатыр қатар тігіліпті. Лашық жанында аттар байлаулы тұр. Айнала түрегеп тұрған, шөп үстінде бір-біріне тығылып жатқан адамдар ─ бой жылытудың амалы болса керек. Алаңның ортасында от лаулайды. Оның айналасында еркектер мен әйелдер топтанып тұр.

	Бізді қосынның шет жағына алып барды. Келісімен ат үстінен жұлып алып, дөрекі түрде көк майсаға итеріп тастағандықтан, жан-жағымызды одан әрі бақылауға мұрша болмады. Сонан соң қол-аяғы шандылған біздерді кептіру үшін жайылған мал терісіндей шалқамыздан тастап, жерге қағылған қазықтарға мықтап тұрып керіп қойды.

	Мұндай жағдайда қосты да, ағаштарды да, тіпті өзіміз жатқан жерді де көре алмайтынымыз өзінен-өзі түсінікті.

	Мұндай қинау қандай жағдайда болмасын азапты етер еді. Жаралы қолым жаныма қатты батты. Төңірегімізге қосынның барлық тұрғындары жиналды. Еркектер алдымыздан ертерек шыққан, енді керулі жатқан біздің маңайымызға әйелдер де топтаса бастады. Олардың ішінде үндіс әйелдері де кездесіп қалады, бірақ бір таң қалғаным, әйелдердің көпшілігі Африкада туып-өскен мулат, самбо және зәңгілер еді.

	Олар жан-жағымыздан қоршап, бізді келемеж етіп, ойларына келгенін істеді. Кейбіреулері тіпті азаптай бастады: бетімізге түкірді, шашымызды жұлып, етімізге тікен сұққылады. Мұны олар өздерінше масаттана, қуана шыңғырып жүріп атқарды. Испан тілі мен ямасси тілінің қойыртпағы секілді көрінген белгісіз бір жаргонда тынымсыз оттай береді. Джекке де оң көздерімен қараған жоқ. Өңдерінің бір түстілігі салпы етекті сайтандардың аяушылығын туғыза қоймаған тәрізді. Қара да, ақ та алапат ашу-кектің тең құрбаны болады.

	Қойыртпақ сөздердің бірсыпырасын түсінген секілдімін. Испан тілін білетіндігімнің арқасында ақыры, бізге не істегелі тұрғандарын ұққандай болдым.

	Қуанатындай ештеңе жоқ: бізді бұл қосқа азаптау үшін әкеліпті. Тәрізі, осы уақытқа дейін көрген қорлығымыз оларды қанағаттандырмаса керек. Енді алда одан да ауыр азаптар күтіп тұр. Бізді мынау ашулы топтың алдында масқаралап өлтірмек, ал әлгі мыстандар біз тартар азаптан ләззат алмақшы. Табанда өлтіріп тастамай, тұтқынға алған себептері де сол.

	Сонда біз кімнің қанды шеңгеліне түстік екен? Шынымен ол да адамзат пендесі ме екен? Шынымен-ақ үндіс болғаны ма? Бұған дейін өз тұтқындарын қинап көрмеген семинолдар ма осы?

	Менің сұрақтарыма жауап бергілері келгендей, айналамыздағы жабайылар шулап қоя берді. Барлық дауыс бір арнаға тоғысып, бір сөзді ғана қайталайды:

	─ Мулатто-мико! Мулатто-мико! Мулатто-мико жасасын!

	Ат тұяқтарының дүбірі салт атты жасақтың келгенін әйгіледі. Жақында ғана шайқасқа қатысқан, өзімізді жеңіп, тұтқынға алғандар осылар. Түнгі жорықта бізбен бірге күзеттің бірнеше адамдары ғана болды да, қосқа бізді солар алып келген-ді. Жаңа келген адамдар қолға түскен қару-жарақтарды жинап, өлген жауларды тонап алу үшін ұрыс алаңында кешеуілдеп қалған бас отрядтың жауынгерлері болып шықты.

	Жап-жақын жерде тұрса да мен олардың жүзін көре алмадым. Әлгі бір көп мағыналы сөзді естіп жата бердім.

	─ Мулато-мико! Мулатто-мико жасасын!

	"Мулатто-мико" деген лақап есім маған жақсы таныс болатын, сондықтан бұл айқайды тітіркеніп, жиіркенішпен қабылдадым. Енді менің қаупім шыңына жетті.Тағдырдың сұмдығы күтіп тұр. Егер қазір қасыма нағыз жаналғыштың өзі келіп тұрғанмен, дәл мұндай шоши қоймаған болар едім.

	Тұтқын серігім де осыдан қауіптеніп жатқан-ды. Біз қатар жатқандықтан, тілдесуге мүмкіндігіміз болды. Болжамымызды салыстыра келіп, оның толық сәйкес келетіндігін аңғардық.

	Ұзамай бұған ешқандай күдігіміз қалған жоқ. Құлақ түбінен бұйрық берген дөрекі, өктем дауыс естілді. Сол дауыстан әйелдер жан-жаққа бытырай қашты. Арт жақтан біреудің ауыр аяқ алысы естіліп, әлгі адам тура алдыма келіп тоқтады. Келесі сәтте оның көлеңкесі бетіме түсті. Қарсы алдымда Сары Джектің тап өзі тұрғанын көрдім!

	Шын сықпытын жасырып тұрған бетінің бояуына, маржан қадаған жейдесі мен белбеуіне, оюлаған шалбарына, басында ырғалып тұрған үш қара қауырсынға қарамастан, мулатты бірден таныдым.





ХСІІ тарау





ТІРІДЕЙ КӨМІП, ТІРІДЕЙ ӨРТЕУ

	Екеуміз де онымен кездесуге әзір болатынбыз. "Мулатто-мико" деп жамыраған айғайлар мен өзіміз естіген дөрекі дауыс бұл кездесудің болатындығын ескерткендей еді. Оған көзім түскенде-ақ жаным түршігіп кетер деп ойлап едім, бірақ керісінше болып шықты. Мүлдем сескенген жоқпын, қайта, тұнжыраған қабағының үстінде ырғатылған үш қара қауырсынды көргенде қуанғандай белгісіз бір сезімге бөлендім.

	Ызалы күлкісін де естіген жоқпын, ашулы көзқарасын да байқамадым. Мен тек түйеқұс қауырсындарынан көз алмадым. Бүкіл ақыл-ойымның темірқазығы солар тана сынды. Қауырсындардың король-мулат басында ырғалуы көп құпияның сырын ашып берді. Көкірегімдегі жалған күдік лезде тайып болды. Өзім мақтан тұтатын батыр және құтқарушым сатқын болмай шықты. Оцеола опасыз емес! Соны ойлаған кезде, төніп тұрған қатерді де ұмытып кеттім десем болады. Бірақ мулаттың даусы ойымды бөліп жіберді.

	─ Сайтан алғырлар! - деп айқайлады ол. Үнінен ызалы кекесін білінеді. ─ Ақыры кек қайтаратын болдым-ау! Екеуіңнен бірдей, қара өңдіден де, ақ нәсілдіден де, қожайыннан да, құлдан да, азаптаушымнан да, бақталасымнан да кек алатын болдым! Ха-ха-ха! Бұлар мені ағашқа байлап қорлады ғой, - деді ол қырылдай күліп, ─ өртеп жібермек, тірідей өртемек болған! Енді кезек сендерге келді! Бұл маңда ағаш көп. Жо-жоқ, менің жоспарым басқаша. Иә, сайтан алғыр! Тамаша жоспар. Тұтқындардың кейде өртер жерден қашып кететіні болады. Ха-ха-ха! Жоқ, өртемес бұрын алдымен сендерге бірсыпыра қызықты көрсетіп аламыз. Әй, жігіттер! - деп айғайлады ол өз адамдарына. ─ Мыналардың қолдарын шешіңдер, екеуінің де бастарын көтеріп, қосқа қаратып отырғызыңдар... Жетеді, жетеді, міне, енді дұрыс болды. Ал ақ ит пен қара ит, қараңдар! Анау жақтан не көрдіңдер?

	Оның бұйрығы бойынша бірнеше адам жерге қағылған қазықтарды суырып алып, қолдарымызды шешкен соң, басымызды көтеріп, қосқа қаратып отырғызып қойды.

	Аппақ таң атып, күн жарқырап тұрған. Біз бүкіл қос маңын, шатырларды, аттарды және түрлі-түсті киім киген қалың жұртты анық көрдік.

	Бірақ біздің назарымыз ол жақта емес еді. Бар назарымыз тек екі адамға ауды: ол қарындасым мен Виола болатын. Олар әнеу күні түнде көрінген қалпында көз алдыма қайта келіп, тұра қалды. Басын төмен салған Виола, оның тізесіне басын сүйеп Виргиния отыр.

	Екеуінің де шаштары қобырап, сүмбіл қара шаш алтын түстес бұрыммен қосылып кетіпті. Айнала күзетшілер тұр. Қыздар, тәрізі, біздің мұнда екенімізді білмейтін сияқты.

	Кешікпей Сары Джек біздің осында екенімізді тұтқын қыздарға хабарлау үшін қызметшілерінің біреуін жұмсады. Жіберген адам қастарына барғанда, қыздардың селк ете қалғанын көзімізбен көрдік. Олардың жанарлары біз жаққа қадалды. Шыңғырған қатты дауыс естілді: олар бізді таныған еді.

	Екі қыз қосарлана шыңғырды. Қарындасым атымды атап айқайлады. Мен де үн қаттым. Ол ұшып тұрып, жандәрмен алақанын соғып, маған қарай тұра жүгірмек болды. Бірақ күзетшілер бас салып, оны басқа жаққа сүйреп әкетті. О, тоба, бұдан өткен сұмдық көрініс болмас! Бәлкім, бұдан өліп кеткенім жеңілдеу болар!

	Одан әрі қарауға мұрша бермеді. Бізді қайтадан шалқамыздан жатқызып, қазықтарға таңып тастады. Мулат үстімізге төніп, небір былапыт сөздерді жаудырды-ай. Бәрінен жаманы, қарындасым мен Виоланың арына тиер сөздер айтуда. Соның бәрін естіп жату не деген қорлық еді! Егер құлағымызға қорғасын ерітіп құйған болса, тап осындай қиналмаған болар едік.

	Оның үні өшкен кезде, едәуір жеңілдеп қалғандай болдық.

	Бізді өлтіруге дайындық басталды. Жатқан жерімізге қолдарына күрек, қайла ұстаған бірнеше адам келді. Бұлар зәңгілер ─ плантацияның байырғы баптаушылары болатын: күрек ұстауды жақсы біледі. Зәңгілер жанымызға келіп, ор қаза бастады. О тоба, шынымен тірідей көмейін дегендері ме? Басымызға ең алдымен осындай ой келді. Сұмдық өлім, бірақ қателесіппіз. Сұмырай бізді өлтірудің одан да қорқынышты түрін ойлап тапқан көрінеді.

	Зәңгілер кәнігі қабіршідей үн-түнсіз, сұсты қабақпен өз жұмыстарын жалғастыруда. Мулат қастарында нұсқау беріп тұр. Ол шексіз қуаныш құшағында, біресе біздің намысымызға тисе, біресе жендет міндетінде қандай тапқырлық көрсететіндігін айтып мақтанумен болды. Жағалай тұрған әйелдер мен жауынгерлер оның тауып айтқан сөздеріне мәз болып, кейде сол сөз тапқырлыққа өздері де үлес қосуға талпынады. Сондайда бәрі де жынданғандай жыртыла күледі. Тозақ қақпасында, еңкейіп, тұп-тура бетімізге қарап жыртақтап, азап шегуімізден өздері ерекше ләззат алғандай масайраған, бет-ауыздары сан құбылған жын-перілердің ортасында тұрғанымызды оп-оңай елестеткендейміз.

	Олардың арасында семинолдардың тым аз екендігін аңғардық. Мұнда қап-қара дерлік үндістер бар болатын. Олар бір кезде семинолдар жаулап алған, кейін солардың ішіне сіңіп кеткен ямасси тайпасының адамдары. Көпшілігі зәңгі, самбо, мулаттар ─ испан марондарының66 ұрпақтары, сондай-ақ америка плантацияларынан қашып келген құлдар болатын. Соңғылар коп болса керек, өйткені ара-тұра ағылшын сөздері естіліп қалады. Осы бір қырық құрақ тобырдың арасында біздің құлдардың да бар екені сөзсіз, бірақ олар бізге жақындаған жоқ. Ал мен тек бетіме төнгендерді ғана көре аламын.

	Жарты сағатқа жетпей көр қазушылар өз жұмыстарын бітірді. Жерге ағаш бағаналар қағылып өртеу үшін бізді сол жерге сүйреп ала жөнелді.

	Бұрылуға мұршам келген кезде, қарындасым мен Виоланы көрген жаққа қарадым. Бірақ олар енді көрінбеді. Оларды шатырдың ішіне немесе қалың бұта арасына алып кеткен секілді. Қыздарға аяушылық жасапты олар мына сұмдықты көрмейтін болды. Әйтсе де мына жауыз қос мұңлықты бұл сұмдықты көрсетпеу үшін ғана әкетті деп жорамалдау да қиын еді.

	Алдымызда үңірейген екі шұңқыр дайын жатыр. Бірақ бұл қабір еместұғын. Мола бола қалған күнде де, бізді тік тұрғызып жерлемек. Қабірдің ұсқын-нобайы қандай жұмбақ болса, оларды қазушылардың көздеген мақсаттары да сондай жұмбақ болатын. Ұзамай бәрі де түсінікті болды.

	Бізді моланың шетіне алып келіп, иығымыздан қапсыра ұстаған бойы шұңқырға түсірді. Шұңқырдың тереңдігі тұп-тура кеңірдектен келеді екен. Зәңгілер шұңқырды топырақпен қайта жауып, аяқтарымен таптады. Енді жер бетінде қылтиып басымыз ғана қалды.

	Жағдай, шынында да, кісі күлерліктей болатын. Егер тірідей көрге түскенімізді білмесек, өзіміз де күліп жіберер едік.

	Жабайы тобыр анда-санда қарқылдай күліп, бізді қызықтырумен болды.

	Бұдан әрі не болар екен? Тартқан азабымыз осымен тынар ма? Осылай біртіндеп, қиналып өлу үшін енді жайымызға қалдырмақ па екен?

	Аштық пен шөл ұзамай өз шаруасын бітіруге тиіс. Бірақ, құдайым-ау, сонда бұл жан азабы қанша сағатқа созылар екен? Кеудемізде тірліктің соңғы оты сөнгенше мынадай сұмдық азапты әлі қанша күн тартар екенбіз? Үрей мен жанталас күндері қанша болмақ? Жо-жоқ, жауларға бұл азап та аз көрінсе керек.

	Біз күткен өлім оларға әлі тым жеңіл боп көрініпті. Осы азапты ойлап тапқан зұлымның кегі қайта қоймапты ─ оның бізге сақтаған басқа, бұдан да гөрі сорақы азабы бар екен.

	─ Тамаша! ─ деп айқайлады мулат, өз тапқырлығына қуанып. ─ Бұл ағашқа таңып тастағаннан әлдеқайда тәуір. Тамаша ой ғой, о? Бұдан қашып құтыла алмайды, сайтан алғырлар! Отты әкеліңдер!

	От! Демек, енді бізді отпен қинамақ! Жүректі мұздататын осындай сұмдық сөз естідік. Тағдыр бізге отқа оранып өлуді жазған екен!

	Енді біздің қорқынышымыз шегіне жетті. Бау-бау отын алып келіп, жан-жағымызға үйіп, сонан соң жанып тұрған шаланы отынға тигізді. Жалын барған сайын алаулай қыза түсіп, тірі пенде төзгісіз ыстық басыңды шала бастағаннан жаман жан түршігерлік қинау болар ма... Сәлден соң бас сүйегімізге дейін дым қалмай өртеніп, мына жанып біткен бұтақ секілді қара көмірге айналады.

	Жоқ, бұдан әрі төзуге дәрмен жоқ! Енді тек өлім керек. Бізді жан төзгісіз қинаудан сол ғана құтқарады. Қостың қарама-қарсы жағынан естілген шыңғырған дауыс бұл азапты күшейте түсті. Осындай сұмдық сәттің өзінде де Виргиния мен Виоланың дауыстарын таныдық. Біздің қалай өлгенімізді көрсету үшін рақымсыз жексұрын оларды осында алдырған екен. Біз оларды көре алмадық, бірақ жалынышты, ащы дауыстарынан қыздардың бәрін көріп тұрғандарын сездік.

	От барған сайын қыза түсті. Жалын жақындаған үстіне жақындап, енді бет-аузымызды шарпи бастады. Шашым дуылдап үйітілуге айналды.

	Көз алдымдағының бәрі бұлдырап, дөңгелеп жүре берді, ағаштар солқылдап, теңселді. Бүкіл жер беті көз ілеспес шапшаңдықпен шыр айналды.

	Басымның ауырғаны сонша, енді-енді жарылып кеткелі тұр. Миым кеуіп қалған секілді... Естен тандым...





ХСІІІ тарау





ЖЫН БА, ӘЛДЕ ПЕРІШТЕ ME?

	Шынымен өліп, енді о дүниедегі тозақты көріп жатырмын ба? Шынымен-ақ айыздары қанған жын-перілер миықтарынан күліп, шыр айналып жүр ме?

	Ал мыналары қалай? Олар кенет тым-тырақай қашты. Біз жаққа біреу келіп, бәріне бұйрық беріп тұр. Плутонның67 өзі болғаны ма? Жоқ, әйел секілді. Әйел қайдан жүр мұнда?! Әлде бұл Прозерпина68 ма? Егер бұл әйел болса, мені аяуға тиіс.

	Құр үміт ─ тозақта аяушылық деген болмайды! О, қуат бере гөр санама! Не деген сұмдық!

	Мына екі әйелдің көзқарастары да мейірімді көрінеді. Періштелер шығар. Бәлкім, мейірбандық періштелері болар? Иә, солар екен. Міне, біреуі отқа жетіп келіп, жанып жатқан шалаларды жалма-жан лақтыра бастады. Бұл әйел кім болды екен?

	Егер тірі болсам, оны Хадж-Ева деп атар едім. Бірақ мен өліп қалдым ғой, ал мынау соның рухы болу керек.

	Қасында тағы да бір әйел тұр ─ жастау әрі сұлу. Егер періштелердің бар екені рас болса, мынау аспандағы хор қыздарының ішіндегі ең көріктісі болар. Маюмидің рухы болмасын?

	Мынадай жын-сайтандардың жиналған жеріне қайдан келіп жүр? Бұл ол жүретін жер емес қой. Тозаққа айдайтындай еш қылмыс жасағам жоқ.

	Осы мен қайдамын? Түсім емес пе екен? Әлгінде ғана от ішінде сияқты едім, енді тек миым ғана солқылдайды.

	Өн бойыма салқын леп тараған секілді. Қайда жатырмын?

	Үстіме еңкейіп, жанымды сая таптырған қай жансың? Ақылынан адасқан ханым, Хадж-Ева, сенбісің шынымен?

	Самайымды сипап өткен мына бір сүйріктей жұмсақ саусақтар кімдікі болды екен? Тиер-тимес сипағаны жанымды жай таптырды-ау!.. Жүзіңе анықтап қарап, бар алғысымды айтайын, еңкейе түсші тағы да... Маюми! Маюми!

	* * *

	Мен өлмеппін. Тірі екенмін. Аман қалыппын. Басыма салқын су құйып тұрған Хадж-Еваның рухы емес, нақ өзі. Жалт-жұлт еткен сүйкімді көздерін қадап тұрған Маюмидің өзі екен. Бұл әйелдерді періште ме деп қалғаным тегін болмады.

	─ Антұрғандар! ─ Жын тигендей тарғыл дауыс естілді. ─ Әкетіңдер мына әйелдерді! Отты қайта жағыңдар!.. Жынданған ханым, жоғал бұл жерден! Өз тайпаңа кет. Бұлар менің тұтқындарым! Сенің көсеміңнің хақысы жоқ... Жоғал! Менің шаруама араласушы болма!.. Жағыңдар отты!

	─ Ямассилер! ─ деп дауыстады, Хадж-Ева үндістерге қарап. ─ Тыңдамаңдар мұны! Әйтпесе Уикомэнің қаһарына ұшырайсыңдар! Оның рухы назаланса, жазаларыңды тартқызады. Жердің жарығына кірсеңдер де читта-микодан құтыла алмайсыңдар! Оның құйрығының сылдыры құлақтарыңнан кетпей қояды! Орманға тығылсаңдар өкшелеріңді шағады... Жыландардың патшасы, осы сөзім шын ба?

	Соны айтып, Хадж-Ева сылдырмақты жыланды жұрттың бәрі көретіндей етіп жоғары көтерді. Жылан ысылдап, құйрығын сылдырлатып, "скирр" деген дыбыс шығарды.

	Мұның мақұлдаған жауап екендігіне кім күмәнданбақ? Басқалар күмәнданғанмен, әйтеуір, ямассилер күмәнданбайды. Жыланнан шошып, арбаушы әйелдің қадалған жанарынан қорыққан олар, орындарында сілейіп тұрып қалды.

	─ Ал, сендер, құдайдан безген әрі Уикомэден сескенбейтін қара қашқындар мен опасыздар, осыдан тек отты жатып көріңдер! Отқа тек біртал шыбық тастап көріңдер, тұтқындардың орнына өздерің көмілесіңдер! Қазір бұл жерге сендердің сары сұмырайларыңнан гөрі қаһарлы адам – нағыз көсемдерің келеді!.. Әне, Арайлы Күн! Өзі келе жатыр! Жақындап қалды!

	Ол сөзін аяқтады. Дәл сол сәтте орман жақтан ат тұяғының дүбірі естілді. Жүздеген дауыс ұласып:

	─ Оцеола! Оцеола! ─ деп айқайлады.

	Бұл дауыстар менің құлағыма майдай жатып барады. Аман қалғанымды сезген сәтте, енді бұл кідіріс, өлім алдындағы аз уақыт қана тыныс алу болмаса жарар еді деп қауіптенгенмін. Біздің өлімнен құтылуымыз түбегейлі шешілмеген мәселе еді. Қорғаушыларымыз әлсіз әйелдер ғана болатын. Аяу білмес серіктестерін ертіп алған мулат әйелдердің талабын тыңдай қояр ма? Олардың қоқан-лоққылары мен өтініштеріне құлақ аспаған да болар еді ─ отты қайта жағып, о дүниеге жөнелтпей тынбас еді. Егер Оцеола дер кезінде жетіп үлгермегенде солай боп шығатыны сөзсіз болатын.

	Оның пайда болуы және таныс дауыстың естілуі мені бірден сергітіп жіберді. "Оцеола тұрғанда енді бізге ешқандай қауіп жоқ. Құтқарушымыз келді-ау", - деп қуандым іштей.

	Кешікпей оның пейілі анық болды. Ол тура қарсы алдымызға тоқтап, ер-әбзелі әбден безендірілген, есік пен төрдей қара атынан түсіп, қарсы кездескен жауынгерге тізгінді тастай сап, қасыма келді. Дене бітімі қоладан құйғандай, безендірілген киімдері көз тартады. Қиялымды сан-саққа жүгіртіп, талай рет алдаған, тап қазір тәкаппар басына қона кеткендей жарасып тұрған түйеқұстың үш қауырсынына көзім тағы да түсті.

	Оцеола бізге жақындап, бетімізге үңіле қарады. Біздің мынадай сықпытымызды көргенде, күліп жібере ме деп едім, бірақ жүзінен жеңілтектіктің ізі де байқалмады. Керсінше, тым қатулы, көзінен өзімізбен қоса қиналғандығы сезіліп тұр. Маған, тіпті қамығып тұрғандай көрінді.

	Ол бірнеше минут қозғалмастан және тіл қатпастан тұрды. Екеуміздің түр-түсімізді ажыратқысы келгендей, менен көзін ала бере жолдасыма қарады. Бізді айыру оңай еместұғын, түтін, тер, және күлден екеуміз бір-бірімізден аумай қалғанбыз. Бізді тани қою қиын.

	Осы сәтте Маюми Оцеолаға ақырын ғана жақындап барып, құлағына бірдеңе деп сыбыр ете қалды. Сонан соң қайта келіп, тізерлеп отыра қалған күйі нәзік саусақтарымен самайымнан сипады.

	Маюмидің сөзін жас көсемнен басқа ешкім естіген жоқ. Ол сөздер Оцеолата кереметтей әсер етті. Табанда өзгеріп сала берді. Ашудан көзі жайнап, мұңлы жанарында қаталдық пайда болды. Сары көсемге бұрылып тұрып, бір-ақ сөз айтты:

	─ Сайтан!

	Сонан соң көз жанарымен өртеп, күл қып жібергісі келгендей, мулатқа бірнеше секунд тура қадала қарады. Мулат мына тесірейген жанардан көзін тайдырып әкетуге тырысып, жапырақтай қалтырады, бірақ үндемеді.

	─ Сұмырай, сайтан! - деді Оцеола тағы. Даусын да, тұрысын да өзгерткен жоқ. ─ Менің бұйрығымды осылай орындаған екенсің ғой? Мен саған осы кісілерді тұтқынға ал деп пе едім? Оңбаған сатқын, құл! Отпен қинауға саған кім рұқсат етті? Кім үйретті мұны? Әрине, семинолдар емес шығар. Сен және сенің сілімтіктерің олардың атын жамылып әрекет еттіңдер. Сен семинолдардың атын былғадың! Уикомэ аруағы куә, мына қинаған адамдардың орнына өзіңді қойып, күлің ғана қалатындай етіп өртеп жіберуім керек еді! Бірақ мен ешқашан және ешкімді қинамауға өзіме ант бергенмін. Көзіме көрінбе, кет! Әйтсе де жоқ, тоқта! Мүмкін әлі керек боп қаларсың...

	Күтпеген шешіммен сөзін аяқтаған жас көсем, тағы да маған қарай бұрылды.

	Мулат тіс жарған жоқ, бірақ көзінен кек алуға деген құштарлық ұшқыны сезіліп тұр. Маған ол ызалы серіктерін қарсылық көрсетуге шақырғандай, соларға қадалатын секілденді. Бірақ олар Оцеоланың жалғыз келмегенін білетін: орман жақтан аттардың дүбірі естілді. Онда, жақын маңда Оцеоланың жауынгерлері тұрғаны анық. Ол "Ио-хо-эхи!" деп айқайласа болғаны, дауыстан бұрын жауынгерлердің өздері жетіп үлгереді.

	Осының бәрін есепке алған сары көсем үндемей қалды. Осы сәтте оқыс айтылған бір сөздің өзі мұның түбіне жетуі мүмкін еді.

	Тұнжырап, түксиген күйі үнсіз тұр.

	─ Босатыңдар! - деп бұйырды Оцеола бұрынғы көр қазушыларға. ─ Тек байқаңдар, күрекпен абайлап қазыңдар! Сәл болмағанда кешігетін екенмін!.. Тым қашықта едім, Рэндольф! ─ деді ол маған, ─ бірақ мән-жайды ести сала құстай ұшып жеттім. Жарақатыңыз ауыр ма?

	Алғыс айтып, жарақатымның қауіпті емес екендігін білдірмек болып едім, бірақ әлсіреп, даусымның бітіп қалғаны сонша, естілер-естілмес бірдеңе десем керек. Біреудің қамқор қолы сусын ұсынды. Ішіме нәр барғандай болып, ентігімді басқан соң, ептеп сөйлеуге шамам келді.

	Бізді тез қазып алды. Ақыры қайтадан бостандыққа шытып, жер басып тұрдық-ау!

	Алғашқы қимылым қарындасыма қарай тұра ұмтылу еді. Бірақ таң қалдырғанда Оцеола тежеп қалды.

	─ Шыдаңыз! - деді ол. ─ Шамалы шыдаңыз. Сіздің қауіп-қатерден аман қалғандығыңызды Маюми барып хабарлайды... Әне, өзі де естісе керек.. Маюми, мисс Рэндольфке барып, атасына енді ешқандай қауіп төнбейтіндігін айтып келші. Қазір өзі де барады. Енді бір минуттай күте тұрсын... Бара той, қарындасым, жұбатып кел! ─ Сонан соң ол маған бұрылып, құлағыма сыбырлады: ─ Қарындасыңызды ол жерге әдейі отырғызып қойған. Жүріңіз, мен сізге бірдеңе көрсетейін: таң-тамаша қаласыз. Бір минутты босқа жібермейік! Барлаушыларымның белгісін естіп тұрмын. Енді бір сәт кідірсек ─ кеш боп қалады. Жүріңіз тез! Жүріңіз!

	Қарсы болмай, орманға тез бет алған көсемнің соңынан ердім.

	Ол орманға кіріп, бірақ одан әрі жүрген жоқ. Әлгінде ғана өзіміз тұрған алаңға бетін бұрып, қалың бұтақтардың арасына жасырынды.





XCIV тарау





АРЕНС РИНГГОЛЬДТІҢ ӨЛІМІ

	Көсемнің не ойлағаны бар екенінен де, өзімді алда қандай қызық күтіп тұрғанынан да бейхабар едім.

	Шыдамым жетпей, мән-жайды өзінен сұрадым.

	─ Сүйгеніне қол жеткізудің жаңа жолы табылған көрінеді, - деп жауап берді ол жымиып.

	─ Сонда сүйген жігіт кім? Жігіт жүрегіне от тастаған ару кім?

	─ Сәл шыдаңыз, Рэндольф, бәрін де көресіз. О, бұл бір қызық көрініс, әбден шатысқан өте қызықты, ерсі оқиға?.. Егер қайғы араласпаса, бұл нағыз күлкілі оқиға болар еді. Қазір бәрін де көресіз. Мұны мен сенімді досымның арқасында ғана білдім, енді, міне, өз көзіммен көргелі тұрмын. Осында тұрғаным, өзіңізді құтқарып қалғаным (оған енді күмән жоқ!), ол ─ ол ма, қарындасыңыздың ары аяққа тапталмағаны үшін де сіз Хадж-Еваның алдында қарыздарсыз!

	─ Мейірбан жан!

	─ Тсс! Жақындап қалды. Аттардың дүбірі естілді. Біреу, екеу, үшеу... Иә, солар болуға керек. Анау жаққа қараңызшы!

	Нұсқаған жағына қарадым. Салт атты шағын топ орманнан шыға келіп, алаңға қарай құйғытып шаба жөнелді. Аттарын тебініп қалып, ұран сала айқайлап, олар қостың қақ ортасына қарай лап қойды. Бет алған жерлеріне шауып барысымен, айқайлай жүріп, тапаншаларын аспанға атып-атып жіберді де, алаңның қарама-қарсы жағына қарай құйғыта жөнелісті.

	Бір қызығы бұлар ақ нәсілділер еді. Бірақ оларды танитындығыма одан бетер таңдандым. Әйтеуір, жүздері таныс... Бұлар ─ біздің поселкенің шетке шығарлары еді. Алайда басшыларына анықтап қараған кезде, мен үшінші жұмбаққа тап болдым. Басшылары өте жақсы танитын адамым: Аренс Ринггольдтің нақ өзі болатын.

	Үшінші кездейсоқтықтан есімді жия алмай тұрғанда, төртіншісіне кез болдым. Мынадай тосын шабуылдан шошып кеткен зәңгілер мен ямасси үндістері бытырай қашып, бұталарға жасырынып қалды. Шыңғырып, қашып бара жатып, олар да пистолеттерінен аспанға оқ атумен болды.

	Бір құпиядан соң бір құпия. Бұдан не түсінуге болады?

	Досыма қайтадан сұрақ қоюға ыңғайлана беріп едім, бірақ оның қолы бос емесін, алаңдатпау қажет екенін байқадым. Ол мылтығының қарауылын тексерген адамша айналдыра қарап тұрған-ды.

	Алаңға қайта көз салып, Ринггольдтің қарындасымның жанына барып тоқтағанын көрдім. Қыздың атын атап, жүрекке жылы тиетін бірнеше сөз айтқанын құлағым шалды. Ол аттан түсуге ыңғайлана берді, жолдастары болса аланда алақұйын боп шапқылап, аспанға оқ атумен жүр.

	─ Мұның соңғы сағаты соқты, ─ Оцеола соны айтып, жолбарысша басып алға ұмтылды. ─ Әлдеқашан сазайын тартатын адам еді, ақыры өзінің түбіне өзі жетіп тынды.

	Соны айтып, ол ашық жерге шықты.

	Мылтығын кезене бергенін көріп тұрмын. Ұңғысы тұп-тура Ринггольдке бағытталды. Ендігі бір қас қағымда мылтық гүрс етті. Оцеола "Ка-ха-куине" деп ащы дауыспен айқайлап жіберді. Ринггольдтің астындағы ат жалт беріп, ер-тұрманын бауырына ала, ойнақтап шыға келді. Ал шөп үстіне ұшып түскен өзі болса, ақтық демі бітпей, тыпырлап жатыр.

	Шошып қалған жолдастарының арасында айқай естілді. Не өздерінің жаралы басшыларына, не оны атқан адамға ләм-мим деместен, қас пен көздің арасында қалың бұтаға кіріп жоқ болды.

	─ Мүлт жіберіппін, - деді Оцеола салқын ғана, - ол әлі тірі. Осы оңбағанның кесірінен менің көрмегенім жоқ, әлі де болса кешірер едім, бірақ өлтіруге берген антым бар. Антымды орындауға тиіспін. Ол өлуге тиіс. ─ Осыны айтып, әлі де болса өмірден үміт еткендей, бұталардың арасына тығылмақ болып, енді-енді кеудесін көтере еңбектеуге талпынған Ринггольдке қарай тұра ұмтылды. Қаһарлы кек алушының келіп қалғанын көргенде, әлгі сұмырайдың қорыққаннан жан даусы шықты. Оның даусын соңғы рет естуім еді.

	Оцеола оған бірнеше аттағанда-ақ жетіп барды. Ұзын пышақ әлеуеті қолда бір жалт етіп, көз ілеспес шапшаңдықпен төмен шаншылды.

	Ринггольдтің тілерсегі майысып, Оцеола қуып жеткен жерде сылқ етіп құлап түсті, өлі дене бүріскен қалпында қала берді.

	─ Бұл жауымның төртіншісі және ең соңғысы болатын, - деді көсем, қасыма қайтып келген соң. - Өлтіремін деп ант бергендерімнің ең соңғысы.

	─ Ал Скотт ше? - деп сұрадым.

	─ Ол үшіншісі болатын, оны да кеше өз қолыммен өлтірдім... Осы уақытқа дейін, - деп сөзін сабақтай түсті Оцеола бір минут үнсіздіктен кейін, ─ мен тек кек алу үшін шайқасқанмын және ойым орындалды. Кегім қайтты, ал енді... ─ Ол ұзақ кідіріп қалды.

	─ Ал енді ше? - деп қайта сұрадым.

	─ Енді мені қашан өлтірсе де бәрібір.

	Осы сөздерді айтып Оцеола алақанымен бетін баса құлаған ағаш үстіне отыра кетті. Оның жүзінен дауласудың қажет емес екенін ұқтым.

	Оцеоланың даусынан жүрегінің түкпірінде бейнебір тарқамас терең қайғы жатқандай торығушылық байқалды. Қара сөзбен жеңілдете алмас, зілзала қайғы болатын. Мұны мен көптен байқап жүретінмін. Мұндай кезде оны тек жеке қалдырған жөн, сондықтан мен үн-түнсіз шеткері кеттім.

	Бірнеше секунд өтпей-ақ қарындасым мойныма орала кетті. Таяу маңда Қара Джек те Виоланы кеудесіне қысып, жұбатумен болды.

	Оның байырғы бәсекелесі еш жерден көрінбеді. Әлгіндегі жалған шабуыл кезінде қарауылдағы адамдармен бірте Сары Джек те орманға қашып кеткен-ді, енді жұрттың көпшілігі өз қостарына қайтып келгенмен, сары көсем із-түзсіз жоғалды.

	Оның жоғалғаны Оцеоланың күдігін күшейтті. Алымды күш-қуат бойына қайта оралды. Ол жауынгерлерін шақырып бірнешеуін мулатты іздеуге аттандырды. Бірақ олар әлгіні еш жерден таба алмай, қайтып оралды. Жауынгерлердің бірі істің мән-жайын былай ұқтырды: Ринггольдтің қасында бес серігі болған. Ал жолды мұқият барлап қараған кезде, үндіс алты аттың ізін шалған.

	Бұл хабар, тәрізі, Оцеолаға онша жақсы әсер етпеген болуы керек. Ол жауынгерлерін қуғынға қайта жіберіп, қалай болғанда да, мулатты алдына не тірі, не өлідей жеткізуді бұйырды.

	Бұйрықтың қатаң берілуі, Сары Джектің адалдығына Оцеоланың күмән келтіре бастағанын білдіретін еді. Көсемнің күдігіне жауынгерлер де қосылатын секілді.

	Соңғы кезде көп қиыншылықты бастан кешірген отаншылдар партиясы едәуір әлсіреп қалған еді. Соғыстан титықтаған және аштықтан әбден ашынған бірнеше шағын тайпалар Оматла тайпасының үлгісімен қарсыласуды доғарды. Бұған дейін үндістер шайқастардың бәрінде жеңіске жетіп келген-ді. Бірақ олар ақтардың күш жағынан басымдықтары бар екендігін және ерте ме, кеш пе шешуші жеңіс солар жағында болатынын түсінетін. Ұзақ жылдарға созылған әділетсіздік пен езгіден туған кек, ашу-ыза алғашқыда үндістердің рухын көтергенмен, бірақ кектері қайтқан соң олар соны қанағат етті. Отанды сүю, ата-баба топырағына деген құрмет, патриоттық сезім - осының бәрін таразының бір басына салғанда, екінші басына сөзсіз және толық құрып кетудің қаупі тұра қалған-ды. Амал не, екінші жағы басым түсті.

	Тежеу бермес арын біртіндеп басыла берді. Бітімге келу жөнінде келіссөз жүргізіле бастады. Үндістер қаруларын тастап, басқа жерге қоныс аударуға келісім беруге мәжбүр болды. Өз халқына Оцеола да не бола алмаған болар еді: семинолдар бітім шартын лажсыз қабылдайды. Көсемнің де оларды тежей қоюы неғайбыл Болашақты алыстан болжаған асқан дарын иесі өз жауларының ерекшеліктері мен күш-қуатын жақсы білетін. Ол өзінің тайпаластары мен отанының басына төнген қауіп-қатерді алдын ала білді. Шегінерлік жер жоқ-тын.

	Осынша қамығуының басты себебі де қиын-қыстау заманның төніп келе жатқандығын күні бұрын сезгендігінде болуы керек. Бұл оның барлық іс-әрекетінен, сөйлеген сөздерінен білініп тұрды... Бәлкім, бұған жеке басының қайғы-қасіреті де ─ ешқашан өзіне жар ете алмайтын қызға деген азапты әрі үмітсіз іңкәрлігі де қосылған болар.

	Жас көсем қарындасыма таяп келген кезде қатты абыржыдым. Тіпті қазірдің өзінде де жүйкемді жегідей жеген күдік шырмауынан арыла алмай, оларды көз жазбай бақылап тұрмын.

	Бірақ күдігім бекер боп шықты. Не Оцеола, не қарындасым күдік тудырарлық қалып сездірмеді. Жас көсем өзін кішіпейіл әрі әдепті ұстады. Ал қарындасымның көзқарасынан тек шексіз алғыс сезімін ғана ұққандай болдым.

	─ Мисс Рэндольф, өзіңіз куә болған қолайсыз жағдай үшін сізден кешірім сұрауға тиіспін. Бірақ ол адамды аман жіберуге болмайтын еді. Бикеш, бұл сіздің ғана емес, біздің де ата жауымыз болатын. Сізді әйел етуге көндіремін бе деген үмітпен, ол мулаттың көмегімен ─ әлгіндей жалған шабуыл ұйымдастырды. Бірақ одан ештеңе шықпаса, ол бет пердесін сыпырып тастап, тұп-тура.. Онда сізге не істейтінін айтып жатқым келмейді... Дер кезінде жеткенім мұндай жақсы болар ма!

	─ Азамат екенсіз, Оцеола! - деді Виргиния. ─ Сіз бауырым екеумізді екі мәрте ажалдан алып қалдыңыз. Бұл жақсылығыңызды қалай қайырар екенбіз? Оған тіпті тіл де жетер емес... Сізге деген ақ ниетіміздің белгісі ретінде тек мынаны ғана ұсына аламын.

	Ол осыны айтқан соң, көсемге жақын келіп, омырауында тығулы жүрген бүктеме қағазды ұсына берді.

	Оцеола бұл құжатты бірден таныды: бұл әкеден қалған жерге қожалық етуге құқық беретін шарт еді.

	─ Рақмет! - деді ол мұңая күліп. ─ Бұл, шынында да, риясыз достықтың куәсіндей екен. Әттең, амал не? Осы бір қымбат қағазды дүниедегінің бәрінен де артық көрген, өзінің сүйікті мекеніне жетуге соншалық ынтық болған адам енді бұ дүниеде жоқ. Анам қайтыс болды. Кеше ол мәңгіге көз жұмды...

	Бұл Маюми үшін де тосын хабар еді. Қайғыдан қабырғасы қайысып, көз жасын тыя алмай, қарындасымның мойнына асыла кетті. Екеуі бір-бірімен көрісіп, көз жастары араласып ағуда. Орнай қалған тыныштықты тек қыздардың өксігі ғана бұзып тұрды. Кейде басу айтқан Виргинияның сыбырлаған сөздері естіледі. Оцеоланың тебіренгені сонша, бір ауыз тіл қата алмады.

	Бірақ бірнеше минуттан кейін ол өз-өзіне келгендей болды.

	─ Құлақ салыңыз, Рэндольф! - деді ол. ─ Өткенді еске алумен уақытты босқа өткізбейік, алдымыз ─ тұңғиық, не күтіп тұрғанын білмейміз. Сіз кері қайтып, жаңа үй тұрғызып алудың қамына кірісуге тиіссіз. Үй-жайыңыз өртенгенмен, ал берекелі жеріңіз өз орнында. Зәңгілеріңізді қайтарып береді ─ ол жатынан қам жемеңіз. Ендігі олар жол үстінде де шығар. Бұл қыз бала кідіретін жер емес, - ол Виргинияны нұсқады, ─ өзіңіздің де бөгелмегеніңіз жөн болар. Аттар дайын Шекараға дейін өзім шығарып саламын, ар жағында сіздер қорқатындай ешқандай жау жоқ.

	Бұл сөздерді айтқан кезде ол көп мағыналы пішінмен алаңда жатқан Ринггольдке қарап қойды. Мен онысына түсінсем де, тіс жарып ештеңе демедім.

	─ Қарындасыңыз ше? - дедім мен Маюмиді көрсетіп. ─ Мынадай кезде орман пана бола алар ма екен? Бізбен бірге жіберсеңіз қайтеді?

	Оцеола қолымды қатты қысты. Жанарында жарқ еткен алғыс сезімін көргенде қуанып кеттім.

	─ Рақмет! - деді ол. ─ Достық ұсынысыңызға көп рақмет! Сізге өзім де өтініш білдіргелі тұр едім. Сөзіңізде қате жоқ ─ оған енді орман пана бола алмайды. Қарындасымның өмірін де, арын да сізге тапсырдым, Рэндольф! Өзіңізбен бірге ала кетіңіз, сіздің босағаңызды аттасын!





XCV тарау





АЖАЛ ХАБАРШЫСЫ

	Үндістер қосынан шыққанымызда күн еңкейіп қалған екен. Өз басым қалай қарай қозғалуымыз керек екендігінен бейхабар едім. Бірақ мынадай жолбасшы тұрғанда адасармын деп қорқа қоймайсың.

	Біз Суониден тым алыстап кеткендіктен, оған дейін кемінде бір күндік жол жүруіміз керек. Келесі күні кешке жетерміз деп шамалағанбыз. Егер аяқ астынан күн бұлттана қоймаса, түнде ай жарық болуға тиіс. Түн жарымына дейін суыт жүріп, сосын тынықпақ болдық. Келер күнгі жолды сонда ғана едәуір қысқартқан болар едік.

	Жолбасшымыз бұл өлкені жақсы білетін. Оған осы төңіректің бар соқпағы таныс.

	Жол көп жерге дейін сирек өскен орман арқылы өтіп, біздің қатарласа жылжуымызға мүмкіндік берді. Бірақ сүрлеу біртіндеп тарыла түсті де, біз енді екі-екіден жұптасып немесе біріміздің соңымыздан біріміз шұбыра жүруге мәжбүр болдық. Жас көсем екеуміз алда келеміз, қарындастарымыз соңымыздан еріп отырды. Олардан соң Джек пен Виола ілесті. Шерудің соңында Оцеоланың қорғаушылары ─ алты салт атты үндіс келе жатты.

	Оның осынша аз адаммен жолға шыққандығына таң қалып, таңданысымды өзіне де ашып айттым. Бірақ Оцеола қауіп-қатерге бір түрлі немқұрайдылықпен қарайтын секілді көрінді. Түнде бұл жерлерге бас сұғуға болмайтынын солдаттар да өте жақсы біледі дегенді айтты ол. Ал жолдың ертең күндіз жүріп өтетін бөлігіне келсек, ол жаққа ешқандай әскер аяқ басуға тәуекел еткен емес. Соңғы кезде ол жерлерде барлау да жүргізіліп көрген жоқ. Біз тек үндістерді кездестіруіміз мүмкін. Бірақ, әрине, олардан қауіптенетін ештеңе де жоқ. Соғыс басталғалы Оцеола бұл жолмен талай рет жалғыз жүрген-ді. Ол ешбір қауіптің жоқтығына сенімді болатын.

	Өзіме келер болсам, онша сенімді емеспін. Біз келе жатқан жолдың Кинг фортына таяу өтетінін білетінмін. Ринггольд баскесерлерінің қашып кеткені есіме түсті. Оның достары сол кеткеннен шауып отырып тұп-тура фортқа барып, плантатордың қалай мерт болғанын, өздерінің үндістерге қалай тайсалмай тап бергендерін әсірелей айтып берулері әбден мүмкін. Билеушілер үшін Ринггольд жай адам еместұғын. Қосқа отряд жіберулері және біздің олармен тоқайласып қалуымыз кәдік.

	Есіме басқа жағдай да ─ мулаттың із-түзсіз жоғалып кеткені де түсе кетті. Тегінде, сол адамдармен бірге кеткен болуы керек. Бұл маған күдікті көрінді. Өз ойларымды көсемге айтып бердім.

	─ Қорқатын ештеңе жоқ, - деп жауап берді ол. ─ Олардың соңында менің ізшілерім кетіп барады. Керек ақпарлардың бәрін дер кезінде солар хабарлайды. Әйткенмен, тұра тұрыңыз... ─ деді ол бір сәт толқып, ойланып қалған адамдай. ─ Ізшілер оларды кеш түскенше қуып жете алмауы мүмкін екен-ау, онда... Дұрыс айтасыз, Рэндольф. Ол жағын ойламаған екенмін. Ол сүмелектерге назар аударған жоқ едім, бірақ мулаттың жөні бір басқа. Оның білмейтін сүрлеуі жоқ. Егер опасыз боп шықса, онда... Бірақ бір беталуын бет алып қалдық қой, енді жүре берейік.

	Сіздің қорқатын ештеңеңіз жоқ, ал мен болсам... Оцеола ешқашан қауіп-қатерден бас тартып көрген емес. Қазір де соныма бағып келемін. Жалпы, сенесіз бе, Рэндольф, қауіптен қашқаннан гөрі, қатерге бас тіккенді тәуір көремін

	─ Қатер іздеп жүрсіз бе?

	─ Иә, өлім, өлім іздеп жүрмін.

	─ Ақырын сөйлеңіз. Аналар естіп қалып жүрмесін.

	─ Иә-иә! - деді ол өзімен-өзі сөйлескендей даусын бәсеңдетіп. ─ Бірақ шын сөзім, өлім тілеп жүрмін!

	Оның бұл сөздерді тебірене айтқаны соншалық, тіпті шындығына күмән келтірудің өзі мүмкін емес. Ол торығудан айыға қоймаса керек. Оның себебі не екен?

	Бұдан әрі үнсіз қала алмадым. Оған мені итермелеген - сырын біліп алуға құмарлық емес, достық парыз еді. Сондықтан сұрақ беруіме тура келді.

	─ Демек, сезген екенсіз ғой? Бірақ жолға шықпас бұрын, өзіңіздің достық ұсынысыңызды естімес бұрын сезбеген боларсыз... Аһ, Рэндольф! Жаным енді жай тапты-ау, енді мен бақыттымын. Қарындасымды ойлағанда, өлімнің жақындап қалғанынан қатты қорқушы едім.

	─ Өлімді неге айта бересіз?

	─ Өйткені ол мені айналдырып жүр.

	─ Сізді... айналдырып жүр ме?

	─ Иә, мені. Ұзақ өмір сүрмейтінімді сезіп жүрмін.

	─ Қайдағыны айтпаңыз, Пауэлл!

	─ Досым, бұл шындық. Жақында өлетінімді сеземін..

	─ Оцеола, мұндай емес едіңіз ғой. Сіз ондай ырым-сырымнан жоғары болсаңыз керек. Сізді жаман ырымның шырмауына түседі дегенге ешқашан сене алмаймын!

	─ Мен мұны табиғаттан тыс бірдеңелерге сенгендіктен айтып тұр дейсіз бе? Қарғаның қарқылдағаны мен жапалақтың уілдегенін ырымға жориды дейсіз бе? Әлде ауадан, жерден немесе судан аян берушілерден хабар алды дейсіз бе мені? Жоқ, жоқ, мен құлаққа қонбас жорамалдарға сенбеймін. Әйтсе де кешікпей өлетінімді білемін. Өлімнің жақындап келе жатқанын бүкіл жан тәніммен зайыр сеземін. Ол мұнда,бұғып жатыр.

	Мұны айтқан кезде ол қолымен көкірегін көрсетті. Бұл қимылдың қатерлі сырын түсіне қойдым.

	─ Маған салса, - деді ол кідіріңкіреп, - ұрыс алаңында өлгенді қалар едім. Әрине, өлімнің жақсысы жоқ, сонда да болса, жауыңмен алысып өлгенге не жетсін. Ілініп-салынып жүріп мүсәпірлікпен өлгеннен гөрі, алдыңғысын қалар едім. Иә, жағаласып өлгенді қалаймын! Ажалмен ондаған мәрте бетпе-бет келіп, қоян-қолтықтасқан сәттерім де болды. Бірақ ол құдды бір қорқақ адамша немесе бір ұялшақ қалыңдықша кездесуден жалтарып кетіп жүрді...

	Соңғы сөздермен бірге естілген күлкі сау адамның күлкісіне ұқсамайтын еді. Жұмбақ теңеу! Жұмбақ адам!

	Мен оның көңілін әрең сергіттім. Иә, айтпақшы, ол бұған зәру де емес еді: маған ол бұрынғыдан да бақыттырақ көрінді. Өңіңіз жақсы деген сандырағым мұның жанында сөз болмай қалар еді. Мұның жай достықпен айтыла салған қолпаштау екенін ол сезер еді. Оған өзім де күмәнді болатынмын. Сұп-сұр өңіне, жіп-жіңішке боп арықтаған саусақтарына, нұры қаша бастаған шүңірек көздеріне назар аудардым. Жегі құрт мәртебелі рухтың қабығын бүлдіре бастаған екен. Мен оның себебі басқа ғой деп ойлаушы едім!

	Қарындасының болашақ тағдыры жүрегіне тастай батып жүреді екен. Жолай маған соның бәрін сыр қылып айтып берді.

	Оған берген уәдемді қайталап жатудың қажеті жоқ. Ол үшін тіпті ант беру де керек болмай қалды. Бақытқа ұмтылуым, берген сертті бұзуға жол бермес те еді.





XCVI тарау





ОЦЕОЛАНЫҢ ТАҒДЫРЫ. ҚОРЫТЫНДЫ

	Орман арасындағы алаңның шетіне тігілген қос маңында отырғанбыз. Бұл бір сан түрлі гүлдің хош иісі аңқыған ғажайып көгал екен. Ай төбеден күміс сәулесін төгіп тұр. Төңірек күндізгідей жап-жарық. Биік пальмалардың жапырақтарын да, магнолияның жаңа ашыла бастаған гүлдері мен сары ағаш гүлдерін де ─ бәр-бәрін ай жарығымен ап-анық ажыратуға болатындай еді.

	Біз ─ ағалы-қарындасты төртеуміз бұрынғы кездердегідей емін-еркін сөйлесіп отырдық. Айналадағының бәрі дәл сол кездегідей құлпырып тұр.

	Бірақ тек болашақты сөз қылғандықтан ба, уайымға салына бердік. Бәлкім, біз, төртеуміз, бұдан былай ешқашан кездеспеспіз. Өлімге бет бұрған досыма қарай отырып, жүрегімде сақталып келген өткен күндер қуанышының біртіндеп сөніп бара жатқанын сездім.

	Кинг фортының маңайынан ақ жүзділерді кездестірмей, аман өттік. Қызық болғанда, өзіммен нәсілдес адамдардан қорқатын әдет пайда болды! Ендігі жерде ешбір тосқауылды да, ашық шабуылды да күткен жоқ едік. Үндіс күзетшілері Қара Джекпен бірге алаңның ортасына жайғасты. Жауынгерлер ошақты айнала отыра қалып, кешкі астың қамына кіріскен-ді. Олардың көсемдерінің өзіне сенгендігі сонша, тіпті соқпақ жолға сақшы да қойғызбады. Тәрізі, қауіп-қатерге мүлдем немқұрайдылықпен қараса керек.

	Түннің біраз уағы болып, жауынгерлер тіккен шатырларымызға тарауға жиналдық. Сол сәт орманнан әлдеқалай шу естілді. Мен оны шолпылдаған суға, нөсерлеткен жаңбырға, сарқыраған құлама суға ұқсаттым.

	Оцеола басқаша жорамалдапты. Ол қалың ағаш арасынан қаптаған адам немесе мал өтіп келе жатқанда болатын жапырақтардың тынымсыз сыбдырын естіпті.

	Біз лезде орнымыздан атып тұрып, сыбдырға құлақ түре қалдық.

	Сыбдыр жақындай берді. Енді қу бұтақтардың бытырлап сынған дыбысы мен қару-жарақтардың сыбдырлағаны анық естілді. Шегінуге уақыт тар. Сыбдыр жан-жақтың бәрінен естіліп, қарулы адамдар алаңды қоршап алды.

	Оцеолаға қарадым. Ол жанында жатқан винтовкасына тура ұмтылар деп ойлап едім. Таң қалдырғанда, ол орнынан қозғалған жоқ.

	Оның сақадай сайланып үлгерген бірнеше серіктері бұйрық күтіп, қасына жетіп келді. Сөздері мен қимылдарынан Оцеола үшін жан аямай айқасуға дайын екендері білінді.

	Олардың асығыс айтқан сөздеріне жауап ретінде Оцеола қолымен белгі берді. Бұл қылығына олар таң қалған тәрізді. Винтовкалардың ұңғысы жерге тұқыра қалып, жауынгерлер қару жұмсаудан бас тартып, қайта айнып қалғандай, немкетті пішінмен сілейіп-сілейіп тұрып қалды.

	─ Тым кеш, - деді Оцеола жай ғана, ─ тым кеш! Біз қоршауда қалдық. Нақақ қан төгіліп жүрер. Ал оларға керегі тек қана менің өмірім. Мейлі, жақындай түссін! Қарсы алуға әзірмін! Қош бол, қарындасым! Қош бол, Рэндольф! Қош бол, Вирг...

	Маюми мен Виргинияның және менің қатты шыққан дауыстарымыз, өксігіміз жан шошырлық қоштасу сөздерінің аяғын естіртпей жіберді.

	Көсемнің жанында топтасып жүріп, жан-жағымызда не болып жатқанын байқамаппыз. Солдаттардың қатты айқайлары мен бұйрық берген дауыстардан қоршауда екенімізді сезгенге дейін, бар назарымыз Оцеолаға ауған еді. Көк мундирлі адамдардың толық қоршап алғанын енді көрдік. Мылтық найзалары жан-жағымыздан самсап, жарқ-жұрқ етеді. Бірақ қарсылық көрсетілмегендіктен, атыс та болған жоқ. Болат қару-жарақтардың шақұр-шұқыры мен дауыстар ғана естіледі.

	Атыс кейінірек басталды, бірақ ол қырып-жою емес еді. Қуаныш салюті болатын: мынадай айтулы жауды қолға түсіргендерін солдаттар тойлап жатты.

	Ұзамай тұтқынға алу рәсімі аяқталды. Оцеоланы екі солдат ұстап тұр. Ол енді өзінің ақ нәсілді дұшпандарының қақ ортасында. Оцеола тұтқынға түсті!

	Оның серіктері де ұсталды, солдаттар кейінірек шегініп, тұтқындар ғана ортада тұрып қалды.

	Осы сәтте сап түзеген солдаттар алдына белгісіз біреу шыға келді. Ол офицерге бірдеңелерді айтып жатты. Киіміне қарағанда үндіске ұқсайды, бірақ түсінің сарылығы басқаға мегзегендей еді. Басына ораған шүберекке қадап алған үш қауырсыны тынымсыз ырғалады. Бұл адамның кім екеніне енді ешқандай күмән қалмаған-ды!

	Бұл кімді де болса естен тандырар көрініс еді. Ол семинолдар көсемінің қайта ашуға мінуіне себеп болды. Екі жағындағы сақшыларды ойыншық солдаттардай екі жаққа итеріп қалып, сытылып шығып, сары адамға тап берді.

	Мулаттың бақытына қарай, Оцеола қарусыз еді: пистолеті де, пышағы да жоқ болатын. Ол солдат мылтығының найзасын бұрап шығарып алғанша, сатқын қашып құтылып та кетті. Сұмырайдың солдаттар тізбегінен сытылып шығып, енді болмаса кекті жазадан құтылып кетуге айналғанын көргенде, Оцеоланың көкірегі ашудан қақ айырылды.

	Бірақ опасыз құтылдым деп бекер үміттенген-ді. Ажалы өзі күткен жақтан келмегенмен, өлетіні алдын ала шешіліп қойған екен.

	Ол тұтқындарға алыстан қарап, аңырайып тұрған кезде, арт жағынан біреудің сұлбасы жайлап жақындап келе жатты. Ол әйел, керемет сымбатты әйел еді, оның көз тартарлық сұлулығы ай жарығымен-ақ жарқырап тұрған-ды. Әйелді ешкім көрген жоқ, тек беттерін солай қарап беріп тұрған тұтқындар ғана оның жақындап келе жатқанын байқап қалды.

	Одан кейінгі оқиға бірнеше секундтың ішінде-ақ өте шықты. Мулаттың ту сыртынан жасырынып келген әйелдің қолы бір сәт әлгінің мойнына тиіп кетті.

	Ай жарығымен бір нәрсе алмас қылыштай жарқ ете қалды. Ол тірі қару - сылдырмақты кроталус жыланы еді!

	Оның теңгелі сақиналарының сылдыры анық естілді. Іле-шала шошыған адамның жан даусы шықты. Сұмырай сұп-суық жыланның мойнына орала түскенін сезген сәтте-ақ, өткір тістер желкесіне қадала кетті.

	Әйел жыланды мулаттың мойнынан ала бергені көрінді. Ол жалтыраған жыланды басынан асыра көтеріп:

	─ Жасыма, Оцеола! Сенің кегің қайтты! Кегің қайтты! Кегіңді сен үшін читта-мико қайтарды, - деп айғай салды.

	Әйел соны айтып, шетке қарай сырыла берді, сосын таңырқап қалған солдаттар алдын бөгеймін дегенше, бұталарға жып беріп, көзден ғайып болды.

	Мулат теңселіп барып, жерге сылқ ете түсті. Оның қорқыныштан өңі құп-қу боп, көздері ұясынан шыға аларып кеткен. Қасына адамдар жиналып қалды. Олар аузына дәрі құйып әлектеніп жатты. Оқ-дәрі мен темекіні де қолданғандар болды, бірақ ем болатын шөптерді ешкім білмейтін боп шықты. Жылан қапысыз шаққан екен, келесі күні Сары Джектің шыбын жаны шырқап кетті.

	* * *

	Оцеоланы тұтқынға алумен соғыс тынған жоқ. Мен де бұл соғысқа қайта қатыспадым. Көсем бірнеше аптадан кейін көз жұмды, бірақ соғыс ол өлген соң да тынған жоқ. Оны әскери дала сотының үкімі бойынша өлім жазасына кескен жоқ, өйткені ол бүлікші емес еді, әскери тұтқын ретіндегі құқын талап етуіне болатын. Ол өзі айтқандай алмай тынбайтын ауыр науқастан қайтыс болды. Бәлкім, дерттің өршуіне тұтқынға түсуі де себеп болған шығар. Түрмеде отырған ұзақ уақыт оның тәкаппар рухын жасытпай қоймады. Сонымен асыл азаматты ажал өз құшағына алып тынды.

	Өмірінің соңғы сағатында, соңғы сөздерін арнаған достары мен қастары қатар тұрды. Достары да, қастары да жылауда еді. Өлім жүрген жерде көздің құрғақ болған кезі бар ма? Барабандардың күңіренген үні ─ Оцеоладай абзал жүректі жанды жерлеу маршы естілген кезде, көп солдаттың көз жасы сорғалап тұрды.

	* * *

	Сайып келгенде, менің кінәмшіл қарындасымның жүрегін билеп алған басқа емес, жайдары әрі жарқын жанды капитанның тап өзі боп шықты. Олардың бұл құпияларын ашқанға дейін көп уақыт өтті. Мұндай жасырын сырлары үшін оларға ашуланғаным сонша, тіпті алғашқы кезде плантацияға бірлесіп иелік етуден бас тарттым.

	Бірақ сонан соң (Виргинияның қорқытуынан кейін) ақыры, келісімге келдім. Сонымен, Маюмиге үйлендім. Ескі үйдің орнына жаңа үй тұрғызып, оған бұрынғыша иелік ететін болдым. Баға жетпес інжуіме сай, бұл да бір тамаша қобдиша болды.

	Менің Тупело-Крикте, бір кезде испандарға қараған тағы да бір плантациям бар еді. Соған бас-көз болатын іс жүргізуші, яғни турасын айтқанда алаңсыз сенуге болатын, мінездері жайлы ерлі-зайыптылар керек еді. Бұл орынға Қара Джек пен Виоладан басқа қолайлы кім бар?

	Билігімде тағы да бір шағындау жер бартұғын. Ол батпақтың шет жағында. Онда айналасында кесілген орманы бар, дүниедегі ең шағын алаңқайға орналасқан лашық тұр. Бірақ ол бос емес. Жамбас ақы үшін ештеңе төлемесе де, ондағы тұрғынды ешқашан қуып шығармас та едім. Ол аллигатор аулайтын аңшы Хикмэн қарт болатын.

	Тағы да бір сондай аңшы Уэзерфорд жақын маңда, көршілес плантацияда тұратын. Бірақ екеуі ешқашан жұптарын жазбайды десе де болады.

	Аюдың тырнақтарынан, аллигаторлардың азулары мен құйрықтарынан, үндістердің томагавкілерінен кезінде екеуі де көресіні әбден көрген адамдар еді. Екеуінің бастары қосыла қалса немесе достарымен бірге болса, бастан кешкен хикаяларын әңгімелейді. Әсіресе өздерінің төніп келген ажалдан әупіріммен әрең құтылып шыққандарын қызыға айтатын "Ең алапат сұмдықты қарғыс атқыр қарағай орманындағы өрт ішінде қалып, жан-жағымыздан он мың қызыл өңді қоршап алған кезде көрдік-ау!"- деген сөздерін жиі еститін едік.

	Әйткенмен, біз олардың бұл қиындықтан да аман-есен құтыльш шығып, тағы да ұзақ жылдар жасағандарын, өздерінің жорықтарын небір ақылға сыймас қиял-ғажайыптармен әсірелей отырып, рақаттана әңгімелегендерін білеміз.



	Оглавление

	I тарау

	II тарау

	III тарау

	IV таpay

	V тарау

	VI тарау

	VII тарау

	VIII тарау

	IX тарау

	X тарау

	XI тарау

	XII тарау

	XIII тарау

	XIV тарау

	XV тарау

	XVI тарау

	XVII тарау

	XVIII тарау

	XIX тарау

	XX тарау

	XXI тарау

	XXII тарау

	XXIII тарау

	XXIV тарау

	XXV тарау

	XXVI тарау

	XXVII тарау

	XXVIII тарау

	XXIX тарау

	XXX тарау

	XXXI тарау

	XXXII тарау

	XXXIII тарау

	XXXIV тарау

	XXXV тарау

	XXXVI тарау

	XXXVII тарау

	XXXVIII тарау

	XXXIX тарау

	XL тарау

	XLI тарау

	XLII тарау

	XLIII тарау

	XLIV тарау

	XLV mapay

	XLVI тарау

	XLVII тарау

	XLVIII тарау

	XLIX тapay

	L тарау

	LI тapay

	LII тарау

	LIII тарау

	LIV тарау

	LV тарау

	LVI тарау

	LVII тарау

	LVIII тарау

	LIX тарау

	LX тарау

	LXІ тарау

	LXII тарау

	LXIII тарау

	LXIV тарау

	LXV тарау

	LXVI тарау

	LXVII тарау

	LXVIII тарау

	LXIX тарау

	LXX тарау

	LXXI тарау

	LXXII тарау

	LXXIII тарау

	LXXIV тарау

	LXXV тарау

	LXXVI тарау

	LXXVII тарау

	LXXVIII тарау

	LXXIX тарау

	LXXX тарау

	LXXXI тарау

	LXXXII тарау

	LXXXIII тарау

	LXXXIV тарау

	LXXXV тарау

	LXXXVI тарау

	LXXXVII тарау

	LXXXVIII тарау

	LXXXIX тарау

	ХС тарау

	ХСІ тарау

	ХСІІ тарау

	ХСІІІ тарау

	XCIV тарау

	XCV тарау

	XCVI тарау





