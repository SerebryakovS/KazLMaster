	Тәкен Әлімқұлов

	Өлең-жыр





ІҢГӘЛАП ТҮСКЕН БОСАҒАМ





ШЫМКЕНТІМ!




	Шымкентім менің, Шымкентім,

	Шыр етіп түскен босағам.

	Өзіңмен мәңгі ниетім,

	Жүректе тамшы болса қан.



	Талаптың тартып сапарын,

	Үстіңнен өтіп барамын.

	Саялы, сұлу шаһарым,

	Екен ғой ыстық жанарың!



	Егінге толып ырғалып,

	Құлпырып сонау дөңесте.

	Шымкентім, тұңғыш жыр жазып

	Отырғаным әлі есте.



	Таныс завод – тас қамба

	Өңешінен от төгіп,

	Бүріккенде бұлтын аспанға,

	Бетімді кеткен лебі өбіп.



	Менде соның жаны бар,

	Сұсым салқын, жаным от;

	Кеудеме ұйтқып лапылдар,

	Естияр жырым жалын боп.



	Ақ түсер, мүмкін, шашыма,

	Көнермес, бірақ, көңілім,

	Ертеңге болып ашыңа, А

	сығып өтер өмірім.



	Асығып бір сый бергенше,

	Міндетім көп қой, міндетім, –

	Қайта оралып келгенше,

	Сау бол, менің, Шымкентім!

	25 август, 1949 Алматы – Москва поезы.





АЛАТАУ




	Армысың, Алатауым, айналайын,

	Сағындым, ақ төсіңді аймалайын!

	Шыңыңа бір шықпасам кете алмаймын,

	Әр жылда Алматыма келген сайын.

	Суырылып шықпасам да жүзден, оннан,

	Біреумін мен де, әйтеуір, сөзді жонған.

	Мінекей, өскен жерге ынтық болып,

	Бүркіттің баласындай құзға қонған

	Шаншылап көкке атылған заңғар-шыңның.

	Үстінен кең жиһанға қарап тұрмын.

	Астында табанымның бұлт айналып,

	Бұрқырап құйып жатыр сайға құрдым.

	Бүйірлі, бүйір шоқы тауды жанап,

	Асқармен жанасуға қалады аз-ақ.

	Бар көркін бәсекеге айдағандай,

	Біреуі-біреуінен аса қарап.

	Қаракөк қарағай мен жасыл арша,

	Тіресіп өр төсіңе тайталаса,

	Таудағы табиғаттың шырайындай,

	Жатыр бір дүние боп таң-тамаша.

	Миуалы қара бұйра баққа бөгіп,

	Алматым жатыр анау гүлге еніп.

	Аспанға бұлт лақтырып қырланады,

	Заводтар лапылдаған жалын төгіп.

	Айбарың асқарыңа бек жарасқан,

	Алатау, сүйем сені бала жастан.

	Сүйемін шыңдарыңды, алма кезек,

	Гудоктың ащы даусын ала қашқан.

	Күлкісі құлағыма тым ұнады,

	Сүйемін сылқылдаған бұлағыңды.

	Жылтылдап, түгін тартсаң майы шығып,

	Секірген тастан-тасқа лағыңды.

	Тұл тауда томсарылып тоңазыған,

	Арқарлар өрсе, өрер, жортып құлан.

	Көрем мен бөктеріңнен төрт түлікті,

	Ыңырсып, жер қайысып, шұрқыраған.

	Батырдың қабағындай ойлы құзың,

	Дүниеге жаңа келген күннің жүзін.

	Таңертең бұрын сүйіп, жатар шалқып,

	Халқымның пейіліндей ұшан түзің.

	Көмкерген көк жиекті кербез мұнар,

	Желпиді сол даланы лепке құмар.

	Төгілген сағасынан дала күйін,

	Құлағым шалмаса да, көңлім ұғар.

	Сүйемін гүл-гүл жайнап, қарт ажары

	Жасарып, тауға ұласқан сахараны.

	Ұшырып Кремльге жеңіс сөзін,

	Талай той сондағы аулым жасар әлі!

	Алатау, Қаратауды жатқан жалың.

	Бас қосқан төрт-бес сөзін назырқанбай,

	Алып қал бөбегіңнің қолда барын!

	Алматы Январь, 1950ж.



	***

	Шөлейт-шөлде, қараша үйде туыппын,

	Панасында кереге мен уықтың.

	Тұңғыш рет пәк тәнімді жуыппын,

	Сарша белде, соған мәңгі жуықпын.



	Жөргегінде мейірмандық бесіктің,

	Дер кезінде дүниеге кеп, өсіппін.

	Туып шөлде, бірақ, көлде есіппін,

	Кез боп селге – теңізіне несіптің.



	Тосып соған өр кеудемді керейін,

	Ой тұйығын терең бойлап көрейін.

	Өнерімді сарқа сарқып берейін,

	Сары белімді өлеңіме бөлейін.

	1947 Шолаққорған.





ЖАЗ ЖАРШЫСЫ




	Толықсыған көктем таңы,

	Жатыр әлем нұрға бөгіп.

	Жылт-жылт етіп шық маржаны,

	Күн де шықты шұғыла төгіп.



	Мың құлпырып дала, міне,

	Көк телегей толқып жатыр.

	Иранбақтың лала гүлі,

	Бір шөбіңе емес татыр.



	Көкорай бел ұшқан түзде,

	Жер қайысқан төрт түлік мал

	Басын алар емес жерден –

	Кең даланың шөбі де бал.



	Сағым жуған сонау адыр,

	Етегінде алып завод.

	Шып-шып тершіп жатыр қазір,

	Өңешінен шашып сан от.



	Тамылжыған алтын Майым,

	Сендей көркем өмір таңым.

	Көңілім хош әр жыл сайын,

	Оралғандай жастық шағым.



	Оңтүстіктен қайтқан қаздың

	Қанатынан леп еседі.

	Лебі емес пе ерке жаздың

	Көп ұзамай келесі енді.



	Келсін көлбеп, сағынған жаз,

	Ессін еркін ерке лебі.

	Кәрі, жастың бәрі де мәз –

	Жарқын жазым, сүйем сені!

	Алматы, Май, 1949ж.





КӨКШЕТАУ




	Арқада, көк мұнармен көмкеріліп,

	Көкшетау кербез нардай жатыр шөгіп.

	Біртіндеп төңірегіне тарағандай,

	Бәрі де сұлулықтың соңына еріп.



	Бақшаның тамылжыған миуалары,

	Секілді әсем оның жаз-жанары.

	Аймалап ерке самал, манаурайды,

	Мұхиттың – байтақ дала – көк аралы.



	Шыңымен төсін шалған зеңгір көктің,

	Көкшетау – тұлғасындай игі ерліктің.

	Күн шыға оянады шып-шып терлеп,

	Көрпесін серпе тастап торғын бұлттың.



	Тартып ап көкірегінен көлдің лебін,

	Жұтады жасыл орман бұлтты тегін.

	Салқын тер дидарымды жауып кетіп,

	Тебіреніп, келбетіңе қарай бердім.



	Бір шың бар аспанменен тайталасқан,

	Сырғанап, деседі, онан шайтан қашқан.

	Ақ бура желкілдеген ақ шудасы,

	Ойнақтап сол жерлерден талай асқан.



	Бейне бір бүркіт қабақ қас батырлар –

	Көкшенің ойға шомған асқары бар.

	Асырмай алай-түлей ақ боранды,

	Қаңтарда мұз төсеніп, жастанған қар.



	Батырлар паналаған үңгірлері,

	Ішіне кіріп барсам дүңгірледі.

	Аһ ұрған арманының отты селі,

	Шықты ма жарып содан, кім біледі?!



	Шортанды, Шалқар, Шабақ, Бурабайдың,

	Көлдері көздей тұнық, көктей айдын.

	Айбынын заманымның ап келгендей,

	Толқыны жағаға ұрып шашады айбын.



	Көкшенің тамаша еді сыры нендей,

	Өткен күн өте беріпті түгін білмей.

	Өлкесі ен дәулеттің, сән-сәулеттің,

	Сондай жер көрген кім бар бүгінгідей!



	Ұласқан көкжиекпен байтақ егін –

	Заманның арқауы деп айтар едім.

	Ата Асан! Енді іздесең жер ұйығын,

	«Таптым!» деп Көкшетаудан қайтар едің.



	Сол таудың сағым құшқан бөктері де,

	Жел жайлап, құлазумен өтпеді ме?

	Төрт түлік жер қайысып жатыр енді,

	Жауатын тұтас бұлттай көктемеде.



	Ақтарсаң алаптары алтын төгіп,

	Ырысқа, қазына-құтқа жатыр бөгіп.

	Табиғат асау еді күні кеше,

	Адамға бүгін әбден алды көніп.



	Көкше тұр келер күнге құшақ ашып,

	Қашаннан мейірімге ондай бала да асық.

	Тұс-тұстан сапырылып келіп жатыр,

	Адамдар ұшқан құспен араласып.



	«Барласаң кең дүниенің керуенін,

	Еңбектеп жылжысаң да шық өрге інім» –

	Дегендей шың жастанған «Серітаудың»

	Төсінде мен де талай еркеледім.



	Көкшенің исі жұпар дертке шипа,

	Жұтар ем барлық лебім ішке сыйса!

	Сылқылдап таудан аққан күміс бұлақ,

	Күлкісін сімірер ем қанша құйса!



	Көкшеден таңдайыңа қаймақ тамып,

	Кетеді тал бойыңа түгел дарып.

	Қымызы көкірегіңді шайдай ашып,

	Кетеді екі бетің нарттай жанып.



	Қыя алмай Көкшетаумен қоштасуға,

	Курортшы жазады атын көк тасына.

	Еске алып жүрейік деп сағынғанда,

	Бір тастан ап қайтады отбасына.



	Көркем бір дүние ғой Отан-алып,

	Көкше де құйып жатыр соған барып.

	Сол жерден күндер, жылдар өтіп жатыр,

	Ғасырдың ауыр жүгін арқаланып.

	1948 Бурабай.





ҚОЙШЫ ПЕРЗЕНТІ




	Шашып тұр күн шығыстан,

	Арайлап таң атқанда аппақ.

	Төрт түлік мал әрбір тұстан,

	Шықты өріске өре қаптап.



	Ақбас қойлар мамық арқа,

	Бір түліктен топты жарып,

	Көш селкеуін тарта-тарта,

	От беткейге жетті барып.



	Жүгірді артта кенже қозы,

	Балаға ұқсап жалбаң-жалбаң,

	Секірді лақ – шөл құндызы,

	Боп мәз-мәйрам, салып сайран.



	Ойнатқандай өз перзентін,

	Рақат құшып ойшы шопан,

	Жүзді сонда көңіл көркін,

	Сол бақташың, сенің Отан!

	1947 Үсіктас.





ЕЛ ТОЛҒАУЫ




	Бас қамын жалғыз жасаған,

	Жапалақ жатыр жауында.

	Дауылдан туған жас қыран,

	Шарықтап ұшар дауылда.

	Кеше бір кектің көзінде,

	Семсерді ұстап серт бердік;

	Әр солдаттың кезінде,

	Арынан ұшқан от көрдік.

	Намысқа жанып найзаны,

	Жауға бір лап қойғанда,

	Серт болды ерлік айғағы,

	Келмеді үрей ойға да,

	Алдында көсем серт еттік;

	Тартып шеру тағы да.

	Бесжылдықты тездеттік,

	Адамзаттың бағына.

	Ғасырдың аттап сатысын,

	Шығуға ырғып басына,

	Ұмтылды жыйнап бар күшін,

	Қазақтың қарты, жасы да,

	Қансонарда – қан майдан.

	Тұғырда түлек тұрар ма,

	Сыпырмай терді маңдайдан,

	Егесте ұлар шыдар ма.

	Өрт жігері жарқылдап,

	Шықпаса серттен ер ер ме,

	Елдің сертін артып ап,

	Көтермесе жер жер ме!

	Отты, селді Қаратау,

	Сілкіне атты тастарын,

	Отанға байтақ осынау,

	Естіледі сол сарын.

	Бұлтты түйреп тітіретіп,

	Жайды тосар қырандай,

	Алтайым тұр серт етіп,

	Қияңнан көзін бір алмай,

	Асынып арды ант еттік.

	Алдымызда – төте жол;

	Майданына еңбектің,

	Аттандық түгел түмен қол.

	Озып кеттік оқ бойы,

	Жарамай жылдар жетекке,

	Сағаттар талай қап қойды,

	Қаншама ұшқыр десек те.

	Шұрқырап түзде төрт түлік,

	Тұрмайды бота ноқтада,

	Бермеуге ырық бел будық,

	Ысқырып сұрапыл соқса да.

	Боз бестінің екпіні,

	Боранды бұзды Арқада,

	Бозбаланың екпіні

	Түсірді ноқат қартаға.

	Сыңсыған Шудың қамысы,

	Шерітті күйін шаттықтың,

	Қойға толды қобысы,

	Құлазыған Мойынқұм.

	Сырдың шөлейт даласын,

	Телегей теңіз көл басты.

	Сертінің қағып қанатын,

	Сермеді халқым құлашты.

	Алатаудың ақ төсін,

	Аймалады торғын бұлт.

	Жалау етіп өз сертін,

	Егіске шықты дүйім жұрт.

	Сапырылған сары алтын –

	Самсаған дала сары бидай –

	Антын берді бар халқым,

	Жыйнауға бір дән қалдырмай.

	Жеріме жерік ақ мақта,

	Күнгейдің өсті төрінде,

	Шепке шыққан солдатша,

	Қаптадық ойлы өңірде.

	Мекен болған сағымға,

	Сар далаға гүл ектік.

	Тартып шеру тағы да,

	Алдында көсем серт еттік.

	Үшбас, 1948 ж.





ХАЛЫҚ




	Тұңғыйық, тұнық кең теңіз,

	Өтеді, тасқын көшеді,

	Сарқылмас теңіз – бір халық.

	Толқында жүзген кемесіз,

	Толқынға қарсы еседі,

	Толқынға соғып ырғалып.

	Кемеге күшті сенеміз,

	Тағдырды кеме шешеді,

	Керемет кеме ол, – бір алып.

	Алматы, 1947ж.



	***

	Көкорай, Көсеге жон қандай салқын!

	Сол жерді мекен етті ізгі халқым.

	Басына зиратының ел келгенде,

	Бір аунап түскен шығар әкем марқұм!



	Әкемнің моласындай құлазыған –

	Бетіне Бетпақтың да жүгірді қан.

	Береке ақты саулап, Қаратаудың

	Емшегі қайта жібіп шандырланған.



	Бетпақ шөл панасында Қаратаудың,

	Орнауда, енді соған колхозды аулым.

	Жапанда жаңқаланған жалғыз ағаш,

	Ну болып өсті демде тартып зәулім.



	Жаңғыртып радио сахараны,

	Күніне соны хабар апарады,

	Бас иді барлаушыға, Бетпақ шөл де

	Даланың жан баспаған жат аралы.



	Білемін: бедірейген бір заманда,

	Сол бір шөл, ұқсай берер жазғы таңға.

	Еңбектің емірентпес жері бар ма,

	Кім білед, онда да өсер қызыл алма.



	Үстінен құс ұшпаған айдаланы,

	Ыңырсып жатыр алып колхоз малы.

	Самал боп есер сонда жаңа көлден,

	Жаланған шөлдің жалын керімсалы.



	Тілсімді тоқсан тіліп, темір жолды,

	Тартармыз Қаратаудан оңды-солды.

	Жалдарын Көкшеқұмның жарып өтіп,

	Паровоз басар талай құба жолды.



	Замана ұшқан зулап бір отарба,

	Жеріңе жетіп қонсаң арман бар ма!

	Аузымен ұя салған қарлығаштай,

	Бір нұсқа тастап кетсең ұрпақтарға.



	Келешек төреші ғой қарт тарихқа,

	Тартынбай, тағдырыңды арт тарихқа.

	Тоздырып қынабында ақ семсерді,

	Айыпкер бола алмаймын ар-ұятқа!



	Жанымды жайып тастап кең далаша,

	Асыр сап жүрмін, міне, мен балаша.

	Арман не ұйқы көрмей өткен түндер,

	Халқымның кәдесіне тек жараса!



	Ай жалғыз, жұлдыз жиі зеңгір көкте,

	Жетпейді соның бәрі айға, әлбетте.

	Көмескі, бірақ титтей көрінсе де,

	Еш жұлдыз өшпек емес мәңгілікке.



	Ғасырлар қажый алмас алып тұлға –

	Табиғат – мәңгі анамыз жасар жылда.

	Баяғы Қаратауым қала берер,

	Куә боп не-не ықылым ғажап сырға.



	Ұршыққа шыр айналып жердің шары,

	Тәулікте таба берер орнын тағы.

	Құлпырар көктемеме көк теректің,

	Сарғайған күзге таман жапырағы.



	Алтын ту – әлем күткен, жылдарда да,

	Қаратау кезек қарар Сырға, Арқаға.

	Тамаша махаббаттың арай таңы,

	Толықсып тұрып алар екі ортада.

	1948, июль, Шымкент.





ШЫРАЙЛЫ ЖАСТЫҚ ӨМІРІМ





МОТОР




	Қыйырсыз, асау, тұңғыйық,

	Теңізді кешкен кеме не?

	Көлбеген көкте ақ иық,

	Жаңғыртқан жерді немене?



	Алып күш, дүлей, мотор ол,

	Толқынға салсаң тебіренбес,

	Тәңірісі оның батыл қол,

	Кес, сеңді кес, ілгері ес!

	1947 Ақтөбе.





СТУДЕНТ АНАСЫНА




	Еседі лебің лапылдап жанған,

	Сағындың ба, қамқоршым, анам?!.

	Шығар ма естен құшағың жайған,

	Аттанарда ауылдан балаң.



	Талаптың туын көтеріп жүрмін,

	Жарқылдар көкте жасындай көріп.

	Кеудеме салған, отыңды үрдім,

	Отыңды үрдім, үңіле төніп.



	«Құлыным әлде жүр екен қайтіп?», –

	Дей көрме анам, дей көрме, жаным.

	Ұланың отыр өлеңін айтып,

	Отанның жағып раушан шамын.



	Өтеді күндер, өтеді сырғып,

	Қалады жарқ етіп жылдар;

	Берерлік саған мәңгілік жыр ғып,

	Жүрегім толған ғажайып сыр бар.



	Болса да қораш көруге сыртым,

	Ұланың ойлы, алып қой жұртым.

	Ішінде жүріп көрмеген байқап,

	Ашылар жаңа дүние бір таң.



	Ұшқындай бүгін, лаулармын ертең,

	Арманның отты қанатын самғай.

	О, дариға, соны бір көрсең,

	Бетімнен сүйіп шалқыған айдай!





ШЫМЫЛДЫҚ




	Мен де азамат – арқаланам,

	Өз тағдырым – ел тағдырын.

	Екшей білем, айта да алам

	Асыл ойдың таңдағанын.



	Ақ Сарайлар кем емес пе,

	Бөлмесінен ар мен сырдың.

	Әділеттің төрі емес пе,

	Енген мынау шымылдығым.



	Керіп төсін төрде отырған,

	Жүгінемін арыма тек.

	Осынау төрден миллион жан,

	Жатқан жоқ па өтіп лек-лек.



	Алдыңдағы күллі елімнің,

	Ұлы күнгі айтар шыным;

	Қолымдағы бюлетенім

	Ақыл ойым, жүрек сырым!

	1948 Шымкент.





ӘНШІ ҚЫЗ




	Махаббаттың нұрындай –

	Саумал көлден салған ән,

	Жол-жөнекей бұрылмай,

	Шарықтап жетер шалғайдан.



	Машықты, өктем, ен дұрыс

	Үдете түсед екпінін.

	Ләззат пен сезім тел қабыс,

	Тапты ма әлде тек бүгін.



	Тебірентед, қиял теңізін

	Мәуелі ләззат – мұңсыз ән.

	Қайталап тағы тек өзің

	Салшы сәулем, салшы жан!





ПОЖАРНЫЙ




	Каскасын киіп басына,

	Түсердей бейне шахтаға;

	Жарағын түгел асына,

	Пожарный тұр рахтада.



	Қимылы ширақ, елгезек,

	Бойында албырт жастық бар.

	Команда да үздік, деп,

	Мақтаса керек бастықтар.



	Тілшіге дәртер алыс па,

	Сүйкектетіп қаламын;

	– Нормаңыз қалай, жарысты,

	Газетке, – дейді, – жазамын.



	Пожарный күліп, қысылып,

	– Жазыңыз, – дейді, – онда сіз:

	– Көрген жоқ быйыл өрт шығып,

	Жарысып жүрмін нормасыз.





ӘКЕ МЕН БАЛА




	Жүгірді бала жалбаңдап,

	Жұмыстан қайтқан әкеге,

	Білді ме, қайдам, арқалап,

	Бүгінгі істен шырайды

	Келешегін әкеле

	Жатқанын сол әкенің;

	“Конфетіңді же”, – деп сұрайды;

	Әке де босап деді “мін!”,

	Иыққа ұлын қондырып,

	– Қаларсың, көке, болдырып,

	Түсейін, – деді баласы.

	– Бес жылдың жүгін толтырып,

	Қажыған жоқ иығым;

	Көзімнің ағы-қарасы –

	Көтерсем сені тынығам,

	Отыра бер, – деді әке;

	Бала бір кетті әндете.



	***

	Жалындаған жас шырайы,

	Шуғыласындай алтын таңның.

	Жарқ-жұрқ етіп қанат жайды,

	Жалауындай замананың.



	Әлдилеген, алтын бесік –

	Арай тулы комсомолым!

	Шапағыңда еркін өсіп,

	Өрт жанарлы жігіт болдым.



	Нажағайдың түнді тілген,

	Семсеріндей ұшқын шашқан,

	Жарқылдап ең кезеңде сен,

	Екі дүние майдандасқан.



	Бұлтын жыйған көкірегіне,

	Дауылында әділеттің.

	Топшың бекіп, түледің де,

	Көгіне ұштың келешектің.



	Сескенбестей жер сілкінсе,

	Жүрегіме ерлік ектің.

	Елемейтін сен киліксе,

	Енисейдей өжет еттің.



	Өтіп жатыр айлар, жылдар

	Келер күннің жолын тартып.

	Үміті әлем осы шығар,

	Бара жатқан біздер артып.



	Партияның көрігінде,

	От шыңдаған болат тұрғын,

	Арманының серігіндей,

	Шешер сырын бар ғасырдың.



	Әлдилеген, алтын бесік –

	Арай тулы комсомолым!

	Барар өрге ерте жетіп,

	Арманым жоқ алсам орын!

	1948ж.





СӘУЛЕ




	Көрем дәйім алтын сәуле,

	Өңімде де, түсімде.

	Ойдағы ма, қалай әлде?

	Жүрем бақтың ішінде.



	Бақтың іші тегіс жеміс,

	Уылжыған бәрі де.

	Ерке жаным еліктегіш,

	Албыртады бәріне.



	Термек болған, мен балдырған, –

	Алманы да, өрікті.

	Сол жеміске нәр алдырған

	Сәнді сәуле көрікті.



	Көрем дәйім алтын сәуле,

	Қалың бақша ішінен.

	Аялаған мені әуелден

	Отан нұры ол, – түсінем.

	1947ж., Алматы.





ӘРІП ТЕРУШІ ҚЫЗҒА




	Бөбек болып асылар ем мойныңа

	Күле келсе осынау тұңғыш кітабым.

	Қуанышым сыймас, сірә қойныма,

	Десем дағы қанша сабыр тұтамын.

	Өзің туған ел-жұртыңа саналы,

	Сен тоқыған қанша кітап тарады!

	Өміріңнің шежіресі емес пе,

	Жұрт ақтарған соның әрбір парағы,

	Он саусағың қара майға малынып,

	Қорғасынға қалағанда жырымды;

	Жылы ұшырар шырайлы сөз табылып,

	Сырласындай болып кетсе бұрынғы...

	Дүниеге жаңа келген сәбиге

	Көз салғанша әркім құштар, әрине.

	Алғашқы арман ыстық екен адамға,

	Енді өзің біл, қамын, қалқам, амалда!

	Өзің туған ел-жұртыңа саналы,

	Сен тоқыған қанша кітап тарады!

	Талабынан өмірі қысқа адамның

	Сырғып сағат, уақыт өтіп барады.

	Бөбек болып асылар ем мойныңа,

	Күле келсе осынау тұңғыш кітабым.

	Қуанышым сыймас, сірә қойныма,

	Десем дағы қанша сабыр тұтамын.

	Жас баладай алған тұңғыш әліппе,

	Шаттанармын, шіркін жүрек жарылмас!

	Байғазың бар сенің әрбір әріпте,

	Өле-өлгенше ұмытпаспын қарындас!

	1950ж., Москва



	***

	Жүрегім менің тұңғыйық,

	Бойлағанға Байқалдай,

	Көктей мұхит кең мұхит,

	Қалар ма, сірә, байқалмай!



	Арай атқан алтын таң –

	Бейне жанған гауһар тас.

	Таң нұрындай шалқыған,

	Сол бір теңіз сарқылмас.



	Отанымның нұры ғой,

	Жүректе теңіз – көл болған.

	Тербеген соны терең ой,

	Жүзермін талай мен оған.

	1947ж., Ойыл.



	***

	Өмірдің өтіп сабағын,

	Дүниеге бардай қарадым.

	Тілімнің өткір садағын,

	Қас жауыма қададым.

	Жыға тарттым жерінде,

	Теткіп шеттей қалмадым,

	Сына батпас безді ағаш,

	Қайықты ессе толқында,

	Таразы бақтым, санадым.

	Қызығын кешіп қаланың,

	Үйрендім алуан амалын,

	Сахараны сайраңдап,

	Қымызша жұттым самалын.

	Құзға қондым бұлт құшқан,

	Бағдарлай бағып қабағын.

	Шаңқылдаған бүркітке

	Құмарта талай қарадым.

	Құлада жортқан құланның,

	Жалынан ұстап тарадым.

	Шыйыршық атып барыстың,

	Жүрелей жатып алғанын.

	Көрдім оқшау қояннан

	Жарысса, бірақ, қалғанын.

	Мен де кейде керенау,

	Кейде, тіпті, емен шау,

	Қарсы алдымда асқар тау.



	Қамшылар жақ қалың нау,

	Тұрса сонда тосын жау,

	Тап берерлік қағілез, –

	Сергек сондай бар мінез,

	Жортысқанға жол бермес,

	Арбасқанға дендемес,

	Шымшығанға сыр бермес,

	Бітене бидай, көк сулы,

	Қаны теппес көк сірі –

	Болмағанға сыр мінез, –

	Тосатыным сол мінез.



	***

	Ұшан ой, ұшқыр қиял, албырт сезім,

	Шарықтап, шалқып келіп қонар жері –

	Тұғыры махаббаттың – армен телі,

	Өр жанды пендесімін соның өзім.



	Ал, бірақ, махаббат, ар – ыстық жарым –

	Екеуі бас иеді Отан десе.

	Бесігім – туған елім, міне, ендеше,

	Садаға сенен тәнім, жаным, арым!

	1947ж.





ӨЛЕҢ




	Өлең, өлең, өлең ғой,

	Өлеңдете кеп ем ғой.

	Шілдехенам үстінде-ақ,

	«Сүйдім сені!» деп ем ғой.

	Ақын қайтіп тартсын бой,

	Шіркін, өлең, жақсы ғой.

	Туа алмайды жақсы өлең –

	Тырбанса да тапшы ой.

	1947ж.





ҰСТАЗДАРЫМ ҺӘМ ДОСТАРЫМ





ЖҰЛДЫЗ


	(А.С. Пушкиннен)



	Қанатын жайса қара түн,

	Жарқыраушы еді жұлдыздар.

	Жадырап соған қалатын,

	Қабағын түйген шың-құздар.



	Түнекте таңды аңсап ең,

	Ұшқын бір шашып жарқылдап,

	Әділет, арға жар сап ең,

	Алқырандай саңқылдап.



	Сан ғасырдың жүрегін,

	Шарпыды жырың һаманда.

	Үмітің, арман, тілегің,

	Жарасты біздің заманға.



	Торласа бұлтқа көнбейтін,

	Көгінде жаздың жайдары.

	Күн сөнгенше сөнбейтін,

	Сен де бір жұлдыз айдарлы.



	Сыр тартып сол жұлдыздан,

	Жас ойшыл отыр шарқ ұрған.

	Өзіңдей ұлан туғызған,

	Айналып ұлы халқыңнан!

	1949ж.





ДАУЫЛ


	(А.С. Пушкиннен)



	Құшады мұнар, ышқынып теңіз,

	Жағаға шыға келеді ойнап.

	Толқынға төніп, шыңда тұр бір қыз,

	Аққудай түнгі қанатын қомдап.



	Жарқ та жұрқ етіп қанаты жалын,

	От-нажағай тартады қызды.

	Ұшырып қыздың орамал-шәлін,

	Ұйтқиды дауыл теңселтіп құзды...



	Бозғылт бір тартып, жылтылдар аспан,

	Тұманда сұрғұлт – тамаша теңіз.

	Дауыл көк, толқын – бәрінен асқан,

	Емес пе ғажап шыңдағы сол қыз!



	***

	(А.С. Пушкиннен)



	Аспанда ұшқан бұлт ыдырап барады,

	Мұңды жұлдыз бір жылт етіп қарады!

	Сенің сәулең – нұрландырған даламды,

	Күңгірт құз бен мүлгіп тұрған аралды.

	Нәзік сәулең сонау көктен тіл қатты,

	Ұйықтап қалған қиялымды оятты.

	Сүйем сені! Сүйікті елдің кешінде

	Шоқтай жайнап шығатының есімде.

	Зәулім терек зеңгір көкпен таласқан,

	Найқалады мирт, кипарис ағаштар,

	Оңтүстіктің шуылдайтын толқыны,

	Аралаушы ем тауын, сүйем мен соны.

	Бергенде үйге түн пердесі түр өзге,

	Ойға шомып қараушы едім теңізге,

	Іздеуші еді сені жас қыз мұнарда,

	Уа, дариға, сол дағы естен шығар ма!





ОҚҚА ҰШҚАН АҚЫН


	(М.Ю. Лермонтовтан)



	Ақын өлді! – құл боп арға,

	Ұшты оққа. Улады өсек.

	Кек ала алмай кетті арманда,

	Асқақ басын жерге төсеп!..

	Төзе алмады ақын жаны

	Ғайбат-жәбір қорлығына,

	Қас жауынша қарсы аттанды

	«Игі» топқа... Шомды қанға!

	Өлді!.. Жыла, мейлің, сықта,

	Ақыры үкім айтты тағдыр,

	Болмас өтеді қанша мақта,

	Шолақ тілде қаншама өкін!

	Өле өшігіп, қуғын салған,

	Батырына дарынды өнер

	Өртті үрлей бәсең жанған

	Ермек еткен сендер, сендер!

	Сөнді шамша, дана-ғажап,

	Салтанат – гүл түсті ұшып,

	Шыдатпады азап, азап!

	Мәз болыңдар, күлкі қусын!...

	Шімірікпеді салқын жендет,

	Байлады оққа... Шара бар ма!

	Соқты жайбар қуыс жүрек,

	Тапаншасы тайсалар ма.

	Уа, бу, қай жан?.. шалғай жерден

	Көп қашқынға аумай ұқсап,

	Жазмыш айдап мұнда келген

	Бақыт аңсап, шенді сусап.

	Менмен қарап кекетті ылғи

	Ғұрпын, тілін бөтен жердің,

	Қайдан білсін сол бір көк ми

	Кімге қолын көтергенін!..

	Қанды сәтте жұмсады да оқ,

	Даңқымызды ол аяған жоқ,

	Рақымсыз қатал қолдан

	Оққа ұшып, қаза болған –

	Өзі жазған таң-тамаша –

	Долы мылқау қызғаныштың

	Құрбандығы жас ақынша,

	Мерт болды ақын, қанға батты,

	Құшағына мола тартты.

	Жалындаған ерке ұланға,

	Сол қауым ғой зындан болған.

	Жастан сыршыл бола тұрып,

	Барды екен ол неге оған?

	Шырайы мол қоңырқай жұрт

	Дос еді ғой еркін жанға.

	Жалған сөзбен еркелеткен,

	Өсекшіге пасық өңшең

	Қолын неге берді екен?

	Гүлді таптап, тікенек, тәж

	Кигізді солар ақын жанға,

	Құпия ине маңдайына әз

	Кірш-кірш шаншып, қанды қанға,

	Мысқыл құмар өңшең надан

	Табалады ол көз жұмғанша.

	Өш ала алмай өртеді арман,

	Алдады үміт, амал қанша.

	Тынды мәңгі әсем жыр да,

	Тымық, үрей ақын көрі,

	Аузынан үн шығартар ма,

	Қапас көрдің қара мөрі.

	Ұрпақтары аталардың

	Арамдықпен аты шыққан,

	Құл табандар кешегі ыққан,

	Тайпаны ізгі таптап бәрін,

	Қам көңіліне қаяу салдың,

	Бақтың қапы тартып алдың.

	«Әділет, шындық, үндеме» дер,

	Заң тасасын көлеңкелеп,

	Таққа үймелеп құзғын сендер –

	Даңқымызға болған жендет.

	Парасатқа, азаттыққа,

	Жендет сендер әруақытта.

	Бірақ, топас, ей, азғындар,

	Тәңірім бір күн сот қуады.

	Алтын көрсе жолдан шығар,

	Сот ол емес, ол қырағы,

	Көріп бәрін күн ілгері,

	Отыр тосып ол сендерді,

	Ғайбат қайтіп кәдеңе аспас, –

	Шалынсаң да түгел бәрін,

	Қара қаның еш жуа алмас

	Қасиетті ақын қанын!



	***

	(А.С. Пушкиннен)



	Ермек іздеп асыр салған күндерім,

	Сенің бүйтіп кетеріңді білмедім!

	Ну орманым, құлазыған кең далам,

	Кешіре гөр, бесігім ең сен менің.

	Тригорскі, босағаңды басқанда,

	Қанша шаттық құйып едің жас жанға.

	Кетер болсам ләззатіңді неге алдым?

	Уа, дариға, кешіре гөр жақсы ана!

	Мәңгі есімде боларсың, хақ, бір өзің.

	Қалсын сенде жырға орнаған жүрегім.

	Кім біледі (алдамшы арман!) бір күні

	Далаңа осы қайтып келіп жүрермін.

	Көлеңкесін саялы ағаш – жөкеңнің,

	Дөңесінің төрін мекен етермін.

	Сауық-думан, парасат пен сымбаттың,

	Азаматтықтың пендесі боп өтермін.





СӨЗ СОҢЫ




	Өмірге өзім борыштар,

	Борыштар менмін мәңгіге!

	Жинап-теріп, уа, достар,

	Шерттім шәркез әңгіме.



	Дастандар тыңнан туар ма, –

	Кепілдік емес айтарым,

	Егез бе, яки сыңар ма,

	Әйтеуір, бірақ, тартамын.



	Байқалмас еді жоталар,

	Болмаса ылдый, саласы.

	Әкенің мейірі от алар

	Күлгенде тұңғыш баласы!





ЖАЗҒЫ ЖАҢБЫР




	Тілеп сусын тұрды шілде,

	Шегірткесі шырылдап.

	Түсінгендей сол бір тілге,

	Шықты сұр бұлт қырындап.



	Тамды тамшы кербез жерге,

	Жаққан опа тозаңнан.

	Қалды тамшы ұқсап меңге

	Жер бетінде бозарған.



	Жауынға мен кеуде тостым,

	Басылсын деп аптабы.

	Кәдімгідей қара-қошқыл

	Бұлт аспанда қаптады.



	Шаңқай түстің отты лебі

	Тамшылатты бұлттан тер

	Жүкті әйелдей секпілденді

	Қыз әлпеттес құба бел.



	Бусанды да байтақ өңір

	Жатты демін зорға алып.

	Табиғаттай қара-қоңыр

	Тұрдым мен де толғанып.





ТАРАСТЫҢ ЕМЕНІ ТУРАЛЫ ЖЫР




	Жүргенде Тарас айдауда

	Шаншыған жалғыз шыбығы

	Қорықшы болып жайлауда,

	Сыңсыта шалып сыбызғы.



	Төсінде дөңнің ырғалып,

	Найқалушы еді біртүрлі.

	Дауылды сонда жыр жазып

	Отырды ма ақын, кім білді?



	Емен боп өсті сол шыбық

	Бертінде бір соқталы.

	Түбінен бастау мол шығып,

	Жолаушы талай тоқтады.



	Қажады қоян байқұстар,

	Жолаушы жоқта ағашты.

	Жыртқыш емес, жай құстар

	Бұтағына оның таласты.



	Тамыры терең еменге

	Қысың, жазың – бәрі бір.

	Тербелгендей өлеңге,

	Найқалып баяу әлі тұр.



	Шілдеде шыңдап жалынға,

	Ұшырар күзде жапырағын.

	Шомылып алты ай сағымға,

	Қымтанар жердің топырағын.



	Жүгірсе жел ызыңдай,

	Қармен ойнап далада,

	Теңіздің тағы құзындай

	Тұрады кел деп панама.



	Бұлт үйіріп, күркіреп,

	Жаңбырлап, күн ашылса,

	Тебіндеп көгі, жер түлеп,

	Солған өңін жасырса –



	Шырайындай даланың,

	Шешек атқан кәрі емен.

	Салады түзге назарын,

	Тебіреніп үлкен дәмемен.



	***

	Қырдың қызы тіккен тал

	Өсті еменді жағалай.

	Құшақтасып, бауырмал

	Қарындас пен ағадай.



	Кітапшыл дала жастары

	Сая іздеп жаздың күнінде,

	Қосылады ылғи бастары

	Бауырмал емен түбінде.



	***

	Ескерткіштің бәріне

	Әуестенгіш жолаушым,

	Жолың түссе зәуіде,

	Бұрылып бәлки соғарсың.



	Қандағаштан төменде –

	Бетегелі боз дала.

	Кездессең кәрі еменге –

	Тағзым ет, қыз, бозбала!





КӨКШЕТАУ




	Көкшетау – көк күмбездей төңкерілген,

	Орманмен сексен көлі көмкерілген.

	Аралы мұхит-түздің – алтын бесік,

	Ауысқан ертегіге ертегіден.



	Шортанды, Шалқар, Шабақ, Бурабайдың

	Көлдері көздей сырлы, көктей айдын.

	Теңіздің тетесіндей тентек өскен,

	Толқыны жағаға ұрып шашады айбын.



	Тамыры табиғаттың дәрі толған,

	Аңқиды, шайқаса жел, жұпар орман.

	Шыңдары дулығадай шыңылдайды,

	Мәлімсіз қай ғасырда пайда болған.



	Көкшедей жер сиқырын көрмедім мен,

	Төсіне бөбегіндей өрледім мен.

	Шот маңдай батыр құзға ұқсамақ боп,

	Найза ғып қаламымды сермедім мен.



	Бой бермей, үйреншікті текірекке,

	Шапшыды ыстық фонтан көкіректе.

	Арман да, махаббат та тәтті дерт қой,

	Бір емес, болдым душар екі дертке.



	Серілер паналаған үңгірлері,

	Ішіне кіріп барсам, дүңгірледі.

	Аһ ұрып өкініштің отты селі

	Шықты ма жарып содан, кім біледі!



	Еліктеп сал Біржанға айқайладым,

	Даусым жоқ, айтар әнді айта алмадым.

	Көз салдым қыр басынан жан-жағыма,

	Қай жерде жатырсың деп майталманым.



	... Ұласқан көкжиекпен байтақ егін,

	Тарихтың арқауы деп айтар едім.

	Ата Асан, енді іздесе жер ұйығын,

	Таптым деп, Көкшетаудан қайтар едің.



	Хош болшы, айналайын Көкшетауым,

	Қаланған шебер қолмен текше тауым.

	Кеудемде сағыныштың сары бұлты,

	Сорғалап көк сиядан құяр жауын!





„САРЫ ЖАЙЛАУ”


	(Әбікен Хасеновке арналған)



	Шалқытшы аға, «Сары жайлауды»,

	Күй сағымын белестетіп;

	Сыңғырлы өзен, самал тауды

	Көз алдыма елестетіп.



	Сіңлісіндей Сарыарқаның –

	Сыңсытшы, аға, «Сары жайлауды».

	Күй сиқырын жаратамын,

	Қыздың ұзар назы аяулы.



	Сағыныштан сап-сары боп,

	Көп боздаған Бозінгендей;

	Әуеннің бұл аңсары көп,

	Жаның сезер, өзің білмей.



	Төгілтші, аға, «Сары жайлауды»,

	Тұла бойым шымырласын.

	Әлемде асыл не қаяулы,

	Жүрсгіме сыбырласын.





ҚАСЫМ АМАНЖОЛОВТЫҢ ДОМБЫРАСЫНА




	Домбыра қайран, қалыпсың қаңсып,

	Ақ төсіңе қоныпты шыбын.

	Ақынға едің әріптес таңсық,

	Жабырқап неге жатырсың бүгін?



	Сағаңа мұңлы оралып бір күй,

	Күмбірлеп кеудең толқушы еді ылғи.

	Ішегің егіз бойға тоқ беріп,

	Шымырлап жүрек кетуші еді еріп.

	Назқоңыр сазбен ыңыранта тартып

	Отырушы еді Қасымым балқып.

	Сол күйің қайда, дариға, бүгін,

	Домбыра сылқым, не болды саған.

	Үзіліп шипа сиқырлы үнің,

	Шынымен жырың болды ма тамам!!





АЛАТАУ




	Армысың, Алатауым, айналайын,

	Сағындым, ақ төсіңді аймалайын!

	Шыңыңа бір шықпасам кете алмайыьщ,

	Әр жолы Алматыма келген сайын.



	Шаншылып көк тіреген заңғар шыңның

	Үстінен бейне бүркіт қарап тұрмын.

	Астында аяғымның бұлт айналып,

	Бұрқырап құйып жатыр сайға құрдым.



	Қияңда қатар өскен тайталаса

	Қарағай алқаракөк, жасыл арша.

	Бар көркін бәсекеге айдағандай,

	Базары табиғаттың таң-тамаша.



	Сымбатың айбарыңа бек жарасқан,

	Алатау, сүйем сені бала жастан.

	Сүйемін шыңдарыңды алма-кезек

	Гудоктың ащы даусын ала қашқан.



	Алатау, маған ыстық алаптарың,

	Жапсарлап Қаратауды жатқан жалың.

	«Орамал тон болмайды, жол болады»,

	Алып қал ерке ұлыңның қолда барын!





АЛМАТЫҒА




	Жүрекке табиғаттан сыр тыңдаған

	Су екеш суың да ерке сылқылдаған.

	Алатау аясында, жәннатында

	Кім туып, кім ержетіп, кім тұрмаған.



	Алматым, айналайын, алтын бесік,

	Сағынбан сені қалай, өзіңде өсіп.

	Кілем боп аяғыма оралады

	Бағыңның жапырақтары желдей есіп.



	Қолымда балбыраған қызыл алмаң,

	Бағыңнан өз қолыммен үзіп алған.

	Сиыңды апарайын Астанама,

	Ежелден жалқы ләззәт маған арзан.



	Алматым, мақтанышым, қолда барым,

	Көрмесем көп күн сені – көңіл жарым.

	Аққудың баласындай аралдағы,

	Айықпай қойды өзіңе ынтызарым.



	...Алайын шалғыныңа ат шалдырып,

	Алдымнан тоспастай ғып жат, жарлымыз.

	Келгенше қайта оралып кім бар, кім жоқ,

	Кетейін сағынышты хат қалдырып!



	* * *

	Армысың, алыстағы аяулы аулым,

	Мен де кең дүниеде есен-саумын.

	Тек қана, құрдастармен сайрандаған

	Сағындым кербез төсін Қаратаудың.



	Қараңа кезім жетпей, көңілім жетіп,

	Қараймын терезеден есім кетіп.

	Жалынсам соғар емес жүйрік пойыз,

	Сымпылдап түстік жерден барады өтіп.



	Талай көш өткен сүйдім ен даланы,

	Қартаның бетіндегі мең даланы.

	Көңілімнің кегершінін ұшырайын,

	Ұрпақтар ауысқанмен, жер қалады.



	Армысын, алыстағы аяулы аулым,

	Мен де кең дүниеде есен-саумын.

	Хош, хош деп қақ тұсыңнан барам өтіп,

	Қол бұлғап құздарына Қаратаудың.

	24. ХІ-1956 ж.

	Москва-Алматы поезы.



	* * *

	Шөлейт-шөлде, қараша үйде туыппын,

	Панасында кереге мен уықтың.

	Сарша белде тәнімді алғаш жуыппын,

	Қайда жүрсем шөлейтке сол жуықпын.



	Жөргегінде мейірбанды бесіктің

	Бірде күліп, бірде жылап өсіппін.

	Жел қайықтай сахарада есіппін,

	Жел қайықтай мұхитында несіптің.



	Түзіме сол қайта сапар шегейін,

	Жүрегімнің жұлдыз нұрын төгейін.

	Кәрі әжемнің көтерейін мерейін,

	Өлеңімнің гүлін теріп берейін.



	Шөлейт – шөлде, қараша үйде туыппын,

	Панасында кереге мен уықтың.

	Тұрсам да енді сәнді үйінде шаһардың,

	Сол баяғы қараша үйге жуықпын.



	Шарласам да сансыз аймақ өмірде,

	Сол қараша үй жүр ұдайы көңілде.

	Ащы-тұщы тіршілікті кешсем де,

	Өзгермедім туа біткен сенімге!



	Болсам да мен сиқыр сөзге майталман,

	Өзіме өзім ырзамын деп айта алман.

	Сынар мені ғаламда тек туған жер,

	Талай мәрте шақырып ап, қайтарған.



	Өлеңнің де жансызы бар, жаны бар.

	Жаны бары келешектен табылар.

	Мен сенемін, кейін мені таниды –

	Жүрегіне шапқан қызыл қаны бар!

	1947-1962.

	Шолаққорған Москва.





КЕР ДӨНЕН




	Жол ұзақ, бүлкілдей бер, кер дөненім,

	Жағады жорға аяңмен тербегенің.

	Шабар ем сары белден сағым қуып,

	Жаныма батады тек терлегенің.



	Жалбаңдап жапсарында көшкен елдің

	Бес жастан тайға мініп өскен едім.

	Он бесте осы адырдан көкжал қуып,

	Өкпесін шаңқан боздың тескен едім.



	Мен енді азаматы астананың,

	Әке боп бір үй ішін басқарамын.

	Бірақ та туған жердің топырағында

	Баяғы тайға мінген жас баламын.



	Жер шалғай, жас балаға жеткізбейді,

	Сиқыр шал титық құртпай өткізбейді.

	Жеткенше шеткі ауылға елегзимін,

	Көңілім кең жайлаудан көпті іздейді.



	Адамның баласындай сағынарың –

	Сенің де өз үйірің, жануарым,

	Қайшылап құлағыңды кісінейсің,

	Шалғайды серік болып сары уайым.



	Жол ұзақ, бүлкілдей бер, кер дөненім,

	Құлдилап, көп жер ұтып, дөңгеледің.

	Көктемге қарсы ұшатын қарлығаштай,

	Сағынған сахарама мен келемін.



	* * *

	Сиқыр бұлак, көз жауқарын аласың,

	Қайдан шықтың, қайда лағып барасың?

	Сар даланың саурын тіліп таспадай,

	Табиғатқа тұрсың беріп жарасым.



	Тау суының тыңдап күйін сылқылдақ,

	Орнаттың ба жағаңа саз былқьілдақ?

	Бір ғасырда бір-ақ туар дарындай,

	Жапан түзден шықтың ба әлде бұрқылдап?



	Шалқырсың ба қиыр асып, көл болып,

	Кетерсің бе сіңіп құмға шөл болып;

	Қауын-қарбыз сабағында шымырлап,

	Жатарсың ба көгендеулі төл болып?



	Жырың – ағын, жұмбақ жаһан – тұрағың,

	Ессе самал, сыбдырлар тек құрағың.

	Сылқылдаған күлкің жайлы құлаққа,

	Қайсы өзеннің сіңлісі едің, шырағым?!





ШАТҚАЛ




	Баурында Ақшоқының бір шоқ жыңғыл,

	Сол жерден басталған сай ұңғыл-шұңғыл.



	Қияны барлап ұшып жүрді бүркіт

	Шатқалдан шықпас па деп қоян үркіп.



	Секектеп, түлен түртіп, сорлы қоян,

	Шүйілді тас төбеден бүркіт – ноян.



	Бүрді де бақ еткізіп ұмар-жұмар,

	Сілкініп тұрды қыран қанып құмар.



	Шатқалдың әмсе осындай мінезі бар, –

	Не қырсық, не олжа одан ұшырасар.





КҮЗГІ ЖАПЫРАҚ




	Қалтырап жерге қонады

	Ағаштан әлсіз жапырақ;

	Тентегі күздің тонады,

	Құлазып қалды атырап...



	Жел қуған қаңбақ сүрініп,

	Жеріне жеткен жығылды.

	Тырналар көшті шұбырып,

	Үңгіріне аю тығылды.



	Құлазып қалды атырап,

	Адамдар, бірақ, қашпады;

	Жамылып қалың жапырақ,

	Тіршілік қамын бастады.





ШЫРПЫ




	Кіп-кішкентай шырпылар –

	Дүниенің жойқын алыбы.

	Тұтатсаң бірін, бұрқырар,

	Қасыңды шарпып жалыны.



	Сіңлісі күннің о да бір

	Секілді – жалын өлшеулі.

	Тұлданар шырпы едәуір

	Жандырсаң білмей мөлшерді.



	Жаныңнан қалмас жолдасың –

	Тамызғы отың сол шырпы.

	Прометейдің олжасын

	Қастерлер қазақ ел-жұрты.



	Өлімге сірә кім құмар,

	Ойлантпас кімді жол қамы.

	Шырпылар, титтей шырпылар

	Ұласпаса өртке болғаны.





ТЕМІРШІ




	Күмбірлі үйге кеудесі толып,

	Зейнеттің күйін шертеді көрік.

	Сарғайған күзгі жапырақтай болып,

	Қашады жалын, сағымдай семіп.



	Соғады балға, ұшқындайды ұшқын,

	Шапақтай кешкі балқиды темір.

	Мейрімі жаздың, ашуы қыстың

	Секілді сурет елестер не бар.



	Білектің күшін сынаса ұста,

	Шақырып дауыл уілдер көрік.

	Сілтеп қал, достым, сілтейтін тұста,

	Қашаған мезгіл бермейді ерік.



	***

	Табиғат жұлдыздардан шашу шашып,

	Шалғайдан Айды қойған көлеңдетіп.

	Киініп жасыл киім болған ғашық

	Жер шары өзендермен өлеңдетіп.



	Жиналған бикештердей бастаңғыға,

	Үркерлер ым қаққанда Ай – жеңгесіне;

	Айдың тарғыл балғасын жастанды да,

	Барып қонды ракета кеудесіне.



	Барып қонды ракета кеудесіне,

	Аңыз болған Айдың сол сырын тыңдап.

	Түседі музыкадай кейде есіме

	Сорғалап ызыңдаған сол бір жұмбақ.





ӘЛДИ, БӨПЕМ




	Әлди, әлди, әлди, бөпем,

	Әлдилейін, уаншы.

	Шырылдамай жұрттан бөтен,

	Сәби құсап қуаншы.



	Әлдилейін тыңдашы, еркем,

	Бесік жыры лебізін.

	Шайқайын бір бейне желкен,

	Қоңыраулы әннің теңізін.



	Қорып жаудан ерлік салтын,

	Қай майданда жүр әкең.

	Білерсің сол жердің парқын,

	Біледі деп дәметем.



	Әлди, әлди, әлди, бөпем,

	Ән тыңда да уаншы.

	Келсе жеңіс келер көкең,

	Жеңіс тілеп қуаншы.



	Талпындың ғой балапаным,

	Сездің нені балақай.

	Тартады ғой алақаным,

	Әлди, әлди, алақай!





ДӘМ ТУРАЛЫ ЖЫР




	Бесбармақ – мың жасаған кәрі тамак,

	Нәріндей табиғаттың дәрі тамақ.

	Тізбектеп сүр қазыдан алка таққан

	Сұлу ғой, сүйкімді ғой сары табақ.



	Бүркіттің тырнағындай шанышқымен

	Қартаны қос-қабаттап жаныштым мен.

	Үстінде аталы астың сұқбат құрып,

	Әр тілде әр жақсыменен табыстым мен.



	Әр үйдің от басында мәңгі думан –

	Еңбектің егізіндей дәмнен туған.

	Желік бар қанымда ыстық шарапқа ұқсап

	Тараған бесігімде сорпа-судан.





БІР ЖОЛДАСТЫҢ СЫРЫ




	Лапылдаған осы мен өрттімін бе,

	Арыстандай ыңранған дерттімін бе?

	Шыға келер майданға ат ойнатып,

	Сөз семсерін суырған серттімін бе?



	Неге менен кей адам қаймығады,

	Жау көргендей жүрегі шайлығады?

	Неге, неге тілейді күбір-күбір,

	Күн тууын басыма айнымалы?



	Неге өсекпен жанымды жаралайды,

	Неге ізімді аңдиды, алалайды.

	«Дос» дегенім болыспай, бұқпантайлап,

	Неге, неге жазықсыз табалайды?



	Шатқалаңда жол таптым естілікпен,

	Сүйенішті көп көрдім көпшіліктен.

	Жаңалықтың бас идім жалауына,

	Коммунисше сайысам ескілікпен.



	***

	Жазыпсың хат өлеңмен

	Сәбиі жырдың, шырағым!

	Шыбықтай жаңқа көгерген

	Бейкүнә сенің сұрағың.



	«Ақындық жолы қиын ба?»

	Оған жауап айта алман.

	Жарасар біздің ұйымда

	Сөйлесе басқа майталман.



	Үстінде сымның қалтылдап

	Ойнаған циркач секілді,

	Ақынға ерме жалтылдақ,

	Екен деп фокус өтімді.



	Емеспін әккі тренер,

	Үйретер жоқ тәсілім.

	Өмір – майдан, кіре біл,

	Жауынгср бол да, жас інім!





БЕСІКТЕГІ БӨБЕК


	(Шиллерден)



	Құндақта құйттай өседі еркін,

	Бақытты – бөбек іңгәлаған.

	Есейіп өсе келгенде бертін,

	Етеді тарлық қиырсыз жаһан.





АҚБОТА




	Арқаның азат жазында

	Қызара бөртіп қымызга,

	Самалды таудың сазында

	Ұшырасты ақын бір қызға.



	Аққұба – қыздың ажары,

	Арманнан алыс дәмелі;

	Сабырлы, сырлы назары,

	Ботадай көзі әдемі.



	Көргенде қызды сымбатты

	Жас ақ қайың тәрізді.

	Шыдамады ақын, тіл қатты,

	Алдына салып әзілді:



	– Бір ақбота жоғалып,

	Айла-ақылдан адастым.

	Келді де ізі оралып,

	Ауылға Сіздің жанасты.



	Екен тым көзің жанарлы,

	Қөрмедің бе, қарындас?

	Бір жоқты бір жоқ табар-ды,

	Табылмай дауым арылмас...



	Қыз түлкідей қырланып,

	– Қызық екен сөзіңіз,

	Деді күліп ұрланып,

	– Жүр екен келмей кезіңіз.



	Жоқ табылар жоқтаса,

	Жоқшым, жолға қонбаңыз;

	Алыста емес ақбота,

	Ал, бірақ, әуре болмаңыз!





„ҚАЙНЫМ-АУ!” ДЕДІ


	(Өзбек ақыны Миртемірдің ізімен)



	– Жеңеше-ау!—дедім,

	– Қайным-ау! — деді.

	– Жеңеше жан! — дедім,

	– Айнам-ау! — деді.



	– Сықылықтай бермей, сүйгізші,— дедім,

	– Қартайдық қой, қайным-ау! — деді.

	– Қартайган көңіліңді игізші,— дедім,

	– Ох, есімнен тандым-ау! — деді.



	– Етпеші әжуа, жеңеше! – дедім.

	– Расымды айтам, қайным-ау! – деді.

	– Еркелетші ендеше, – дедім,

	– Ох, есімнен тандым-ау, – деді.



	***

	Қағады жігіт кақпаны,

	Жұлқынады ит абалап.

	Үйге бұл салған «аттаны»,

	Келді деп ұры жағалап.



	Ах, азулы овчарка,

	Танымай жүрсің ұрыңды.

	Жарты ғасыр жас шарқы,

	Ұрың бір сұм жырынды.



	Көлікке-темір өңгертіп,

	Көшемен сырғып өтерде,

	Еркелеткенін жөн көріп,

	Табаныңды көтерме.



	Өз қожаң – сенің шын ұрың,

	Белгісіз жолмен байыған.

	Мойныңа салып шынжырын,

	Сырғызған қарғы шайыдан.



	Мінберге шықса шалқайып,

	Қайыспен қарнын қынаған.

	Жаттанды сөзбен қартайып,

	Туынды сөзді сынаған.



	Бәйбішесімен ерігіп,

	Дачаға кетті ол таудағы.

	Балдызы үйде зерігіп,

	Аңсайды биді баудағы.



	Балдызға сол хабарла:

	Келіп тұр абзал әріптес.

	Махаббат шайқар самалда

	Жарасар жасқа сауық кеш.





БІР СҰЛУҒА




	Сұлу қылып жаратты сені тәңірім,

	Сондықтан да балайды теңіне әркім.

	Байқай ма жұрт, білмеймін, байқамай ма,

	Мен байқасам, тұлғаңда бір-ақ бар мін.



	Шар айнадан көркіңді күнде көріп,

	Өз көркіңе боласың өзің жерік.

	Әттеген-ай, айнасыз жалғыз болсаң,

	Айна орнына болар ем өзім серік.



	***

	Шалқыса арай ажарың,

	Талпынады ерке жүрегім.

	Түскенде қиғаш назарың,

	Үмітке мас боп жүремін.



	Жазуын оқып көзімнің,

	Жазылмас дертке налисың.

	Ұзатпай жатқан сөзімнің,

	Төркінін жыға танисың.



	Ел қонбаған бейне арал

	Махаббаттың мен жоқшысы.

	Жеткізбей қойды жас марал

	Бүркітке сынған топшысы.





СӘБИТ АҒАҒА




	Бәйгеден сансыз келген жүйрік тарлан,

	Сонда да таусылмайды тірлікте арман.

	Алпыстың аскарынан талпынады,

	Бұлдырап алты белес алпыс қалған.



	Зер салсаң қалам атты қадамыңа,

	Уәй, Сәке, Сіз бір жүйрік саналыға,

	Жүректің қазынасын шашыпсың мол,

	Керегін әркім іздеп алады да.



	Бір өзің халқыңның бір ғасырындай.

	Қолдағы жақсы-жаман асылындай,

	Той деген біреуге ермек, біреуге сын.

	Барымды алып келдім жасырынбай.



	Өмірдің бесігі әлі ерте дейміз.

	Жаныңа шаңқай түстей еркелейміз.

	Сақтаған жарты ғасыр сөз шарабын,

	Құмарта жұртқа жалпақ берсе дейміз.

	15 ноябрь, 1960.





ТҮЛКІ МЕН ТОРҒАЙ


	(Лев Толстой әңгімесі бойынша)



	Бұтақта отыр еді торғай қалғып,

	Қу түлкі әлдеқайдан келді қаңғып.



	– Торғай жан, бүрсигенше тоңып жалғыз,

	Қасыма келші ойнап бейне балдыз.



	– Дұрыс қой, тарлан түкем, – деді торғай,

	Отырмын қу бұтақта жерге қонбай.



	Жортқасын жерде аңдар азулы өңшең,

	Әзелден күтінуді жөн көруші ем.



	– Торғай жан, – деді түлкі, – сүйінші бер,

	Орнады бейбітшілік, тыншыды жер.



	Аң біткен татуласты жер бетінде,

	Күн туды таң-ғажайып кем-кетімге.



	– Япырмай, – деді торғай, – аузыңа май,

	Отыр ем қу бұтақта зәрем қалмай.



	Жерге осы келмекші еді арлан тазы

	Қоянды кұтқармайтын қысы-жазы.



	– Не дейді мына шірік? – деді түлкі.

	Кейпінен қашты ілезде сиқыр күлкі.



	Құйрығын бұлаңдатпай, қысып алып,

	Зытпаққа тұрды түлкі оңтайланып.



	– О, түке, – деді торғай шық-шық күліп,

	Демеп пе ең жаңа «орнады бейбітшілік?



	Түлкі айтты: – Орнағаны рас, бірақ

	Ит итке сенім бар ма, торғай шырак.



	Салайын антұрғаннан аулаққа ірге,

	Ал, сізбен кездесерміз және бірде.





САРЫ ШЫМШЫҚ САТИРА ЖАЗДЫ


	(мысал)



	Мұқатпақ боп үйрек пен қазды,

	Сары шымшық сатира жазды.



	«Үйректің тұмсығы талпақ» деді,

	«Қаздың табаны жалпақ» деді.



	Үйрек пен қаз бұған пысқырмады,

	Шымшықтың сөзін құйрығына

	қыстырмады.



	Бірақ шымшық сатирик атанды,

	Әуені болды кәдімгідсй мақамды.



	Содан бір күні мейманасы тасып,

	Үйрек пен қаздан асып,



	Қырғидың өзін айналдырды;

	Бұнысы қырғиды қайран қылды.



	– Мына шіркін не дейді, – деді қырғи.

	«Мас боп жүреді, – дегені несі, – ылғи».



	– Ішкілігі түскірді ішпеуші едім ғой,

	Шымшықтарды ғана мойнынан тістеуші едім ғой...



	Сөз түйіні:

	Сатира жазба демейміз,

	Ұшқарылықты ғана сыпайылап шенейміз.





ӘҢГЕЛЕК




	Сап-сары боп дөңгелеп,

	Пісіп те қапты-ау әңгелек.

	Қимай тұрмын үзуге,

	Ақынға, бірақ, дәм керек.



	Исі шыққан әңгелек,

	Ақынға тәтті дәм керек.

	Сіңлісінен қауынның

	Талғампаз таңдай дәндемек.





ТАҢҒЫ ЫРЗЫҚ




	Құшағынан қызғанып түннің,

	Шымшиды мені жеңгесі жырдың.

	Алдынан шығып айдарлы күннің,

	Арайлы таңмен табысып жүрмін.



	«Ырзыққа таңғы» артпаған үміт, –

	Шошыған бұрын шығуға жолға.

	Аталар мың жыл сақтаған үміт,

	Жол жүрсең, қонар құс болып қолға!



	Жетімдік зарын шектім мен жастай,

	Ризық таңғы табылды жұрттан.

	Толықсып енді өлеңге мастай,

	Баршаңа жырды сыйлаймын сырттан.



	Пейілімде менің – жеріңдей кендік,

	Жетімге талшық меймандос елім.

	Жүрегім, жаным түгелдей сендік,

	Жүгіңнен жолда майыспас белім!





ШАҚПАҚ




	Ақ тасты соқтым мен ақ тасқа,

	Шашырады ұшқыннан жұлдыздар.

	Иреңдеді ширатылған мақта,

	Қашты құйттай құндыздар.



	Бұтаға кәрі қоңсы қондым,

	Шәлісін шайқап, жалын лаулады.

	Мен адамзат тарихына шомдым,

	Шырқ айналды әлемнің аумағы.



	Ей, адамзат, өзіңнен енші алдым,

	Мен – сенің тіршіліктегі белгің.

	Мен де шақпақша талай жандым,

	Келмейді, бірақ, шақпақша сөнгім!..





ЖҮРЕГІМ МЕНІҢ




	Долданса дауыл, – құл мұхит,

	Тұнығы қалмас шайқалмай.

	Жүрегім менің – тұңғиық,

	Тұнығын бұзбас Байқалмай.



	Байқалдың түбі қызыл от,

	Бетіне теппес аптабы.

	Шөлдеген жанға сусын боп,

	Шарада толқып жатқаны!



	Құйса да кәусар мың қиық,

	Шарадан шықпас шалқардай.

	Жүрегім – жасыл тұңғиық,

	Жаһанда жалғыз Байқалдай!



	Сапырып көңіл күйін тереңдерден,

	Жасаймын сиқыр сусын өлеңдерден.

	Лебізің құлақ құрышын қандырады,

	Әлемде қашады тек кереңдерден.



	Лаулаған тұла бойым қызыл өлең,

	Өлеңнің жалынына жүзіп өлем.

	Көктеммен көріскенше асығам мен,

	Өмірімнің келе жатып күзіменен.



	Арада алты ай жатар қар жамылған,

	Бетіне сары аяздан зәр жағынан.

	Шиқылдар ақ белесте алақаншық,

	Адасып шілдедегі сары сағымнан.



	Шыдатпай шалғайдағы өрттің лебі,

	Сөгілер мұз боп қатқан серттің белі.

	Сыланған сұлу қыздай шығар көктем,

	Табылып табиғаттан дерттің емі.



	***

	Назды әуен әлдилеген бесігімнен,

	Сыбызғы жеткен сыңсып есігімнен.

	Құлаққа мұң мен бақыт түгел дарып,

	Уантар ғұмыр бойы қос уілмен.



	Көрдім көп жақсылықты, жамандықты,

	Жомарт жан қарсы ап мені, сараң бұқты.

	Қатпаған бұғанама аямастан,

	Бір тарих салды аударып тамам жүкті.



	Сыбызғы ән әлдилеген бесігімде,

	Ұштасты талмаурай кеп осы күнге.

	Болдым жақ қайда жүрсем махаббатқа,

	Күндеске болмай пұрсат өшігуге.



	Өмір түз, түздің жолы тарау-тарау,

	Тосады тоғысардан көңілі қарау.

	Жүрегін жалау етіп өтеді ақын,

	Жанады қызғалдақша жалғыз жалау!



	***

	Аңсарым өлең еді ес білгелі,

	Ескірді жыр, арай таң ескірмеді.

	Шымшыды жүрек қылын өкінішім,

	Күй сырын көкейкесті кеш білгелі.



	Көңілдің түніне өлең жақты шырақ,

	Жеткізбей бірте-бірте кетті жырақ.

	Жанымды әлдилемей жылы лебі,

	Сарғайдым сағынышта жалғызсырап.



	Тиді ме құпия енші өмірден бұл,

	Сырымның сыбағасын көңілден біл.

	Қарайған өртке күйіп сары жұртта,

	Құлпырар жылға жетпей қызғалдық – гүл.



	***

	Сарнаған сары жазда сары аурудай,

	Ақ қыста ыңқылдағап кәрі аурудай;

	Қажайды көңіл қамын қамсыз түнде

	Шалғайдан талмаураған сазды сырнай.



	Жеңгедей әлдилейді сиқыр сырнай,

	Балдыздай шымшылайды ұйқы қимай;

	Екеуі қашады ылғи таңды арайдан,

	Жабықтым жаяу қалған жылқылыдай.



	Көңілдің ұйқылы-ояу өмірі тар –

	Жеткенше таңғы арайға болады зар!



	***

	Жанады қызыл шоқ боп дара жұлдыз,

	Қара аспан кұлпырады қара құндыз.



	Жүрегім сүйрік жалау бұлқынады,

	Қара аспан қара құндыз құлпырады.



	Құлпырып қүпиясын қызғанады,

	Ай туса, сұрғылт тартып, сызданады.



	Қашады ғаламға сол сұлу қиял,

	Жете алмай қайтсаң жолдан, жерден ұял.



	Жанады космонавтай алау жүрек,

	Жарылып жол аш, шексіз қарау түнек.



	***

	Жаз бен қыс көкірегімнен орын тепкен,

	Жазықсыз жаным жырдың қорын төккен.



	Қанымның мыңнан тамшы уын татқан

	Кей қаскөй шабытыма өш шалқып жатқан.



	Білекті қызыл тілім менің мықты,

	Озықтан жеңілмеді, теңін жықты.



	Тағдырым – бұлтты айдаған қара дауыл,

	Болма дос, жетер болсаң – дара бауыр!





ҚАРЫНДАШ




	Қандасқан жанды көп көрдім,

	Сойылдасып сарт та сұрт.

	Мекені болды кептсрдің

	Бидайық шыққан қанды жұрт.



	Дұшпанмен мен де сайыстым,

	Сойылым болды қарындаш.

	Салмақтан сұмдық майыстым,

	Кеміді талай жарым жас.



	Қолымда қалды қарындаш,

	Жолдасым бұқса, жасқанса.

	Бауырмал бейне қарындас,

	Көңілінде ыстык жас қанша!



	Кептерлі жұрттан жыр тыңдап,

	Көктемше көңілің жаңарар.

	Қалады қаның бұрқылдап,

	Қорғасынға ыстық қаланар.

	Мен риза саған, қарындаш!





ТОРҒАЙЛАР ТОЙЫ




	Рауандап алтын таң атады

	Мен жатқанда ұйқылы-ояу.

	Торғайлар шулап тіл қатады

	Көк теректен тереземе таяу.



	Менен жақсы біледі-ау торғай

	Боларын, сірә, күннің жылы.

	Екі көз – маңдайға біткен сордай,

	Сәріде мен – мүлгудің құлы.



	Мұңдық торғайлар той тойлайды,

	Жіңішке әнін құбылжыта.

	Жіңішке бал жүрекке бойлайды,

	Жатам мен сиқыр ызың жұта!



	Ұяда көргем балапаныңды,

	Көргенмін мен аузын ашқанын;

	Төсегем мамық алақанымды,

	Елжіреп жарасыз жас жаным.



	Шашайын шашу сақталған жаннан,

	Торғайлар мәңгі мерекеңе.

	Напаха қораш, ақталған жаннан

	Қосылсын, бейбақ, берекеңе!





	СҮТ ТУРАЛЫ ЖЫР



	Беруші еді-ау қалқып көбігін,

	Кейде шеше, кейде жеңге.

	Шымырлап, ернеуден асса төгіліп,

	Көмуші еді-ау бейне емге!



	Қай жерлерден келдің, жаным,

	Шығыстан ба, Батыстан ба?

	Бейне толқыған мөлдір таңым

	Айлы ақ түнмен табысқан ба?!



	Құйды ма саған сауыншы алғыс,

	«Болсын, – деп, – шипа бұйырған жанға!»

	Төкті ме әлде жауыңша қарғыс,

	Емшектен еңіреп құйылған таңба?!



	Сауыншының аңқылдақ пейілін

	Сүйемін мен – адалдығын сусынның,

	Мен де кейде болмасқа кейідім,

	Болмадым тек, құлы құлқынның!



	Сағынған сүтім, қай жерден келдің?

	Айтшы, адамның көкірек нәрі?!

	Жырылмай келсең аузынан төлдің,

	Тамшыңды әрбір етейін дәрі!!





	Сүйемін мен ботаның боздағанын,

	Сағынышты қайдағы қозғағанын.

	Сүйемін мен тырнаның қайтар кезде

	Зеңгір көктен «Хош, хош!» деп созған әнін.



	ІІІешем менің сауыншы, өзім ақын,

	Қайда жүрсем малшыға жаным жақын.

	Самолетпен аспанда келе жатып,

	Сағынамын колхоздың ақбоз атын.



	Қой маңыраса көрмекке қошақанын,

	Мен өлеңнің қозысын босатамын.

	Дөңгеленген таңы аппақ ақбөкенді

	Бишісіне даланың ұқсатамын.



	Сүйемін мен ботаның боздағанын,

	Сағынышты қайдағы қозғағанын.

	Махаббаттың базары өзіңде ғой,

	Күндемейді өзгеден озбағанын.



	Табиғаттың төсінде өскенмін мен,

	Нелер қызық басымнан кешкенмін мен.

	Шала мас боп шарапсыз сахарада,

	Сары желдей сары атпен ескенмін мен.



	Армысың, алыстағы аяулы аулым,

	Мен де кең дүниеде есен-саумын.

	Тек қана құрдастармен сайраңдаған

	Сағындым кербез төсін Қаратаудың.



	Қараңа көзім жетпей, көңілім жетіп,

	Қараймын терезеден есім кетіп.

	Жалынсам соғар емес жүйрік поез,

	Сымпылдап түстік жерден барады өтіп.



	Вагонның у-шуынан ішім пысып,

	Қиялым шарықтайды қиянға ұшып.

	Ынтығам дидарына кәрі таудың,

	Еріксіз өткен-кеткен еске түсіп.



	Үстінде туған жердің болып бәйік,

	Шалғайдан ұшсын жырым қанат жайып.

	Мұхиттың жалында ойнап жүрмін өзім,

	Қайықтан қауіп қылмай алма – ғайып.



	Өстім мен қарабастың қамына епсіз,

	Өгей ұл мен емеспін үрдіс-тексіз.

	Өлеңнен басқа өнер қонбады, рас,

	Болса да дәмем менің шетсіз-шексіз.



	Сол өлең, туған ауыл, базарлығым,

	Оны да болдым жазып азар бүгін.

	Көлеңкең көңіліме түссе – қайғы;

	Арайың жетсе шалқып – ажарлымын.



	Армысың, алыстағы аяулы аулым,

	Мен де кең дүниеде есен-саумын.

	“Хош, хош!” деп қақ тұсыңнан барам өтіп,

	Қол бұлғап құздарына Қаратаудың!



	***





Ғабит Мүсреповке




	Өмірдің өтіп сабағын,

	Әлемге барлай қарадым.

	Тілімнің қызыл садағын

	Дұшпанына елдің қададым.

	Сіңірдім бойға қаланың

	Алуан тарау амалын.

	Сүйдім де қоңыр самалын,

	Кеңдігін алдым даланың.



	Керілген түздей керенау,

	Жүрісім менің кейде шау.

	Алдымда, бірақ, заңғар тау,

	Қойнауы жыныс, қалың нау,

	Тұрса сонда тосып жау –

	Тап берерлік қағілез,

	Қимылым бар оқтай тез.



	Жортысқанға жол бермес,

	Арбасқанға дендемес,

	Шымшығанға сыр бермес,

	Бітене бидай көк сұлы,

	Қаны теппес көк сірі, –

	Болмағанға сырмінез

	Тосатыным сол мінез!





АЛМАТЫМ!




	Талпынам өзіңе ылғи болса лажым,

	Қалады аулақта ұмыт өкпс-назым.

	Толғаймын туған тілдің пернесін мен,

	Кеудемде күмбірлейді көңіл сазым.



	Қарық етіп күнде алдынан үміт шіркін,

	Әр жерде қалған менің жиған мүлкім.

	Талаптың сапарында жүрмін жортып,

	Сағына соғып саған дүркін-дүркін.



	Алайын шүйгініңе ат шалдырып,

	Алдымнан тоспастай ғып жат жарлылық.

	Келгенше қайта айналып кім бар, кім жоқ,

	Кетейін сағынышты хат қалдырып.



	Жүрекке табиғаттан сыр тыңдаған

	Су екеш суың да ерке сылқылдаған.

	Алатау аясының жаннатында

	Кім туып, кім ержетіп, кім тұрмаған.



	Алматым, айналайын, алтын бесік,

	Сағынбан сені қалай өзіңде өсіп.

	Иісіндей нәрестенің етеді ынтық

	Бағыңның жұпар желі баурай есіп.



	Алматым, мақтанышым, қолда барым,

	Көрмесем көп күн сені – көңіл жарым.

	Аққудың баласындай аралдағы,

	Айықпай қойды өзіңе ынты-зарым.



	***





С. Есениннің ізімен




	Жас төкпен, өкінбен өткенге,

	Өтер барша – гүліндей алманың.

	Алтынша сарғаяр шақ жеткен бе,

	Мен – жасарман қайтып, алдар арманым!



	Семді жастықтың балауса ажары,

	Еріннің жалыны – енді олқылы.

	Қайда көздің шыдатпас жанары,

	Қайда сезімнің шыдатпас толқыны?!



	Өттің бе елестей, өткен күнім,

	Жомарт мұратқа, сараңдық, жеттің бе?

	Таңынан бейне өмір көктемінің

	Сар желіп сары атпен өттім бе?!



	Гүлдеудің ақыры – азалық әзелдей,

	Үйеңкінің мыс жапырағы үзілер.

	Тілеймін игілік, назымды жазам мен,

	Дүниедс бұл еншіміз – сызды жер!





АНА ХАТЫ




	Анаң пақыр сағынды бек

	Шалғайдағы шырағын.

	Дұғай-сәлем айтады көп

	Сәби кезгі түрағың.



	Оң қабағым тартса, тосып

	Сені, көзім талады.

	Сол қабағым тартса, шошып,

	Көңіл күдік алады.



	Жақсы-ақ едің жастайыңда,

	Барша ауылға бауырмал.

	Болғанда адам, бас қамың ба,

	Іздегенің, тауып мал?



	Напахамыз сенен көрген,

	Өзіңе аян, шамалы.

	Қайран дәме көлеңдеген,

	Түсі сынып, налалы.



	Әлгі өзіңмен құрдас түйдей,

	Мырзағаның Ерманы.

	Айғыр мініп астына үйдей,

	Үйіріп жүр ферманы.



	Елге балам, қайтсаң нетер, –

	Көрім жуық байқұспын.

	Өнерің де осы жетер,

	Өзгелер-ақ айға ұшсын.



	Анаң пақыр сағынды бек

	Шалғайдағы шырағын.

	Етеді үміт дарынды деп

	Сәби кезгі тұрағың!



	***

	Шалқыған қараңғыда айдай аян,

	Мен Қозы – Көрпешпін де, өлең – Баян.

	Қодардай қызғаншақта қанжар бар деп,

	Мен қалай махаббатта серттен таям?!



	Баяным, мен мерт болсам, сен өлмеші,

	Жамылып қара шәлі көлеңдеші.

	Үміттің жетім қалса балапаны,

	Бүркіттің баласындай кемелденші.



	Ақында өлім егіз, өмір жалқы,

	Егізі қалса сыңар, білер халқы.

	Сапардың сонарында сорғалаған

	Қаламның қанды ізі боп жатар арты.





ШӘКІРТ ОЙЫ




	–Хош, есен бол, кісі боп қайт, қарағым, –

	Деді шешем кеше ауылдан шығарда.

	Көз жазғанша нүктеге ұзақ қарады,

	Қалған нүкте, дариға, естен шығар ма?



	Ту көтерер ұланымын талаптың,

	Тас жармасам саған, өмір, талақпын.

	Мен Шығыстың баласымын, білемін,

	Таңғы арайдан тұтанды алғаш жүрегім.



	Судан шыққан балық құсап тұншығып,

	Қалар едім тұрмаса сол күн шығып.

	Кемеміз – бір, толқын – тоқсан, тағдыр – бір,

	Бір мұхитқа құйыпты әкеп барлық жыл.



	Арманымның алғаш досы – дүние

	Етпес кеңдік, келсе көңілім күйіне!





ФУТБОЛ


	Москваның «Спартак» командасына арнау.



	Қашады топ түлкідей бейне,

	Аңшылар қуған айнала жүйткіп.

	Ормандай күзгі сирейді кейде,

	Қалыңдап тобыр құйындай ұйтқып.



	Тартқанмын көкпар, салғанмын салым,

	Қаныма сіңген қызу бір от бар.

	Тулайды жүрек, қызады қаным,

	Ғалымжан алып қашқанда көкпар.



	Шортандай болып іліккен ауға,

	Қақпаға доп түскенде тулап,

	Салымнан сол бір алардай сауға,

	Көбісі жұрттың қол соғар шулап.



	Көршім де менің ілесіп көпке,

	Күн сүйген қолын шапалақтайды.

	Сұрайды сүйінші кептерлер көкте,

	Қалпақтар аста жапалақтайды...





ЖАННАҒА!




	«Ауырады жүрегім» дейсің, жаным,

	Айтпасаң да түсіңнен кейпің мәлім.

	Әкеңнің де сыздайды ет-жүрегі,

	Ұлиды іші, мұздайды, текке үреді.



	Емес сендей, біздің діл не көрмеген?

	Жараланған түздік құл мергендерден!

	Жүз жараға шыдаған ірі жүрек

	Кейпіңе еріп барады тірі жүдеп.



	Қалған қанын төгер ем болса дәрі,

	Қуармастай бөбегім ендігәрі.

	Өрісімде көгерген жалғыз шыбық,

	Қос жүректен гүл жарса аңдыз шығып!



	***

	Тоқтап жүрек, жұмылып көз,

	Қашар қаны жанардың.

	Болып ұмыт сәулелі кез,

	Қараңғыда қалармын.



	Тамып көздің ыстық жасы,

	Жазықсыз гүл жұлынар.

	Өлшеусіз дос ықыласы,

	Зираттың тек шыңы бар.



	Мұңлы күзде әлдилер жел

	Сағынышпен шыдамды.

	Шат көктемде лайсаң сел

	Кетер шайып күнәмді.





БІРЕУГЕ




	Жүзіңде тұл қараулықтың күзі бар,

	Күзіңде кіл жаяулықтың ізі бар.

	Асығыңның алшысы жоқ, шігі бар,

	Қасығыңның тамшысы жоқ, жігі бар.



	Дәулетіңнің қоңырсыған көңі бар,

	Әулетіңнің момынсынған өңі бар.

	Әр пенденің ұрласатын шені бар,

	Дәу пенденің сырласатын теңі бар!



	***

	Құтаймас ыждаһаттан ерінгенге,

	Қайрылар қайран өнер көрінгенге.

	Қазақта он еркектің біреуі ақын,

	Несібе сансыз жолдан терілгенге.



	Кербездік қона бермес керілгенге,

	Шыр жұқпас шұбар қағаз кеміргенге.

	Жартастың жаңғырыққан жауабындай,

	Үн шығар осы күні темірден де.



	Хабардар әріңнен де, беріңнен де,

	Қатпарлы ақын, сән қуған серіңнен де –

	Мен бір жан көзіне айтар көңіл жықпай,

	Аға мен ініге де, келінге де.



	Атақтың аруағына еліргенге,

	Қайықсыз балық тауып, семіргенге –

	Аралсыз-ақ жал теңіз бермес өткел,

	Тұңғиық түбі терең жерінгенге!



	***

	Қарындас, көз қиығын қашырасың,

	Несіне сыр шіркінді жасырасың?

	Шыбықтай солқылдашы, болсаң мұңды,

	Көкейде көздің тамшы жасы қалсын.



	Сыр жұмбақ шертілмеген ағаңда бұл,

	Болмайды махаббатқа табанды құл.

	Көркіңнің көлі шалқар, құстар шулар,

	Білмеймін қанша шәулі сағаңда жүр.



	Бейне көл күрсінеді көкірегің,

	Дауылдай ішін тартқан,

	өкінемін. Сары күз сыбызғысын сыңсытады,

	Көктемгі қызғалдақтың кепілі едім.



	Арман көп айтылмаған ағаңда бұл,

	Болмайды махаббатқа табанда құл.

	Ақ селеу жеңгесінен үкі таққан

	Сал самал сидам тартқан сағаңда жүр.



	Жан қалқам, көз қиығын қашырмашы,

	Дүрсілін жүрегіңнің жасырмашы.

	Даусыңмен дірілдеген шертші бір наз,

	Көңілдің ұшсын сұлу қаршығасы!





МҰХИТТАҒЫ ЖЫЛҚЫ


	(Борис Слуцкийден)



	Жалдайды суға күн туса жылқы,

	Малтығып демде қалады, бірақ.

	Үйірдің сансыз бұзылды шырқы,

	Бетінде судың, сапарда ұзақ.



	Тиеліп жылқы кемеге алып,

	Келе бір жатты қапаста налып.

	Жағалауды аңсап мың жылқы дәтсіз,

	Дүңкілдейді тағасы төрт мың.



	Болды да, әттең, сапары сәтсіз,

	Жануарларды тосты бір дерт-мұң.

	Жарылды кеме минаны басып,

	Жағалау болса – мойны тым қашык.



	Жан ұшыра есті жұрт қайық,

	Тимеді қайық жылқыға сорлы.

	Тартынбай, сірә, болам деп майып,

	Мұхитқа күмп-күмп мың жылқы шомды.



	Ақ ажал сары еді шетінен түзік,

	Көк теңізде көрінді күрең.

	Күрең арал барады жүзіп,

	Күрең жылқы – су беті кілең.



	Көлдей бір бейне көрініп оңай,

	Әуелі жылқы жалдады ұйтқып.

	Мұхиттың жойқын қиыры болмай,

	Келмеді шама, құрыды титық.



	Толқынға мылқау келмеді шама,

	Түбіне құрдым барады тартып;

	Батырушыға жаудырды нала,

	Су жұтып жылқы, ықылық атып.



	Жылады у-шу, кісінеп сұмдық

	Түбіне судың кеткенше бәрі.

	Жер көрмей кеткен жылқыға мұңдық

	Ашиды жаным, ашиды әлі...





ДАУЬІЛ


	А. С. Пушкиннің ізімен



	Құшады мұнар, ышқынып теңіз,

	Толқыны жарға соғады ойнап.

	Толқынға төніп құзда тұр бір қыз,

	Аққудай бейне қанатын қомдап.



	Жарқ-жұрқ етіп қанаты жалын

	Найзағай тентек қорқытса қызды,

	Ұшырып қыздың орамал-шәлін,

	Ұйтқиды дауыл теңселтіп құзды...



	Жыртылған бұлттан жылтылдар аспан

	Мұнарда бозғылт тамаша теңіз.

	Дауыл, көк, толқын – бәрінен асқан

	Емес пе ғажап құздағы сол қыз!





КЕМЕ ҮСТІНДЕГІ ТАНЫСТЫҚ


	БАЛЛАДА



	Тартып сапар Еділ-Донға,

	Шықты кеме Москвадан.

	Дегендей-ақ «Сапар оңға!»,

	Қақ жарылды тасқын алдан.



	Қазақ жігіт сол кемеде

	Бара жатты жолаушылап.

	Назар салып әр төбеге,

	Көршісінен жөнін сұрап.



	Жол үстінің жасап ғұрпын,

	Құрды сауық жастар демде.

	Тұнық судың бұзып шырқын,

	Кете берді ұзап кеме.



	Комбайннан қағып сусыл

	Дәндей аққан жөңкеріліп;

	Кеме астында тулайды су,

	Ақжал толқын төңкеріліп.



	Бейне ақықтай жаудыраған,

	Толқиды су тағы да алдан;

	Кең дүние – маужыраған,

	Жағалауда – мүлгиді орман.



	Би биленіп, музыка ойнап,

	Кеме үстінде қызды сауық.

	Кеме өзенді сүзе бойлап,

	Ырғалады ауық-ауық.



	Көрінеді жағалаудан

	Жатқан шексіз жазық аудан.

	Құнарлы жер қалың құйқа,

	Жігіт отыр ойға кетіп.

	Жібек шаш қыз блондинка,

	Тіл қатады бойлай өтіп:



	– Көңілсізсіз неге, жігіт,

	Жас адамға жарай ма бұл?

	Ойға шомып көзің тігіп,

	Сайын түзге қарайсың құр.



	Сүймейсіз бе әлде өлеңді,

	Әлде биді білмейсіз бе?

	Қаласаңыз – бұл өнерді

	Үйретуге болар сізге!



	Деді жігіт: – Жақын жанға

	Сүйем сыршыл орыс сазын.

	Болған шабыт ақындарға

	Тентек қысын, ерке жазын!



	Көздей сіздің мөлдіреген,

	Біздің де әсем көлдеріміз.

	Жібек шаштай желбіреген,

	Сар селеулі белдеріміз.



	Қыр қазағы сауық кұмар,

	Өнерімен таң қалдырған.

	Қыз жүрегі қауып қылар

	Әнімізден біздің салған.



	Еділ мен Дон туса да егіз,

	Өмір бойы көрісе алмай.

	Естіп сырттан еміс-еміс,

	Келмеп пе еді мауқы қанбай?



	Екі бауыр құшақтасып,

	Жатса кешіп көңіл көркін.

	Келед кеме ұсақ басып,

	Сағынады алыс төркін! –



	Табу қиын жүрек кілтін,

	Үміт пен наз – екі жақты.

	Жібек шашын келте сілтеп,

	Бойжеткен қыз жауап қатты.



	«Төркін біздің – сіздің Жайық,

	Сіңлісіндей-ақ Еділдің.

	Асығыс іс – алма-ғайып,

	Тілге тиек таба білдің!



	Ертең басы бүгінгіден,

	ТОСЫН сапар тойын тойлап,

	Құрап үміт үгіндіден,

	Жүзер кеме еркін бойлап!» –



	Жақсы жас сыр – жатырқамас,

	Жігіт пен қыз танысты алғаш.

	Кемеде әсем музыка ойнап,

	Шағалалар ұшты сонда.

	Кеме өзенді сүзе бойлап,

	Бара жатты Еділ-Донға!





КҮЙШІ СЕЙТЕК




	Атыраудың іргелі елі

	Бесігіндей ертектің.

	Күнде думан жүрген жері

	Күй перісі Сейтектің.



	«Заман-ай!» қай күйімен ол,

	Өз заманын паш етті.

	Сезеді адам күйігі мол,

	Күйдің сырын құдіретті.



	Сейтек шерткен қоңыр сарын

	Көз жетпесті топшылар.

	Демеп жұртты көңілі жарым,

	Соқталыға соқтығар.



	Ол туғанда қуанды аулы,

	Бір пенде жек көрмеді.

	Өсті шарлап Атырауды,

	Ақ Жайыққа өрледі.



	Қайда барса жуандардан

	Қастандықты көп көрді.

	Ол туғанда қуанғандар

	Есейгенде жек көрді.



	***

	Келді де ақтық күнің, Іскендерім,

	Белгіге өшпес із сап, тістенді ерін.

	Сусынға жұтылды емдей қызыл шарап,

	Қорек боп ішке еріксіз түскен шерің.



	Төзімнің майданында беріспеген,

	Көзімнің жасы аяулы періштеден.

	Кеудеде қып-қызыл боп жанды жүрек,

	Қайғысы, қуанышы берік келген.



	Ғаламға жат сырымды жақын ашпай,

	Сазарып тұрдым ұзақ қатты бастай.

	Басында зиратыңның оқыдым жыр,

	Құранның қоңыраулы үні татымастай.



	Жанары күйіп кеткен кекті жардай,

	Кешқұрым күңгірт сәуле төкті арай.

	Жүгірдім «Іскендерім, қайдасың?!» деп

	Шырын шақ көз алдымнан өтті талай.



	Кей жасық сияқтанып, жетімдендім,

	Бейне ашық сақ-сақ күлген секілдендім.

	Құштым мен бейтіңді емес, таудың төсін,

	Қазаға болды осы-ақ бекінгенім.



	Сен –жаттай, інім тете, аямадың,

	Тек жатпай жерді менше аяладың.

	Қалдырдың сыбағама мың сағыныш,

	Қарағым, сиқырдай бұл қай амалың?!



	***

	Ерніңнің түгі тебіндеп,

	Шілдеге сары шарқ ұрар.

	Қоңыр күздің кегін жеп,

	Көктемге көңілім талпынар.



	Атыспай назар назармен,

	Тот басты оғын сабырдың.

	Әзілді тежей азар мен,

	Жылдарды сері сағындым.



	«Ағалап» шыққан дірілден

	Бастаңғы бір сыр ұғамын.

	Аңдимын сыр түріңнен,

	Қабарсаң – қақтай тұнамын.



	Көзіңнен ұшқан ұшқыннан

	Тұтанса нәзік жүрегім.

	Ақылмен таптап жалма-жан,

	Өшіремін де жүремін.



	Зер салмайын десем де,

	Зердесіз екен көз шіркін.

	Мылқауша жұтып өтем бе,

	Махаббаттың өз дертін?!





ҮШБАС ӨЗЕНІ




	Үш қайнардан құралған

	Арналы Үшбас өзенім,

	Сын түйісіп, сыр алған

	Түседі-ау еске кезеңім.

	Өткел бермес көктемде,

	Бір кезгі көк-сұр дария,

	Сарғаяр шағың жеткен бе,

	Қойнауың қамыс – сары ұя.

	Үзілген белі жыландай,

	Ағасың зорға иреңдеп.

	Үстіңнен қарғып құландай,

	Ұйтқиды құйын сүйреңдеп.

	Сарқылсын жырым сарқылса,

	Сарқылмашы ерке өзенім.

	Жалынға түскен алтынша,

	Өртенді-ау ерте өзегім!



	***

	Мен сыншымын досқа да, дұшпанға да,

	Опасыз қыз, опалы мыстанға да.

	Бұлаңдатар құйрығын шабынған ит,

	Қылышқа ұқсап қыли көз сұстанғанда.



	Көп ішінде өстім мен дара баспай,

	Көрдім сіңбес дара асты арам астай.

	Жыласам да, пендені жылатпадым,

	Жауыздыққа жыбырлақ араласпай.



	Керімсалдың көп төзіп тандырына,

	Туған түздің шомылдым жаңбырына.

	Сары аяздың шымшылай сүйгенінен

	Балғын бетті болдым мәз жандыруға!



	Мен сыншы ғой досқа да, дұшпанға да,

	Опасыз қыз, опалы мыстанға да.

	Бейне мүлік белгісіз жазған сөзім,

	Өмір жасы білінер ұстанғанда!





ТАҒДЫР ТОЛҒАУЫ




	Теректей тәкаппарға Тәкен едім,

	Момынға балдырғандай бәкене едім.

	Жаһанға жалғыз аяқ салдым соқпақ,

	Шиырын сағынбай мен әкелердің.



	Тай мініп талдан жаста болдым кезбе,

	Кез келдім кейде қисық солғын тезге.

	Бүк түскен бөгесіндер берісті жол

	Қылыштың жүзіне ұқсас қыли көзге.



	Сапардың тәуекелін барладым мен,

	Қиялмен жердің шарын шарладым мен.

	Отанның шаттығына салып сайран, –

	Мұңына жетімектей зарладым мен.



	Білгем бе ем талайыма сын керегін,

	Көңілім, түссе тұман, тым зерегін?

	Дауылда көп теңселтті жойқын кеме,

	Бірге ердім ұлы еліме, бірге еремін!



	Жіктемей аға қайсы, іні қайсы,

	Тірліктің өрмегінің тіні қайсы,

	Ұтыстың билетіндей шыққан жалғыз

	Ақынның, енді бақсам, міні қайшы!



	Теректей тәкаппарға Тәкен едім,

	Момынға балдырғандай бәкене едім.

	Көп көрдім жақсының мен шарапатын,

	Өткелін кешерде ағат қателердің.



	Жыр болып ақ қағазға құйылысым –

	Атқарған көзге қораш қиын ісім.

	Егіздің сыңарындай баршаңызға –

	Өмірге сүйінішім, күйінішім!



	***

	Келдім мен астанама бағынышпен,

	Мойынға жырдан тұмар тағынышпен.

	Жастықтың осында өткен күнін жоқтап,

	Болдырмас болашаққа сағынышпен.



	Дос, дұспан қылса қонақ қалада бұл,

	Оларға күлме, күлсең – шалаға күл.

	Мейлің сүй, мейлің жек көр, еркіңе бақ,

	Күйдірме жолаушыны жалаға құр.



	Оранған бейне салдай жасылдарға,

	Алматым не көрмеген ғасырларда?

	Еркем дер, тентегім дер ойлы шаһар,

	Қоспас тек мені ойсыз масылдарға.



	Өмірдің додасына түскен жанға

	Бұйырған бақта үзілмей піскен алма.

	Шаттықтың, сағыныштың шежіресі –

	Сайрайды ренгендей іште таңба.



	Сүйгенге базына мен бағыныш тең,

	Оралдым Алматыма сағынышпен.

	Біздің іш не көрмеген махаббаттан,

	Сиқырдай су орнына сағым ішкен?!



	***

	Асыққан алыстағы ақша таңға,

	Сал ақшам ат шалдырмас қақсасаң да.



	Қондырып аққу-айды иығына,

	Салады ымырттың ол тұйығына.



	Айрылған үйірінен аққу сынды –

	Сыңсиды әлде қайдан «Гәкку» мұңы.



	Сәулемді сағынам мен жастықтағы,

	Күндерде адастырған қақтықпалы.



	Ұқсаған қарау түннің тіреуіне –

	Қараймын көп жұлдыздың біреуіне.



	Сәулемді көрмедің бе адастырған,

	Өткінші уанышқа жанастырған?



	Қайран қоңыр іңірім қондырмалы,

	Күйдірмеді тәнімді, тоңдырмады.



	Жерге айда табиғат ғашық қылған,

	Зыр жүгіртіп тәулікті асықтырған.



	Айға ұмтылған пендеге бақ дари ма,

	Теңім менің қайда екен, ах, дариға?!





ТҮЗ БҰЛАҒЫ




	Сен мұңлысың басыңнан ел кеткенге,

	Мен мұңлымын жырымды кемдеткенге.

	Өжет ұлға тағдырдың тосқауылы –

	Қайда жүрсем мен душар сеңді өткелге.

	Саумалыңды төгуші ең бүлкіл қағып,

	Сілкінуші ед көгінде, шіркін, халық!

	Құдашадай көк орай – сар кемпір боп,

	Жатыр енді көз жасын іркіп алып.

	Табиғаттың сырына ашына мен –

	Кексе тартып оралдым басыңа мен.

	Шікәмданғыш серідей мінезім жат,

	Той болмаса, қызықпан асыңа мен.

	Өзім құрлы – дәуреннің төлі қайда?

	Көп құрбыңның думанды көлі қайда?

	Күн ұзаққа күйімді күмпілдетіп,

	Ақ жем болған саусақтың сөлі қайда?!

	Сен мұңлысың басыңнан ел кеткенге,

	Ән орнына баурайың желдеткенге;

	Ескерткішке сыбызғы алдым ойып,

	Әнші қамыс, көңілімді тебіренткенге!



	***

	Ішіңізді жол бар ма араларға,

	Көзбен безін қайыңның жараларға;

	Көкжиектің шегіндей құлпырасыз,

	Дөңгеленсе дүние, шара бар ма?!

	Желше үйірсе жер шары амалым жоқ,

	Ән сыңсытқан аққуға залалым жоқ.

	Бейне әуенім толқынды радио,



	Қоңыр жаздай көңілімнің самалы көп.

	Досқа мұңын назды ақын майда шағар,

	Арыстанша ширықса айға шабар.

	Соқпақ саны жырымның жадымда жоқ,

	Пенде емеспін желсөзден пайда табар.

	...Ішіңізді жол бар ма араларға,

	Алтын-жезін көкіректің сараларға?

	Түбін көрген теңіздің теңізші жоқ,

	Мен қайтейін, дариға, шара бар ма?!





	https://t.me/kzkitap





