	Əлдихан Қалдыбаев

	Мен – апамның баласымын



	«Балалар əдебиетінің атасы» Əлдихан Қалдыбаевтың шығармасы «Мен – апамның баласымын» атты романы. Ауыл өмірін, балалардың қылықтарын суреттейтін бұл шығарма балаларды үлкенді сыйлап, кішіге құрмет көрсетуге, Отанды, отбасын сүюге баулиды.





	Үлкен жазушы болу үшін талант,

	біліммен қоса, бақытсыз балалық керек.

	Э.Хемингуэй



	– Келдің бе, Əлдеш, жылқың қайда екен?

	– Тұр төменгі құрақта.

	– Тұрсын. Көлеңке ұзарғанша шықпайды енді құрақтан. Кейінірек, кешке қарай бір барып, қоғамдап, бетін Сөрелісайға қарай бұрып салып қайтарсың. Атыңды байла да үйге жүр, тамақ дайын болды.

	– Қазір.

	Əкпем қолындағы леген толы кірдің суын күлге лақ еткізіп төге салып, тез-тез басып, үйге кіріп кетті.

	Əкпемнің бүгінгі тірлігінің бəрі асығыс: ертең мен оқуға жүремін, соған менің кір-қоңымды жуып, киім-кешегімнің кем-кетігін түгендеп, кеткен-сетінеген жерін бастырып, жыртылғанын жамап, дамыл таппай жүр.

	Мені Шоқпарға, апам айтқандай, “қарағайдай қылып” жібермек.

	Мама ағашқа шылбырды іле беріп, көзім шалды, мұрыннан Вова шыға келді, мен бұрын-соңды көрмеген сүліктей сұр құнан мініп алыпты. Өзі Вова болыпты да, тақымына тиген атты аяп па, басын бір-екі рет жіберіп алса керек, жарау құнан жер-су баспай, желігіп, ауыздықпен алысып келеді.

	Вова, сұр құнан құдды бір өзінің бəсіресі құсап, жағасы жайлауда, болып-толып отыр.

	– Дыр-р-р, жануар!

	Вова тізгінді кере тартып, тақымын қысты.

	Сұр құнан аспанға шапшып, шашасынан шыр айналды.

	– Мынау қайтеді, ей, жаман жамбас торыны жалпасынан түсірер ме екен, жоқ, үстінен секіріп өтер ме екен?!

	Жамбас торыға бəрібір, Вова мақтасын, даттасын, сұр құнан желіксін, тыпыршысын, тырп етпей тұра береді.

	Астындағы атын біреу жамандағанды кім жақсы көрсін, мен шап ете қалдым:

	– Айтасың, ей! Батыр екеніңді білейін, жақындап көрші өзіне, сазайыңды берсін!

	Сөзден тосылып көрген бе, Вова сылдырай жөнелді:

	– Қыршаңқы, қотыр пəлеге жолап, не болыпты маған?! Қотыры жұқсын дейсің ғой, ə. Тапқан екенсің, жаман қатты, талқан жемес ақымақты. Біліп қой, ондай дымбілмес кещең мен емес.

	– Ала жаздай аяқ артқан аттарыңның да, өзіңнің де өлердей шаң қапқандарың есіңнен шыққан екен, ə.

	– Шаңнан садаға кетсін жаман қашырың.

	– Тым тез ұмытқан екенсің, бала. Ештеңе етпейді, қазір түседі есіңе.

	– Жүр, кеттік онда, көреміз шаңның астында кімнің қалғанын. Жоқ, қорқамысың?

	– Кімнен қорқамын?

	– Сұр құнаннан қорқасың. Батыр екеніңді білейін, мін андағы өгізіңе, шық ана мұрынға!

	Вова жер бетіндегі бақытты адам бір өзі болып шіренеді.

	Жүзіктің көзінен өткендей сұлу сұр құнан шабыс тілеп, тізгін кереді.

	Жамбас торы қаперінде түк жоқ, мүлгіп тұр. Осы салбырап, жүдеп-жадап тұрған кейпімен-ақ бұл жануар ала жаздай менімен жарысқан бірде бір баланың атының аяғын қия бастырған емес. Вова өздерінің күпшексан, месқарын, арба сүйреуден басқаға жоқ қара аттарының тізгінін қаққанын қойған. Ал, диірменге келіп-кетіп жататындардың Вованың тақымына тие қалған аттарының бірде-біреуі жамбас торының екпініне шыдай алмаған. Вова талай рет, кəдімгі бір сыбағасын біреу жеп қойғандай қамыққан.

	Сөйткен Вова, міне, енді сүліктей сұр құнанды тыпыр қақтырып құтырынады. Тілі қандай у дай ащы!

	– Əй, қу-ай! Абыройыңның айрандай төгілетінін білесің, ə. Айранды айтам, шалапша шашылады.

	Өз сөзіне өзі өлердей мəз Вова күлкінің тиегін ағытты. Күлкісін қарқылдап-табалап бастап еді, қиқылдапшиқылдап, келемеждеп кетті. Қандай усойқы күлкі!

	– Вова, сен не, жындандың ба?! Көреміз қазір кімнің озып, кімнің қалғанын.

	Вова қуанып кетті.

	– Е, бəсе, сөйдемейсің бе бағанадан бері. Міне, жігіт!

	Əйда, кеттік.

	– Кетсек, кеттік.

	Шылбырды шешіп, ердің басына іліп, үзеңгіге аяғымды салдым.

	Ешкімге көрінбей кетейін-ақ деп едім, үйден əкпем тағы шықты. Қолында – тағы леген толы кірдің суы.

	Əкпем лып етіп ерге қонған мені, сұр құнанның үстінде екі езуі екі құлағында мəз боп отырған Вованы көрді де кілт тоқтады. Əлбетте, біздің неменеге бекініп тұрғанымызды білді.

	– Қарақтарым-ау, қайда барасыңдар?

	Мұнысы – “Жарысайын деп тұрсыңдар ғой, қойыңдар!” дегені.

	Вованың іші қылп ете қалды:

	– Қайда барайық, жай, əншейін...

	Əкпем қайдан сенсін. Басқа-басқа, ал əкпеме біздің жарысқалы тұрғанымыз жақсы мəлім.

	– Əй, қайдам, астарыңа ат тисе, жатып жарысатындарың бар еді, сөйтейін деп тұрсыңдар ғой тағы да. Бүгін қойыңдаршы соларыңды, айналайындар. Тіл алыңдар. Алты ай жаз жарысқандарың аз болған жоқ, жетер. Енді ертең оқуға жүрейін деп отырғанда бірдеңеге ұрынып қалып жүрерсіңдер, түге. Одан да үйге жүріңдер, тамақ ішіңдер.

	– Қазір келеміз, əкпе.

	– Қоймадың, ə, балам. Абайлаңдар, əйтеуір! Əкпемнің тілін алмағаным əбден ақымақтық болды.

	Енді «Əттеген-ай!» деп бармақ шайнағаннан басқа амал қайсы?!

	Ана жүрегі бір пəленің боларын күнілгері сезді ме екен, біз көзден таса болысымен, əкпем өз-өзінен елегізіп, үйге кірген-шыққан сайын төменгі мұрын жаққа жалтақ-жалтақ қарай беріпті.

	Менің əкпем – керемет адам. Біз, балалары көретін жақсылықты да, жамандықты да күнілгері сезіп отырады.



	Құрметті оқушым!

	* * *

	Осы жерде жаңа басталып келе жатқан əңгіме желісін сəл үзіп, бір адамды біресе “ана”, біресе “əкпе” деуімнің мəнісін айтып қоймасам, болмас.

	Мен əкемді “жезде”, шешемді “əкпе” деймін.

	Оның мəнісі – мені нағашы апам мен жарық дүниеге келмей тұрып өзіне меншіктепті.

	Менің əкем – Қалқабай апамның күйеу баласы, шешем – Əміржан – апамның қызы.

	Мен шешемнің інісі Əлдижан ағам ержетіп, сіңлісі Бүбісара əкпем бойжеткен кезде туыппын. Апамның айтуынша, мен – ағамды əскерге қызмет етуге шақырған, əкпемді болашақ жездемнің əкесі Əжіке атам айттырып келген жылы, яғни 1939 жылы, ел наурызкөже беріп жатқан кезде туғанмын. Баласы мен қызының алысқа аттанып кетіп, жалғыз қалатынын білген апам:

	«Əміржан аман-есен босанса, ұл болсын, қыз болсын, өз пешенемнен, асырап аламын», – дейді екен. Үлкеннің айтқанына кім қарсы келсін, апамның ұйғарғаны болыпты. Маған апама алданыш болсын деп, Алданыш деген есім беріліпті. Сөйтіп, мен емшектен шығысымен, қоржын тамның шығыс жақ басындағы өз жұртымнан батыс жақ басындағы нағашы жұртыма қоныс аударып, “Айшаның баласы” атаныппын. Көп ұзамай, Бүбісара əкпем тұрмысқа шығып, Əлдижан ағам əскерге шақырылыпты.

	Содан бері мен – апамның бар арманын артқан баласымын. Біз, есебі екі түтін болғанымен, бір үйміз. Апам біздің бəрімізді де – ағам Шəкенді де, қарындастарым Ізбала, Бағдагүлді де, інім Бекежанды да жақсы көреді. Сөйте тұра, апам мені туған баласы санап, ерекшелеп, бөлектеп отырады. Сөйтіп, мен кішкентайымнан апа ма тəн болып, тілім əкемді “жезде”, шешемді “əкпе” деп шыққан.

	Енді түсінікті шығар. Солай, мен – апамның баласымын.

	* * *

	Жə, негізгі əңгімеге көшейін.

	Вова екеуміз мұрынды айнала беріп, ауыл көзден таса болар-болмастан, аттың басын қоя бердік.

	Сұр құнан шүу дегеннен суырылып алға шығып, ұзай берді. Вова қара үзіп кеткісі келмей, тізгінді шірене тартып келеді, бірақ адымы кең, басы қатты сұр құнан өршіп, шабысын үдете түседі.

	Жамбас торының сыры өзіме жақсы мəлім, бірден бауырын жазып, көсіліп кете алмайды. Мына сұр құнан сияқты желік, едірең мінез бір кезде мұнда да болған шығар. Бұл құнан болғалы қашан, атам заман. Жылқы болып қылт етпе, селт етпесі жоқ шабан торы еш құлықсыз, төрт аяғын жамырата тастап, шоқытып келеді. Өстіп біраз төпеп отырып, мен басын тартпай, қайта тебіне түскен соң еті қыза келе титтей де бір бəсеңсімей, қайта үдейтін ұзақ шабысқа басады бұл. Асық-асықпа, торы атқа бəрібір. Ол өз шаруасын жақсы біледі, жарысқан атқа алдымен жетуі, содан соң озуы керек.

	Осы шабысыңнан танбай, тарта бер, торым!

	Сұр құнанды тыз етпе шығар, екпіні көпке бармас деп едім, жоқ, олай емес, түбі жүйрік болатын желтабанның өзі екен, жуық арада шендетер болмады. Ауылдың аяқ жағындағы ұзын сазды, Атабайдың тамының алдындағы кең қарын сазды көктеп өтіп, Екіашаға іліккенде барып зорға сыр берді-ау сұр құнан. Əбиірбай сайы ның аузындағы асты қара батпақ жайпақ судан сүрініпқабынып аман-есен өтіп, шабысын қайта түзегенде тебініп едім, торым үдеп берді. Сиыр қораның тұсына жеткенде жамбас торы жасамыстығын жасап, сұр құнанға құрық тастам тақады. Сұр құнанның алғашқы алақаш екпіні басылыпты. Алайда, бұл əбден өкпе тесті мінгі көріп, қолтығы сөгілген əккі құнан болып шықты, қасарысып, өліспей беріспес бірқалыпты салпаққа салды. Бір-екі рет торыға қамшы басып, жанаспақ болып едім, қайран да менің кəрі қақсалымда киіп-жарып өте шығарлық екпін болмады.

	Осылай біраз жер құйысқан тістесіп сілтескен соң, сақа торы сұр құнанға анық жетті-ау. Бұл кезде біз Өмірбек қыстауының алдындағы сазға іліккенбіз. Арба ауғаны, жоқ, былай түсіп қалғаны белгісіз, əйтеуір жол табанында алты қанат үйдің орнындай жерді алып, аппақ ұнтақ болып кеткен шөп жатыр екен, соған торы аттың тұяғы тайып, тапырақтап қалды.

	Қайтсін-ай, жануар! Торы аттың төрт тұяғы бедер жоқ, қара қайрақ. Тастақ жерде бетімен басқандай болып, етпеттеп, қуаң шөпті жерде тұяғы сыр-сыр тайғанай беретін болған соң, кейінгі кезде жездем мұны жүгенін сыпырып алып, жылқыға жіберген, Шуға жүрерінде жуас деп маған ұстап берген.

	– Қап, дүкенді қыздыратын таскөмір жоқ. Таскөмір болмаған соң, темір июге көнбейді, таға жасай алмайсың. Осыдан ердің құны болса да Шудан таға тауып келе мін. Сөйтіп, мұның төрт аяғын түгел тағалап тастаймын. Мініске бұдан мықты жылқы жоқ. Мына бойымен мұны қарыс жерге міну – обал, тіптен қауіпті. Амал қанша, саған лайықты бұдан басқа сыралғы жылқы жоқ, шаппай, аяңдап жүрсең болды, сол жетеді. Балалармен жарысушы болма, жазым қылады, – деген жездем жамбас торыны ерттеп жатып.

	Екі күнгі тірлігім жездем айтып тапсырғандай еді. Вованың мазағына қалғым келмей, сақтықты ұмытыппын.

	Торы ат, сөз жоқ, тағы тайғанайды. Тізгінді тежегім келіп бір оқталдым, онда Воваға күлкі болғаным. Жоқ, мен Вовадан озбай, аттың басын тарта алмаймын!

	Торы ат шабысын қайта түзегенше сұр құнан арқан бойы ұзап қалған, тебініп едім, адымын аштырмай қуып жетті. Еті қызған екен, торы ат жеңілдеп кетіпті, екпіндетіп келіп, Вовамен үзеңгі қағыстыра бердім. Сол сəт жол үстінде əжептəуір жерді алып жатқан жып-жылтыр тықыр ажырыққа көзім түсті. Торы ат таяды-ау! Мұн дай жерден тайғанақтай-тайғанақтай əбден зəрезап болған есті жануар да ажырықты байқаған екен, екпінін бəсеңдете берді. Сұр құнан түкті де елең қылған жоқ, ажырықтың үстінен төрт аяғын дік-дік тастаған күйі өте шықты.

	Жамбас торының алдыңғы екі аяғы ажырыққа тиген бойда сыр етіп тайды. Ат сүріне бергенде-ақ дүлей бір үрей жүрегімді бүре түскен, сол күйі ес жиғызбай, əуе шыр айналғандай, жер дөңгелегендей бір елестер зузу етті. Домалап бара жаттым. Есімнен тандым ба, жоқ па, білмеймін, тікемнен отырып қалыппын. Тұрайын десем, жүрегім дауаламайды. Қандай да бір қауіппен сол аяғыма қараппын, бұралып, сүйретіліп жатыр.

	Мен домалап, əжептəуір жер озып кетіппін, торы ат анадай жерде мəңгіріп тұр. Бір жері үзіліп кеткен шы ғар деп едім, аман екен, басын шайқап-шайқап алды да, Вованың соңынан шауып кете барды. Енді ол сұр құнаннан озбай тоқтамайды.

	Жамбас торы – тұлпар. Еті қызып көсіле шапқан тұлпар тұмсығы тасқа тимей тоқтамайды деседі. Торы ат та сөйтеді, еті қызды, тоқтай алмайды. Толыбай сыншының баласы құсап, тауып аламын мен сенің басыңды, тұлпар торы. Дəу жартас түбінде жатқан қу басыңды құшақтап жылаймын мен еңіреп.

	Жүйкем босап, жылап жібердім.

	Мөлт ете қалған көз жасымды қолымның сыртымен сүртіп, мұрнымды бір тартып, сол аяғыма қарадым. Сезе қойдым: ортан жілік сынған. Қап!

	Мен торы атты емес, аяғымды аяп жылап отырмын. Бір ғажабы еш жерім ауырмайды. Тіптен сынған аяғымның өзі сыр бермейді, тек жинауға келмей, сұлық жатыр. Тіземнен қос қолдап ұстап, аяғымды бері тартып, орнына жайғастырдым.

	Вова өң жоқ, түс жоқ, аттан домалап түсіп жатыр.

	– Əлдеш, не болды? Не болды, а, не болды? Вованың аузына осыдан басқа сөз түсер емес.

	– Не болсын, аяғым сынып қалды.

	– Қой!

	– Қоятын түк те жоқ, сынды.

	– Бос сөз, сынған жоқ.

	– Сынбаса, неге отырмын шоқиып?

	– Шын айта ма өзі?!

	– Шын. Сынды. Сындырып тындың.

	– Өй, қой! Өзің ғой аттан жығылған.

	– Сенімен жарыспағанда жығылмайтын едім. Намысыма тиіп, жарыстырдың да құрттың.

	– Сен өйтіп пəле жаппа! Сені құртқан мен емес, жамбас торы.

	– Не десең, о де, сен кінəлісің.

	– Мен қайттім онда? Əкем өлтіреді мені. Мен қазір мына сұр құнанды иесіне бере саламын да, Шоқпар, қайдасың деп тартып отырамын. Сөйтемін де əкемнің ашуы басылғанда бір-ақ келемін.

	– Жоқ, сен өйтпейсің. Алдымен біздің үйге барып, мына болған жайды айтасың, содан соң, Тескентау асып кет, мейлің.

	– Қалай айтамын? Қайтып көрінемін мен апаларыңның көзіне?

	– Ештеңе жоқ, барасың, көрінесің, айтасың. Əлдеш аттан жығылып, аяғы сынып қалды дейсің.

	– Қайттім енді, ə? Бұдан да менің аяғымның сынғаны жақсы еді ғой, саған бұйрық беріп шіреніп отыратын. О, құдай, Иисус Христос, неге Əлдештің емес, менің аяғымды сындырмадың?!

	– Қой, əрі! Аяғың сынса, көрер ем қалай сайрағаныңды.

	– Мейлі, тəуекел, айтамын қазір барып апаларыңа. Мейлі, екеуі ұрсын мені. Мені өз əкем де, сенің əкең де ұрсын, өлтірсін! Маған сол керек!

	– Қой, сен, Вова! Сен түк те кінəлі емессің. Жер тайғақ, жамбас торының тұяғы – қайрақ. Пəле сонда.

	– Құрысын бəрі. Мен кеттім, Əлдеш.

	Вова демде жүдеп қалыпты: мойны салбырап, ермен ер болып жабысып, екі иығы құнысып, біруыс болып бара жатыр.

	Сұр құнанның желігі əлі басыла қоймапты: басын аспандатып, қақшаңдап барады. Адам қайғысына мал ортақтаса алмайды. Вова бұған күйіп кетті білем, қамшымен сұр құнанның басынан тартып жіберді. Сұр құнан мұндай қорлықты көрмеген мал екен, шапшып кетіп, ала жөнелді.

	Вова ауып түсіп қала жаздады. Мен күліп жібердім.

	* * *

	Вова ұзай бере, осы бір кішкентай сергуім сейіліп, зіл қаратас ойлар еңсемді езе берді.

	Бар маңайда тылсым тыныштық орнады. Сонау биік басаттан құлаған көлеңке бергі бөктердің сай-саласын біртіндеп көмкеріп, жылжып, маған жақындап келеді. Көлеңке басын ұзартқан сайын қарақұрым шыбын-шіркей қаптап ұшып, көзге кірермен болып анталайды. Бармақ басындай бір көкшыбын ызыңдап ұшып, жасқап қуғаныма қарамай, қайта-қайта аяғымның дəл сынған жеріне қонады. Мына оңбаған бірдеңені сезіп жүр ме, немене? Қорқып кеттім. Қан шығып қалды ма деп қара саныма үңілдім, ақырын-ақырын ұстап көрдім, ондай еш нəрсе байқалмайды. Үрей мен күдік жарысып, жүрегімді əлейім-жəлейім етеді.

	Өзім өстіп пұшайман болып отырып, апаларымды аяп езіліп, егіліп кетемін.

	Вова ендігі барып айтты. Апам мен əкпем жаңа ғана біз аттарды ағызып шауып өткен жолмен екі өкпесін қолына алып, ұшып келе жатқан шығар. Айналайындарай, азапқа салдым-ау мен сендерді! Өкпелерің өшіп, дымдарың құрыды-ау!

	Отырған жерімнен атып тұрғым келді, оған зіл батпан болып жатқан аяқ қайдан жіберсін. Апамдар келгенше түрегеп кетсем, шіркін! Олар сиыр қораның желкесінде гі кезеңнен көріне бергенде түк болмағандай, арсалаңдап алдарынан жүгіріп шықсам. Бірақ ондай атты күн қайда-а?!

	Ойлағанымдай-ақ, апамдар көп күттірген жоқ: мен көз алмай отырған кезеңнен қаралары көрініп еді, демнің арасында ентелей басып келіп қалды. Олар жақындаған сайын өксікті өкініш өзегімді өртеп, алқымымнан алып буындырып, демімді тарылтты. Амал жоқ, тістеніп шыдау керек. Менің мына мүшкіл халіме енді көз жасым қосылса, апам мен əкпем мүлде шерменде болар.

	Апам бəрібір шыдай алмады:

	– Қарағым-ау, не болды? Қайттік енді, күнім-ау?! – деп дауыс шығарды.

	Екеуінде де өң-түс жоқ, бет-ауыздары пора-пора тер.

	– Қой, жаман ырымды бастағаны несі?! Жөндеп көрейік те əуелі. Жай еті кеткен шығар, – деп əкпем байсалдылық танытпақ болды. Даусы дірілдеп шығып, жүрегімді шымырлатты. Əр сөзінде зіл батпан қайғы, емешейі езілермен мейірім тұнып тұрды.

	Байқап қалдым, əкпемнің де екі көзі білеуленіп қызарып кетіпті. Екеуі де Вовадан менің аяғымның сынғанын естіген сəттен бастап көз жастарына ерік берген. Содан жол-жөнекей бір жылап, бір жұбанып отырған.

	Əкпем өзін-өзі қаншама тоқтатып, көз жасын көрсетпейін-ақ дегенімен, ол құрғыры демнің арасында мөлт етіп кірпігіне қонақтай қалды. Əкпем теріс бұрыла беріп, көзін асығыс сүртіп, маған қайта қараған сəтте бетінің ұшында бір тал кірпігі жабысып тұрды. Соған көзім түсіп кетіп, самай шашымды біреу талдап тартқандай құйқам шымырлады. Əй, осы қорлықты көргенше, өле қалғаным артық еді-ау! Аналарым қайтпек сонда? Өздерінөздері түтіп жер. Аяғым сынса, сынсын, өлмейін, мына аяулыларым аман болсын.

	Екеуі сүріне-қабына келіп, екі жағыма отыра кетті.

	– Кəне, қай жерің? Құдайым-ау, не жаздық? Бүйтетін не жөнің бар еді?

	– Алла-ай, сынбай, еті кетсе екен. Айналайын ақ құдай, өзің оңғар, бір жəрдем бере гөр?!

	– Еті кеткен жоқ, сынып қалды, апа. Аяғым бұралып, созылып жатыр екен, бері тартып, жинап алдым.

	Апам шошып кетті:

	– О, тоба, не дейді мына бала, Əміржан-ау? Күнім-ау, күнім, енді қайттік? – Апам жүресінен отыра қалып, жер тоқпақтап аспанға қарады. – Қу құдай, шұнақ құдай, мұның неткенің?! Не жазды саған бұл қаршадай бала?!

	– Қой, баланы шошытпай! Байғұс балам-ай, жаңа тіл алып, қоя қойсаң ғой, бұл пəленің бірі де жоқ. Енді қайтік? Балаларда да үрей қалмады, үрпиіп қалды бəрі. Сені үйге жеткізіп те ала алмаймыз ғой бүгін енді айта берсең.

	Əкпемнің мына соңғы сөзі үшеуміздің де көңілімізге лезде шарасыздық ұялатты. Иесіз үңгірейген қора, қойнынан көлеңке өріп түнерген төбелер, ит тұмсығы өтпейтін қалың қамыс – бəр-бəрі біздің мына мүшкіл халімізге аяныш білдіріп, тына қалған. Кербұлақ өзенінің бұл тұстан сан өтіп жүріп, естіп көрмеген сылдыры келіп тұрды құлаққа.

	Апам мен əкпем сынған аяғымды абайлап ұстап көрмек болды. Қолдары қайдан батсын, ептегендерінен ештеңе шықпады, түктің де анық-қанығына жете алмады. Көңілдері аяғымды сындыға қимайды, үміт жібін үзе алмайды. Құдай біледі, екеуі аяғымның сынған сүйегі көрініп тұрса да сенбес. Ана баласын қия алмайды жамандыққа!

	– Ал, мен кетейін енді. Балалар не болып жатыр екен? Соларды бір байқап, кешкі тамақтарын беріп, сендерге де бірдеңе əкеліп бермесем, болмас. Апа, сен мына қорадан көң-қи əкеліп, қурай жинап қой. Түні түскір суып қалды ғой, от жағып қойып отырыңдар, – деп əкпем орнынан тұрды.

	– Дұрыс, қайтқын. Келерде Лашынды ертіп ал, – деді апам.

	Əкпем жалғыз өзі ауылды бетке алды.

	* * *

	Бұл кезде күн əлдеқашан басаттан асып, арғы Жайсаң жотасы болмаса, бергі бөктерге, өзен бойына қараңғылық үйіріле бастаған. Ауылға дейінгі аралық – дəл қазіргідей зауал шақта жалғыз жаяу жүруге əйел тұрмақ, ер адам жүрексінетін жер. Сол жақ қапталда аңқиған ауызы тура жолға келіп тірелетін ұрымтал жыралар бірінен соң бірі алмасып отырады, ал оң жақта өзен жағасына өскен құрақ, қамыс, шоқ-шоқ қурай ілесіп қалмайды. Екі жерде өзен бұралаңымен етегі жол шетіне келіп тірелетін ну қамыс бар. Оның арасында не жоқ дейсің. Ұшқан құс, жүгірген аңның не алуан түрі бар.

	Əкпем мұның бірінен тайсақтаған жоқ, ауыл қайдасың деп ұшып барады.

	Апамдардың жанқалтасынан сіріңке үзілген бе, қорадан барып дайын көңнен бір етегін əкеліп, от жақты.

	Сөйтті де:

	– Көңнің қызуы болғанымен, жалыны жоқ, біраз жалпылдақ отын жинайын, – деп жан-жағына қарады.

	Төңіректің бəрі отын: алабота, қарасора, шоңайна тікен, торсылдақ қурай, шеңгел.

	Отын теруге менің апамнан шебер адам жоқ шығар, сірə, бұл дүниеде. Мен ес білгелі апамның тезек тергенін де, ақтаспа, тобылғы шапқанын да, қурай жинағанын да талай көргенмін. Бұл тау елінің қысы-жазы жағатын отыны жерде. Жекеменшікте болатын он шақты уақ жанның көңі мен жалғыз сиырдың тезегі алысқа апармайды. Ал сексеуіл, көмір дегеніңіз атымен жоқ, тау елінің тұрмысына енбеген. Содан да апамдар күзге қарай отынды құлатып шауып, тау-тау қылып жинап қояды. Жыл он екі ай күнделікті жағатын отын апам мен əкпемнің мойнында. Жыл мезгіліне қарай жағылар отын да өзгеріп отырады: жазда – шөп-шалам, күзде – қурай, қыста – көң, тезек, көктемде – кəшек.

	Апам алысқа ұзамай-ақ, демнің арасында айналамыздан құшақ-құшақ қурай жинап, үйіп тастады. Мен таңданып қарап отырмын.

	Жалыны мені қабады деп апам жалпылдақ отынды аулағырақ жақты.

	Біз өң от ортасында отырмыз. Бірақ осыншама отқа менің сыртым да, ішім де жылыр емес. Өн бойымды өкініш қысып, дірдектетіп өтеді.

	– Əлдеш, не, жаурап отырсың ба?

	– Жоқ.

	– Қорқып қалғансың ғой, күнім!

	Мен үндемедім. Мейлі аяғым, мейлі қолым, тіптен тырнағым ауырсын, менен гөрі ол апамдарға қатты батады.

	– Аяғымнан көрген азабымды мен оларға айта алмаймын.

	* * *

	Апам мен əкпемді менің азапқа салып отырғаным жалғыз бұл емес. Əне бір жылы да естерін шығарғанмын.

	Шəкен екеуміз Қарабеттің ауыл жақ бетінде тас домалатып жарыстырып ойнап жүргенбіз.

	Бір кезде Шəкен домалатқан тас тым алысқа кетті, домалағаннан домалап отырып, өзенге бір-ақ гүмп етті.

	Мен қанша тас домалатсам да бірде-біреуі өзеннің өзі тұрмақ, маңайына да жоламады. Ызам келіп, жан-жақтан жақсы домалайтын тас іздей бастадым. Үлкендігі үйдей қойтастың дəл ернеуінде жатқан бір əдемі домалақ тасқа көзім түсті. Дереу қойтастың үстіне шығып, отыра қалып, аяғымды созып, ернеудегі тасты итеріп едім, қозғалмады. Қу намыс сақтықты ұмыттырыпты, бар есілдертім мына дөп-дөңгелек тасты домалатып, Шəкендікінен оздыру болыпты. Еңкейіп, тасты екі қолыммен мықтап ұстап, қатты итеріп кеп қалдым. Аяғыммен итергенде жылжымай қойған тас лып етіп домалап кетті, еңкейген күйі екпінімді тоқтата алмай, мен де ұштым тас басынан. Ылди төмен тас та, мен де домалай жөнелдік. Неге екенін, мен тастың алдына шығып кеттім. Тас қуып жетіп, бір жерімді майып қылады-ау дегенімше болған жоқ, бір түп ақтаспаға ілініп қалдым, тас тыймай, дəл құлақ-шекемнің түбінен зу етіп өте шықты. Бетімді қан жауып кетті. Қимылдауға қорқып тып-тыныш жатырмын. Қимылдасам, ылди қарай домалап кете баруым мүмкін.

	Шəкен қалбалақтап келіп бас салды:

	– Əлдеш, тоқта, тоқта, қимылдама!

	Шəкен дереу əрі еппен мені ақтаспадан ажыратып, тас қып құшақтап алды.

	Менің аңыраған даусым шықты. Шəкен еңіреп жылап жіберді.

	– Əлдеш, жылама! Жыламашы, апамдар келе жатыр!

	Осы сəт көзімді жапқан қан арасынан етекте ұшып келе жатқан апам мен əкпемді көрдім.

	Екеуі Шəкен екеуміз тұрған қияға сүрініп-қабынып əрең жетті.

	Бет-аузым қан-жоса болып тұрған мені көргенде екеуінің естері шығып кетті.

	– Ойбай-ау, бұл не сұмдық?! Сүйегің аман ба? Бір жерің мертіккен жоқ па?

	– Апыр-ай, құдай сақтаған екен!

	– Апа, мен домалағанда тастан озып кеттім! Тастан адам жылдам домалайды екен.

	– Қойшы, құрысын!

	– Иə, сөйтті. Соңында домалап бара жатқан тас бір тасқа тиіп секіріп, ұшып, Əлдештің басына тиер-тимес болып өтті. Тигенде... Құрысын...

	– Тіпə-тіпə! Жеті күлше құдайы!

	– Айналайын, құдайым-ау, не жазығымыз бар еді?

	– Бұл бала – бетіне қараған бес тасым менің. Пəленің бетін аулақ қыла гөр, ақ құдай!

	Əкпем мен апам өстіп зар қақты.

	Сол сəт мен өзімнің мүшкіл халімді ұмытып, екеуін керемет аяп кеттім. Мен үшін бұлар өлімге дайын!

	Мұндай пəлеге ендігəрі ұрынбаспын деп едім сонда, міне, енді мынау болды.

	Жазым, əрине. Дегенмен, шығасысына – иесі бас шы. Маған екі жағдайда да шамшылдығым зиянын тигізді. Бірінде Шəкеннің тасы, екіншісінде Вованың аты озғанына төзгім келмеді. Жоқ, бұл болмайды екен. Асылы, аспаған, таспаған жөн шығар.

	Апам мен əкпемнің басына қайғы бұлтын ұялата бергенім жетер. Тегі, үлкеннің тілін алу керек!

	* * *

	Түннің бір уағында дəл жанымыздан Лашынның тіміскілеп жүрген дыбысы естілді, сосын ырылдап барып басылды.

	Мен көз ілген жоқ едім, апам да ояу жатыр екен:

	– Əміржан келді ғой, – деді апам. Іле əкпемнің үні шықты:

	– Қалайсыңдар, тоңған жоқсыңдар ма?

	– Жоқ. Өзің ше, қорыққан жоқсың ба? Қасыңдағы кім?

	– Қайдан қорыққан Лашын барда. Сонда да абай болсын деп, Базаркүлді ертіп алдым.

	Базаркүлдің есімін естісімен, екі құлағым тыз ете қалғандай болды. Қыз алдында шоңқиып отыру қандай бақытсыздық еді десеңші!

	Базаркүл – ерекше қыз! Əттең!

	Əкпем бір көмбеш нан, бір кесе кілегей, бір шəугім шай, бір көрпе алып келіпті.

	Лашын бізді танымай, ырылдағанына ыңғайсызданды білем, арсалаңдап еркелеп, менің сұлық жатқан аяғымды басарман болып, өңмендеп жақындай берген, апам:

	– Мынау қайтеді, ей, баланың аяғын ауыртар ма екен?

	Бар, жоғал! – деп ұрсып тастады.

	Қараауыз өзіне қайта-қайта дауыс көтергенге ренжіп, дүрдиіп тұрып қалды.

	Əй, Лашын-ай, түсінбейсің ғой, түсінсең, менің аяғымның сынып қалғанын білсең, біреу оны басып ауыртпақ болып жатса, өзің де ашуланар едің. Білемін, сен əуелі мені ренжітпек болған адамды аямайсың, қауып аласың. Сен енді сіркесі су көтере алмай тұрған адамдар ға ренжімегін. Менің аяғым жазылғанша шыбын жандарын қоярға жер таппайды бұл екі мұңлық енді. Азапқа салдым мен біздің үйдің ішінің бəрін.

	Апам шəугімді шоққа қойып, əкпем орамал жайып, нан турай бастады.

	Екеуі осындай тірлікпен алаң болып жатқанда Базаркүл оң құлағыма:

	– Аяғың ауыра ма, Əлдеш? – деп сыбырлады.

	– Иə, сынып қалды.

	– Қап, оқудан қалатын болдың-ау!

	– Қайдам, жазылатын шығар.

	– Жазылады, əрине. Жазылған соң келесің оқуға. Сен қашан келсең де үлгересің.

	– Кім біледі?

	– Мен білемін. Сен – біздің кластағы ең жақсы оқу... оқушы... баласың!

	– Рас, айтасың ба, Базаркүл?

	– Рас айтам.

	– Ал, сен дүниедегі ең жақсы қызсың!

	– Əлдеш!..

	– Базаркүл!..

	Екеуміз де əрі қарай не айтарымызды білмей қалдық. Құдай жарылқап, сөзге апам араласты:

	– Құдай қаласа, Алданыштың аяғы бас-аяғы бір айдың ар жақ, бер жағында жазылады. Сынық жыл санайды. Əлдеш (жоғарыда айттым ғой, біздің үйдің үлкендері мені екі сөзінің бірінде осылай атайды. Шіркін, біздің қазақ жанама ат қоюға қандай шебер! Қараңдаршы, Шəкеннің шын аты Шаһарбек, Іздəндікі – Ізбала, Бағдаштікі – Бағдагүл, Бекендікі – Бекежан, Тамаштікі – Рахипа) он төртте. Сынған сүйегі он төрт күнде ілінеді. Ар жағында, немене, бала тұрып кетеді. Жарайды, бұл əңгімені қоя тұрайық, шай ішейік.

	Əкпем демнің арасында дастарқан жасап жіберіпті.

	– Ал, екеулерің шай ішіңдер, біз қайтайық, – деп орнынан тұрды.

	– Қайтыңдар.

	– Тоңып қалмаңдар, отты аямай жағыңдар.

	– Жағамыз. Алаң болма, бара бер.

	– Базаркүл, жүр. Лашын, кə!

	– Əлдеш, тез кел, ертең кел, – деді Базаркүл сəл еңкейіп.

	Ыстық демі бетімді шарпып өтті, денем дір ете қалды.

	– Қайтіп келем, аяғым сынық?

	– Келесің. Əкеледі.

	– Иə, сөйтеді, барамын.

	* * *

	Əкпемдер кеткен соң қоңылтақсып, қорқа бастадым.

	Бұл маң – шүйкедей кемпір мен шоңқиып отырып қалған бала тұрмақ, еңселі ер адам қорқарлық жер. Дəл іргемізде ішіне қара түнек тұнған қой қора, есіктерезесі жоқ үңгірейген Өмірбек қойшының үйі тұр. Аяқ жағымыз – қалың қорыс. Одан əрідегі арсиған-арсиған адыр басындағы басаттар етегіндегі бөктерді баса-көктеп төне түседі. Желке тұсымыз – күнгей бет – тас атаулысы түгел қап-қара болып күйіп кеткен ұзын жыра. Биік төбелердің басындағы обалар, беткейдегі үлкен-үлкен тастар құбыжық болып сүлбеленеді, үрей, ызғырық шашып, құйқаны шымырлатады.

	Апам отты өшірмей, маздатып жағып отыр.

	Сарша тамыз аяқталып, сүмбіле түсіп, түн суыта бастаған кез емес пе, от жаққан жағымыз жылып, тыс жағымыз тоңазып отырмыз. Апам əкпем əкелген шапанды маған жауып, етегін қымтап қойды, өзін мүлдем ұмытқан.

	Бірсыпыра уақыт өткен соң апам:

	– Ұйықта, балам. Кішкене көзің ілінсе, жақсы болады, таң да атып қалады, – деп менің оң тіземе басын қойып қисайды.

	Көз ілу қайда-а!

	Кербұлақтың сонау жоғарғы жағындағы Шатыртөбе үстінен қып-қызыл жалқық жайпақ табақ көтеріле берді. Сөйтті де, жалқық сөніп, ай бейнеленіп, сүттей болып ағарып шыға келді. Ай бетінен төгілген ақ сəуле түн түнегін тіліп, төңірек қылаң тартты.

	Аспанда шүпірлеген майда моншақ – жұлдыз таққан алып белбеу – Құсжолы созылып жатыр. Мың сан жұлдыз дамылсыз жымың қағады.

	Дəл осы түнгідей сəулелі ай, жарық жұлдыз бұдан бұрын болмаған шығар мына əлемде, кейін де болмас.

	Дүние қандай ғажап едің!

	Қимас сезім қылаң бергені несі?

	Е-е, пəле аяқта екен ғой. Аяқ жазылса, жақсы, жазылмаса, мына тəтті түн, əдемі əлем ғайып болады. Жоқ, бұлар емес, мен ғайып боламын. Бұл дүниеге адамдар келеді, кетеді, аспан мен жер тұра береді. Кербұлақтың тау-тасын аяғын керіп басқан қара бала жалғыз мен емес, олар бұрын да болған, алдағы уақытта да болады.

	Мен – көптің бірімін, ал мына əлем – жалғыз əрі мəңгі. Адам – бұл дүниеге қонақ, мен – сол қонақтың бірімін.





	Ендеше, мен бұл дүниеге ұзақ қонақ болуым керек – өмір сүруім керек. Оған мына сынып, сұлық жатқан аяқ қырсық қылмай ма? Бұл жазылар ма екен өзі?.. Қой, жазылады... Кім біледі, қара саннан сынған оңай ма?! Жағдай қиын, мына дүниеге қонақ болуым тоқтауы – өмірім үзілуі мүмкін.

	Тілім – тасқа!

	Мен өлмеймін, өлсем, көрге менен бұрын мына бүрісіп жатқан апам, жаңағы артына жалтақ-жалтақ қарайқарай кеткен əкпем түседі. Айналайын ақ құдай, көмектесе гөр! Мен баламын ғой. Маған аяқ ауадай қажет. Менің жүгіріп ойнауым, қадалып оқуым керек. Өстіп шоқиып отырып қалсам, не шойнаңдаған ақсақ болсам, апам мен жездемнің үміті үзіліп, арманы кесіледі. Əрине, əкпем де, яғни шешем де, ағам да, іні-қарындастарым да менің жақсы адам болғанымды қалайды, алайда, апам мен жездемнің, яғни əкемнің жөні бөлек, екеуінің менен күтері – көп.

	Мен өмір сүруім керек!

	* * *

	Мен – апамның арманымын. Апамның есіл-дерті – мен жігіт болсам, əйел алсам, Ыдырыс атамның қара шаңырағына ие болып, түтінін қайта түтетсем.

	Нағашы ағам Əлдижан үйленіп, апам арманына жеткен. Бірақ соғыс құрғыр əбден титықтатып жіберген екен, ағам көпке бармай қайтыс болып, апам сорлап қалды. Бір апам емес, бəріміз қайғы жұтып, қан құстық.

	Əлдижан ағамның өлімі маған жаншошырлық қорқынышты түстей елестейді. Ағамның анасын қимай, жүрегінің басындағы сол емшегін оң қолының уысына қысып ұстап жатып үзілгенін, саусақтары бүріскен күйі тас болып қатып қалып, оны əкпемдердің зорға жазғанын, тағы басқа біраз жайларды мен “Шаншар атай” хикаятымда жазғанмын. Қазір айтылатын кейбір жайттар қайталау болар, бірақ шындық солай, амалсыз жазуға тура келеді.

	Менің ендігі бір есімде қалғаны – жеңгемнің қан жуған беті. Байы өліп, шерменде болып қалған жас қатынның бетіне қолын салғанын бұл алғаш рет көруім еді, қаза ға қайғырудың мына сұмдық көрінісі төбе шашымды тік тұрғызды.

	Кім қалай жібергенін қайдам, Шəкен екеуміз өлікті жерлеушілермен бірге көр басына барыппыз.

	Оралған ақ киізден ақым аузына сырғып түсіп бара жатқан ақ кебінге оралған Əлдижан ағамның мəйітіне көзім түсіп кетіп, еңіреп жылап жібердім. Шəкен: “Қой, Алданыш, жаман болады”, – деп құшақтай алды. Өзі де жылап тұр. Үлкендер шу ете, қалды: “Балаларды əрі тартыңдар! Кім жолатып жүр бұларды мұнда?!”

	Біреу Шəкен екеумізді дереу топтан жетектеп алып шығып, көрден алыстатып тастады.

	Өлік шыққан үй жетіскен бе, бəріміз көпке дейін еңсеміз түсіп, езіліп жүрдік. Сынық көңіл, жарымжан болып қалдық. Жылап-сықтауда есеп жоқ. Апам, əкпем, жеңгем келгенге де, кеткенге де көз жасын төгеді. Бұл адамдар қызық, көбі жылаған боп дауыс шығарады, көзде рі құрғақ. Өтірік. Құры əшейін апамдарды жылату үшін келетін сияқты біздің үйге. Шын жаны күйіп, қабырғасы қайыспаған соң өлікке барып, емешейі езілген болып, жалған азан-қазан қылудың қажеті қанша екен?!

	* * *

	Бəріміз енді-енді ес жиып, ертеңгі шайды үнсіз ішіп отырмыз.

	Алдымыз дастарқаннан шеттей бастағанбыз.

	– Əлдижанның түбіне жеткен Тасқайнардың суы, – деді əкпем көкірегі қарс айырылып.

	– Қалайша? – деп елең ете қалды апам.

	– Əлдижан бесін кезінде ес-түсін білмей жығылды ғой. Содан келесі күні осындай ертеңгілік басын сəл көтеріп, маған біртүрлі мұңайып қарады да ақырын былай деді: “Əкпе, маған пəле Тасқайнардан жабысты. Шөлдеп келіп, еңкейіп ішіп едім, суы тастай екен, шекемнен өтіп, қара табаныма жетті. Соғыстан өзі құрып келген өкпені кесіп түсті”. Айтқаны рас болды. Суалып қалғыр, Тасқайнар, сорлатып тынды.

	– Ол пəленің суы сондай суық екенін қалай байқамаған байғұс бала? Қап! – деді апам аһ ұрып.

	Əңгіме бұдан əрі өрбіген жоқ.

	Ауыл алдындағы саздың ортан беліндегі өзенге таяу аумағы бір қора қойдың орнындай ойпаң жерді алып жатқан Тасқайнар – бір ғажап. Жан-жағы шылқылдаған сазбатпақ, ортасында үлкендігі төрт қанат үйдей тас жатыр. Кəдімгі бір біреу мына əдемі сазға əдейі тіккен үй тас болып қатып қалған дерсің. Үй тастың дəл төбесінде астаудай шұңқыр бар. Шұңқырдың дəл ортасындағы көзден мөлдір су қайнап шығып жатады. Қойтастың бір қапталы адам шығарлық жайпақ. Жұрт сонымен шығып, астауға жақындап төне түсіп, мөлдір суық суды қылқылдатып жұтуға да болады.

	Талай-талай қойтастың төбесіне шығып, суын қаншама рет қанып ішкен Тасқайнар – Əлдижан ағамның ажалына себепші болыпты.

	Шəкен екеуміз үн-түнсіз Тасқайнар қайдасың деп тартып отырдық. Алда – Шəкен, соңында – мен сазбатпаққа тасталған тастарды секектеп басып, Тасқайнардың ернеуіне жақындадық. Көзден шымырлап шыққан су астау бетін дірілдетіп, мөлдір моншақтар шүпірлеп ернеуден асып, төмен қарай домалап кетіп жатыр.

	Неге екенін қайдам, мен Тасқайнарға етпеттей үңілдім. Астау ішіндегі мөлдір су түбінде Əлдижан ағамның сұлбасы тербетіліп, маған көзі бақырайып, қадала қарап жақындап келеді.

	Зəрем зəр түбіне кетті. Құлындағы даусым құраққа жетті.

	– Аға-а-а!

	Қойтастан апыл-ғұпыл сырғып түсіп, безе жөнелдім. Былайырақ жүгіріп барып, артыма қарадым. Шəкен тұр қойтастың үстінде таңданып.

	– Əлдеш, не болды? Сонша неден қорықтың?

	– Қайнардың түбінде Əлдижан ағам жатыр. Шəкен қарқылдап күлді.

	– Ол – суға түскен өз бейнең ғой. Міне, кел, қара. Еңкейіп, үңілсең, өз тұрпатың көрінеді.

	– Жоқ, бармаймын. Тасқайнарға мен енді қайтып өмір бақи жоламаймын.

	– Неге?

	– Əлдижан ағамды өлтірген – осы Тасқайнар.

	– Ой, қой!

	– Неге қоямын, солай. Жаңа əкпем айтты емес пе.

	– Апам жаны қиналған соң айтып отыр.

	– Мейлі. Айттым ғой, Тасқайнардың ішінде Əлдижан ағам жатыр. Сен қала бер, мен кеттім.

	Шəкен Тасқайнарға төніп, ішіне түсермен болып, еңкейе берді де басын жұлып алып, бері қарай тұра жүгірді.

	– Əлдеш, шынында анда ағам жатыр. Екеуміз үйге қарай жарыса жөнелдік. Былайырақ ұзап шығып таңданыстық:

	– Шəкен, шынымен көрдің бе?

	– Шынымен көрдім.

	– Апамдарға айтамыз ба?

	– Қой. Апамдарды жылатып қайтеміз?

	– Жарайды, айтпасақ, айтпайық.

	Шəкен екеуміз біраз уақыт алабұртып жүрдік.

	Мен Тасқайнарды көргім келмей, алыстан айналып жүретін болдым.

	Сөйтіп жүргенде біз жоғарғы Барлыбай ауылына көшіп кеттік те, Тасқайнар алыста қалды. Мейлі, Əлдижан ағамның ажалына себепші болған Тасқайнар, мен сені қайтейін?!

	* * *

	Бұл роман осындағы оқиғалар өткеннен бері көп жыл өткен соң жазылып отыр ғой. Ендеше оған өзек болған кейбір жайлардың жəне кейіпкерлер өмірінің жалғасы жайында там-тұмдап жазып, сыналап кіргізіп отыруды жөн санап отырмын.

	Бұл тараптағы əңгіменің басы Тасқайнар туралы болсын.

	Мен Шоқпар мен біздің ауылдың арасындағы орта жолмен қаншама рет қатынап жүріп, Тасқайнарға бірдебір рет бұрылмаппын, қалай да жүрегім дауаламайтын. Əрине, ана жылы Тасқайнардың түбінен Əлдижан ағам болып көрінген бейне өз суретім екенін əлдеқашан білдім, бірақ оның тастай суық суы ағамның өкпесін кесіп түскені көкейімнен кетпей қойған, көңілім қалған.

	Сол жылдары Кербұлақта геолог деп аталатын бір адамдар жортып жүретін. Үлкендердің айтуына қарағанда, біздің Кербұлақ тауының асты тұнған қазба байлық көрінеді. Мына геологтар солардың жатқан жерін анықтағалы келіпті.

	Тағы да сол үлкендер айтады: алтын бір орнында жатпайды, жылжып отырады екен. Геологтар алтынды ұстау үшін ор қазып, Кербұлақтың сай-саласын, төбелерін айғұз-ұйғыз етіп тастады. Жылжып келе жатқан алтын орға түсіп тоқтайды, деседі. Геологтар не бітірді, не тапты, оны ешкім білмейді, білетініміз – қазылған қалың ор жазылмайтын жара болып қалды.

	Геологтардың штаб деп аталатын біраз шатыр тігілген мекендері Тасқайнардың айналасындағы сазда болатын, бір-ақ күнде жиналып, көшіп кетті.

	Шоқпарда оқып жүрген мені боз биеге мінгестіріп, үйге алып келе жатқан жездем:

	– Алтын алыста емес, Тасқайнарда. Алтын іздегендер оны білді. Көрейікші, не істеп кетті екен өздері Тасқайнарға? – деп, боз биенің басын Тасқайнарға қарай бұрды.

	Менің де қызығушылығым қозды.

	Жақындай бере көрдік, Тасқайнардың быт-шыты шығыпты. Дөңкиіп тұратын көктас парша-парша болып, шашылып жатыр. Қалдығының көрінген жерінен су мөлтілдеп шығып, жылап ағып тұр.

	Төбесіндегі астауына түбінен атқылаған мөлдір су толған қайран тас!

	– Шіркін, Тасқайнар, суы ем еді! – деді жездем.

	– Əлдижан ағамның ажалы осының суынан болыпты ғой, – дедім мен.

	– Кім білсін? Терлеп келіп ішкен ғой суық суды. Жөндеп ішкенге Тасқайнардың суы – шипа. Менің өкпе ауруымнан жазылуыма бірден-бір себепкер – осы Тасқайнардың суы, содан соң Кербұлақтың таза ауасы. Шебер құдай саз ортасына орната салған керемет тас еді. Қап!

	– Қалай аямаған?

	– Аямайды.

	Тасқайнарға деген көптенгі өкпем тарап, аяп кеттім:

	– Геологтар жаман адамдар екен.

	– Қой. Бəрі емес, біреуі де істеген. Ондай ант атқан қайда жоқ дейсің.

	Жездем боз биені тебінді. Əңгіме бітті.

	* * *

	Тірі адам тірлігін істейді. Бірте-бірте келімді-кетімді кісі азайды. Бəрімізді еңсе езер ауыр ойлар басқан, бірбірімізді аяйтын жасқаншақ өмір басталған. Адамдар қайғыны əртүрлі көтереді екен. Өйткені өліктің адамдарға салмағы əртүрлі.

	Əлдижан ағамның өлімі, сөз бар ма, алдымен апама, одан соң əкпеме қатты батты. “Атамды атсаң, ат, құдай, ботамды атпа”, – деп бұрынғылар бекер айтты дейсің бе?! Апамның жалғыз ұлы жер жастанып, əкпемнің тел өскен жалғыз бауыры жалпасынан түсті ғой. Екеуінің еңірегенде етегі жасқа толды.

	Əлдижан ағамның өлімі тағы бір адамды өлердей есеңгіретті. Ол – ағамның жесірі. Қазір ол жеңгемнің түртүсі есімде жоқ. Шудың Ақсу деп аталатын алыс ауылынан болатын ол. Шопан əкесі Жайсаң жайлауына қойын бағып келгенде ағаммен кезігіп, келін болып түскен.

	Алғаны өлген əйелдің күні құрысын! Қазақ ұғымында ол – жаңа босағаға құт болып емес, жұт болып келген, байының басын жұтқан жалмауыз. Бұл ауыр сөз оған айтылар-айтылмас, қаралы қатын мұны өзі-ақ өзегі өртене сезінеді, беті күйіп жүреді. Шыдағандары байы ның жылын күтеді, шыдамағандары төркінін табады. Күйеуінің жылын күткен əйел – құдайға қараған, айналайын, күтпегені – имансыз, жүзіқара. Менің жеңгем осы екеуінің қайсысы, мен оны білмеймін. Ол кезде мен оны түсінерлік жасқа жетпегенмін.

	Шілде айы. Біздің үйдің алдындағы жездемнің есімімен аталатын, яғни Қалқабайдың құйына шомылып, əбден шаршап келсем, үйде жеңгемнен басқа ешкім жоқ екен. Терезе тұмшаланған, үй іші тастай қараңғы. Есікті ашқан заматта жеңгемнің:

	– Келдің бе, тетелес, – деген даусы шықты төсек жақтан.

	– Келдім. Апам қайда?

	– Əкпемдікінде.

	Жеңгемнің үнінде діріл бар сияқты.

	– Тетелес, бері келші.

	Мен шырттай қараңғы үйде түк көре алмай, бірдеңеге соғысып қалармын деп жасқаншақтап, екі қолымды алға созып, жеңгемнің төсегіне жақындай бердім.

	Жеңгем де екі қолын созған екен, алақанымыз айқасып қалды. Іле жеңгем мені жерден жұлып алып, төсектің түкпір жағына атып ұрды.

	Бұл – мен емес, Əлдижан ағам жататын жер. Ағам жоқ, өлген. Жүрегім зу етіп, тас төбеме шықты. Тұрып кетпек болып едім, жеңгем тас қылып құшақтап алған, жібермейді. Тұла бойым от боп күйіп, өртеніп барамын. Жеңгемнің ыстық, жұмсақ алақаны тиген жерін тітіркендіріп, төмен қарай жылжи берді. Зəрем зəр түбіне кетіп, жаным атқақтап аузымнан шығып барады.

	– Уһ... Қарағым-ай, бала екенсің ғой! Мен – қарабет!.. Сен мені кешір, күнім! – Жеңгем ə дегенде егіліп жылап еді, енді өксіп солқылдап жатыр. – Сен неге кеш тудың екенсің?! Ат тұяғын тай басардың ауылы алыс екен. Мен Жібек, сен Сансызбай емес екенбіз. Айналайын, сен əлі-ақ үлкен жігіт боласың. Əлдижан ағаң сияқты жақсы жігіт боласың. Мен ол күнді көре алмаймын, басқалық боламын. Мен апамды да, əкпемді де, басқаларды да сағынармын, бірақ сенің жөнің бөлек. Мен сені ерекше сағынатын боламын. Ағаң өліп, қара жамылып жүргенде қарайлаған қарағым! Алданыш болғаныңа болайын! Ойбүй, атыңды атап қойғанымды қара! Ағаң өліп, бетім бір күйіп еді, міне, енді екі күйді. Бұдан өлгенім жақсы!

	Мен төсектен секіріп түстім де есікті бетке алдым.

	– Тетелес!

	Жеңгемнің бұдан əрі не дегенін естігенім жоқ, үйден атқып шығып, құйға қарай жүгіре жөнелдім.

	Жеңгемнің қолы тиген жер от боп күйіп тұр.

	Жеңеше, сіздің ғана емес, менің де өлгенім артық. Жүгіріп аққан бойы келіп, құйға қойдым да кеттім.

	Ағасы өлген адамға өмір сүріп керегі не, су түбінде шіриін!

	Малтау білгенге амал бар ма, тұншығып бара жатқан соң сопаң етіп су бетіне шыға келдім.

	Қашан келіп қалғанын, жағада балалар суға түскелі шешініп жатыр. Бəрі шу ете қалды:

	– Өй, мынау су перісі ме, немене?

	– Пері де емес, жын да емес, Əлдеш қой!

	– Бағанадан бері бұл қалайша тұншықпай жатқан су түбінде?

	Мен не дерімді білмедім, есім шығып, есеңгіреген күйдемін.

	Менің адам қызығарлығы жоқ бұл халім ешкімнің ойына кіріп-шыққан жоқ, бəрі лап беріп, суға қойып-қойып кетті. Демнің арасында құй беті опыр-топыр болып, кəдімгі суға шомылу деп аталатын кəнігі тірлігіміз басталды да кетті.

	Бесін əлетінде үйге келсем, апам тұнжырап отыр. Түсіне қойдым, жеңгем кетіп қалған. Апам да, мен де лəм-мим дегеніміз жоқ. Нəтижесі осындай болуға тиіс, еске түссе, есеңгіретер бір тірлік еді. Кінəлі – ағамның өлімі. Алла басқа салды, пендесі көнді. Басқа лаж жоқ. Содан ғой, біздің үйдің адамдарының ешқайсысының сол кезде де, кейін де жеңгемді кінəлап сөйлегенін естіген емеспін. Ол ағамнан бұйырмаған бақытын өзгеден іздеп кетті ғой...

	* * *

	Мен – жездемнің үмітімін.

	Менің жездем, жо-жоқ, əкем – ұзын бойлы, ақ құба, ер мұрынды, өткір қой көзді адам. Өмірі ұсталық жасаумен келе жатқан оның бітім-болмысы елден ерек. Салалы саусақтарының əрқайсысы анау-мынау адамның білегіндей жуан, алақаны – бұжыр-бұжыр мүйіз. Аяғы оншамұнша етік шақ келмейтін үлкен. Екі иығына екі кісі мінгендей еңселі, мойны ұзын, шықшыты жұдырықтай, селдір мұртты кісі. Өңінде қандай да бір сұс тұрады. Біз, соғысқа кетіп, оралмаған Бекет ағамды санамағанда, бір отбасында үйелмелі-сүйелмелі үш ұл, бес қыз өстік. Бала болған соң бір нəрсені бүлдірмей тұрмайсың, сондайда жездемнің бір қарағаны-ақ жетіп жататын. Біздің қылығымызға сай жаза боларлық сол қарасқа төтеп беру өте қиын еді! Оның қасында əкпемнің жержебірімізге жетіп ұрысқаны айналайын болатын.

	Қазақ – сыншы халық. Адамдардың, əсіресе, балалардың болмыс-бітімін бір жүйеге түсіріп суреттеп, бейнелеп қойғаны ғажап-ақ! Маған, анығырақ айтсам, мен тəрізді балаларға арналған сөзі мынау: басы бақырдай, маңдайы кере қарыс, балпанақтай қара бала.

	Мұндай баладан елдің күтері – көп. Содан да мен əркез, əр жағдайда жақсы болуға тырысар едім.

	Осы тұрғыда маған мына бір жай ерекше əсер етіп еді.

	Жотадағы қырманнан бидай əкеле жатқанда болды бұл əңгіме.

	Мен қарабураға артқан үш қап бидайдың үстінде шоқиып отырмын.

	Жездем жаңа əзірде қарабураны жолға салып жіберіп, қырман басында қалып қойған.

	Қарабура енді асықпайды, бірсыдырғы жүрісінен танбай тартады да отырады. Оны тоқтату, жолдан шығару

	– қиын, тіптен мүмкін емес. Барар жерін, соған жетпей үстіндегі зіл батпан жүктен құтыла алмайтынын жақ сы білетін есті жануар ешқандай аял қылуды қаламайды. Қарабураның мұрны мұрындық атаулы жыра-жыра кеңсірігінен түк қалдырмаған кетік. Мұрындық, бұйда дегеннің не екенін əлдеқашан ұмытқан əбден бас білгі қарабураны қара жолға салып, арба қамшымен қара борбайдан бір тартсаң болғаны, бір бақырып алып, төрт аяғын ақырын маң-маң басып жүре береді. Енді оны жылдам, не ақырын жүргіземін деп əуре болмай-ақ қой, ұр, тоқпақта, еститінің – бақыру, мейлің таусылып ұрысқын, ішқұса болып езіліп біткін, оған бəрібір, жүрісінен айну жоқ. Мұны біз жақсы білеміз, білеміз де андасанда: “Айт, шу, жануар!” – деп қойып, үстінде екі аяқты салбыратып отыра береміз.

	Қарабура – үстіне артылған жүк аумайтын белді жануар. “Кербұлақ” колхозында үш түйе бар: қарабура, сарыатан, қара атан. Үшеуінің ең қарулысы, үлкені – осы қарабура. Екі атан – жуас, ал қарабура – ашушаң, анаумынау адамды маңына жолатпайды. Бізді үлкендер үстіне мінгізіп қойған соң қарабурада амал қайсы, жұлып тастайын десе, аузы жетпейді, ашуланып бақыруын көбейткеннен басқа шарасы жоқ, “пенде” болады.

	Менің қарабураның үстінде жалғыз өзім келе жатқаным бір бұл емес, егін орағы басталғалы бергі күнара тірлігім – осы. Екі күннің бірінде жотаға барып, үш қап бидай əкеліп, соны ұн қылып тартып, егіншілерге азыққа жеткізіп береміз. Қырманға жездем боз байталға, мен қарабураға мініп, бірге барамыз. Қайтарда жездеме, əйтеуір, бір шаруа табылып, мен жалғыз қайтамын. Жотада, жазық жерде ештеңе емес, қарабураның изеңі не əбден көнгенмін, қайта қайдағы-жайдағыны ойлап, қиял құсын қалықтатып, рақат күй кешемін. Ал, басатқа жақындағанда мазам кетеді.

	Көпбай сайының басына іліккенде сонау төменде көкпеңбек болып Кербұлақ өзені жатады. Кербұлақты ел бір-ақ сөзбен “өзен” дейді. Сол “өзен” деген сөзге көктемде қар ерігенде, күзде қалың жаңбыр жауғанда жөңкіп ағатын, ал, жаздай үнсіз жылжып жататын кішкентай тау өзенін ғана емес, соның екі жағындағы қысы-жазы көкпеңбек реңінен бір айнымайтын кең қарын саздарды да, самсаған қалың қамысты қорыстарды да сыйғызып айтар еді. Тіпті өзен дегенде ел суды ғана емес, өзен бойындағы бар тіршілікті сезінер еді.

	Жайсаң жотасынан диірменге үш жолмен келуге болады. Төменгісі – жотадан өзенге Сабалақ сайымен түседі, жоғарғысы – Шатыртөбе айналады, ең төтесі

	– біздің ауыл алдындағы Көпбай сайымен құлдилай ды. Сабалақ жəне Көпбай сайларындағы жолдарды ел қолмен шапқан. Ешқандай қопарғыш затсыз, тау-тасты қашап, қазып, қия жерлеріне тас қалап тегістеп, арба жүретін жол салған. Сабалақ сайындағы жол тегістеу де, Көпбай сайындағы жолдың қиясы, тік өрі мен ылдиы көп. Шатыртөбе айналатын жол тегіс, бірақ алыс. Содан да арбалы жолаушы жота мен өзен арасына көбіне Сабалақ сайымен қатынайды, ауыр жүк артқандар Шатыртөбе айналады, атты-түйелілер Көпбай сайымен төтелейді. Рас, Көпбай сайындағы жолмен де арба жүре алады, бірақ жотаға шығатындар болмаса, өзенге түсетіндер шанда бір болмаса, бұлай қарай көлік басын бұрмайды. Өйткені арбаны өрге тартқаннан ойға түсірген қиын. Ауыр жүк артқан арба ылди қарай лықсып, басын кекжиткен көліктер арбаны ұстамақ болып қаншама тырысқанына қарамай, қисалақтап, əуреге түсіреді, тіптен аударылып қалатыны да бар.

	Міне, мен сол Көпбай сайының басындағы біраз жер қиялап барып құлайтын қасқа жолға таяп келемін. Түйенің өзі биік, оның үстіне теңкиген қап үстінде шоқиып отырған, төмен қарасаң, табаны сонау тереңде жатқан қиямен құлайын деп келе жатқан балаға үрейден басқа не жолдас болсын. Зəрем зəр түбіне кете бастады. Үнемі осылай, сай аузына шыққанша қауіп-қатер көп. Түйеден түсе қаша алмаймын, тапсырылған шаруаны тиянақтауым керек. Ылдиға қарай əр адымын сақтықпен санап басып келе жатқан қарабураны тоқтату мүмкін емес, жанымды шүберекке түйіп, екі көзім бақырайып отырудан басқа амал жоқ. Шіркін, осындайда жаныңда адам болғаны қандай жақсы, қара тартып, қорқыныш сейілер еді. Жездем қуып жетсе... Жезде, əке, көрінші көзіме!

	Басат басына жете бере, қарабура тоқтап, төмен қарап, өңкейіп тұрып басын шайқап, мұрнын шуылдатты. Білемін, есті жануар ес алып, күш жиып тұр. Тағы бір білетінім: қарабураға Көпбай сайын өрлеп жотаға шыққаннан гөрі төмен қарай құлдилап түскен қиын. Бұл түйе деген жануардың тірсегі ұзын, табаны тайпақ. Үш қап бидай төмен қарай лықсып, дедектетіп тірсегін қияды, жол үстіндегі шүпірлеген ірілі-ұсақты тас, тарыдай шашылған қып-қызыл құм табанын теседі.

	– Айт, шу!

	Қара бура орнынан қозғала бергенде, жездем сап ете қалды:

	– Əлдеш, не, қорқып тұрсың ба, кел, мінгес.

	– Жоқ, қорыққан жоқпын, қарабура өзі тоқтады.

	– Қара бура біледі, қалай түсуді бұл сайдан. Сен кел, келші, балам, қолды əкел.

	Жездем екі қолын созып, екі білегімнен ұстап, түйенің үстінен сырғып түсіре беріп, артына бір-ақ отырғызды. Жездемнің қарулы қолы, қорқынышты ылдиды қалқалаған кең жауырыны, боз байталдың жерге жақын, жайын да жаялықтай сауыры көңілімді орнына түсірді.

	Қарабура аяғын еппен санап басып, кетіп барады. Жездем, неге екенін қайдам, боз байталды көлденеңінен тұрғызып қойып, қарабурадан көз алмай қадалып қарап тұр. Мен де бір нəрсені күткендей тесіле қалдым. Сол сəт қарабура солтаң етіп алдыңғы оң аяғын көтере беріп сүрініп кетті. Іле құлақ тесетін ащы дауысы шықты. Қарулы жануар етпеттеп шөгіп барып тұрып кетті.

	– Балам-ай, мен сені қалай аямағанмын?! Қуып жетпесем ғой, қарабураның үстінен ұшып кетпек екенсің.

	Құрысын, сен ендігəрі бұл басаттан түскенде, қарабураның үстінде отырма, түсіп жаяу жүр.

	– Қарабура түсірмейді.

	– Иə, бұл пəленің сондайы бар. Баланы үстінен жұлып алудан да тайынбайды бұл, жаны қиналса. Енді есте болсын. Түйе де, адам да – бəрі де сенен аулақ! Сенен басқа баланы оқытуға жағдай жоқ, сен оқы. Оқуың жақсы, қатарыңның алдысың. Осыңнан танба! Сен – менің үміт артқан баламсың.

	Мен жорта бұртаң еттім:

	– Мен – апамның баласымын.

	Жездем кəдімгідей ыңғайсызданып қалды:

	– Иə-иə... сен – апаңның баласысың.

	– Жезде, мен бəрін білемін...

	– Білсең, жақсы жігіт бол!

	Иə, мен білемін, жездем менің келешегіме үлкен үмітпен қарайды.

	Шəкен – момын, нағыз қой аузынан шөп алмастың өзі, басына оқу қонбаған, бастауыш мектепті зорға бітірді. Сонымен оқу атаулыны тамамдап, колхоздың қара жұмысына жегілген. Оқыған, оза бастаған мына заманда жездем, ең болмаса, бір балам оқысыншы деп, бар жағдайды маған жасаған. Іздəн мен Бағдаш оқу жасынан асқанымен, мектеп есігін аша алмай, үйде жүр. Бекежан əлі жас. Сонда біздің отбасымыздағы бес баланың ішіндегі озып тұрғаны – мен. Оның үстіне, мен – оқу озатымын. Үлкендер жақсы оқуды кейін жақсы азамат болатын баланың белгісі деп біледі. Жездем де сөйтеді, əрине, іштей тəубесын айтып жүреді. Мұнысын мен қалай да сезетінмін. Жездемнің сенімі үдесінен шықсам-ау деген ой маған əлдеқашан жолдас болған, соған ұмтылумен келемін.

	* * *

	Мен – əкпемнің қуанышымын.

	Əкпем: «Он үш құрсақ көтердім» – дейтін. Сол он үштің құдай берген сегізін қатарға қосудың мехнатын апам, жездем жəне əпкемнің қайсысы көп көргенін қазір ойлаудың өзі қиын.

	Олардың бірде-біреуі біз үшін не көрсін, елемейтін, шаршауды білмейтін.

	Тек кейініректе біздің өз қолымыз өз аузымызға жеткен кезде апам айтқан мына сөзі жадымда жатталып қалыпты.

	– Білсеңдер, сендерді Қалқабай мен Əміржан арқа еті арша, борбай еті борша болып жүріп асыраған.

	«Арқа» дегеннен шығады, əкпем мені емшектегі кезімде мына Кербұлақтан ана-ау Алматыға дейін арқалап барыпты.

	Сол жылдары Кербұлақ ауылының адамдары ірі қара малын Алматыға айдап барып сатып, базарлап қайтады екен.

	Мен туған жылы жездем Алматыға айдалатын малға қызыл құнажынымызды қоспақ болады. Бірақ, жездемнің Алматыға жаяу жете алмайтын дімкəстігі жігерін құм етеді.

	– Мал айдайтындарға мен қосылайын, – дейді əкпем.

	– Қалайша? – дейді жездем.

	– Алданышты арқалап аламын. Жездем ойланып қалған.

	Апам шошып кеткен.

	– Қой, құрысын! Ауыр жолға емшектегі бала қайтіп шыдайды?

	– Шыдайды. Барамын.

	Сонда менің бес айлық кезім екен, шыдаппын.

	Кейін, ес білген соң, бұл сапар жайында біздің үйдің үлкендерінен ғана емес, басқалардан да талай əңгіме естігенім бар.

	Сиыр айдағандарды бастап барған Мəтіғұл атай орайы келген сайын екі нəрсеге таңданғанын айтып отыратын.

	– Жол бойы Алданыш бір жылаған жоқ. Бұл – бір айналайын бала еді.

	Бұл – рас сөз. Əкпем:

	– Алданыш бала болып, жылауды білмейтін. Аяғы шыққанша көрінген жерге отырғыза салып, жұмысқа кірісіп кететінмін, бала қозғалмай отыра беретін, əздек болған емес, – деп, разылық білдіріп отырады.

	Мəтіғұл атай Шəкен екеумізді көрген сайын:

	– Əй, Шəкен, сенің əкең, Алданыштың жездесі Қалқабай болмағанда біз сол сапардан аузымыз аңқиып босқа қайтатын едік. Ер ғой, шіркін, бұл Қалқабай, – деуден бір жалыққан емес.

	Кішкентай мен де, дімкəс жездем де мақталатын бұл əңгіме мені ерекше əсерге бөлейтін.

	«Мені қойшы, бар болғаны əкпемнің арқасына жабысып барып қайтыппын» – деп те қоятынмын.

	Ал, жездемдікі – нағыз ерлік.

	Пойызбен келіп, сиыр айдағандарды Алматының малбазарынан қарсы алған жездем ауылдан келген аңқау қазақтарға көзін сүзгендерді бірден аңғарады. Пішпекте тұрғанда ондайлардың талайының «жынын» қағып алған жездем сақ жүреді.

	Базардан сиырларын сатқан ақшаға қоржындарын томпайтып шыққан базаршыларға үш бұзық кез болады. Сұрлары жаман екен, ай-шайға қарамай, Мəтіғұл атайдың екі басы тоқ қоржынына жармаса кетеді.

	– Мұндай да шамдағай адам болады екен, Қалқабай үшеуінің ең үлкенін басымен бір ұрып сұлатты, қалған екеуі зым-зия жоқ болды. Əй, сендер, Қалқабайды мақтағанға мұрындарыңды көтермеңдер, Əміржан болмаса, екеуің де, басқа балалар да өстіп тойған қозыдай болып жүрер ме едіңдер? – деп қарындасын, яғни, біздің шешемізді əкемізден жоғары қойып қоятын.

	Кім не десе, о десін, мен апам, жездем, əкпем үшеуін бір-бірімен салыстырып көрген емеспін. Үшеуі біздің қай-қайсымызға болса да шығарға жаны дайын.

	* * *

	Мен жасымда жыл сайын көктемде ауыратынмын. Мұның себебін апам:

	– Əлдеш, сен көктемде, наурызкөже беріп жатқанда туғансың. Содан ба, қайдам, жылда көктемде қатты ауырып барып жазылатынсың, – деп түсіндіреді.

	Төрт жасқа келген көктемде де мұрттай ұшыппын. Ет қызуым басылмай, күйіп-жанып, көзімді аша аламай жатып қалыппын.

	Менің апам – кішігірім тəуіптігі бар адам.

	– Əміржан, Əлдештің маңдайына қар тартып, қызуын басу керек, – дейді апам.

	Əкпем:

	– Құрысын, балаға суық тиіп жүрер, – деп шошып кетеді.

	– Ештеңе болмайды, қызуы басылған екен, қарды алып тастаймыз. Адамды бүйтіп емдегенді талай көргенмін, қорқатын ештеңе жоқ, – деп басу айтады.

	Менің қызуым басылмайды, əкпем лажсыз көнеді.

	Қырсық қылғанда, Кербұлақта жаз шығып кеткен, қар жоқ.

	– Соғандыға бару керек, онда қар жатады, – дейді жездем.

	Соғанды Алатаудың бергі сілемі Кербұлақтан жаяу жүрген адамның аяғы жарты күнде зорға ілігетін тау.

	Соғандыға кімнің баратыны тез-ақ шешіліпті, жездем

	– ауру, əкпемнің қолын қиналып жатқан мен байлағамын.

	Апам мұз салатын киіз дорба тігіп алып, түн жарымында Соғандыны бетке алған. Сұр қарды апам дорбасына салып алған, алайда, біраздан соң дорбаның түбінен су тамшылап аға бастайды.

	Жүрісін жылдамдатудан басқа амалы қалмаған апам екі аяғы жерге тиер-тимес болып ұшады. Содан Шатыртөбенің желкесіндегі қырға шыққанда əлі құрып, отыра кетеді. Бұл кезде дорба ортадан төмен түсіп, бүйірі солып бара жатқан. Дорбадан сүмектеп аққан су мен апамның көзінен сорғалаған жас жарысып, бозбетегеге сіңіп жатады.

	Апамның көкке қолын созып:

	– Құдайым-ау, не жазығымыз бар еді саған? – деген сөзі мен əкпемнің:

	– Жылағаны несі? Мен келдім, жүр кеттік, – дегені қосарлана шығады.

	Ендігі бір сəтте əкпем дорбадан шүмектеп аққан суды тоқтатуды білмей, ауылға қарай безе жөнелді.

	Ауылдың қарасы көрінгенде дорбадағы қар еріп, үзіліп түскен соңғы тамшы мен əкпемнің көзінен ыршып шыққан жас жерге бірге тамыпты.

	Əкпем қолындағы тастай суық киіз дорбамен менің басымды орап, қымтап жауып тастайды.

	Апам шаршап-шалдығып келе, киіз дорба жамылған басыма жармасады. Сөйтсе, киіз дорба кеуіп кетіпті.

	Апам мен əкпем киіз дорбаны айналдырып көріп жатқанда, менің қызуым сап тиылыпты.

	Содан кейін мен енді қайтып көктемде ауырмайтын болыппын.

	Қара енді, аяғымды сындырып алып, апамның арманын, жездемнің үмітін, əкпемнің қуанышын дүдəмал етіп жатқанымды.

	Апам үнсіз жатыр жанымда. Мұнысы – мен ұйықтасын дегені. Əйтпесе, қайдан, ол да мен құсап, ой тұңғиығына батып жатыр, əрине.

	Адамның ойынан жүйрік не болсын?! “Көңіл жүйрік пе, көк дөнен жүйрік пе?”. Көңіл – бұл мəтел шыққан кездің жүйрігі – көк дөнен тұрмақ, қазіргі күннің ұшқыры – көк ұшақтан да жүйрік. Ал, сынып қалған аяғына жəудіреп шоқиып отырып қалған ойын баласының көңілі – нағыз жүйрік, əне, сол. Қайдағы-жайдағы еске түсіп, бəрі соншама тез ауысады, соған қарамай, бəрі жанды, əсерлі елестейді. Өмірдің əншейінде елең қылмайтын кішігірім үзігінің өзі қимас қалып танытады.

	– Əлдеш, ұйықтап жатырсың ба, балам?

	– Иə... Апа, əн айтыңызшы!

	– Қой! Күнім-ау, əн менің не теңім? Əн қалғалы қашаа-ан!

	– Апа, мен сіздің əніңізді сағындым, естігім келеді.

	– Оны қашан естіп жүрсің?

	– Бұ-ұ-ры-ы-ын естігем. Мен кішкентай кезде ауылдың артындағы ұзын сайда отын жинап жүріп талай айтқансыз. Əлдижан ағамды əнге қосып айтқансыз.

	– Солай ма, Əлдижан ағаңды мен əнге қосыппын ба? Ол əн емес, жоқтау еді ғой. Қан жұтып зарлау болатын.

	Мен абайламай сөйлеп, апамның жазылмас жарасының аузын тырнап алдым.

	– Əлдеш, сонда ағаңды не деп жоқтағаным сенің есінде қалмап па, мен мүлде ұмытыппын.

	– Көп емес, азғана бірдеңе бар есімде.

	– Айтшы соны!

	– Айтайын, міне, былай дегенсіз:

	Белімді үзіп көтерген, шырағым-ау,

	Қайтып қана қайғыңа шыдармын-ау?

	Бұрын кетсем өзіңнен, деп тілеп ем,

	Болмады ол, көз жасын бұладым-ау!

	Əкең кеткен артта бар тұяғым, деп,

	Мен жүр едім арманым, қиялым көп.

	Тіріліп кеп сорлы əкең сұрар болса,

	Қайтіп айтам: “Үзілді қияғың”, – деп.

	Кеттің, балам, əкеңнің аты өше ме,

	Бұл жалғызға қу құдай болды өш неге?

	Жеткізе алмай артыңда қалдым зарлап,

	Құптамайды мұны əкең, ал, кеше ме?

	Тұлдыр қалдым, тұл қалдым мен қанатсыз,

	Жүрермін енді аһ ұрып ел санатсыз.

	Құдайым-ау, ажалың қайда сенің,

	Құбылаға басымды тез қаратқыз.

	– Түу, балам-ай, бұл қайдан қалып жүр есіңде?! – Апамның даусы дірілдеп шықты. Бетін тарам-тарам жас жуған. – Тоба-тоба, айналайын ақ құдай, өзің оңда! Осы жарығымды аман қыл, жығылған орнынан тез тұрғыза гөр!

	– Апа, мен өлсем де өстіп жылайсыз ба?

	– Қой, айтпа ондай сұмдықты! Тіпə-тіпə, деп түкіріп таста. Тіпə-тіпə, деші, пəлекет кетеді! Бала деген айта береді екен ғой аузына келген сөзді. Жаман сөз құрысын, жақсы сөзді айт. “Жақсы сөз – жарым ырыс”.

	Мен: “Тіпə-тіпə!” деп түкіріп тастадым. Пəлекет кетті.

	Апам да, мен де үнсіз қалдық.

	Мен білемін, апамның жаны түршігіп жатыр.

	Апам Əлдижан ағамды жоқтау айтып, көп жылаған. Енді-енді кішкене еңсе көтеріп келе жатқаны – бұл кез. Əсіресе, баласы өлген жылы апамның мұң-шері көз жасы боп көп төгілген. Үйде қайта-қайта дауыс шығару – əбестік, содан да апам отынға көп баратын болған. Əлбетте, жанында мен боламын.

	Ауыл артындағы ұзын сайға тобылғы шабуға келгенбіз. Апам түп-түп болып тұнып тұрған қып-қызыл тобылғыны жамсатып шаба бастады. Дəу қара кетпенді басынан асыра көтеріп тұрып сілтеп ұрғанда тобылғы түбінен порт-порт қиылып түседі. Апам мандайынан шып-шып шыққан терді екі алақанымен кезек-кезек сыпырып тастап, тобылғыны баудай түсіріп жатыр.

	Мен де өз ермегімді таптым. Сай қолтығындағы тобылғының, қойнаудағы түп-түп шидің арасынан, одан əрі ұзап, күнгей беттегі қойтастардың астынан жұмыртқа іздеп, дамыл таппай жүрмін. Қазір – барлық құс атаулы жұмыртқалаған шақ, бірақ жұмыртқаның таптыруы қиын. Қалың шөп те, қаптаған тас та торғай мен кекілікті жақсы жасырады. Сонда да қоймай, шарқ ұрдым. Торғай, тіптен көбелек ұшса, жерден көтерілгенінен бастап қонғанына дейін көз алмаймын. Соның өзі – ермек.

	Апамның аңыраған дауысы шықты:

	Тұңғышбай – əкем аты, шешем – Шекер,

	Өмірге əкелдіңдер мені бекер.

	Жалғыз ұлдан айырылдым, жер жастанды,

	Осылай жылауменен күндер өтер.

	Əн салдым он бесімде тойды жарып,

	Үніме бір дүйім ел болды қанық.

	Əсем əнім зар болды, Əлдижан жоқ,

	Қалай ғана шыдармын жалғыз қалып?!

	Менің көзімнен ыстық жас ыршып-ыршып кетті. Жүгірген бойы келіп, апамды құшақтай алдым.

	Апам кетпенін төбесіне көтерген күйі қалт тұрып қалды.

	Бет-əлпетім өзгеріп кетсе керек, апам кетпенін лақтырып жіберіп, мені құшақтай алды.

	– Не болды, айналайын?! Бірдеңеден қорқып қалдың ба? Ештеңе жоқ қорқатын, бəрі дұрыс.

	– Апа!..

	Лоқсып кеттім, тамағыма тығылып тұрған өксік лақ ете қалды. Еңіреп жылап жібердім.

	Апамбірдеңенібүлдіріпалғанадамшаыңғайсызданды:

	– О, күнім, күнім! Ендігəрі жыламаймын.

	– Жыламаңыз. Əлдижан ағамды айтып жыламаңыз.

	Құдайға шүкір, мен бармын ғой...

	– Айналайын сенен, қоңыр қозым! Тура айнымаған Əлдижан ағасы! Əкесін жоқтап жылағанымда, ол да осылай деп еді. Қойшы, сол Əлдижанды, құрысын! Құрымағанда не ол?! Соны аузыма алмай-ақ қойдым енді.

	– Жоқ, апа, жылаңыз! Əлдижан ағамды айтып жылаңыз. Сіз оны ұмыта алмайсыз!

	– Ақылыңнан айналайын, сенің. Қалай ғана ұмытайын мен Əлдижанды! – Апамның екі бетінің ұшындағы шүпірлеп тұрған майда тер моншақтарды екі тамшы сызып өтті. – Сол өзі білген тегі өлетінін. Бүбісара екеуінің сені емшектен шығар-шықпаста əкеліп, менің бауырыма салғанында осындай бір сыр болған, сірə. Соғыста өлгенде сөз басқа еді, “Көппен көрген – ұлы той”, “Еркек тоқты – құрбандық” дейтін едік. Қырғын соғыстан аманесен келіп тұрып өлгені қатты батты қарағымның. Лағнет атқыр сұм соғыс əбден өлімші етіп жіберген екен, содан оңала алмай кетті ғой ағаң. Амал бар ма, көнемін де. Құдайым сені аман қылсын!

	Апам мені құшақтап алып, айналып-толғанып, бетаузымнан түк қалдырмай сүйіп жатыр.

	Менің апам – шүйкедей ғана ақ сары кемпір. Кезінде ай жүзі алаулап нұр шашып тұратын сұлу, əнші, ақын қыз болған деседі. Атқа шабады екен. Біздің нағашы атамыз Ыдырыспен апам ат үстінде, қыз қуу кезінде танысқан. Жігіттің жүйрік кер дөнені қыздың ақ боз атына еркін жеткен. Нағашы атамның қылшылдап тұрған жігіт кезі екен, аты басым болған соң қоя ма, тал шыбықтай бұралған сұлу қыздың аш белінен құшақтап та, алаулаған бетінен сүйіп те, тіл қатып та үлгереді.

	Ат басымен алысып келе жатқан қыздың құлағына жігіттің: “Мен сені аламын!” – деген сөзі жетті ме, жетпеді ме, белгісіз.

	Қыз жауап қатқан жоқ, көңілді, мəз, күліп бара жатты. Ауылға келген соң керім жігіт: “Ақшаның Айша қызына ғашық болдым. Соны аламын, алмасам өлемін!” – деп, басқа тілден де, тірліктен де қалып, теріс қарап жатып алады. Алған бетінен қайтпайтын қайсар ұлы бірдеңені бүлдіріп жүрер деп əкесі Есболат құда түсуге ақшаларға аттанады.

	Ыдырыс атам сүйгеніне қосылып, арманына жеткен, бірақ ғұмыры қысқа болған. Нағашы атамды кəмпеске кезінде Пішпектің Крешке (Григорий) деген көпесі атып кеткен. Крешке жылда жаз бойы Теректіге бір табын сиыр айдап əкеліп, бағып семіртеді екен. Ауылда белсенділер көбейе бастаған, айқау-шу естіле берген заман келген жылы Крешке бір түнде сиырын айдап қашыпты. Атам досы Мақат екеуі көпесті малымен жібергісі келмей, қуып шығып, Қордай асып бара жатқан жерінде жетеді. Атам кер тұлпарын ағызып келген бойы көпесті қара шекпенінің етегінен алып, аттан аударып тастайды. Сөйтсе, көпестің қойнына тығып жүрген бесатары бар екен, сонысымен атамды атып, қашып кетеді. Мал халыққа бұйырады, атам жазылмас болып, жарақаттанады.

	Атамды əкесі арбамен Шудың мына Жайсаң жотасынан сонау Ташкентке апарыпты.

	Жараны көрген доктор басын шайқап тұрып айтыпты:

	– Əй, қараңғылық! Осы оқ о баста дененің сыртқы қабатында болған. Сол кезде пышақтың ұшымен шұқып алып тастауға болатын еді. Енді кеш. Бұл – бұрандалы оқ, адам қозғалған сайын жылжып, денеге бойлап кіре береді. Сөйтіпті, оқ тереңдеп кіріп кеткен, талай тамырды қиған. Қайтыңыз, балаңызды ертерек үйіңізге жеткізіңіз.

	Ауылға əкелген соң атам көп ұзамай көз жұмады.

	Сүбеден тиген оқ па еді,

	Суырып алар жоқ па еді? –

	деп басталатын ұзақ жоқтау айтып аңырапты апам.

	Апам үш жетімді арқа еті арша, борбай еті борша болып жүріп, жұрт қатарына қостым дегенде Əлдижан ағам да о дүниелік болып сорлатты ғой. Арты мынау – апам қайғы жұтып зарланады. Жоқтау сөз, шерлі үн ақтарылады кеудесінен.

	– Апа, мен сіздің балаңызбын. Мен Əлдижан ағамды жоқтатпаймын сізге. Ат тұяғын тай басар. Мен өсемін, сетілген көңіл жетіледі, езілген еңсе көтеріледі.

	– Балам-ау, мынауың – үлкеннің сөзі ғой. Мұны кім айтып жүр саған?

	– Сіз айтқансыз.

	– Ə-ə, солай екен ғой. Сөйтесің, күнім, өсесің. Əлдижан ағаңның орнын басасың.

	– Сөйтемін.

	– Əлдеш, Əлдижан ағаң неліктен ерте өлетінін біле алмай кетті. Жан-тəсілім етерінің алдында менің емшегімді ұстап жатып, осыны ойлап дал болды. “Апа, бұл құдайға не жаздым? Қайдам, жан адамға қылдай қиянат жасаған жоқ едім”, – деп біраз үнсіз қалды. “Апа, – деді содан соң, қиналып əрең айтты, – мен Серікбай атамды ренжіткен екенмін ғой. Құдай мені сол үшін жазалап отыр”. “Сонда не істеп едің?”. “Салығыңызды төлеңіз, əйтпесе, жаман болады, – дегем. – Осы сөзім Серікбай атама емес, өзіме жаман болды. Өмірімде кісіні ренжітіп көргенім сол ғана. Атамның назасы өтті маған”. Ағаң пинагент (финагент) еді ғой. Серікбай атасына: “Салығыңызды төлеңіз” – дегені қызметін орындағаны емес пе?! Соның өзін əбестік көрді-ау, күнім! Аспандағыны алмап, жердегіні жалмап жүрген ана Əшірлерге құдай да, адам да жоламайды.

	Жамандық – жақсыны жағалайды, жаманға жоламайды. Мейлі енді, амал қайсы? Сен де Əлдижан ағаң сияқты жақсы бол!

	– Боламын, апа! Ешкімнің ала жібін аттамаймын, қиянат жасамаймын.

	– Ағаңнан айнымаған қалпыңнан айналайын сенің! Əлдижан ағам сияқты бола алар ма екенмін мен?

	Өмірінде бір ғана адамның бетіне жел сипаған ғұрлы қауқары жоқ сөз айтқан екен, сол үшін өзін кереметтей жазғырып аттаныпты бұл дүниеден. Ондай адамдар бар ма өзі бұл күнде, бұл дүниеде?! Ондай ғазиз жан көп өмір сүре алмайды тегі. Мейлі, мен Əлдижан ағам сияқты боламын.

	Апам кəдімгідей қанаттанып, бекіп, бел алып, тобылғы шабуға қайта кірісті. Кетпенін құлаштап көтере бергенде бір кекілік пыр етіп ұшып, сəл көтерілді де анадай жер ге барып қона кетті. Мен тұра жүгіріп, кекілік қонған жерге жетіп келіп едім, ол қыт-қыттап, шөп-шөптің арасымен жорғалай жөнелді. Қуып кеп бердім, кекілік безектеп қашып, мені əжептəуір жерге дейін ілестіріп барып, ұшты да кетті.

	Мен кекілік əуелгі ұшқан жердегі тобылғылардың түбіне үңіліп, ұясын іздей бастадым.

	– Мен білсем, бұл жерде ұя жоқ. Кекілік – өте сақ құс, қудың қуы. Ол жаңа біз осында келгеннен бастап алдау қамына кіріскен, сонысын іске асырды. Əрине, оның ұясы осы маңда, бірақ табылуы қиын.

	Апам тобылғыны жамсатып жатыр.

	Мен кекіліктің ұясын іздеп, əлекке түстім. Кіп-кішкентай құстан алданғанымызға намысым келді. Тобылғылы сайды қанша шиырлағаныммен, ұя табылмады. Сосын жалықтым да шүйке-шүйке болып жатқан тобылғыны құшақтап, апамның желеткесі, жібіміз жатқан жерге əкеліп үйе бастадым. Тобылғы үлкен бірарқа болыпты. Апам тобылғыны əдемілеп тұрып тырмыштап буып, көтеріп тұра берді де отыра кетті. Мен ауыр пəле апамның бір жерін үзіп жіберді ме деп қорқып кеттім.

	– Əлдеш, кекіліктің ұясы!

	– Қайда?

	– Əне, аяғыңның астында.

	Аяғымның астына қарадым, ештеңе жоқ.

	Апам тырмыштаған жіпті босатып, орнынан тұрып келіп, сұқ саусағымен нұсқап: “Міне!” – деп көрсетті.

	Біз жанына оны-мұнымызды тастаған тырбақ қотыр тобылғының түбінде, жерді шұқырлап салған тостағандай ұяда жұмыртқалар тұнып жатыр.

	– Жұмыртқа!

	Мен жұмыртқаға оң қолымды соза бердім, апам шап беріп білегімнен ұстай алды.

	– Қой, Əлдеш, тиме, балапан болып қалыпты.

	– Оны қайдан білдіңіз?

	– Жаңағы кекіліктің ұшқанын естімедің бе, күрік. Бауыр жүні түскен, пырылдап зорға ұшты.

	Амалсыз қолымды кері тарттым.

	Ұяда мөлдіреп жатқан өңкей секпіл жұмыртқа ауылға жеткенше көкейімнен бір кетпей қойды. Ертерек жетсем, балаларға айтсам деп тағатым таусылып келемін. Мен қанша шыдамсызданғаныммен, апам асқыпады. Зіл қара тас ауыр жас тобылғы аяғын аттап басқан сайын еңсесін езіп бара жатса, қалай қатты жүрсін. Анда-санда арқасындағы тобылғыға шалқалап сүйеніп отыра кетіп, тырмышты босатып, иығына жіп астына салған орамалды алып, шүмектеп аққан терін сүртеді.

	Менде апама көмектесер қауқар жоқ, өзімнен-өзім шаршап, есінеп отыра кетемін.

	– Балам, босқа шаршадың-ау. Ендігəрі сені ертпеспін, – деді апам.

	Қайда-а-ан, апама қара керек.

	– Əлдеш, жүр, екеуміз біраз тобылғы шауып келейік, – деп өзі қолқа салады отынға жиналғанда.

	“Екеуміз” дегендегі менің бітіретінім осы – апамның қасында салақтап босқа жүру, шаршау, жалығу.

	Бүгін – көңілдімін. Кекіліктің қулығын, оның ұя толы жұмыртқасының аяғымыздың астында жатқанын көрмей, іздеп əлекке түскенімізді айтып, балалардың аузының суын құртамын.

	Бірінші болып кім кезігер екен?

	Біз үйге жақындап қалғанда Əлібек шықты алдымыздан.

	Апамнан оңашалай бере Əлібекке бəрін айттым. Əлібек сенбеді.

	– Өй, қой, сықпыртпа өтірікті!

	– Рас.

	– Қайдағы, торғайдың жұмыртқасы шығар.

	– Құдай бар, рас.

	– Құдайыңа кім сенеді сенің?

	– Шесни пионерски!

	– Қойшы сол пионеріңді.

	– Шесни Ленински.

	– Бəрібір өтірік.

	– Не, Ленинге де сенбейсің бе сен?

	– Ленинге сенем, саған сенбеймін.

	– Мен Ленинді кепілдікке тартып тұрмын, ал сен сенбейсің. Бұл дегенің...

	Əлібек шошып кетті, сөзімді аяқтатпады. Мейлі, сонысы дұрыс болды, өзім де не айтарымды білмей қалып едім.

	– Жоқ, ағатай, сенемін! Ленин – біздің атамыз, Саясына жатамыз.

	Қарсы келген дұшпанды, Қақ жүректен атамыз.

	– Жар-р-райсың, Əлібегім!

	– Енді қалай деп едің? Жүр, кеттік ұяға.

	– Қой, не бар, жұмыртқа балапан болып қалыпты.

	– Мейлі. Менің атам балапан болған жұмыртқаны жей береді.

	– Жүр онда.

	Əлібек екеуміз енді əй-шəйға қарамай, жарыса жөнелдік.

	Біз демімізді ішке тартып, аяғымызды еппен басып тырбақ тобылғыға жақындадық. Шынымен білдіртпедік пе, қайдам, кекілік ұшпады. Төніп келгенде бір-ақ көрдік, кекілік ұя басқан күйі қыбыр етпей жатыр. Бүрісіп, жағал басы кіп-кішкентай болып кеткен, екі көзі қып-қызыл.

	– Мынау қайтеді, ей?!

	Əлібек жерден тас алмақ болып еңкейе берген, кекілік жаншошырлық дыбыс шығарып, пырылдап ұша жөнелді. Қарап тұратын Əлібек пе, дереу ұяға қол салды. Бір жұмыртқаны ұядан шапшаң ала салып, əй-шəй жоқ, тасқа қойып қалды. Жұмыртқа бырш етіп парша-паршасы шығып, тас үстінде қызылшақа балапан жыбырлап жатты. Лоқсып, теріс айналып кеттім. Қайта қарағанымда, Əлібек жейдесінің етегіне жұмыртқаны тол-

	тырып салып алыпты.

	– Əлібек, қой, қайта сал андағы жұмыртқаларды ұясына!

	– Неге?

	– Обал.

	– Ештеңе етпейді. Табиғаттың байлығы – адамның азығы. Көр де тұр, атам осылай дейді де бірін қалдырмай жеп қояды бұл жұмыртқаларды.

	Əлібектің үйіне жақындаған сайын жүрегім дауаламай, алабұрта берді. Бір жайсыздықтың боларын күнілгері сезетін сияқтымын.

	– Қазір атам қатты қуанады. Жүр, кір үйге.

	Əлібек аңқаңдап түпкі үйге кіріп кетті, мен ауызғы үйде қалып қойдым.

	Іштен Оңғарбай атамның қарлығыңқы даусы шықты:

	– Мынау не етегіңдегі?

	– Кекіліктің жұмыртқасы.

	– Не дейді?! Сен ақымақ бұл уақытта кекілік балапан шығаратынын білмейтін бе едің?

	– Білем.

	– Білсең, не қыл деп əкелдің бұларды?

	– Сіз жесін деп əкелдім.

	– Жегені несі? Есің дұрыс па өзіңнің?

	– Бұрын жедім дегеніңіз қайда?

	– Қап, мынаны-ай, а! Не деп тұрсың сен өзі?! Мен оны жесем, отыз екінші жылғы ашаршылықта жегем. Он да бұл тауда кекілік тұрмақ, торғай қалып па еді. Мен айтсам, сол қиямет жылғы тартқан тауқыметті айтқанмын. Сендейлерге сабақ болсын дегенмін. Біздікі – жансақтаудың далбасасы болатын, сендердікі – мейірімсіздік. Көрсетейін мен саған жаны ашымасты!

	Апыр-топыр болып қалды.

	– Ойба-а-ай, өлдім! Апа-а! Зытып кеп жөнелдім.

	– Əй, оңбағандар, тоқтаңдар! Жандарыңның барында апарып тастаңдар андағы жұмыртқаларды ұясына. Қанша қашқандарыңмен, құтыла алмайсыңдар менен.

	Артыма қарасам, Əлібек əрі қарай қашыпты, етегіндегі жұмыртқа адымын жаздырмай, жорғалап безіп барады.

	Есіктің алдында əппақ жейде-дамбал киген Оңғарбай атам тұр.

	Атам дұрыс айтады, одан қайда қашып құтыламыз? Осы қазір тілін алып тоқтасаң, жақсы, тоқтамасаң, ерінбей-жалықпай торы биесіне міне салып қуады.

	Мен кілт тоқтадым.

	Əлібек, əлбетте, əкесінің сырын жақсы біледі, бері бұрылды. Мен де атама қарай жүрдім.

	Əлібек те, мен де лажсыз, басымыз салбырап, Оңғарбай атама жақындап келеміз. Екеумізде де үрей қалмаған, атам оқыс қимыл жасаса, ата қашуға дайынбыз.

	– Ой, бұларың нелерің? Атам қолындағы жалғыз жұмыртқаны салмақтап қойды. – Қараңдар, міне, жұмыртқа ауыр тартқан. Бұл – балапан шығуға жақын деген сөз. Адамда аяу деген болмайтын ба еді былай бір. Барыңдар, ұясына апарып салыңдар жұмыртқаларды. Ол кекілік сорлы бұларды енді баспай, жеріп те кететін шығар. Сонда да барыңдар, апарыңдар. Бұл жұмыртқалардан шыққан балапандар өріп, кекілік болып, ертелі-кеш беткейде қақылықтап жүрсе, жаман ба еді?! Қап, Тобылғылы сай қаңырап бос жататын болды енді. Бар, жөнеліңдер!

	Біз Оңғарбай атамнан қорқып, біраз жер ілбіп басып бардық та, қайтадан мамыра-жай қалыпқа ендік.

	– Əлдеш, түсінсем, бұйырмасын, атам неге сонша бүлінді?

	– Ой, өтірікші, “Атам балапан болып қалған жұмыртқаны жей береді” – дегенің қайда?

	– Қайдан білейін, өзі айтқан, сөйтсем, бұрын – ашаршылықта жепті ғой.

	– Қай сөздің қай заманға арналып айтылғанын ажырата білу керек, бала.

	– Ой, данышпаным-ай! Əлдеш, ағатай, қояйықшы осы əңгімені! Ешкімге де айтпайық, мə, ұстап көрші, құлақшекем əлі жанып тұр.

	– Сол керек саған! Өтірікшіге бұл – аз. Өтірікшіні өлтірсе болады. Өтірік айту – өліммен тең.

	– Рас айтасың. Данышпансың сен. Өтірік айту – өліммен тең. Өте дəл айтылған сөз, жоқ, мақал. Өзің шығардың-ау деймін, Əлдеш.

	– Шығарса, несі бар?

	– Əлдеш, бұдан былай мен сені “Данышпан”, – деймін. Сөйтемін де əр ақылды сөзің үшін данышпандығыңа бір дəреже қосып отырамын. Мен мұны басқа балаларға да айтамын. Сөйтіп, бəріміз сенің данышпандығыңның дəрежесін санап жүретін боламыз. Міне, енді есеп ашылды. Кіріс, өсір дəрежеңді, данышпан!

	– Сөзің құрысын!

	– Неге?

	– Мен ешкім де емеспін, Алданышпын, апамдарға –

	Əлдешпін.

	– Рас, Алданышсың, Əлдешсің. Алданыш – атың, Əлдеш – еркелеткен атауың, данышпан – атағың. Үлкендердің сөзін ұғып, айтып жүрген бала – данышпан.

	– Біліп қой, адамға өз атынан басқаның бəрі – артық.

	– Міне, бұл да ақылды сөз. Тағы бір дəреже қосып қою керек. Демнің арасында данышпан үш дəрежелі болдың. Дəрежең өстіп өсе береді енді.

	– Қойшы соныңды, бай болғыр, өспей-ақ қойсын!

	– Жоқ, өссін. Өседі. Сен – ақылды баласың. Сенің əр ақылды сөзіңді есепке алып отыру керек. Данышпан кішіпейіл болады. Сенікі – сол. Сен – данышпансың.

	Бұл Əлібек енді айтқанынан қайтпайды. Оның үстіне, өзіңді біреу мақтап жатса, қыңырая беріп не керек. Мен жеңілдім.

	– Əлібек, мақұл, сен жеңдің.

	– Мақұл болмай, қайда бармақсың, шындық солай болса. Қой, одан да мына жұмыртқаларды салайық ұясына.

	Əлібек етегіндегі жұмыртқаларды біртіндеп маған бере бастады. Мен əдеп жұмыртқаның сүйір жағын жоғары қаратып қойып жатырмын.

	– Неге өйтіп сəндеп жатырсың, тездет!

	– Асықпа. Осылай салу керек. Сен білмейсің бе, балапан жұмыртқаның сүйір жағын тесіп шығады. Балапанның басы осы жағында, тұмсығын жоғары қаратып қою керек.

	– Бəсе, данышпан демеп пе едім, данышпансың сен.

	Бір дəреже қосып қою керек, төрт дəрежелі болдың.

	Жұмыртқа ұяға салынып болды. Əлібек күрсінді:

	– Үһ, кекілік келер ме екен ұясына?

	– Келмейді.

	– Келеді. Келетін шығар. Келеді деші, Əлдеш, ағатай!

	– Қайдан келсін?! Келді ол бағана біз кете салысымен, суық ұяны көріп, бауыры суып кетті. Күдер үзді, енді жоламайды.

	– Əй, данышпаным-ай! Бір жолға данышпан болмайақ, ақымақ болсаң қайтеді?

	– Осы кекілік ұясын қайта басар болса, ақымақ тұрмақ, одан арғысы да болар едім, келмейді ғой.

	Кекілік келмеді.

	Біз ұяны араға күн салмай, көріп кетіп жүрдік. Тырбақ тобылғы түбінде он жұмыртқа еш өзгеріссіз жата берді. Біздің ақымақтығымыздың айғағындай болып бедірейген пəлелерден жерге қар түскенде барып бір-ақ құтылдық-ау! Қалың қар он жұмыртқа тұрмақ одан зорды да басып қалды.

	Он жұмыртқа! Он жұмыртқаны жарып шыға алмай қалған он балапан! Оларға қиянат қылып, өмірін қиған – бізбіз. Обалына қалдық!

	Аяғым сынып, бейшара болып жатқаным сол он балапанның наласы болар!

	Он балапан! Кербұлақтың Тобылғылы сайының сəні бола алмай қалған он кекілік!

	* * *

	Əлібек екеумізге Тобылғылы сай ғана емес, ауыл айналасындағы жыралардың барлығында қызық көп. Ерте ме, кеш пе, кез келген сайды өрлесек болды, қандай да бір ойын табылды.

	Қызықты ойынды ойлап табатын – көбінесе Əлібек.

	Міне, енді Əлібек Оңғарбай атамнан жеген таяғын тез ұмытып, жымыңдап шыға келді:

	– Əлдеш, жүр, Сатылған ағаның үңгіріне барайық.

	– Қой, құрысын!

	– Не, қорқасың ба?

	– Неге қорқамын?

	– Қорқасың. Сендей қорқақ кірмейді ол үңгірге.

	– Айтасың, мен үңгірден қорықпаймын, Сатылған ағадан қорқамын.

	– Сөз-ақ, Сатылған аға əлдеқашан ұмытқан ол үңгірді, бармайды.

	– Апам айтқан, Сатылған аға үңгірге өзі барғанды былай қойып, ол маңға өзгені де жолатпайды екен.

	– Онысы несі екен?

	– Кім білген?

	– Əлдеш, жүр, барайық, дос едік қой.

	– Жүр

	Əлібек екеуміз Тобылғылы сайға қарай жарыса жөнелдік.

	Біз Сатылған ағаның үңгірін бұрын да көргенбіз.

	Бұл – Тобылғылы сайдың орта тұсын ұзына бойы басып жатқан тас қапталдың бүйіріндегі тереңдігі кісі бойы қолсозым ұраға екі-үш кісі еркін сиып кетеді, Əлібек екеуміз ананы-мынаны айтып отырғанымызға əбден жайында.

	Біз сол əдетімізбен үңгірге кіріп алып, талай əңгіменің басын шалдық, одан жалыққан соң тас домалатуға кірістік.

	Əбден беріліп кетіппіз, ойыннан домалатқан тастарымыз өрістен қайтқан сиырлардың алдын орғанда барып бір-ақ бас көтердік.

	Ауылға сиырлармен бірге келдік. Сиырларды бытыратпай, үйді-үйіне айдап кететіндердің арасында Сатылған аға да бар екен, бізге томсырая қарап тұрғанын аңғардым.

	– Əй, қаңғыбастар, қайдан келесіңдер, немене, сиыр болып кеткенсіңдер ме, бірге жайылып.

	Сатылған ағаның үнінде ызбар бар сияқты, тіксініп қалдым.

	Əлібек ештеңе аңғармады:

	– Аға, біз сіздің үңгірге барып, ойнап келе жатырмыз.

	– Онда не бар баратын, не көрдіңдер?

	– Ештеңе көрген жоқпыз.

	Үңгірдің кішкентай қуысынан солдат пилоткасына жапсырылатын бесжұлдыз тауып алғанбыз, менің оны айтқым келмеді.





Əлібек алқына сөйледі:

	– Аға, біз сіздің бесжұлдызыңызды тауып алдық, өзіңізге берейік пе?

	Сатылған ағаның даусы қатты шығып кетті.

	– Жоқ! Көміп тастау керек екен бұл үңгірді.

	Сатылған аға əрі қарай айнала берген, қайдан келіп қалғаны белгісіз, Оңғарбай атам сап ете қалды.

	– Əй, Сатылған, не деп тұрсың сен. Соғыстан қа шып келіп, жаныңды қоятын жер таппай, безек қаққаныңда жасырынған үңгірің емес пе еді ол?! Сен оны жапқаныңмен, елдің ауызын жаба алмайсың. Бұл – сен қашқан соғысқа барып, қайтпай қалған боздақтар жас күнінде ішіне кіріп ойнаған үңгір. Əріден қозғасам, бұл үңгірде біз де ойнағанбыз, біздің əкелеріміз де үйірсектеген. Қазір оны мына балалар еншілеген. Мұндай қасиетті үңгірден аулақ жүр, бала!

	Сатылған аға лəл-мим дей алмай, қоңыр сиырының соңынан ілесті.

	Оңғарбай атам сиырларды айдап бара жатты. Əлібек екеуміз бір-бірімізге үнсіз қарап тұрмыз.

	– Əлдеш, бұл өзі қандай əңгіме болды? – деп таңданды Əлібек.

	– Қызықсың сен, Əлібек. Бəрі түсінікті əңгіме болды.

	– Рас айтасың, атам Сатылған ағаны сатқын деп əлі жек көреді. Соғыстан қашып келгенде, оны осы үңгірден атам ұстап беріпті.

	– Əлібек, біз де жек көрейік онда Сатылған ағаны.

	– Неге?

	– Ол – опасыз адам. Опасызды жақсы көрген адам да опасыз.

	– Міне, табылған сөз. Мұның үшін данышпаныңа бір дəреже қосып қоямыз.

	– Айтпап па едім, осыңды қойшы Əлібек, бай болғыр.

	– Қоймаймын. Данышпандық дəрежең жүзге жеткенде бір-ақ қоямын.

	Əлібекті айтқанынан қайтару бос əурешілік. Оны көндіргенше Тобылғылы сайдың қойнындағы үңгір жатқан тас қапталға бір қарап қойып, ауылға қайтқан артық.

	Əлібек те, мен де сөйттік, үңгір жаққа бір көз салдық та, үйді-үйімізге қарай тарттық.

	– Уһ, жаным!

	* * *

	– О не, қарағым, аяғың ауырып жатыр ма?

	– Жоқ, жаным ауырып жатыр. Апам шошып кетті:

	– Не дейді?! Жаны ауырғаны несі?!

	– Апа, ана жылғы кекіліктің он, жоқ, он бір жұмыртқасы бар еді ғой, сол есіме түсіп, өкініш өзегімді өртеп барады.

	– Сен емес, Əлібек түйнек еді ғой олардың обалы на қалған. Сынса, соның аяғы сынуы керек еді, құдай сені жазалаған екен ғой. Қиянаттың арты – осы қапа. Айналайын ақ құдай, бір жəрдем ете көр пендеңе!

	– Апа, əнді қашан айтасыз енді?

	– Əлі күтіп жатыр ма едің əн айтқанымды, күнім-ау?!

	– Иə. Сіз əн айтсаңыз, аяғымның ауырғаны қояды.

	– Онда айтайын. Апам:

	Əу! – деп əн бастады. Онысы əн емес, шерлі үн еді. Мұнысы несі, даусы құрғыр қайда кеткен?

	Апам тамағын кенеп, жөткірініп алды. Қайдасың, қайран даусым, хал қалайсың-ау, “Əн айт!” – деп Əлдеш балам – қолқалайсың-ау. Жазылар болсаң, жаным, осы əнімнен-ау, Демедім мен мұныңды “Бұл қалай сын-ау?”.

	Апам ақтарылды дейсің бір.

	Сынған аяқ та, жарты көңіл де, лаулап жанған от та, төніп тұрған қорқыныш та – бəрі-бəрі де жайына қалды. Қып-қызыл жалын алауынан ба, жоқ, жан тебірінесінен бе, апам ерекше нұрланып кеткен. Күндізгі шүйкедей ақ сары кемпір ай жүзді аруға айналған. Маңдайын, екі бетін тарам-тарам сызған əжімдер тегістеліп, ақтоқаш болған.

	Апам маған арнап айтқан өлеңіне түгендей өз өмірін арқау етіп, ұзақ жырлады. Сондағы айтқаны: өмірім менің – өң өзек өртер өксік. Дегенмен, өткенге өкініш жоқ. Ұзақ жар болу бұйырмаған Ыдырыс та, əкесіне баруға асыққан Əлдижан да өле берсін, мейлі. Тəубе, Əлдеш бар! Құдайдан енді осы шырағымның тілеуін тілеймін. Осы аман болсын, аяғы тезірек жазылсын! Қатарының алды болады Əлдеш əлі-ақ. Кім болса, ол болсын, тірі болсын, құлыным! Айналайын ақ құдай, атасы мен ағасына бермеген өміріңді Алданышқа бере гөр! Алданыш тірі болса, ана екі сормаңдайдың аруақтары аяқ асты болмай, түтіндері түтейді. Алданыш барда, менің төрт құбылам түгел, табалдырығым тапталмайды. Өмір жасың ұзақ болып, өркенің өссін, Əлдеш балам!

	Мен апамның бұл үмітінің үдесінен шыға аламын ба? Апамның көрген азабы көп қой, көп! Қайғысы қаншама!

	Қалай ғана азабына арашашы, қайғысына қалқан бола алармын?!

	Апа, мен – сіздің балаңызбын!

	– Əлдеш, жетті-ау деймін, қояйын ба?

	– Қойыңыз.

	– Аяғың ауырғанын қойды ма?

	– Қойды.

	– Онда ұйықта, мен де дамылдайын.

	* * *

	Шалқамнан түсіп жатырмын.

	Апам менің оң тіземе басын сүйеп жантайған, біруыс болып бүрісіп жатыр. Кешке дейін көрген қорлығы, менің жағдайымды ойлап, бір тыным таппағаны титықтатып тастаған ғой, демде қор ете түсті. Өз қорылынан өзі оянып, қимылдап қойды. Қайта қорылдады, қайта оянды. Əрине, өз қорылын өзі естіген жоқ.

	– Көзім ілініп кетті ме, немене? Қорылдадым-ау деймін, – деді апам ұйқылы-ояу.

	– Сөйттіңіз. Ұйықтаңыз.

	– Мені қойшы, өзің ұйықта. Апам қайта ұйықтап кетті.

	Əбден шаршаған ғой.

	* * *

	Апамның мен үшін шаршап-шалдыққан кездерінің бəрі есімде, бірде-біреуін еш уақыт ұмыта алман.

	Былтырғы 1 Май мерекесі күні болған мына жай – солардың бірі.

	Мектептің күншығыс жағындағы тақтайдан жасалған трибуна маңына жұрт ағылып барып жатқанда мен бүрісіп үйде отырдым. Себебі – киімім ескі.

	Мен үйінде жүріп оқитын Əбдірахман атайдың менен бір жас үлкен баласы Бабахан мен екі жас кіші қызы Күлəштің шырттай киініп алып, маған аянышпен бір-бір қарап қойып, мектеп жаққа беттегенін көргендегі менің бет əлпетім адам аярлық еді. Мұның үстіне, Мəтен мен Əлібектің ертіп кетпек болып келгенін қайтерсің?!

	– Əлдеш, неғып отырсың мейрамға бармай, жүр, –

	деді ойында ештеңе жоқ Мəтен.

	Əлібек менің неге бармай отырғанымды біліп қойды. Мен оған үйден мейрамға киетін жаңа киім əкелетінін айтқанмын.

	– Жаңа киіміңді əлі əкелмеген екен ғой, қап! – деді Əлібек.

	Ол өкінді ме, мені аяды ма, бəрібір, менің еңсем түсіп кетті.

	Өзімді дүниедегі ең бақытсыз баламын деп есептедім. Мейрамға барғандар – бақытты, бармаған мен – қормын. Біздің үйде мені осындай күйге түсірмейін деп жаны ашитын бір адам табылмағаны ма?! Сөз жоқ, бар. Мені жек көретін болса, маған мейрамға киетін жаңа киім дайындап қояр ма еді. Мен білсем, пəле – көлікте. Біздің үйде бұт артар тулақ жоқ. Жаяуға Шоқпар қашық. Дəу де болса, мінетін көлік таппай, келу жайына қалған.

	Жастықты құшақтап етпетімнен түскен бойда көз жасыма ерік бердім. Дауыс шығармай, үнсіз жылап жатырмын. Менің мына аянышты халіме араша болар адам жоқ, екі көзім қарауытып, екі құлағым бітіп қалған.

	Кенет апамның мейірімді дауысы естілді.

	– Əлдеш, неғып жатырсың? Тұр, тұра ғой, күнім! Киіміңді əкелдім.

	Апам тұрған жаққа аунап түстім де аңырап қоя бердім.

	– Апа-а! Мен мейрамға бара алмай қалдым.

	– Білемін. Өкпемді қолыма алып, дедектеп жеткенім осы болды.

	Жүрегім зу ете қалды.

	– Апа, сонда не, сіз жаяу келдіңіз бе?

	– Енді қайтемін, мініп келетін көлік жоқ. Өкімет шіркін жекеменшікке қыл құйрық құтайтпай-ақ қойды емес пе.

	Жылағанымды сап тыйдым.

	Түу, қандай керемет адам еді апам менің! Мен үшін отқа еш ойланбай түсуге əзір апам. Жер түбінен мені мына күйге түсірмейін деп алып-ұшып жеткенін қарашы енді!

	– Апа, шаршадыңыз ба?

	– Дер мезгілінде жетіп, сені қуандыра алмаған соң шаршағаны бар болсын.

	– Апа, мейрам құрысын. Менің жаңа киім киіп, мейрамға мың рет барғаным сіздің бір шаршағаныңыздан садаға кетсін.

	– Қой, балам, мейрамды өйтіп тілдеме! Біреу-міреу естіп қойса, пəле болады.

	Мен еш уақыт апаммен сөз жарыстырып көрген емеспін. Қандай пəле болатынын түсінбесем де əңгімені одан əрі созғаным жоқ.

	Түстен кейін апам екеуміз Кербұлаққа қарай жолға шықтық. Апам жолда мүлде шаршаған жоқ, мен үйге болдырып, зорға жеттім. Жолда апама шаршағанымды оқтын-оқтын айта бердім. Апам:

	– Əлдеш, шыда. Адамға бір керегі – төзімділік, іс қылғын əр нəрсенің көзін біліп.

	Апам, тегі, мұндай нақыл сөздерін əдейілеп айтпайды, өстіп реті келіп қалғанда төгіп-төгіп жібереді.

	Өзгені қайдам, өз басым апамның айтқандарын ақыл көремін, көкейіме тоқып жүремін.

	* * *

	Сағынып келген жездем мен Шəкеннің қолдарын алып, əкпеме бетімді сүйгізіп, қарындастарым мен інімнің беттерінен өзім сүйіп, мауқымызды басып, дастарқан басына енді отырып жатқанбыз, сырттан самаурынды əкелуге барған əкпемнің жан даусы шықты:

	– Қасқыр! Қырды бəрін! Ойбай, болыңдар, шығыңдар бəрің далаға!

	Бəріміз апыр-топыр есік алдына шықтық.

	Əкпем ауылдың жоғарғы жағындағы мұрынға қарай безіп барады. Жаңа ғана Шоқпардан шаршап-шалдығып келген апам əкпемнің соңынан жүгіре жөнелді.

	Мұрынның бергі жағында біздің үйдің он шақты уақ жаны жапа-тармағай безіп келеді. «Қасқыр қайда?»

	– деп ойлай бергенім сол еді, көзім шалып қалды, ол қой-ешкіні қуып келеді екен. Кенет қасқыр тоқтай қалып, азан-қазан болған біз жаққа бір қарап алды да кері зытты.

	Қой-ешкі қатты қорқыпты, безгеннен безіп отырып келіп, қораға қойып-қойып кетті.

	Апам мен əкпем бізді қайтсін, жездемді кінəламақ болды. Екеуінің ренішін апам білдірді:

	– Қалқабай, мұның нең? Қой-ешкіні қасқыр қырып кетсе де қозғалатын түрің жоқ қой тегі.

	– Қырмайды, қайта, бағады ол қасқыр біздің малды.

	Жездемнің мына сөзі төбемізден жай түскендей болды. Апам да, əкпем де, балалар жағы – біз де əкеме таңдана қарадық.

	Жездем біздің əркі-əркі күйімізді аңғара қойды да сөзін жалғастырды:

	– Рас айтамын, сөйтеді. Өйткені байқап қалдым, Шолақсайдағы қалың итмұрынның арасында осы қасқырдың апаны бар екен, сонда күшіктепті. Ол енді бөлтіріктері өскенше, бұл маңайдың малына жоламайды. Ол пəле біз тыныш болсақ, бөлтіріктерінің аман болатынын жақсы біледі. Керек десеңдер, ол енді осы маңға бөтен ит-құсты жолатпайды. Мен білсем, жаңа біздің қой-ешкімізді ауылға айдап əкеліп, тастап кетті.

	Жездемнің айтқаны келді, жаздай біздің үйдің малына қасқыр шапқан жоқ.

	Тамыз айының ортасында Шəкен екеумізге жездем:

	– Ал, балаларым, уақ жанды көзден таса қылмай тын кез келді. Шолақсайдың қасқыры көрінбей қалды, Меніңше, ол бөлтіріктерін алысқа ертіп əкетті. Енді ол мұнда ана қасқыр емес, жыртқыш болып соғады, – деді.

	– Мақұл, қой-ешкіні қолымызға таяқ алып бағамыз, – деді Шəкен екеуміз үшін жауап беріп.

	Сол күні-ақ біздің бір ешкімізді қасқыр жеп кетті.

	Уақ жанды біздің үйдің адамдары кезектесіп айдап жүріп жаятын болдық.

	* * *

	Апам тағы қорылдады. Мен ояумын.

	Кербұлақ аспаны-ай, шіркін!

	Аппақ сүттей ай, сансыз жұлдыз жерге ақ шілтер – нұр сəуле төгеді. Сол алып шілтердің сансыз шашақтары саулап түсіп, Кербұлақ тауларына ілініп тұр. Өзім жақ сы білетін Жетіқарақшы, Темірқазық жұлдыздарын тауып алып, əлсін-əлсін қарап қоямын. Жетіқарақшының алып шөмішінің бұрыш-бұрышындағы жұлдыздар кезек-кезек көз қысады. “Балақай, аяғың сынып қалды ма?” – деп аяушылық білдіргендей болады. “Айналайын ай, жұлдыздар, көмектесе көріңдер!”, “Жараны, сынған сүйекті айға, жұлдызға көрсетсе, жазылып кетеді”, – дейді үлкендер. Рас айтады. Міне, көріңдер, жарық ай, сəулелі жұлдыздар, мен сендерге сенемін. Сендер жаза аласыңдар менің аяғымды”. “Мақұл, жазамыз. Əлі-ақ аяғыңды алшаңдап басып, оқуға барасың. Əне, біздің көмегімізді ана жұлдыз алып бара жатыр”.

	Маған қарай бір жұлдыз ай мен жұлдыздардың емдомын ақ жебесінің басына іліп алып, ағып келе жат ты. Жүрегім зу ете түсті. Мына жұлдыз аққан күйі келіп, менің аяғыма жабысады, сөйтіп тесіп өтер. Жоқ, жұлдыз артына тез өшіп жатқан ақ жолақ қалдырып барып, өзенге шолп етіп түсті. Кербұлақ та қорқып қалған-ау, сірə, күр-күр еткен дыбысы келіп жетті құлағыма. Енді сол күріл үзілмей, талмай естіліп тұрды.

	...Күр-күр... Күр-күр...

	Екі аяғымды суға салып қойып, жағада отырмын. Оң аяғымның табаны жыбыр-жыбыр ете қалды. Аяғымның басына қарадым, бір шортан балық зулап келіп, табаныма жабыса кетті. Аяғымды судан жұлып алдым.

	Қара саным зірк етіп, екі бөлінді. Миыма біреу ине сұғып алғандай тыз етіп, құйқам шымырлады.

	– Апа-а!..

	Басымды жерден жұлып алып, екі қолыммен аяғымның сынған жерін қатып ұстап, бүрісіп отырып қалдым. Екі көзімнен екі тамшы ыршып түсті.

	Апам да менімен бірге оянған екен, не болып, не қойғанын білмей, маған үрейлене қарады.

	– Не болды, балам? Жат, жата ғой, күнім!

	– Жатпаймын. Жаман түс көрдім.

	– Жата ғой. Түсті түнде айтпайды. Ертеңгілік айтасың, жақсылап жорып беремін.

	Мен қандай да бір түйсікпен жатсам, көзім ілініп кететінін, сол заматта жаман түс көріп, аяғым шоршып кетіп, зірк етіп қатты ауырып қалатынын сеземін. Ұйықтаудан қорқамын. Қанша тырысқаныммен, қалғып кетемін ғой, сонда қандай түс көрер екенмін? Жақсы түс көрсем екен. Бəрібір мен қандай түс көрсем де апам жақсылыққа жориды.

	Түс ертеңгілік аспанда қалқып тұрады, қалай жорыса, солай қарай ағып түседі екен. Түсті жақсы жорысаң, жақсылыққа, жаман жорысаң, жамандыққа кез боласың.

	Апам айтады:

	– Бір бай, батыр кісінің жас келіні түс көріпті. Түсінде екі емшегін екі бөлтірік еміп жатыр екен.

	Келін түсінен шошыпты. Ертемен бір қырдың арғы жағындағы атасының ауылына қарай екі өкпесін қолына алып ұшыпты.

	Келсе, атасы ауыл сыртындағы төбеде отыр екен. Келін біраз күтеді, атасы жуық арада келе қоймайды. Келіннің қайын сіңлісі оянып, жеңгесінің неғып ертелетіп жүргенін сұрайды. Келін атасына түсін жорытқалы келгенін айтады.

	– Маған айт, жоримын, – дейді қыз.

	– Жоқ, атама жорытамын, – деп келін түсін айтқысы келмепті.

	Сөйтсе, еркетотай қыз айтпасқа жанын қоймапты. Келін айтуға мəжбүр болыпты.

	– Түс көрдім. Түсімде екі емшегімді екі бөлтірік еміп жатыр екен, – депті келін.

	– Ойбүй, сені екі қасқыр жейді екен! – депті қыз.

	Келіннің үрейі ұшып, ауылына қарай асыға басып жөнеліпті.

	Келіннің келгенін, асығыс кеткенін атасы төбе басында көріп отырыпты.

	Қария есіктен кірісімен:

	– Келін неғып жүр, асығыс қой, – деп сұрапты қызынан.

	– Сізге түс жорытайын деп келіпті. Түсін мен жорып бердім, – дейді қыз.

	– Иə, қандай түс екен?

	– Түсінде екі емшегін екі бөлтірік еміп жатыр екен.

	– Қалай жорыдың?

	– Сені екі қасқыр жейді екен, – дедім.

	– Қап, əттеген-ай! Тез шабыңдар, қуып жетіңдер!

	Келін елін қорғайтын ер болатын егіз ұл туады екен, – деп қария келіннің артынан атты адам шаптырыпты.

	Шабармен атын ағызып белге шықса, сай табанында келінді екі қасқыр жайратып, жеп жатыр дейді.

	Келіннің құрсағында, шынында да, егіз ұл бар екен. Сонда қария өңі бұзылып отырып айтыпты:

	– Түс ертеңгілік аспанда, адамның дəл үстінде қалқып тұрады, қалай жорыса, солай қарай ағып түседі. Түсті түсініп, жақсыға жору керек.

	Қандай аянышты! Түс жори білмейтін еркетотай қыздың кесірінен ел жақсы келіннен, ер болатын егіз ұлдан айырылып қалыпты.

	Менің апам – керемет түс жорығыш адам, қандай түсті болмасын, ылғи жақсыға жориды.

	Ұйқы – дұшпан. Қанша ұйқым келмегенімен, қалғып кетіппін.

	... Əлібек екеуміз жарысып келеміз. Диірменге баратын жалғызаяқ жолдағы арықтан секіріп-секіріп кеттік. Арғы жағаға топ-топ ете қалдық. Үшкір тасты дəл басыппын, кірш етіп табаныма кіріп кетті. Көзімнің алды жарқ ете қалды. Қара саным шорт үзіліп, бүгіліп отыра кеттім.

	– Ойбай, аяғы-ы-ым!

	– Не-не?.. Қатты шошыдың ғой, тегі. Тіпə-тіпə...

	– Апа, тағы жаман түс көрдім. Қара саным шорт үзілді.

	Көзім ілінсе болды, жаман түс көремін.

	– Түстің жаманы болмайды, бəрі жоруға байланысты. Айттым ғой, таң атсын, түсіңнің бəрін жақсылап жорып беремін. Қазір шыда. Саған енді бəріне шыдау керек.

	– Шыдаймын.

	Апам жалыны əлдеқашан сөніп, шоғы күлімсіген отқа тезек қалады.

	...Біреу аяғымның дəл сынған жерінен түртті.

	Көзімді ашып алдым, көк биесінің үстінде маған төніп, Қамбабек тұр. Тұмсығымен түрткен көк бие екен. Көк бие енді аузын арандай ашып, қара санымнан тістемек болды. Мынау қайтеді, ей! Аяғымды тартып қалдым, селк етіп, көзімді ашып алдым.

	Қандай да бір сəуемен түс екенін біліп жатырмын. Өң мен түс араласқан өмір үзіктері өтіп жатыр көз алдымнан. Өлген адам неге кіреді түсіме? Адамның түсіне өлгеннің кіргені – жаман.

	Иə, алла, Қамбабектен аулақ ете гөр! Қалғып бара жаттым.

	Қамбабек қайта төніп тұр көк биесінің үстінде.

	– Əлдеш, мені ұмытып қалғансың-ау деймін!

	Осылай деп айтарын айтып алып, Қамбабек əрі қарай не дерін білмей, мөлиіп тұр.

	Аяп кеттім.

	– Қамбабек, сені мен де, басқа балалар да ұмытқанымыз жоқ.

	– Ұмытпасаң, есіңе түсірші менің тірі күнімді.

	– Мақұл, қазір. Қамбабек, сен біздің ауылдағы атқа ең үйір бала едің. Əкең Жетібай соғыстан қайтпай қалған. Қайыр атам мен Жұмақыз апам сені балалары соғысқа аттанбай тұрып-ақ бауырына басқан. Сені жұрт Қайыр атамның немересі емес, баласы деп білетін.

	– Əлдеш, сен қу екенсің, ей, мұны қайдан біліп жүрсің? Əй, қойшы, біздің ауылда ұрлық жатушы ма еді. Мейлі, айта бер.

	– Қамбабек, біз сенің үйіңнің маңайында ойнаушы едік қой. Неге, білесің бе? Себебі, бізді көрген сайын сенің апаң бəріміздің асты-үстімізге түсіп, айналып-толғанып, қолымызға қандай да бір жейтін бірдеңе ұстататын. Соларын күнілгері əдейі дайындап қоя ма, қайдам, бізді көрді болды, үйіне кіріп кетіп, демнің арасында алып шығатын. Ең қызығы – қуырған бидайды, яки жүгеріні орамалын жая салып, шашып жіберіп: “Балаларға бидай шаш, тауықтарға тары шаш. Ал, теріп жеңдер!” – дейтін еді.

	Біз, шынында, тауық құсап шүпірлеп, дəнді бір-бірлеп ауызға атар едік.

	– Рас, айтасың, ей, сендерге мен де қосылып кететінмін.

	– Иə, сөйтетінсің, қызғанбайтынсың.

	– Əлдеш, сен айтшы, маған не болды өзі?

	– Қамбабек, өзің айтшы, не болды?

	– Мен айтсам, мына көк бие – кісəпір жылқы. Мұны өрісте жүрген жерінен ұстау – қиямет-қайым. Көк бие ні менен басқа жан адам ұстай алмайды. Менің мұны ұстайтын əдісім бар, шылбырды беліме байлап, ұшын күрмектеп алып, оттап тұрған көк биеге ақырын-ақырын басып, артынан жақындап, құйрығынан шап беріп ұстай алып, дереу күрмеуге іліп жіберемін, тас болып байланады да қалады. Енді шылбырды шірене тартып, көк биені айнала жүгіріп, алдына шығамын да басын жүгенге сүңгіте саламын. Бүгін де сөйттім, айнала жүгіріп жүргенде аяғым тайып кетіп, мұрттай ұштым. Көк бие үркіп, сүйретіп ала жөнелді. Опыр-топыр басталып еді, демнің арасында бəрі жым-жырт болды. Арғы жағы не болды, білмеймін. Əлдеш, сен білсең, айтшы?

	– Айта алмаймын. Айтуға аузым бармайды.

	– Айт. Мені аяйсың, ə. Аямай-ақ қой. Аяйтын не қалды? Мен – өлген адаммын. Мен өлгенде атам мен апам қайтті, ең болмаса, соны айтшы.

	– Қайыр атам сенің денеңді сүйретіп келген көк биенің кеңірдегін орып жіберген. Апаң бізге бұрынғыдай тамақ үлестіргенді қойған. Біз сендердің үйлеріңнің маңына ойнап барғанды қойғанбыз. Оның үстіне, біз жоғарғы Барлыбайға көшіп кеттік.

	– Əлдеш, кел, көк биеге мінгес.

	– Жоқ, болмайды. Аяғым ауырады.

	– Аяғыңа не болды?

	– Сынып қалды.

	– Ой, соны да сөз деп. Сен шыдамтал едің ғой, көтер аяқты.

	Мен аяғымды көтере бердім, көк бие үркіп, атып кетті.

	Қара саным қақ бөлінді.

	– Апа-а-а! Қамба-а-бек!

	– Əлдеш, Алданыш, не болды?

	– Қамбабек түсіме кірді.

	– Қайтіп?

	– Кел, мінгес, – деп қолын соза беріп еді, көк биесі үркіп, Қамбабекті ала жөнелді де ғайып болды.

	– Сен мінгескен жоқсың ба?

	– Жоқ.

	– Тіпə-тіпə! Жақсы бопты. Құдай сақтаған екен.

	– Қалайша?

	– Ертең айтамын, ұйықта.

	Бұл түстің жоруын апамсыз-ақ біліп жатырмын. Көк биеге мінгесіп, Қамбабекпен бірге кетсем, менің де өлгенім. Аяғымның сынғаны қандай жақсы болған, үзеңгі ге салуға жарамады, əйтпесе ғой Қамбабектің көңілін қалдырғым келмей, мінгесер едім. Құдай сақтады!

	...Екі жағымда екі ұлы: Қаратай мен Сыпатай, əңгімені соғып Кəттай атай отыр біздің үйде.

	Кəттай атай – менің əкпемнің жақын туысқаны. Бұл кісілер біз Бөкей ауылында отырғанда-ақ көшіп кеткен Қордай жаққа.

	– Мен мына Əлдешті сабағалы келдім, – деді Кəттай атай бір кезде.

	Апам шап ете қалды:

	– Неге?

	– Бұл біз туралы жаман өлең шығарған. Əлдеш, рас па?

	Апамды алдап не болыпты маған, мойындадым:

	– Рас.

	– Ол қандай өлең?

	– Айтайын ба?

	– Айт. Айтсам,

	Кəттай-шоттай,

	Жанған оттай.

	Сылдырлаған Сыпатай,

	Қатыны өлген Қаратай.

	Апам күлді:

	– Қызық екен! Мұны кім шығарып жүр?

	– Айша, сен өйтіп қорғама балаңды. Менің мұны сабайын дегенімнің тағы бір себебі бар, қарашы, мына Сыпатайдың маңдайына.

	– Несі бар? Қарадық ал.

	– Қарасаң, ана ай қасқаны көрген шығарсың.

	– Ештеңе жоқ, кішкентай сызат қалыпты.

	– І-і, ұмытпаған екенсің ғой.

	– Қайтіп ұмытайық, қатының екеуің шаңымызды қақпап па едіңдер.

	Кəттай атай апамнан беті қайтып, маған қадалды:

	– Сен не дейсің, Əлдеш? Айт!

	– Мен не дейін, сонда-ақ айтып едім ғой, ойнап жүріп лақтырған тасым абайсызда Сыпатайдың басына тиіп кеткені рас.

	– Рас болса, əкел бері, мен де ұрайын мына таспен сенің басыңды.

	Кəттай атай оң қолындағы жұдырықтай тасты жоғары көтере берді.

	Тасқа басын оңайшылықпен кім тоссын, орнымнан атып тұрдым.

	Сол аяғым тіреуге келмей, тыраң астым. Көзімді ашып алдым, бəрі зым-зия жоқ болды. Мен енді қайтып кірпік ілгенім жоқ.

	Аяқтың азабы осылай басталды.

	Қайдан сап ете қалғанын қайдам, бұрын апам талай айтқан екі əңгіме ойыма орала кетті.

	Апам да ояу жатқан сияқты. Байқап көрмек болып, ақырын ғана «Апа!» – дедім.

	Апам ояу жатты ма, жоқ соншама сергек пе, «Ау, балам», – деп маған қарай аунап түсті.

	– Апа, «Жеті соқыр» мен «Уайымшыл бөпені» айтып беріңізші.

	– Ұйықта. Оларды қайтесің?

	– Аяймын.

	– Кімді?

	– Жеті бөлтірік пен уайымшыл бөпені.

	– Дұрыс. Айтайын. Қалай басталушы еді.

	– Бір жолаушы елсіз-күнсіз айдалада келе жатып, топ тобылғы ішінде ұйлығып жатқан жеті бөлтірікке тап болады.

	– Балам-ау, өзің біледі екенсің ғой, несіне айтамын?

	– Айтыңызшы. Сіз жақсы айтасыз.

	– Қайдан-ау, сонда да айтайын.

	Бөлтіріктер жаңа ғана туған, көзін əлі ашпаған екен.

	Жолаушы: «Қой, бұларды қазір алып қайтейін, неге жарайды? Бəрінің көзін ойып тастап, қысқа қарай келіп, терілерін сыпырып алып, қасқыр ішік жасатып киейін», – деп жеті бөлтіріктің де көзін ойып тастап кетеді.

	Содан ол Тобылғысайға жерге алғашқы қар түскен күні бір-ақ соғады. Атын қамшылап, бөлтіріктер қалған жерге жақындай бергенде тобылғының тарам-тарам жымынан жеті соқыр қасқыр анталап шыға келеді. Жалаңдаған аш қасқырлар ештеңені елемей, жолаушының атына ауыз салмақ болады. Ат жалт береді, иесі жалп етіп ұшып түседі. Өстіп тықыры білінген аң ба, адам ба, бəрібір бас салатын жеті соқыр демде мына мүсəпірдің парша-паршасын шығарады.

	– Дұрыс болған.

	– Неге?

	– Апа-ау, ол кісі жеті бөлтірікті аяған жоқ қой, жазасын тартты.

	– Кісі болмай кетсін ол. Кеудесінде аяныш сезімі болмаған адамды кісі деп əспеттеудің қажеті жоқ.

	– Бəсе, сөйдесіңізші.

	– Рас, солай.

	– Апа, уайымшыл бөпе туралы əңгімені мен айтып берейін бе сізге?

	– Иə, айтып бер.

	– Онда тыңдаңыз

	– Ал, айт.

	– Керегеннің түбіне жатқызып қойған екі жасар қыз шырылдап жылай береді.

	Шешесі:

	– Қызым, не болды саған, неге жылайсың? – дейді қызына төніп түсіп.

	Қызы:

	– Мен өсемін, күйеуге шығамын, бөпе туамын. Бөпемді дəл осы жерге өстіп жатқызып қоямын. Сонда ана ине көзіне түсіп кетіп, бөпем шыңғырып жылайды-ау, – деп керегенің басында ілулі тұрған тымаққа қадап қойған инеге қарап, зар илеп жылайды.

	Шешесі не дерін білмей, сілейіп тұрып қалыпты.

	– Ал, сен не дейсің бұған, Əлдеш?

	– Заманақырын-ай, мына бөпенің! – деймін. Апа, өмірде мұндай болмайды, бір қудың адамдарға уайымшыл болма деп шығарғаны ғой.

	– Мұны шығарған адам қу емес, ақылды.

	– Рас айтасыз, данышпан. Адам мұншама уайымшыл болса, өмір тоқтап қалар.

	– Сөйтеді. Соны білгеніңнен айналайын сенің!

	Ертеңіне əрі өткен-бері өткеннің бəрі тоқтап, көліктерінен түсіп, менің аяғымды көріп, адам аярлық халі ме өз пікірлерін білдірумен болды. Бірінің аузына бірі түкіріп қойғандай, бəрінің бірден сұрайтыны “Аяғың сау. Сынбапты. Сынса, қимылдамайды. Жай еті кеткен”

	Апам кəдімгідей иланып қалады, ал мен сенбеймін. Қалай ғана сенейін, кеше аяғым қара санымнан қақ бөлініп, ет пен теріге ілініп, созылып сұлап жатқан жерінен тіземнен қос қолдап тартып, қоғамдап қойдым ғой. Түні бойы шоршығаны да сынғанының белгісі. Сүйек ілінгенше өстіп шоршығаны шоршыған енді. Өз түйсігім осындай ой түйгізді. Сонда не істеу керек? Аяқты қозғалмайтын қылып таңу керек. Əлбетте, оны жасайтын адам – дəрігер немесе оташы. Мына иесіз қалған Кербұлақта қазір оның бірде-біреуі жоқ. Жалғыз мият бар, ол – жездем. Ал, жездем Шудан пойызбен Шоқпарға бүгін келеді. Келісім бойынша, бүгін бергі жағынан мен атпен барып, жездем сонымен ауылға қайтатын еді. Келісіміміздің, жалпы тірлігіміздің астан-кестені шықты, оқу да, басқа да жайына қалды. Мен орнымнан тұрып, аяғымды қара жерге қадап, басқанша “Қош!” – дей тұрамын бəріне.

	* * *

	Шəкендерден əлі хабар жоқ.

	Əкпем жан далбаса қылып, төменгі ауылға кеткен. Төменгі ауыл – “Қарауылтөбе” колхозының жұрты.

	Ондағы иесіз қалған тамдардың ортасында Тоқтардың шешесі Рахия апай мен қайын енесі Тоқай апай отыр. Тоқтар əйелімен сиырда, екі кемпір ескі жұртта қалған, азын-аулақ бақша бағады.

	Əкпем Тоқтардың шешесі екеуі боз інгенге мінгесіп келді. Екі өркеші екі баладай семіз інген үркектеп, апам екеуміздің жанымызға зорға жақындады.

	Інген шөгерілді.

	Үш ана ақылдасып, мені ауылға інгенге мінгізіп апармақ болды.

	Мен ат-тонымды ала қаштым:

	– Мен бұған қалай мінемін? Сынық аяғым салбырап үзіліп түсер.

	– Ештеңе етпейді, аяғың сынған жоқ, еті кеткен, – деді əкпем.

	– Сөйткен, ауырып қалған, – деді апам.

	– Ал, онда көтеріп мінгізейік інгенге, – деді Рахия апай.

	– Апа, мен сынған дедім ғой аяғымды, сынған.

	– Кім біледі, елдің бəрі: “Еті кеткен”, – дейді ғой.

	– Мен білемін, сынғаны анық. Ел айта береді.

	– Сонда да көрейікші былай көтеріп.

	– Айтқанға нанбадыңыздар ғой, мейлі онда.

	Апам мен əкпем мені екі жағымнан керемет еппен ұстап көтеріп, інгенге қарай аяқ баса берген, семіз інген атып тұрды. Үркіп, тапырақтап, анадай жерге барып, бізге одырая қарап тұр.

	Мұның өте дұрыс, жануар!

	– Қой, бұл болмайтын тірлік екен.

	– Солай сияқты.

	Апамдар мені қайтадан орныма отырғызып жатты. Сол сəт, қайсысының абайсыздық жасағанын қайдам, əйтеуір аяғым шықыр-шықыр ете қалды.

	– Əміржан, Əлдештің аяғы сынғаны рас екен! Енді қайттік? Алла-ай!..

	– Сіз де естідіңіз бе, сүйегі шықырлап кетті ғой. Құдай, өзің сақтай гөр!

	Апамның да, əкпемнің де жүздері қарауытып шыға келді. Екеуі де менің көңілімді аулағанды да, сақтықты да ұмытып кеткен. Əрине, олар аяғымның сынғанын алғаш көргенде-ақ білген, бірақ көңілдері жамандыққа қимай, əрі мені қорқытпайық деп сыр бермеген. Ақыры көздері анық жетіп, естері шығып, жандарының шырқырағанын менен жасыра алмай қалды.

	Есек дəме үзілді.

	* * *

	Түстен кейін колхоздың екі аттық арбасымен Шəкен мен Кенен келді. Ағам мен жеңгемнің, Вова барып айтқан соң, бригадирден рұқсат алып жеткені осы болыпты. Мені шаршы киізге жатқызып, төртеуі төрт бұрышынан көтеріп əкеліп, бетімен-бет қылып шөп салған ырдуанға жатқызды. Апам, əкпем жəне Кенен жан-жағыма қаумалап отырды.

	Алда отырған Шəкен:

	– Ал, жөндеп отырыңдар! Əлдештің аяғын абайлаңдар!

	Шүу, – деп божы қақты.

	Аттардың ақырын аяңымен арба онша селкілдемей, жайымен жылжиды.

	Мен шалқамнан түсіп аспанға қарап жатып, арба дөңгелегінің жерге тигенінен қай тұста келе жатқанымызды біліп келемін. Біз орнымыздан қозғалған соң арба дөңгелегі біраз саздың жұмсақ топырағын басып отырды. Саз біткен соң жол Атабек төренің үйінің артындағы қырға шығып, жер тастақ тартады. Одан əрі қарай саз ға құлап, тағы бір қыр асып, Екіашаға келеміз. Əбиірбай сайымен ағып келген бір құлақ су Кербұлаққа құйылар жерден өткен соң, Қарақайнар тұсындағы кең қарын саз басталады, одан əрі бір мұрын айналғаннан кейін біздің ауылдың аяғындағы ұзын сазды көктеп өтеміз.

	Мен жолдың ұзына бойымен демнің арасында осылайша ойша жүріп өттім. Енді ырдуанда қозғалмай, шалқамнан жатып, арабамен жүріп өтемін.

	– Апа, қалың қамыстың тұсына келдік пе?

	– Иə. Оны қайдан білдің?

	– Білемін.

	Арбадағылар бір-біріне таңдана қарасты.

	– Жер бедерінен біліп жатыр, – деді Шəкен. Шəкен дəл тапты.

	– Апа, жалғыз талдың тұсына келдік қой, ə?

	– Дəл тұсынан өтіп барамыз.

	– Ой, тоба-ай, мұның бəрін қайдан біліп жатыр бұл бала?

	– Айттым ғой, жер бедерінен біледі деп. Сан рет жүрген жол, оның табанының қай жерінде не жатқаны əбден жақсы белгілі бізге. Менің де аяғым сынып, өс тіп жатайыншы арбада шалқамнан түсіп, бұл құсап қамыс, тал демей, дөңгелектің жуалдызға тигеніне дейін айтайын.

	– Тəйт, əрі! Əлдештің аяғы сынғаны аз болыпты да, сенікі қалып па?!

	Бəріміз біраз үнсіз қалдық.

	Аяғымның сынғаны – біздің үйдің адамдарының бəріне қайғы. Бəрінің еңсесін езген.

	– Апа, біздің үй көрінді-ау деймін.

	– Көрінді. Ғажап, бəрін біліп жатыр!

	Ғажап түгі де жоқ. Менің екі көзімді байлап, осы жолдың кез келген жеріне аяғымды тигізсінші, қай жер ге табан тірегенімді дəл тауып айтамын. Біздің үй осы Барлыбайға көшіп келген соң бір жыл төменгі Қарауылтөбедегі мектепке жаяу қатынап оқығанбыз. Біздің табанымызда бұл жолдың əр тұтамының табы бар. Бұл жолдың бойындағы сай-салада, кең қарын саздарда біздің небір қиялға шомған тəтті күндеріміз, шат-шадыман қуанышымыз, зəреміз зəр түбіне кеткен қорқынышымыз қалған. Əсіресе, оқудан қарның ашып шығып, шаршап-шалдығып келе жатқанда табанға батқан тас пен тікенек ұмытылар ма?! Бірінен соң бірі алдыңды орап, жолды иректетіп, ауылды алыстататын мұрындардың жүйке құртып, діңкелеткені қайтып естен шықсын. Содан бері, яғни Барлыбайға көшіп келгелі күніміз осы жолдың үстінде өтіп келеді. Шоқпармен, одан арғы “Кербұлақ” колхозы көшіп барған Шумен байланыс тек осы жол арқылы.

	Мен жолдың əр тұтамын арба дөңгелегі арқылы аңдап біліп жатып, ауылға жалықпай жеттім.

	– Апа, есік алдында Іздəндар тұрған шығар шүпірлеп?

	– Тұр. Оны қайдан білдің?

	– Жаны ашиды ғой бəрінің маған, содан білдім.

	– Жаны ашығаны несі?!

	– Бəрі мені жақсы көреді, аяйды. Мен де оларды жақсы көремін.

	– Аяйтын түк те жоқ. Аяғың көп болса, бір айда жазылып кетеді.

	– Əй, қайдам?

	– Қой, балам, сен өйтіп сарыуайымға салынба. Жазылам деген адам жазылады.

	– Жазылам.

	– Бəсе, сөйдемейсің бе?

	Қайтіп сөйдейін, аяқтан басқаның бəрі ұмыт болса. Қауіп көп. Басыма қандай да бір ой келмесін, бəрі аяққа келіп тіреледі. Аяғым – сынық, арманым – аласа, жаным

	– жаралы. Маған енді балалармен асыр салып ойнау жоқ, ақсақ баланың адымы – қысқа. Қара енді, ертең біздің кластың балалары партаға отырып, оқуды бастайды. Олар алға жылжиды, мен отырамын шоңқиып. Мен тіптен оқуымды қайта жалғастыра алмай да қалармын. Аяғым сау болса, достарымның ортасында жүрмеймін бе. Адамға аяқ қандай керек еді, десеңші! Аяқсыз адам – келтек ағаш. Екі аяқты қара жерге тіреп, тайсалмай басып тұрған адамда арман бар ма екен, шіркін!

	Арба дəл есіктің көзіне келіп тоқтады. Екі үйдің балалары ентелеп кеп арбаға лап қойды, іле қозғалуға дəрмен жоқ, сұлап жатқан мені көріп, состиып-состиып тұрып қалды. Бəрінің жүзінде – аяушылық. Əй, аяушылық-ай, сен сан түрлі екенсің ғой. Іздəн, Бағдаш, Бекежан үшеуі шынымен, жандары шырқырап қорқып аяйды, бірге туған деген – осы! Айгүл мен Медер аяғы сынған адамды аяу керек дегеннің жоралғысын жасайды, жаны ауырмастың қасында басым ауырмастың кері – бұл. Базаркүл ше? Базаркүл де аяйды. Қалай? Білмеймін. Жоқ, білемін. Тегі, Базаркүл жөнінде көп сөз айта бермегенім жөн. Базаркүл – ешкімге айтылмайтын əңгіме!

	Шыбын жанын шүберекке түйген төртеу: апам, əкпем, Шəкен жəне Кенен киіздің төрт құлағынан ұстап, мені бағанағыдан да сақтықпен көтеріп апарып, төрдің сол жақ шетіне төрт қабаттап төселген көрпе үстіне жатқызды.

	Қалай болғанын білмеймін, үй ішінде Базаркүл екеуміз-ақ қалыппыз.

	– Əлдеш, мен бүгін Шоқпарға кетемін, – деді Базаркүл жай сыбырлағандай болып.

	– Жолың болсын, бар!

	– Сенсіз барғым келмейді.

	– Неге?

	– Соны да білмейсің бе?

	– Нені?

	– Кейін білесің. Сырттан апам кірді.

	– Базаркүл, не, Əлдешпен қоштасып жатырсың ба?

	– Иə.

	– Ештеңе жоқ, көп ұзамай, Əлдештің аяғы жазылады, бірге оқисыңдар.

	– Əрине, сөйтеміз. Əлдеш, жылдам жазыл, сау бол!

	– Сау бол!

	Базаркүл бір жерімді жұлып əкеткендей болды. Базаркүл! Сен біліп, мен білмеген жай жүректі тербейді. Оның аты не? Оның аты – Базаркүл, сен əлемдегі ең жақсы қызсың!.. Мұны бір сөзбен-ақ айтса болар еді. Оған əлі ерте!.. Базаркүл, сен бойжет, мен ержетейін, сонда айтамын мен саған ол сөзді.

	* * *

	Аяғым күп болып ісіп кеткен. Шалқалап жату, шоқиып отыру, жəудіреп қарау, ой кешу, қиялға берілу – осылар еншім болған өмір басталды.

	Жездемді, сол сөзді қойшы, əкемді ойлай бердім. Білемін, ол мені керемет жақсы көреді. Мен де оны өлердей жақсы көремін. Екеуміз де өздерімізді жезде, қайын дейтін ұғымдарға сай ұстаған боламыз, бірақ оның əкем, менің баласы екеніміз білініп тұрар еді.

	Біздің үй – бұл ауылға кірме.

	Біздің үйдің өң сиқым мен төреден тұратын, азынаулақ қапал араласқан бұл ауылға көшіп келуінің ұзақ тарихы бар. Ұқсын, кім екендерін білсін дей ме, əкем көңілінің шарты келген кезде бізге бұл жайында көп көп əңгіме айтып отырады. Əлбетте, əкемнің əңгімелері кітаптағыдай бас-аяғы жұп-жұмыр болмайтын, алайда тақуа, ақ қағаздай таза əкесін есіне алғанда, майданға кетіп оралмаған өжет ұлының бала қылықтары ойына оралғанда, олардан айырылғанымен, құдайдың бізді бергеніне шүкіршілік білдіргенде айтатын үзік-үзік əңгімелері ғажап еді. Өмір біздің əкемізді сөзге мүлдем үйір қылмаған, нақты істің адамы етіп қалыптастырған. Сөйте тұра, ол əлгіндей əңгімелерді айтқанда ерекше шабыттанып кетер еді. Əлі күнге əкемнің біздің əулет жайындағы əңгімелеріне татитын кітап оқып көрген емеспін. Бізге өмір берген, бізден өмірінің жалғасын көрген əкеміз тегі балаларына ғибрат сөзді қалай айтуды жақсы білген.

	* * *

	Жиырмасыншы ғасырдың басында Шу өңіріне орыс қоныс аударушылары келе бастаған.

	Қорағаты өзені бойындағы Күнту ауылына арбаларын сықырлатып жеткен бірнеше отбасы орыстарды қазақтар қырын қабақпен қарсы алады. Арада қақтығыс болып, соңы кісі өліміне апарып соғады. Мəселе ушығып, ауылға мылтығын шошайтып, зеңбірегін сүйретіп орыс келеді. Қазақтар сойылын ұстап, атқа мінеді. Солдаттар сойыл ұстағанды ғана атып қоймай, бүкіл ауылды қанға бояйды. Қашып құтылғандар жанын олжалайды, қалғанын солдаттар түгел қырып салады.

	Бұл қиямет-қайымнан біздің атамыз Смағұл он жастағы егіз ұлы – Қалқабай мен Сəлімбайды жүйрік шабдар айғырына мінгестіре қашып, Шу өзенін жалдап өтіп, қуғыннан құтылып кетеді. Балапан – басына, тұрымтай – тұсына күн туады. Атамыз сол қашқаннан қашып отырып, Пішпектен бір-ақ шығады.

	Сол сойқанда, шəт-шəлекейі шыққан ауылда: «Смағұл, қос қарашығымды алып қаш, жөнел! А, құдай, осыларды аман қыла гөр!» – деп еңіреп қалған, кейін келгенінде жатқан жерін де таба алмаған апамыздың аруағын сыйлады ма, жоқ, əлде, егіз ұлын ешкімге жаутаңкөз қылғысы келмеді ме, атамыз қайтып үйленбепті. Егіз ұлына өзі əке, өзі шеше болып өсіріпті.

	– Тақуа, таза адам еді жарықтық. Өле-өлгенше бес уақыт намазын үзген жоқ. Күлəйша екеумізді келіні емес, қызындай көріп, еркелетіп отыратын. Атамның айтқаны – бəрімізге заң, екі еткізбей орындайтынбыз, – деп отырады əкпем қазір де.

	Егіз ұл – Қалқабай мен Сəлімбай əкелерінің тұзын ақтаған. Əне-міне дегенше екеуі де еңбекке жарап, əкелерін асырай бастаған. Қалқабай мен Сəлімбай алғаш ұстаға қолбала, одан соң балғашы, кейін өздері ұста болады. Екеуі бірге ұста дүкенін ұстайды. Жарық дүниеге шыр етіп бұрын түскен біздің əкеміз егіз ұлдың үлкені саналады екен, содан да əр кез жол – соныкі. Ол алдымен үйленеді. «Алғашқы əйелім Ботбайдың қызы болатын. Жақсы адам еді, бейшара ерте қайтыс болды. Одан Бекет қалып еді, құдай оны да көп көрді, сұм соғыс жұтты!» – дейтін кезі бар əкемнің.

	Менің əкеме бірүйлі жанға бас ие болу тізгіні ерте тиеді, жұмыста да бар жауапкершілік соның мойнында болады. Əкем, тегінде, өзінің үлкендік міндетін мінсіз атқарған. Отбасында шүйіркелесіп отырғанда айтатын əңгімелерінен бұл жай жақсы аңғарылып тұрар еді.

	Бұл əңгімелер – бізге шежіре.

	– Жəкем көк шайды үзбей ішетін, мен оны ердің құны болса да табатынмын.

	– Мен күніне алпыс кетпен жасайтынмын. Одан да көп жасауға шамам жететін, Сəлімбайды аяп, өзімді өзім тежейтінмін. Сəлімбай намысшыл болатын, менен қалыспаймын, – деп, зорығар дедім.

	– Қала баланы ерте бұзады екен, Бекетті де сөйтті. Бірде түскі асқа келе жатсам, Бекет алақұйын болып ұшып, жанымнан өте шықты. «Ұры! Ұры! Ұстаңдар!» – деп бес-алты əйел зар қағып, қуып келеді екен, олар менің ұры баланың əкесі екенімді білген жоқ, бірақ мен ұялғаннан жерге кіріп кете жаздадым.

	– Бекетті нанға жібергенбіз, көпке дейін келмей, жоғалып кетті. Не болды? – деп барсам, əдеп кезекте тұрған адамдардың қалтасына түсіп жүр.

	– Қой, бұл қалада тұра берсем, баладан айырылады екенмін, ауылға көшейін, – деген ойға бекіндім.

	Сондағы əкемдердің көшіп келген ауылы – осы Кербұлақ.

	Көшуді тездеткен тағы бір жай – əкемнің өкпе ауруына шалдығуы болады. «Қаланы, ұсталықты тастап, ауылға, таза ауаға көшу керек», – деп кеңес береді дəрігерлер.

	Бұзылып бара жатқан бала, кеміп келе жатқан денсаулық менің əкеме көшіп қоныс аударатын ауыл іздетеді. Сол бір əлем-тапырақта тоз-тозы шыққан аталас ағайын-күнтулардың басы бірікпеген. Смағұл атамызды қара тұтып келіп, Пішпекте жүргендері жеткілікті. Пішпекке жолы түскен күнтулар ғана емес, сиқымдар да ат басын біздің үйге тірейді екен. Күнтулар бұл кезде қолы жүріп тұрған ұста Қалқабай деп, сиқымдар дастарқаны мол Əміржан деп келеді.

	Сондай қонақтың бірі – «Кербұлақ» колхозы басқармасының төрағасы Қосай Майтиев Қалқабай ұстаның жүдеу түрін көріп, сұрап, жағдайға қанығады. «Онда сен біздің ауылға көш, қалқозға ұста бол. Ақың – айына бір пұт ұн, бір серкеш. Таза ауа, мөлдір су, ақ жетеді. Кербұлақтың сай-саласы толған борсық, майын ішіп, жазылып кетесің», – дейді. Екі жақ осыған келіседі. Сөйтіп, бір мың да тоғыз жүз отыз сегізінші жылы тамыз айында Қалқабай ұста осы ауылдың қызы, əйелі Əміржан екеуі қара сиырға оны-мұнысын артып, Бекетті жетектеп, Шəкенді көтеріп, Кербұлаққа сау ете қалады. Кербұлаққа менің де келгенімді əкпем ғана біледі. Мен əкпемнің құрсағында жатыр екенмін.

	Кербұлақта бұл қоныс аударушыларды Айша апам, Əлдижан ағам, Бүбісара əкпем жүректері жарыла қуанып қарсы алады. Дереу бəрі жабылып қоржын там салып, бір басында апамдар, бір басында əкемдер тұра бастайды. Сөйтіп, ауылдық кеңестің есебі бойынша екі түтін, бір-ақ бір дастарқаннан дəм тататын үлкен отбасы пайда болады.

	Айтып отырса, жездем мен əкпемнің көрмегені жоқ. Сонда екеуі, бір кездері аты-жөні жоқ көп айтылатын адамзаттың жарқын болашағы – коммунизм құрылысына лайықты үлес қосу үшін емес, атам қазақ айтқан

	«Қара қазан, сары баланың қамы» үшін тыным таппаған. Əлі күнге сол, біздерді жеткізем деп ентелеумен келеді.

	Біз – əлі жаспыз. Қолдарынан бейнетін алуға жарап қалған Бекет ағам соғыста шəһит болды.

	* * *

	Бекет ағам майданға 1943 жылдың күзінде кеткен. Сүйегі ірі, қарулы, жанып тұрған жасөспірім екен, майданға жасына жетпей, он алтысында кетіпті.

	Біздің ауылдағы Бекетпен жасты Байбағыс, Тұрапбек деген балалар əскер жасына жетпей, қалып қойған.

	Бекет ағамның əскерге кетуі – қазір айтса, біреу нанып, біреу нанбайтын əңгіме.

	Жасы елуге таяған ауру əкемізді əскерге шақыртыпты. Бекет əкесін шығарып салуға Шуға, аудандық əскери комиссариатқа барады. Əскерге шақырылғандарды аты-жөндерін атап, сапқа тұрғыза бастайды.

	– Папа, сіз үйге қайтыңыз, сіздің орныңызға мен барамын, – дейді Бекет.

	– Қалайша?

	– Қазір көресіз. Сіздің фамилияңызды айтып шақырғанда орныңызға сапқа мен барып тұра қаламын.

	– Қой, пəле болар?

	– Түк те болмайды. Сіз аурусыз. Мен ауру əкемді əскерге жібере алмаймын. Папа, сіз əскерге кетсеңіз, Шəкен, Алданыш, Ізбала жетім қалады ғой.

	Осы сəт əскерге шақырылғандарды түгендеп тұрған офицердің:

	– Смағұлов! – дегені естіледі.

	– Мен! – дейді Бекет.

	– Сапқа тұр!

	Бекет барып сапқа тұрады.

	Бəрі дұрыс. Офицер келесі адамды шақырып жатыр. Бекет ымдап: «Кете беріңіз, папа!» – деген белгі беріпті əкесіне.

	– Əскерге керегі Смағұлов екен, бара ғой, балам, – деп əкеміз қала беріпті.

	Əкесі үшін жанын пида еткен, қайран қайсар ағам менің!

	Біздің үйдің үлкендері сөз орайы келгенде, Бекет ағамның қандай да бір жақсы қылығын айтып отырады.

	Əкпем айтады:

	– Осы Іздəнді босанғанымда қырқұлақ болдым. Аузымнан қара қан ағып, жатып қалдым. Сөйтсем, Бекет барыпты да Рысбек мерген атып əкелген арқардың құлжасының басын сұрап алып келіпті. Көз майы көнектей екен, қуырып жеп, содан ауруымнан құлан таза айығып кеттім. Жанып тұрған от еді ғой, қайтейін, өмірі қысқа болды.

	Шəкенді қайдам, мен Бекет ағамның түр-түсін көзіме елестете алмаймын. Дегенмен, қандай да бір көріністер көлбеңдейтіні бар. Олар менің жадымда қалған сұлба ма, жоқ, апам, жездем жəне əкпем айтып отыратын əңгімелердің бала қиялыммен суретке айналған түрі ме, ол арасын ажырата алмаймын.

	...Біздің үйдің алдындағы əкеміздің есімімен аталатын терең құй, жаз болды, балалардан бір босамайды. Бекет ағам майданға аттанар жылы жазда мені осы құйға əкеліп малту үйретіпті. Ағамның мойнынан құшақтап, арқасына жабысып алып, қара суды қақ жарып келе жатқанымыз қазір де көз алдымда көлбеңдейді.

	...Ағам колхоздың жалғыз аттық арбасымен егіншілерге тамақ тасиды екен. Аспаз – біздің шешеміз. Зады, ағам мені жақсы көрген, жанынан тастамай алып жүреді екен. Егіншілердің түскі ас-суын апарып беріп, қайтып келе жатқан бетіміз. Орта жолда бізге ақ егіс бригадирі Батырхан ұшырасады.

	Неге екенін кім білсін, Батырхан, əй-шəй жоқ, ағама дүрсе қоя береді.

	– Əй, қаңғыған күнтудың баласы, неге кешігесің?

	– Аға, кешіккенім жоқ, дəл уақытытында апардым егіншілердің тамағын.

	– Мен кешіктің дедім бе, кешіктің. Мен саған аға емеспін. Мен – тобылғы торы барлыбаймын. Сен – қаңғыған күнтусың.

	– Аға...

	– Өй, мына иттің күшігі!..

	Батырхан, аты-жөні жоқ, ағамды қамшының астына алады. Қамшының ұштығы менің аяғыма тиіп, шар ете қалыппын.

	Ағам мені бар денесімен жауып, қорғалақтап, жон арқасын қамшыға аямай осқызыпты.

	Бригадир шаруасы біткен кейіппен кете беріпті.

	– Əлдеш, аяғың кəне?!

	– Аға!

	Мен еңіреп жіберіппін.

	Ағам менің қамшы тіліп, қанталап білеу болып тұрған балтырымды көріп, жан даусы шығып айқайлапты:

	– Əй, Батырхан, тоқта! Мен саған көрсетемін қазір жас баланы шырылдатқанды!

	– Өй, мына оспадарсыз оңбаған не дейді, ей?!

	Əрі қарайғысы – ел əлі күнге дейін таңырқап айтып отыратын əңгіме.

	Бекет ағам Батырханды аямай соққыға жығыпты. Осы бір жаман опыр-топыр еміс-еміс есімде қалыпты. Балуан аты шыққан, төртпақ, дəңкеуде Батырхан бригадирдің бетін бұл ауылда ешкім қайтарып көрмеген. Жұрт қатты таңданыпты.

	Батырхан ұрандатып, аталастарын айдап салмақ болған екен, ешкімнің сүйегі қызбапты.

	Жұрт Батырханның өз қылығынан тапқанын түсінген. Жездем айтады:

	– Бекет өте өжет, ерекше қайратты бала еді. Сол жолы Батырханды аямай умаждапты. Деміне нан піскен өркөкірек немені арбакеш жігіттер зорға ажыратып алыпты. Өзін жан адамға басындырмай кетті Бекет бұл өмірден.Мен білсем, менің балам жалындаған күйі жаудың да жағасына аянбай жармасты. Əттең, от боп жанып өте шықты өмірден.

	– Жезде, ол онда неге батыр болмаған?

	– Кім біледі, болған да шығар. Батыр деген темірді алмаған болар, əйтпесе, Батыр – ол!

	Шəкен екеуміздің барша қимыл-əрекетіміз, сөзіміз, қылығымыз, мінез-құлқымыз – бəр-бəрі Бекет ағамыздікімен салыстырылып отырады. Ол – тындырымды, ол – ақылды, ол – қайратты, ол – өжет, ол – жанып тұрған от. Ағасы осындай болған іні жаман бола алмайды. Аға ісі – ініге үлгі. Өзі майданда хабарсыз кетіп, үлгі ісі қалған ағамыз əр кез бізбен бірге. Біз ағамыздың лайықты ізбасары болып өсуіміз керек.

	* * *

	Менің əкем – бөкейге күйеу. Əкемді күйеусініп сиқымның ағайынды екі атасы бөкей, барлыбайдың үлкені де, кішісі де, ері де, əйелі де қалжыңдасады да жата ды. Көптің қалжыңына жақсы күйеу ғана төтеп бере алған. Жұрт сөз білмейтін, қалжыңды түсінбейтін ноқай күйеуден аулақ жүреді. Қағытқанға қайыспайтын, қалжың сөзге дес бермейтін күйеу – жұрттың сүйіктісі.

	Біздің əкеміз – сондай күйеу. Əкесі құрдастың баласы да құрдас. Əкесімен ойнаған ел баласымен де ойнайды. Шəкен екеуміз салма таяқ ойнауға далаға шыққанбыз.

	Екеуміздің қолымызда – екі таяқ.

	Біздің үйдің тұсынан Серікбай қария өтіп барады екен.

	Біз жамырай сəлем бердік.

	– Ассалаумағалейкүм, ата!

	– Салаумалейкүм!

	– Əліксалам! Немене, əкелерің өлді ме, бір-бір таяқ таянып тұра қалыпсыңдар, – деп қағытты қариа.

	Біз қапелімде не дерімізді білмей, сасып қалдық. Екеуміздің де қанымыз басымызға шауып, көзіміз жыпылықтай берді.

	Қу шал одан сайын қағынды:

	– Бəсе, құдай Қалқабайға қашанғы жақсы бала бере берсін! Бекет сұңқар еді, мына екеуі жапалақ екен ғой, – деп кеңкілдеп күлді.

	– Біз əкемізге емес, шешемізге тартқанбыз.

	– Ойбай, бұл Қалқабай – құдайдың сүйген құлы екен. Қатырды мына қызталақ мені. Əй, сендер, шынында да, құлқи Қалқабайға емес, Əміржанға, бізге, нағашыларыңа тартқан екенсіңдер, – деп жөней берді.

	Соның өзінде əкемізді “Құлқи” – деп қағытып барады. Оған біз намыстанбаймыз, қайта, мақтаныш етеміз. Біздің əкеміздің бойы да, мойны да ұзын, келісті.

	Шəкеннің сөзі ауылға тез тарады. Оны таратушы – Серікбай атайдың өзі. Біз, Серікбай атайдың айтуынша, өзін əбден қатырыппыз.

	Біздің шешеміз – Серікбай атайдың жақын қарындасы.

	Атайдың бізді қорсынғаны – қарындасын қомсынғаны болып шыққан. Шəкеннің айтуынша, біз нағашымызға тартқандықтан, жапалақ, жаман боламыз.

	Шəкенді қайдам, оны əкем: «Өзіме тартқан балам», – деп отырады, мен əкпемнен жарты мысқал да айнымаймын. Жазық маңдайым, қыр мұрыным, мөп-мөлдір қара көзім, қара торы реңім – бəр-бəрі əкпемдікіндей.

	Ал, біздің əкеміз Қалқабай – құдай кең пішіп, келісті етіп жаратқан адам. Екі иығына екі кісі мінгендей зор тұлғасы оны елден ерекшелендіріп тұрады. Бойының ұзындығы жөнінен бұл ауылда онымен тек Қайыр, Оңғарбай атамдар ғана маңайласа алар.

	Мына əңгімені естігенде Оңғарбай атам:

	– Баламен ойнап нең бар еді, сол керек өзіңе, – депті Серікбай құрдасына.

	Серікбай атай үндемепті. Үлкендер жөн сөзге тоқтаған, тегі.

	Алайда, Серікбай атай бізді кемсіткенін қойған жоқ. Осыдан көп уақыт өтпей, мынадай бір əңгіме болды. Біздің үйдің артында жайдақ төбе бар.

	Ауыл қариялары ертелі-кеш соған жиналып алып, əрнені əңгімелеп отырады.

	Үлкендердің бір қызығы – балаларды күрестіру. Сондай бір опыр-топыр болып, мен өзім қатарлы балалардың бəрін жықтым.

	– Əлдеш Ыдырыс атасына тартқан екен, – деді Қайыр атай.

	Мен қатты қуандым.

	Шынында да, Ыдырыс атам талай-талай балуанға түсіп, абыройлы болған адам екен. Ондай адамға тартқаныма қуанбай, қайда қуанайын!

	Күресу кезегі бізден ересек балаларға келді.

	Шəкен де Ыдырыс атасына, жоқ, əкемізге тартқан екен, ешкімді шақ келтірмеді.

	– Бұл Күнтудың балалары неменеге балуан болып кеткен? Кəне, қайсың барсың мынаны шаң қаптыратын?

	Серікбай атайдың көзі ақшиып кетіпті, жан-жағына айбар шаша қарады.

	– Мен бармын!

	Ортаға Тұрғын шықты.

	Тұрғын – Шəкеннен жасы да, денесі де үлкен жасөспірім. Бізбен ойнауды ар санайды, аулақ жүреді.

	Жұрттың бəрі көріп тұр Тұрғынның зіңгіттей жігіт екенін, бірақ бірде-біреуі лəм-мим демеді.

	Шəкен шегіншектей берген, əкем гүр ете қалды:

	– Күрес! «Күш атасын танымас». Сен маған тартқансың.

	Шəкен екеуміз əкеміздің сөзін екі етіп көрген емеспіз.

	Шəкен енді не болса да күреседі.

	– Тұрғын, алып ұр жаман немені! – деді Серікбай атай.

	Шəкен мен Тұрғын ұстаса кетті.

	Тұрғын Шəкенді алып ұрмақ болып, алас ұрды. Қайда, Шəкен тырмысып, бой бермеді.

	Екеуі бірін-бірі жыға алмай, біраз сілкілесті.

	Сөйтіп жүргенде Шəкен Тұрғынды тобығынан қағып, тыраң асырды да басынан аттап кетті.

	– Бұл дұрыс емес, тобықтан қақты. Қайта күрестіру керек, – деді Серікбай атай.

	– Дұрыс, – деді əкем.

	– Жоқ, дұрыс емес, баланың басынан аттап кетті. Кімді басынады мына жетпегірің?!

	Шəкен екеуміз Серікбай атайға алакөзімізбен ата қарадық.

	Əкеміз қатты ашуланған екен, сөзін үзіп-үзіп сөйледі:

	– Əй, ақсақал! Ауыз – менікі, деп... Ауыл итінің құйрығы – қайқы... Əй, қойыңдаршы!.. – Əкеміз төбе басындағы топқа қолын бір-ақ сілтеді. – Сендер өз руларыңның адамынан басқаның бəрін ит құрлы көрмейсіңдер. Шəкен, Алданыш жүріңдер!

	Əкеміз қап-қара боп түтігіп, үн-түнсіз еңсесі езіліп, үйге қарай аяңдап бара жатты.

	Мұнда бізге де қызық қалған жоқ еді, соңынан ердік. Төбе басындағылар жым-жырт отырып қалды.

	Біз өзді-өз ойымызбен тұнжырап келе жатырмыз.

	«Əке, біз бұл ауылға бөтен екенбіз, көшіп кетейік те».

	Əкем менің ойымды біліп қойды ма, қайдам, маған қарады.

	– Əлдеш, сен маған: «Бұл ауылдан неге көшіп кетпейміз?» деп өкпелеп келе жатырсың-ау, ə?! Өкпең орынды. Мен сендерге «Барғызбасың барғызбас», – деген əңгімені айтып па едім?

	– Жоқ.

	– Онда тыңдаңдар. Ертеде бір кедейдің қызы: «Мен ертең тойға барамын, апа», – депті шешесіне көрші ауылда болатын тойды мегзеп. Шешесі «Бара алмайсың, қызым», – депті. Қыз ерегісіп болмапты. Сонда шешесі айтыпты: «Барғызбасың барғызбас», – деп. Қызы: «Барамын», – деп қасарысыпты. Ертеңіне қызылжасыл киініп, тойға кетіп бара жатқан қыз-қырқынды көріп, кедейдің қызы үйге тығылыпты. Сонда шешесі: “Сорлы қызым-ай, барғызбасың барғысбас, деп айтпап па едім”, – депті. Сол айтпақшы, мені де көшірмесім көшіртпей жүр.

	Ол не сонда? Иə, ол не, папа?

	– Ол – сендер. Сендерді осы кең жер – Кербұлақта өсіріп, ержеткізсем деп жүрмін мен мұнда. Сендердің өз қолдарың өз ауыздарыңа жетсінші, дереу ер – туған жеріне деймін. Шудың ауасы менің денсаулығыма жақпайды. Менің тірі жүргенім – осы Кербұлақтың арқасы. Кербұлақтың таза ауасы, мөлдір суы менің кеселіме мың да бір ем. Білдіңдер ме?

	– Білдік, – дедім мен..

	– Бəсе, – деді Шəкен.

	Əкеміз көңілденіп сала берді:

	– Сендер білсеңдер, болды.

	Шəкен екеуміздің көңіліміз шайдай ашылды.

	Біздің əкеміз осындай, қай нəрсені болса да əбден ойланып, байыбына барып істейтін адам.

	* * *

	Біздің əкемізді туберкулез ауруы біраз айналдырған. Əкем Бекет ағамды əскерге шығарып салған сапарында аудан орталығындағы ауруханаға жатып қалған. Жанында біздің ауылдан туберкулезге шалдыққан Тұрапбек деген бала бар екен.

	Екеуін кесел меңдеп жүдеткені сонша, аурухана ауласындағы өздері көлеңкесінде жатқан ағашта тұнып тұрған алманы қол созып алып жеуге дəрмендері болмапты.

	– Қызығып, аузымыздан суымыз ағып жатар едік, – деп айтып қоятыны бар жездемнің бұл жайды.

	Доктор екеуін өлдіге санаса керек, ауруханадан шығаратын болыпты. Жездем мұны сезеді, бірақ Тұрапбектің көңілін аулап, айтпайды.

	Екеуі бара жатқан адамнан ауылға хабар айтады. Тұрапбектің ағасы – Құндызбек ауруханаға бара жатқан бір кісіге сары биесін мінгізіп жіберіпті. Ол кісі ауруханаға жатып, докторлар жездем мен Тұрапбекті сары биеге көтеріп салыпты.

	Содан жездем мен Тұрапбек сары биемен Ақтоғандағы ауылды бетке алып келе жатады. Екеуі де терілеріне ілінген, əлсіз, əңгіме айтып, жол қысқартуға шама жоқ.

	Бір ескі арықты жағалап келе жатқанда жездем:

	– Тұрапбек, егер мен осы келе жатқанда жантəсі лім етіп, аттан ауып түссем, атқа қайта салып, ауылға жеткізе аласың ба? – дейді.

	– Жеткізем, – дейді Тұрапбек.

	– Ал, ендеше, – дейді де жездем аттан ақырын сырғып түсіп, «өліп», ұзынынан сұлап жата кетеді.

	Тұрапбек жездемді əуелі сүйреп апарып, арықтың қырына жатқызады. Содан соң сары биені арықтың ішіне түсіреді де тырысып-тырмысып, өлдім-талдым деп жатып, жездемді əзер көтеріп салады. Ендігі бір сəтте жездемді ерге көлденең жатқызып, өзі ер артына отырып, сары биені «Шүу!» – дейді.

	– Жарайсың, Тұрапбек! Өле қалсам, ит пен құсқа жем қылмайды екенсің! – депті жездем.

	– Бұл, Қалекең өліммен де ойнаған! – деп таңданатын Оңғарбай атам.

	Мен де таңданамын, тіптен əкемді мақтан тұтқан сезім кернейді кеудемді.

	Өкшелеген өлімнен қорықпай, мазақтаған əкемнің бұл аурудан айығуы – таңданарлық. Мен ол жөнінде «Шаншар атай» хикаятымда бір қыдыру жазғанмын, енді ұзын ырғасын ғана айтып қояйын.

	Туберкулез ауруына мың да бір ем – борсықтың майы.

	Оны үзбей үш мезгіл бір шай қасықтан ішу керек.

	Əкем:

	– Ақыры ішу керек, ал əйтпесе, – деп борсықтың майы толы жананды басына бір-ақ төңкерген.

	Күшті май əлсіз адамды мұрттай ұшырған. Содан бір түн, бір күн ес-түссіз қатып ұйықтап жатып, басын зорға көтерген. Сөйтсе, май ауру өкпені кесіп түсіпті, аузынан кесек-кесек қара қан атқылапты. Сөйтіп, есін жинапты да бұл ауруды қайтып көрмепті.

	Кербұлақтың таза ауасы, мөлдір суы, сары қымызы əкемді құлантаза айықтырып жіберген.

	Əкем, қанша айтқанмен, ауруынан əлі қаймығады.

	Шуға, күнтуларға көшпей жүргені содан.

	Мейлі, қайда, жүрсек те, қанша кемсіту көрсек те, əкеміз ауырмай, аман болса екен!

	Бір біз деп ауру өкпесін сүйретіп жүрген, əке, сенің сеніміңді ақтай алар ма екенмін мен?!

	* * *

	Мен – апамның баласымын.

	Осымен сөз бітті емес пе, жоқ, кейбіреулер кəдімгі бір мен апамның баласы екенімді ұмытып қалатындай-ақ ебін тауып, есіме салғанын қоймайды шіркіндер. Мені көрді болды, сарнап қоя береді:

	– Мынау Айшаның баласы ма, ей! Жігіт болды деген осы. Амандық болса, əне-міне дегенше бұл əйел алады, апасына келін жұмсатады, Əлдижанның отын өшірмейді.

	– Əлдеш – сиқым, өзіміздің бала.

	Құдайым-ау, мені ешкім танып алып жатқан жоқ қой. Мен Айша апамның, қойшы, атын айтуға тілім қалай барады, апамның жатырын жарып шыққан баласы болайыншы, бұл сөздің бірі де айтылмас еді.

	Менің əкем – Қалқабай, шешем – Əміржан. Мұны апам да, мен де, мынадай сөз айта беретіндер де жақсы білеміз. «Айшаның баласы» деу маған осыны еске салу сияқты еді. Осындай қитұрқы сөздерімен, əсіресе, апамды сорлататынын білмей ме екен бұл ел?!

	Əлбетте, біледі, əдейі айтады.

	Əй, адамдар-ай, бір-біріңді қажамасаңдар, жүре алмайсыңдар-ау!

	* * *

	Өзге-өзге, Бүбісара əкпемдікі не жорық?!

	Мен төртінші класты Бүбісара əкпемдікінде жүріп оқығанмын.

	Бірде алысқа, Шу бойына ұзақ ойнап кетіп, кеш оралдым, əкпем бұлқан-талқан болып ұрысты. Ашуланғаны сонша өз сөзіне өзі ие бола алмай қалды.

	– Əй, жүгермек, əкеңді ойын өлтіріп пе еді?! Əкең тірі жүр ғой аспандағыны алмап, жердегіні жалмап, – дегені ғой.

	Бұл менің əкпемнен естиін деген сөзім бе еді?! Ұрыссын, ұрсын, жанды жеріме тимесе етті!

	– Əкем тірі жүрсе, жүрсін. Сіздің əкеңізді өлтірген менің əкем емес еді ғой, оны орыс атып кеткен.

	Мен еңіреп жылап жібердім. Əкпеме өкпелегенімді білдіремін деп, өзім де бүлдірдім.

	– Ойпырым-ай, мына жетпегірді-ай, ей! Мұны мен інім, Ыдырыстың баласы деп жүрсем, Қалқабайдың бала сы екенсің ғой. Иə, сенің əкең – Қалқабай. Менің əкем – Ыдырыс та, жалғыз бауырым – Əлдижан да əлдеқашан өлген. Бас сүйектері қурап қалған.

	Əкпем енді ойбай салып жыласын.

	Үлкенді жұбатуды мен қайдан білейін, көшенің арғы бетіндегі Кəтжан əкпемнің үйіне тартып отырдым.

	Кəтжан əкпем – Ыдырыс атамның кенже қарындасы. Күйеуі Оразбай жездем Отан соғысынан оралмай, жалғыз ұлы Дабырды құшақтап қалған.

	Мен – ол кісіге бауырмын. Үйіне қашан келмейін, барын алдыма тосады. Қазір де сөйтті. Көмбеш нан турап, сары май салып, сүт қатқан шай құйды. Менің жүрегіме ас батпады.

	– Нан мен майдан ал, Əлдеш. Немене, сен өзі бір нəрсеге алабұртып отырсың ғой. Жайшылық па?

	Мен сөйлемес бұрын өксіп кеттім:

	– Мен – апамның, Ыдырыс атамның баласымын. Əкпем мені Қалқабайдың баласы деді. Мен енді оның үйіне бармаймын.

	Кəтжан əкпем – мінезі қатқыл, кіді адам. Бүбісара əкпеме ренжір, барып ұрсар деп едім, өйтпеді.

	– Қап, əттеген-ай, а! Онысы несі екен? Мейлі, бармайақ қой оның үйіне, осында жүре бер, – деді де қойды.

	Шындықтан ешкім шығандай алмайды.

	Бұл əңгіме осымен бітсе жақсы ғой, өйтпейді, апама жетеді. Жаманы, əне, сол.

	Мен апама шағына алмаймын, əкпем де айта алмайды, себебі екеуміз де бүлдірдік.

	Сөз деген пəле – жүйрік. Ол – жол тапқыш, қашықтық та кедергі бола алмайды. Ұзынқұлақ деген бар, бəрін бүлдіретін, əне, сол. Жездем айтады: ұзынқұлақ хабарошарды, өсек-аянды жердің түбінен тартады. Ұзынқұлақ – бір сойқан, кəдімгі ауыздан шыққан сөзді тыңдайтын қалқан құлақ пен естігенін елге мың құбылтып жаятын жайын ауыздың қосындысы. Алыстан жеткен, жақыннан шыққан, иесі өлердей құпия санайтын, алайда, оның еркінен тыс гулеп кететін əңгімені, өтірікті шындай, ақсақты тыңдай қылып, апыл-ғұпыл таратып жіберетін пəле – осы ұзынқұлақ.

	Бүбісара əкпем маған, мен əкпеме өкпеледік.

	– Əлдеш, жүр үйге, – деп келмеді əкпем маған. Мен де бармадым əкпемнің үйіне.

	Оқу жылы аяқталып, жездем мені алып кетуге келгенде мен Кəтжан əкпемнің үйінде жүргенмін.

	Жездем мұнымның себебін келген заматта-ақ білді, бірақ маған тіс жарып ештеңе деген жоқ.

	Есесіне «Құдай қаласа, Əлдеш бетті жігіт болады», – деп мақтап əкпеме, яғни шешеме айтыпты, əкпем апама айтқан.

	– Сөйттің бе, күнім?! – деді апам екі көзі боталап.

	Мен не дерімді білмей, тұла бойым ұйып, екі көзіммен жер шұқып отырып қалдым.

	– Дұрыс айтқансың, Əлдеш! Ыдырыстың сүйегі қурап қалғалы қашан? Ол қарды ма, қап, əкесін емшектегі күнінде жұтқан пəле! Сенің əкеңді тергеп несі бар екен оның?

	Айналайын апам-ай, сөзді бұдан əрі созбады. Бəрі түсінікті еді, нағашы атамды, Əлдижан ағамды іштей жоқтап, егілді ғой. Əттең, Əлдижан ағам тірі болса, апам маған телміріп, мен апама телініп қор болар ма едік?!

	Апамды бүйтіп жабырқатқанша өлгенім артық менің! Жоқ, мен өле алмаймын. Мен өлсем, апам да өледі.

	Апа, апатай, мен сен үшін өмір сүруім керек. Бала – атаанасының арманы. Ата-ана баласы үшін өмір сүреді. Бала ата-анасының арманын асқақтатсын, солар деп өмір сүрсін. Мен сөйтемін, апа, сізді арманыңызға жеткіземін, бір сіз үшін өмір сүремін.

	Қияндағы малшы ауылдарға менің аяғымның сынғаны туралы хабар тез тарапты. Ары өткен-бері өткен біздің үйге ат басын əдейі бұра бастады, шаруалары – менің жағдайымды білу, бірауыз медеу сөзін айту.

	– Əлдеш, қарағым, шыда, демде-ақ жазылып кетесің.

	– Əлдеш, Намаз атаң батыр болған. Жарықтық сынған аяғын қанжығасына байлап алып, соғыса берген екен жаумен.

	Жігеріңді жанитын жанашыр адамның, мақтан тұтатын, еліктеуге тұратын батыр атаның болғаны қандай жақсы, аяғымның сынғанын ұмытып, көңіл құсы түу-түу алқысқа самғайды.

	Бесін əлетінде біздің үйге Қайымжамал апай келді.

	Кесек жүзді, келісті, қара торы реңді Қайымжамал апай – бізбен бірге оқитын Райла деген қыздың шешесі, сиыршы Асқар төренің əйелі. Сынық салатыны бар дейтін, апам атпен əдейі барып алып келген.

	Апайдың жанында сойып қаптап қойғандай өзінен айнымайтын, менен шамамен бес-алты жас кіші Тоқсанбай есімді баласы бар екен. Бадырақ көзі жыпылықжыпылық етіп, аянышпен қарап қояды маған. Əрине, менің жағдайым кісі аярлық.

	Қайымжамал апайдың алғашқы сұрағы мынау болды:

	– Қалқабай естіді ме, баланың аяғы сынғанын?

	Апайдың «баласының» демей, «баланың» деуі – менің апамның баласы екенімді мегзегені. Бірақ шындықты ешкім бүркемелей алмайды, «баланың» дегенінің астарында «баласының» жатқанын естігеннің бəрі білді.

	Апам мұны сезбеуші ме еді, сезді. Алайда, апама қазіргі керегі – мені меншіктеу емес, тірі болғаным, сынған аяғыма құдайдан, адамнан əйтеуір бір жəрдемнің тигені.

	– Жездесі естіді. Қалқабай Шоқпарға арғы жағынан, Шудан пойызбен келіп, Əлдеш бергі жағынан, ауылдан атпен баруы керек еді. Ат кетті, Вова мініп кеткен. Келіп қалатын уақыты болды жездесінің.

	– Əй, Əлдеш-ай, əкпеңнің тілін алып, жарыспасаң, аяғың сынбайтын еді ғой. Құдай өзі сақтасын, ақыры не боларын кім білген, бұл бала дегеніңіз үлкеннің тілін алуды қойып барады тіптен.

	– Айтпаңыз, тегі. Үлкеннің тілін алған баладан айналады екен ғой адам.

	– Апыр-ай, десеңізші, осылардай күнімізде біз үлкеннің тілін алмау тұрмақ, бетіне тіктеп қарай алушы ма едік?

	– О, не дегеніңіз!

	Белгілі жай, бұдан əрі осы тарапта біраз əңгіме айтылады. Тыңдар құлаққа мұндай суырыпсалма тəрбие сағатында толып жатқан тақырып қамтылып, соңын ала ең көкейтестісі ерекшеленіп, басты қорытынды жасалады. Ол – бала үлкенді тыңдап өсуі керек. Үлкеннің айтқаны кішіге заң болуы тиіс.

	Айтып отырғандарының бəрі – шындық. Əкпемнің тілін алмай, жарысамын деп аяғымды сындырып алып, отырысым – мынау енді. Кінəлі – өзіммін. Кінəлі бала жазалануы керек. Апам мен əкпем жаза берудің не екенін білмейді. Апамдікі – айналып-толғану, ал əкпемнің əуелден бізге емешегі езіліп тұрады. Маған жаза беретін жалғыз адам – əкем. Ал, əкеміз бізді ешқашан ұрып жазалап көрген адам емес. Өмір бойы темір ұстаған қолы – балаға көтеруге ауыр.

	Біздің атамыз Смағұл:

	– Сенікі қол емес, зіл батпан шойын. Оныңмен жан адамды ұра көрме, ұрсаң, сеспей қатады. Əсіресе, балаларға абай бол! – деп тапсырған екен.

	Шынында да, біздің əкеміз – өмірі темірмен алысумен өтіп келе жатқан адам. Əкеміздің күрзідей жұдырығының өзіне қарай сілтенгенін ешкімнің де көрмек түгілі, көзіне елестетуге жүрегі дауаламасы анық.

	Біздің əкеміз – əкесінің бұл аманатын негізінен бұлжытпай орындаған адам.

	Ал, менің “негізінен” деп күмілжіп отырғанымда бір негіз, анығырақ айтқанда, өз көзім көрген бір ауытқу бар.

	Ол былай болған.

	Онда біздің үй төменгі Бөкей ауылында болатын.

	Бөкей – əкпемнің руы. Ауыл сол ру атымен аталған.

	Ол жылдары жекеменшікте ілуде біреуде болмаса, аяқ артар қылқұйрық жоқ, айтулы мерекелер қарсаңында колхоздың барлық жылқысын ауылға айдап келетін. Айтар ауызға болмаса, колхоздың жылқысы да аз, қолы бұрын жеткендер бір-біреуін ұстап алатын да кешіккендер жүгенін ұстап сүмірейіп, үйлеріне қайтатын.

	1 Май мерекесі күні ертеңгілік жездем күпшек күрең ді жетектеп келді. Колхоздың күш көлігі – санаулы, біз олардың бəрінің сырын жақсы білеміз.

	Күпшек күрең – арбаға жеккеннен басқаға жоқ, месқарын, жуан сіңір, жұмыр жон, өлердей шабан жануар. Үстіне үлкен мінсін, кіші мінсін, тебінсін, қамшыласын, оған бəрібір, өгіз аяңынан айнымайды. Анығырақ айтқанда, оның жүрісі аяңға мүлде ұқсамайды, құдды бір ауыр арбаны сүйреп келе жатқандай кесек, ындынсыз басады аяғын.

	Бұл жолғы жездеме тигені осы болды ма, жоқ бізге жуас деп өзі əдейі ұстап əкелді ме, əйтеуір Шəкен екеуміз мерекеге күпшек күреңді мініп шығатын болдық. Мейлі, бұған да шүкір, күпшек күрең де болса, ат деген аты бар ғой.

	Қазақтың аты жоқ болса да, ер-тұрманы болады. Біздің үйде де аттың əбзелдері сай тұратын.

	Жездем күпшек күреңді ерттеді де, сауырынан шапалағымен бір тартты.

	Күпшек күрең былқ еткен жоқ, құлағын да жымбады.

	– Ал, балаларым, мініңдер. Бұл сендерге жарайды, жуас. Екеуіңе сонысы жақсы. Көкпар тартып жатқан сендер жоқ, қызығын көрсеңдер болды да.

	Жездем сөзін аяқтап үлгермей, біз күпшек күреңге жармасып мініп жаттық.

	Шəкен екеумізге дəл қазір күпшек күреңнен асқан ат жоқ. Көкпар тартатын жасқа екеуміз де жеткен жоқпыз, көкпардың қызығын көріп жүруге күпшек күрең жетіп жатыр. Солай болды да. Көкпаршылар дүрілдетіп үстімізден əрі-бері жүйткіп өтеді, біздің пырағымыз елең қылмайды, қызу дода болып жатады, күпшек күреңнің түкпен ісі жоқ, Шəкеннің тізгінді босатпағанына қарамай, басын жерге салып, аузына ілінген шөпті жұлып алып, күрт-күрт шайнайды. Мейлі, қайткен күнде де күпшек күрең – ат, біз – көкпаршымыз.

	Əлбетте, ат жетпей, жаяу қалғандар көп. Ат жетпеген адам – ашулы. Ондайлар əлі жеткен адамның астындағы атын тартып мінуден тайынбайды.

	Сондай озбырдың бірі Бəкір екен. Бəкірдің қармағына біз түстік.

	Оқиға біздің үйдің дəл жанында болды. Көкпардың соңында жүрген бес-алты атты бала-шаға, шал-шауқан біздің үйдің тұсынан өте бергенбіз, қайдан шыққанын қайдам, Бəкір сап ете қалды.

	– Ой, əкеңнің аузын.. қаңғыған күнтудың балалары, сендер атқа мініп, көкпар тартасыңдар, мен жаяу жүреді екенмін ғой. Жо-о-оқ, бұл болмайды.

	Бəкір күрең аттың шаужайына жармасты.

	Ендігі сəтте Шəкен де, мен де шаң қауып, жерде жаттық.

	Бəкір күпшек күреңге мініп алған, біздің үй жаққа қарады да өңі құп-қу болып, астындағы шабанды тебіне берді.

	Біздің үйдің алдында əкеміз бəрін көріп тұр екен, ашулы үні шықты:

	– Ей, Бəкір, тоқта, түс аттан!

	Бəкір не қыларын білмей, состиып тұрып қалды. Сөйтті де іле, түлен түртті ме қайдам, қоразданып шыға келді:

	– Не, сен бұл атты Пішпектен ала келіп пе едің? Бұл – сиқымның аты. Ат керек болса, бар ана Шуға, күнтуыңа.

	– Солай ма?!

	Жездем ашулы, ентелеп келіп, Бəкірді аттан жұлып алды. Ұрмақ болып, оң қолын көтере берді де қайта түсірді.

	– Бар! – деп Бəкірді итеріп жіберді.

	Бəкір шақар екен, жас жігіт қой, егде адамға əлім жетеді дейтін шығар, оның үстіне ол – сиқым, жалғыз күнтуды қойшы дер, аузынан ақ ит кіріп, қара ит шықты. Ауыл итінің құйрығы – қайқы, аталастарым ара түсер, жақтасар деп желігеді-ау шамасы, Бəкір тоқтар болмады. Бəкір енді өзіне аталас жігіттерді атын атап шақыра бастады. Сол-ақ екен Бəкір құралпы бірнеше көкпаршы жігіт аттарын танаулатып келіп, жездеме қамшыларын шошайтып, жəбір сөздер айта бастады.

	Бəкірдің күткені де осы екен, жездемнің жағасына жармасты.

	Жездем əкесінің аманатын ұмытып, пелеқор Бəкірді де, оның желіккен жолдастарын да бір-бір ұрып сұлатты. Жалғыз күпшек күрең емес, тағы бес ат үстіндегі адамынан құтылып, опыр-топырдың арасынан сытылып шығып бара жатты.

	Жездем қатты тарынып сөйледі:

	– Өй, өңкей өспейтін немелер! Сендер Қалқабайдың кім екенін білмей жүр екенсіңдер əлі. Бүкіл Пішпектің жамбақылары қан базарда қақ жарылып жол беретін Қалқабай деген көкелерің мен боламын. Сөйткен мені сабамақ болдыңдар, ə, сендер, сондағы арқаланатындарың сиқымдықтарың, көптіктерің екен ғой. Жоқ, ол болмайды. Осы жасқа келгенше, мені ешкім басынып көрген емес, енді де басындырмаймын.

	Жездем барды да түкпен ісі жоқ оттап тұрған күпшек күреңнен ер-тоқым мен жүгенді сыпырып алып, «Бар, жуас жануар, жайыл!? – деп қоя берді.

	Көкпаршылардың үлкендер жағы Бəкірлерге ұрсып жатты. Олар жездеме тоқтау айтып еді, жездем тыңдаған да, үндеген де жоқ, бойын тік ұстаған күйі барып, үйге кіріп кетті.

	Жұрт аяғы басылған соң Шəкен екеуміз үйге кірсек, əкем теріс қарап жатып қалыпты.

	Шəкен далаға шығып кетті.

	Əкеме де, Шəкен екеумізге де инедей қадалатыны – «қаңғыған күнту» деген сөз. Апам мен əкпем өз елінде отыр. Апам – сиқымның кемпірі, əкпем – сиқымның қызы, оларға бұл дарымайды, ал біздің жүрегімізді жаралайды. Бүгінгі пəле де біздің күнтулығымыздан шығып отыр. Сиқымның бозбаласы жаяу жүргенде күнтудың көктүйнектері неге атқа мініп алады? Көкпар қаңғыған күнтулердің не теңі?

	Қаңғыған күнту! Осы екі сөз берер ұғым бізді қаншама рет қынжылтып, қанша жолы қан жылатты десеңізші! Əй, адамдар-ай, қандай да бір ретін тауып, “қаңғыған күнту” екенімізді есімізге салып тұратындарың қандай жиіркенішті еді!

	Иə, біз – күнтумыз. Онда тұрған не бар? Күнту – Шымырдың Шынқожасының Бозқызысынан тарайтын ел. Күнтудан батыр да, ақын да, шешен де шыққан. Əкем айтып отырады: «Күнту Барлыбай, Намаз батырлар жаумен сиқымдармен тізе қосысып соғысқан» – деп. Ашаның алты салының – Жидебай мен Сауытбегі – біздің аталастарымыз. Күнту кемсітетін ата емес. Сиқымдардың ішіне біздің əкеміз қаңғып келген жоқ, Қосай бастық жата-жабысып, қолқалаған соң көшіп келген.

	– Əлдеш, бері келші! Мен селк ете қалдым.

	Бəсе, қапа болып жатқан адамда ұйқы қайдан болсын!

	Əкем бері аунап түсті.

	Түсі суық, алып адам демнің арасында мыж-тыж болып, жүдеп қалыпты.

	Құшағын ашты.

	– Келші, балам!

	Мен əкемнің құшағына қойып кеттім. Қандай ыстық едің, əке құшағы!

	Əкем менің маңдайымнан иіскеді. Əр талы сым темірдей селдір мұрты ақырын қытықтағандай болды.

	– Иісіңнен, айналайын! Тура Бекеттің иісі!

	Қандай қуатты едің, əке иісі! Ұста дүкенінің ащы кермек түтіні, шылымның қолқа қабар ысы бар əке иісінде. Өкпе кеселін сездірер бір күлімсі иіс те себезгілейді.

	– Балам, «қаңғыған күнту» – деген сөз саған да бата ма?

	– Батады.

	– Қап! Онда көшу керек екен елге. Кербұлақтың таза ауасы, мөлдір суы – менің кеселіме мың да бір ем. Сол үшін жүр едім мұнда, қой, мұным болмайды екен. Өлсем де елге жетейін, сендерді үйірлеріңе қосайын!

	Ертеңіне əкем Шуға, күнтуларға жолаушылап кетті де бір апта жүріп, ауырып қайтты. Əкемізге Шудың ауасы жақпайды екен, жөтелі шығып қалыпты.

	Əкем келген күні үлкендер арасында күбір-күбір əңгіме болды да басылды. Содан қайтып Шуға көшу жөнінде əңгіме болған жоқ.

	Өстіп жүргенде тау елі жаппай Шуға көшірілді.

	Жездем диірмен ұстайтын болғандықтан, біздің үй көшкен жоқ.

	Өзен бойындағы ауыл-ауылдың жұртында бірден-екіден ғана үй қалған. Бізді түртпектейтін сиқымдар өстіп құдайдың, жоқ, өкіметтің құдіретімен атажұрттарынан айырылып, Шу бойына көшірілді, яғни таудан ойға түсірілді. Бір «Кербұлақ» емес, көрші «Қарауылтөбе» колхозы да, темір жолдың арғы жағындағы “Талапкер”, “Темірқазық” колхоздары да сөйтті.

	Мұның себебі – Шу бойына қант қызылшасын өсіру ісі келіп жеткен. Қызылша – күтіп-баптауды көп қажет ететін дақыл. Ол кезде техника жоқтың қасы, жұмыстың бəрі қолмен атқарылатын Таудың бір ғана өз ошағының отын жағып жүрген əйелдер қызылша өсіруге жаппай жұмылдырылды.

	Тау елін үдере көшіріп жатқанда, жездеммен қатты қалжыңдасатын бригадир Аршабек ағай айтыпты:

	– Қалеке, сен киелі адам екенсің. Мен саған басымды идім. Құдайдың құдіретін қарашы, сені «Қаңғыған күнту» деп кемсітіп, Кербұлаққа сыйғызбай жүрген сиқымдардың өзі енді қаңғып көшіп барады.

	Жездем:

	– Аршеке, баратын жерлеріңіз – күнтудікі. Сиқымның елінен де, жерінен де айналайын, қыздарыңа үйлендім, өсіп-өндім. Жері – дертіме шипа. Сендер кетсеңдер де мен кетпеймін Кербұлақтан. Жолдарың болсын, сендерді күнтулар: “Қаңғыған сиқымдар”, – деп жүрмесін! – депті.

	– Қатырдың-қатырдың, Қалеке! Кербұлақ – сенің еншің, тауда қалған елді, науқандық жұмысқа келгендерді ұнсыз қылмасаң болды, – депті Аршабек ағай.

	Бригадир мен диірменшінің келісімі осы болған.

	Біздің үйдің жанына төменгі төре ауылының жұртында қалған Құтым апайдың отбасы көшіп келген. Тегі, белсенділер үйінде жұмыс қолы жоқ шал-шауқанды “Көш!” деп қинамаған. Содан да əр ауылда екі-үш түтін қалып қойған.

	Құтым апайдікі көшіп келгелі екі үйлі жан өзімізше абыр-дабыр болып, өмір сүріп жатырмыз.

	Бəрі жақсы еді, қара енді, аяғымды сындырып алып, елді əбігерге түсіргенімді.

	Қап, аяғым!

	* * *

	Даладан Іздəн жүгіріп кірді үйге. Өңі біртүрлі қарауытып, үрейленіп тұр.

	– Атам келе жатыр!

	Əдетте, біз үйдің бір адамы жолаушылап кетсе, келедіау деген кезде ол кеткен жақты қайта-қайта көздеп жүреміз. Ел-жұрттан алыс, қайнаған өмірден қағаберіс ескі жұрттағы екі үйлі ауылға жолаушы əкелер жаңалық көп. Əркім одан өзін қызықтыратын жайды сұрайды. Мен жездемнен, əрине, Əлібекті сұраймын. Əлібек менің аяғымның сынғанын естіді ме екен? Аяғым... Аяғым... Мен Əлібекті сұрай алмайды екенмін. Алдымен жездем сұрайды менің аяғымды қалай сындырғанымды. Не деймін? Аяғымның сынғанына мен өзім кінəлімін. Жездем сеніп кеткендегі бітіргенім осы болды ма? Жездем өмірінде бізге бірде-бір рет көтермеген қолын көтерер, ұрар. Əкпем мен апама:

	«Бұларың нелерің, баланың аяғын сындырғандарың?» – деп ренжір, ауыр сөздер айтар.

	Жалғыз мен емес, жұрттың бəрінің апшысы қуырылып, тынысы тарылған.

	Жездемнің алдынан арсалаңдап ешкім шыққан жоқ.

	Ит болса да үрмейді.

	Жездем үйге еңсесі езіліп кірді де, төрдегі өз орнына жетіңкіремей, гүрс етіп отыра кетті.

	Үйде отырғандардың біреуі де амандасқан жоқ. Мен болса да кінəлімін, үн шығаруға дəрменсізбін.

	Бəріміз бекер үрейленіппіз, жездем мен ойлайғандай ешкімге ұрысқан да, мені ұрған да жоқ. Қайта қатты жасып, үнсіз отыр. Отырғанының өзі анау-мынау адамның түрегеп тұрғанына жетіп қалатын адам ғой жез дем, онсыз да сықсиған кішкентай екі терезенің бірінің көзін жауып, үй ішін кəдімгідей алагеуім қараңғы қылып жіберді.

	Мен ақырын көз салдым, жездемнің түксиген қасынан, кең, қасқа маңдайынан, ұзын қыр мұрнынан, селдір жирен мұртынан, шығыңқы шықшытынан – бəр-бəрінен ашудан гөрі аяныш байқалып тұрды. Ол неткен аяныш, мені аяй ма екен? Жоқ, мұнысы – өзін аяу. Иə, əкем өзін аяйды. Үміт артқан баласы ақсақ болып қалса, қайтпек?! Осыны ойлап, жігері құм, іші əлейім-жəлейім болады, əрине. Онысын білдірмейін деп үндемейді, бірақ бəрі – белгілі.

	Əкеге қуаныштың басы да, қайғының қара тасы да бала екенін мен тұңғыш рет қатты сезіндім. Əке, қапа болмаңызшы! Рас, мен ақымақ болдым, аяғымды сындырып алдым. Ештеңе етпейді, əлі-ақ аяғым жазы лып, жүгіріп кетемін. Шоқпарға барып, оқуымды жалғастырамын. Сөйтіп, Көпбай сайының басындағы басатта келе жатқанда өзіңіз айтқан: «Жақсы оқы. Сен – менің үміт артқан баламсың!» – деген тілек-арманыңыздың үдесінен шығамын.

	Қыбыр етіп қимылдаған, сыбыр етіп сөйлеген жан жоқ. Далаға шықпақ болып, терезенің əйнегін қос қанатымен дамылсыз сабалаған дəу қарашыбын пырылдап, даңылдап əлекке түсіп жатты.

	– Қалқабай, баланың аяғын сындырып алдық, – деді апам өлі тыныштықты бұзып.

	– Аяғы қандай енді?

	– Білмейміз. Ел: «Сынған жоқ» – дейді. Бала «Сынған», – дейді.

	– Əлдеш «Сынған» – десе, сынған.

	Менің жездемнен қорқып, үрейім ұшып жатқаным бекер болыпты.

	Қайта жездем жүдеп қалыпты, естіген сəттен бастап əуре-сарсаң болған.

	Жездем Қайымжамал апайға қарады.

	– Құдағи, сізді жұрт сынықтың жайын біледі деуші еді, Алданыштың аяғын көрмедіңіз бе?

	– Енді көрейін деп отырмын.

	– Көріңіз.

	Қайымжамал апай менің жаныма жақындап отырып, аяғымды ақырын-ақырын абайлап ұстап көрді де, тайқып шыға берді.





– Аяғы ісіп кетіпті, қол батпайды. Тегі сынған, ісігі қайтпай, ештеңе біліп болмайды.

	Менің алғашқы емшімнің іс-əрекеті осымен тамам болды.

	Қайымжамал апай даңғайыр оташы болмағанына өкінді ме екен, қап-қара болып түтігіп кетті.

	Ал, біздің бəріміз ыңғайсызданып қалған едік. Тоқсанбайдың екі көзі жыпылық-жыпылық етеді.

	Осы сəт «Шиқ-шиқ» деген дыбыс шықты. Тауықтың балапанының үні. Отырғандардың бəрі елең ете қалды. Балапан тағы шиқылдады. Дыбыс жездемнің қойнынан шығады.

	Жездем қойнына оң қолын салып, қайта шығарды. Уысында тауықтың аппақ балапаны бұғынып, басын қылқылдатып отыр.

	Бəріміз шу ете қалдық:

	– Балапан!

	– Əдемісін-ай!

	– Ақүрпек екен!

	– Күз түсіп, күн суытқанда тауық ұя баса ма? Бұл не сұмдық?!

	– Бұл – іңкібатырдың балапаны.

	– Ол қандай батыр, құдайым-ау?

	– Іңкібатыр деген бір керемет шығыпты. Не екенін білмеймін, ол іліктрдің тоғымен күз тұрмақ, қыста да жұмыртқа шайқап, балапан шығара береді екен.

	– Қайтіп?

	– Осыларды Шудың базарында іңкібатырдың балапаны деп сатып жатыр. Екеуін сатып алып едім, біреуі жолда өліп қалды, мынау итжанды екен, аман жетті.

	– Бұл енді үйде өледі ғой пəле болып.

	– Жылы жерде, жақсылап бақса, өлмейді.

	Апам мен жездемнің əңгімесі өстіп ұзап бара жатты. Мен ақ балапанды жерден іліп алып, қойныма тықтым.

	Ақ балапан жездемнің қойнына үйренген екен, тынши қалды.

	– Бұл не жейді? – дедім жездеме.

	– Тауықтың балапаны не жеуші еді, соны жейді.

	– Іңкібатыр дегенге басқа бірдеңе екен десем, тауықтың балапаны десеңізші мұны.

	– Тауықтың балапаны. Бірақ бұл тауық болғанда күрік болмайды, жұмыртқа басып, балапан шығармайды екен.

	Əкпем ақ балапанды аямады:

	– Темірден жаралған сорлыда сезім болмайды екен ғой.

	– Иə, сатқан адамдар солай деді. Сонысын мақтап тұр. Жыл он екі ай жазбай жұмыртқалай беретін көрінеді бұл.

	Қызық əңгімені тауықтың темірден жаралған балапаны шиқылдап бұзды.

	– Тамақ сұрап жатыр, – деді жездем.

	– Ұшқан құс, жүгірген аң – бəрі тамақ. Қай батыр еді мынаны жаратқан? Мейлі батырдан, мейлі қорқақтан жаратылсын, тамақ беріңдер бұған.

	– Не береміз? Жолда не жеп еді?

	– Нанның қоқымын.

	Əкпем дереу дастарқандағы нанның қоқымын кесеге салып əкелді.

	Мен ақ балапанды қойнымнан алып, кесеге таядым. Ақ балапан ойында түк жоқ, кесеге қарар емес.

	– Қоқымды аузына қолмен салу керек, ол солай үйренген, – деді жездем.

	Мен қоқымды ақ балапанның аузына біртіндеп сала бастадым. Ақ балапан көзін жұмып, бір тамсанып жұтып жатыр қоқымды.

	– Жұтқан жұтамайды деген, бұл өлмейді екен, – деді апам.

	– Өлмесін, Əлдешке ермек болады, – деді əкпем. Шынында, ақ балапан маған ермек болды.

	Екі көзім төрт болып жатып-ақ, балапанға жем бергеннің өзі біраз сергітіп тастайды. Жұрттың бəрі шаруа қамымен далада жүреді, үйде ақ балапан екеуміз ғана қаламыз. Ақ балапан маған əбден бауыр басып алды. Даладан үйге біреу кірсе, жүгіріп келіп, маған тығылады. Өзіңді, темірден жаралған болса да, біреудің қорғаныш көргені қандай жақсы еді!

	Ақ балапан, мен жалғыз саған ғана емес, осы үйдегінің бəріне керекпін. Үлкендер маған сенім артып, үміт күтеді, кішілер мият тұтады. Ол сенім мен үміт үдесінен шығу, қарындастарым мен ініме қалқан болу үшін төрт мүшем түгел, дені-қарным сау болуы керек. Оған мына аяқты көрмейсің бе? Ақ балапан, сен ертерек өс, тауықтарға қосыл, жыл он екі ай жазбай жұмыртқала. Айналайын аяғым, сен ертерек жазыл, адымымды ұзарт! Сонда мен өз қатарыма қосылып, жайраңдап ойнап жүремін. Біздің үйдің адамдарының көңілінен кірбің кетеді. Солай, ақ балапан, сен өс, мен жазылайын! Мен сені қайтсем де аман өсіремін. Аяғымның жазылуын сенімен сабақтастырған екенмін, барымды саламын, үлкейтіп тауықтарға қосамын. Маған аяқ керек, ақ балапан. Баланың алды – үлкен өмір. Екі аяқты тең баспаған бала алысқа бара алмайды. Кем баланың жолы кең болмайды.

	Ақ балапан!.. Сол аяқ!

	Ақ балапан қарақанаттанып өсіп келеді.

	Мен күп болып ісіп кеткен сол аяқты сұлатып тастап, шоқиып отырмын.

	* * *

	Ары өткен, бері өткен біздің үйге бас сұқпай кетпейтін болды.

	Қонақ төрге озып жайғасқан соң амандық-есендік сұрау алмасылады да əңгіме ауаны менің аяғыма ауады.

	Біздің үйдің үлкендері əбден машықтанып алды, кез келгені:

	– Еті кеткенін де, сынғанын да білмейміз, əйтеуір аяғы күп боп ісіп кетті. Өзіңіз көріңізші, – дейді.

	Сонда сол қонақ шіркіндердің біреуі тайсалуды білсе ше, бəрі кəдімгі дəрігер құсап, үңілетінін қайтерсің менің аяғыма. Не білсін, іле тайқып шыға береді де ұялған тек тұрмастың жоралғысын жасайды:

	– Қимылдай ма өзі?

	Бір ғажабы бейне бір бəрінің аузына біреу түкіріп қойғандай сұрайтыны – осы.

	Біздің үйдің үлкендерінің бұйрығы дайын:

	– Əлдеш, қимылдатшы аяғыңды!

	Менің жауабым да əзір – аяғымның басын қимылдатамын.

	Көргендердің бəрінің айтатыны:

	– Əлдештің аяғы сынған жоқ екен, жай еті кеткен. Сонда бұл адамдар аяқтың басын, саусақты қимылдататын күш сүйек емес, сіңір екенін білмегені ме? Сөйте тұра шетінен ем айтуға жүйрік.

	– Ісікке мың да бір ем – сорботқа. Түйенің шудасын тұзды суға бір бұрқ еткізіп қайнатып жіберіп, ісікті сонымен орап тастау керек. Сорботқа ісігін де, сары суын да сорып алады.

	– Ісікті жұмыртқаның сарысымен сылап тастау керек, тез қайтады.

	– Керосин жағу керек.

	– Керосин құрысын, ойып жібереді.

	Бəрінің білетіні – көрініп тұрған ісіктің жайы, сүйекте ешкімнің ісі жоқ, онда да айтатындары – өң осындай дүдəмал ем.

	Айналайын адамдар-ай, жорамалға сонша жомарт болмасаңдар қайтеді!

	Біздің үйдің адамдары да пəленің бəрі ісікке тіреліп тұр дейтін сияқтанып бара жатты. Бұл дұрыс емес, əрине. Ісіктің де, басқаның да себебі – аяқтың сынғаны. Ортан жіліктің ортасынан қақ бөлінгені айдай анық, бір əрекет жасау керек.

	Менің апам – кішігірім тəуіп адам. Тамыр ұстайды, анау-мынау ауруды анықтап, ем-дом жасайды. Сөйткен апам сыныққа жоқ екен. Əрине, күп болып ісіп кеткен қалың ет арасындағы сыныққа бірдеңе істеу – қиынның қиыны. Апам да, əкпем де, жездем де келген адамдардың қисынды-қисынсыз сөзін, шипа болар-болмасы белгісіз емдік кеңестерін тыңдауға, содан едəуір медет алуға мойынсұнып бара жатты.

	Мен өйте алмадым. Қандай да бір əрекет жасау керек деп шырқырады менің жаным. Мен дүниедегі аяқтан басқаның бəрін ұмыттым. Барлық ойым аяққа келіп тіреледі. Кемдік деген қасірет, үрей еңсемді езіп, алда көретінімді көмескілендіреді. Даладан есікті шірене ашып, ішке енген адам қандай бақытты еді! Екі аяқты кере адымдап басып келіп, тізе бүгіп отырып жатса, шіркін! Мен өйте алмаймын – кемтармын. Маған жонын беріп, сыртқа шығып бара жатқан адам ше? Айтпаңыз, ол адам менің ең бір аяулы арман-сезімдерімді көзге көрінбейтін əдемі жіпке тізіп алып бара жатады. Жарық, кең дүние – аяғы барлардың еншісі екенсіңдер, сендер! Ал, мен өстіп шоқиып отыруым керек – аяғым сынып қалған. Өмірдегі қуаныш-қайғының бəрінің кілті бір жерің кем бе, аяқ-қолың аман ба, соған келіп тіреледі екен. Төрт мүшесі түгел адам – бақытты, қандай да бір кемдігі бар адам – бейшара.

	Айтыңыздаршы, кімнің бақытты болғысы келмейді?!

	Мен үшін бақыт – аяғымның жазылуы. Ендеше, мен қалайша аяғыма телмірмейін, ем білемін дегендерге емінбейін, бірақ олардан қайран болуы мүмкіндігі азайып бара жатты.

	Білемін ғой, білемін, бұл аяқ жалғыз маған ғана емес, оқиды, үлкен азамат болады деген үміттерін аялап жүретін жездем мен əкпеме де, жігіттікке жетіп, Əлдижан ағамның орнын басады, Ыдырыс атамның отын өшірмейді деген арманын арқалап жүрген апама да, мені қара тұтатын аға-жеңгем – Шəкен мен Кененге де, əлəзір құры жаудырап қарағаннан басқаға жарай қоймаған қарындастарым мен ініме де керек.

	– Апа, сынықты қайтіп салушы еді?

	– Оны қайтесің?

	– Аяғымның сынығын өзім салып, өзім емдеймін.

	– Қой!

	– Рас. Сөйтемін.

	– Балам-ай, енді...

	Апам əрі қарай не айтарын білмей, аңтарылып тұрып қалды.

	– Апа, ең болмаса, қалтқы жасап, соны сынықты қимылдатпайтындай етіп санымның асты-үстіне, екі жағына қойып, тас қылып таңып тастайық. Маған қалтқы жасайтын ағаш па, тақтай ма, бірдеңе əкеліп беріңізші.

	– Мұның дұрыс. Оны қайдан біліп жүрсің сен?

	– Білемін. Қойдың аяғы сынғанда өзіңіз талай сөйткенсіз.

	– Ақылыңнан айналайын сенің! Құдай сəтін салса, қалтқы жақсы, жазыласың.

	Апам төрт таяқша əкеліп берді. Мен оларды пышақпен жақсылап тұрып жонып, қырлап, əдемі-əдемі қалтқы жасадым. Енді апам екеуміз асықпай, ептеп отырып, қара санды шүберекпен орап, сыртынан төрт жерден қалтқы қойып, жақсылап таңып тастадық. Аяқ зілдей болып жатыр. Апам екеуміз ертелі-кеш мейлінше сақ қимылдап, қыбыр еткізбей, сорботқа тартамыз, жұмыртқаның сарысымен сылаймыз. Бұл жұмысқа екеуміз де керемет машықтанып, епшіл болып алдық. Апам қалтқыны босатып жатса, мен сынған тұсты қимылдатпай ұстап тұрамын. Апам екеуміз бір-бірімізбен тіл қатыспай-ақ қалтқыны, оның астына салатын шүберекті, сорботқа мен жұмыртқаның сарысын титтей де ауыртпай ауыстырамыз.

	Бір ғажабы, менің аяғым ауырмайды да, қақсамайды да, не болса да ісіктің астында. Жаманы – анда-санда ұйықтайын деп көзім ілініп бара жатқанда ортан жілігім қақ бөлініп, шоршып кетеді. Шоршыр кезде міндетті түрде аяғымның қандай да бір қимылы қажет түстер кіреді. Мен əккі бола бастадым, түс кіру жаңа бастала бергенде өзімді-өзім қандай да бір белгісіз күшпен түртіп оятып, көзімді ашып аламын. Енді болмаса, шоршыр болған сынған жілігім шым деп барып басылады.

	Жездем ат сабылтып, құлақ естір маңдағы оташы бар деген ауылдың бəріне барып қайтты. Жарамды халқы Шуға қоныс аударған ғой, жұртта қалған шал-шауқанның арасында даңғайыр оташы жоқ болып шықты.

	Далауыздағы жылқышы Жетпісбайдың оташылығы əжептəуір дегенді естіп, жездем сонда кеткен, жанында ешкім жоқ, жалғыз оралды. Жетпісбай бірден ілеспеп ті, ойдан, яғни Шудан мал дəрігерлері келіп, жылқыны емдеп жатыр екен, мұндай қарбаласта кім баққан малын тастап кетсін, оның үстіне, жылқышының өзі болмаса, үстіне ақ халат, басына ақ тақия кигендер асауды айтасыз, жуастың өзіне жолай алмайды дейді. Қызық, малдың оқуын оқығандар малдан қорқады. Оларға жылқышы асауды жуасытып, жуасты одан əрі мөлитіп алдына көлденең тартуы керек екен, сонда барып қожаңдайтын көрінеді.

	– Барам. Мына шаруа бір жайында болсыншы, жетем, – деп Жетпісбай жылқы емдеп жатқандарға қарапты. – Мүмкін, мал доғдырларының біреуі білер сынықтың жайын. Білсе, барсын.

	Қаптап тұрған мал дəрігері шу ете қалыпты:

	– Біз – мал дəрігеріміз. Адам дəрігері – аудан орталығында.

	– Иə, Новотройцкіге апарыңыз. Жездем шарт кетіпті:

	– Адамы не, малы не, олардың ауыратын ауруы да, сынатын сүйегі де бір емес пе. Əшейін түк білмеймін десеңдерші. Жылқышылар құлағынан басып, қозғалтпай ұстап тұрған жылқыға ине салғаннан басқа түк келе қоймас сендердің қолдарыңнан.

	Мал дəрігерлерінің бастығы Гүлбаршын деген қыз сөзге жүйрік екен:

	– Келер-келмес, ол – біздің шаруа. Жұмысқа кедергі келтірмеңіз, барыңыз, – депті.

	Жездем қатты түтігіп келді.

	– Адамның басына күн түспесін де. Күн түскен екен, қарайлайтын жан адам жоқ екен, – деп түнеріп біраз отырды. – Осы біздің шолақ белсенділерге адамнан мал жақын. Колхозға хабар айттым, біреуі тырп етіп қозғалар емес. Бұл бастық деген адамға қамқор болмай ма екен? Жоқ, жақсы бастық Қосаймен бірге кетті ме көшіп теміржол бойына. Əлі-ақ Алданыш үлкен оқу бітіріп, дəу бастық болады, осы көрген қорлығымыздың бəрінің есесін қайтарады. Құдай соған жазсын!

	Жездем аңсаған күн келер ме екен?! Аяғымның сынығы қайтеді, жүргізе ме, оқыта ма, жоқ.... Жүрегім зу етіп, денем түршігіп кетті.

	Доктор дейтін ақ матадан тігілген халат киген бейтаныс бейне елес берді. Доктор болса, шіркін!

	Мен докторды туғалы тумысымда алғаш рет Көкқайнарда, əкпемнің ауылына барғанда көргенмін.

	Оның бір қызық əңгімесі бар.

	* * *

	Тау елін Шуға көшіру жатқан бір машақат болған.

	Кербұлақтың адамдары мына тұрған Шуға көшкенді кəдімгі бір итжеккенге айдағанмен бірдей көрді. Қызыққызық əңгіме болды.

	– Өлтірсеңдер де көшпейміз, – деп қиғылық салғандар аз болған жоқ.

	Оған бастықтар көнуші ме еді, “Милиция шақырамын”, – деп қорқытты. Ол кездегі адамдар қорқақ еді ғой, бірде-біреуі қасарысып қарсы тұра алмады.

	Бір дорба топырақ салып алып, “Өлсем, көріме осы топырақты салыңдар”, – деп жылаған қария адам да кездесті.

	– Апыр-ау, бұл не сұмдық! Таяқ тастам жердегі Шуға көшкенді де сөз деп. Өзіміз Қырғызстаннан көшіп келіп отырмыз ғой, – деп күлді жездем. Содан соң түсін суытты. – Əлі-ақ Шудан тоқпақтаса кетпейтін боласыңдар. Шу – шұрайлы жер, өсіп-өнесіңдер.

	Кейін жездемнің айтқаны келді. Таулықтар Шуға тастай батып, судай сіңді, өркениетті өмір сүріп жатыр.

	Жалпы жұрт көшкенімен, тауда тірлік өшкен жоқ. Колхоздың түгел тауда қалған малын баққандар, жаздай малға жемшөп дайындайтын пішеншілер, жотада көктемгі егіс, жазғы-күзгі жиын-терін кезінде еңбек ететін диқандар – бəр-бəрі жездем ұстайтын диірменге ділгір.

	Диірменнің пəрегі сол бұрынғысынша шыр айналып, тасы тынбай зыр қағып, шанаққа ұн танбай саулайды. Тау елін ұннан тарықтырмау жездеме жүктелген. Бұл міндетті орындауға жалғыз жездем емес, бəріміз өзімізді жауапты сезінетін едік. Біздің үйдің үлкеніміз-кішіміз демей, бəріміздің диірменнің тасының тоқтаусыз дөңгелеуіне қандай да бір септігіміз тиетін.

	Тауға диірменнің қажет екенін білген бастықтар оның ұнын жейтін адамдардың балаларының оқуы керектігін ойламаған.

	Ерте көктемде үдере көшкен ел баласын жұртта қалдырған жоқ, ала кетті.

	Мектеп жабылды.

	Сонда да қимаймыз, бірен-саран кəрі-құртаң қалған ауылдардан, малшылар мекендейтін сай-саладан жиналған он шақты бала күніге мектепке бір барып, маңайында біраз айналсоқтап жүріп қайтамыз.

	Осындай бір сапардан соң келсем, біздің үйдің алдындағы мама ағашында үш ат байлаулы тұр екен.

	Үйге асығыс кірдім.

	Дастарқан басында жанында бір мосқал тартқан кісі бар Əбусағат жездем отыр.

	Жұрттың бəрі көңілді көрінеді. Əсіресе, апамның қуанышында шек жоқ. Апам қызын аңсап жүреді екен. Қызы да шешесін сағыныпты, “Апамды алып кел”, – деп күйеуін жіберіпті. Апам мені өзімен бірге алып кетпек болған. Оқу кезінде оқушы қайда бармақ? Мəселе осы сұраққа келіп тірелген.

	– Мектепте оқу жоқ, – дедім мен.

	– Онда несіне барып жүрсіңдер? – деді апам.

	– Қимай барамыз.

	– Балаларға қиын болды, – деп əкпем Əбусағат жездеме қарады.

	Сөзге əкем араласты:

	– Шынында, бұл ауылдың тоз-тозы шықты. Ел Шуға көшіп кетті. Көшкендер, əлбетте, балаларынан көз жазған жоқ. Күзде мектеп ел көшіп барған жерден ашылатын көрінеді. Бұл бір қызық əңгіме болғалы тұр. Біз қайда оқытамыз балаларды?

	– Оны кейін көре жатарсыздар. Ақыры қазір оқу жоқ екен ғой, Əлдеш те барсын апаммен бірге.

	– Мейлі.

	Менің əкем мен Əбусағат жездемнің арасындағы осы сөздер мəселенің шешімі еді. Көкқайнарға мен де баратын болдым.

	Ертеңіне апам бір атқа, мосқал кісі Сəтбек бір атқа мініп, мен жездеме мінгесіп, жолға шықтық.

	Оңтүстікті бетке алып, Жайсаң жотасын көктей өтіп келеміз. Шығыс жағымызда Қордай тауы бұжыр-бұжыр болып тұр, одан əрі оңтүстік-шығыста Қырғыз Алатауы мұнартады.

	Сол жағымызда ұзын-ұзын сайлар сұлап жатыр, əріде – қырқа-белдер.

	Жол ұзақ. Екі аяғым салаңдап талып келеді. Бұл күйімді жездем сезіп қойды.

	– Қой, бала, кішкене дененің құрысқан-тырысқанын жазайық. Шу, жануар!

	Жездем торы атты тебінді. Торы ат демде көсіле жөнелді. Апамдардан əудемжер ұзап кеттік.

	– Қалай, Əлдеш, біраз сергіп қалдың ба?

	– Иə.

	– Онда енді əн тыңда.

	Қаратаудың басынан алдым қайрақ,

	Алшаңдатып торы атқа міндім жайдақ.

	Жаман қызға мал беріп жалынғанша,

	Үкі тағып басыма, жүрсем бойдақ.

	Жездем мына торы атқа мініп барып, Қаратаудың басынан қайрақ алған екен ғой. Қайрақ тас Қаратауда болады екен де. Қаратау біздің есіктің алдындағы Қарабет тəрізді шығар. Қарабеттің тастары қайрақ болатынын қалай білмегенбіз біз.

	Торы ат алшаңдап басады екен-ау, жануар! Онда жақсы ат болғаны да мұның.

	Бұл жездем, шынында, жаман қызға мал беріп, жалынып қайтеді, əкпем бар ғой. Бойдақ жүргені несі, əкпеме үйленгелі қашан, соғыстан бұрын үйленген, үш ұлы бар.

	Мен жездемнің əнінің сөзіне түсіне алмай, кəдімгідей дал болып келемін.

	Əннің сөзі жадымда бірден жатталып қалды. Қыздарға айтқанға жақсы екен. Кейін, өскенде айтамын мен бұл əнді амандық болса.

	Əкпем апаммен жылап көрісті. Шешесін сағынғаны ма, жоқ Əлдижан ағасын жоқтағаны ма екен, еңіреп жылады.

	– Əлдеш, келе ғой, – деп мені құшақтап бетімнен сүйді.

	Мені көргендердің бəрі:

	– Əлдижаннан айнымайды екен, – деп жатыр.

	Бұлары – мені Бүбісара əкпемнің туған бауыры етіп көрсеткісі келген игі ойлары шығар мүмкін, мен шынымен Əлдижан ағама ұқсайтын болармын, білмеймін.

	Тегі, мен шешемнен айнымаймын. Ендеше Əлди жан ағама да ұқсағаным ғой. Бүбісара əкпеме ұқсайтын жерім де жоқ емес, əрине.

	Бүбісара əкпемнің дауысын тура менің шешемдікі дерсің. Алла-ай, бірге туған адамдардың түрі тұрмақ дауысы да ұқсайды екен ғой.

	Осындай əсерлі сəт саябырсыған соң мен ойнайтын бала іздеп, жан-жағыма қарадым. Ондай бала тез табылды, жездемнің үйінде Шопан деген жиені жүріп оқиды екен, екеуміз демде ойнап кеттік.

	* * *

	Əкпемнің ауласында бір топ бала ойынның қызығына беріліп жатқанбыз.

	Байқамай қалыппыз, қақпадан үстерінде ақ халат, бастарында ақ тақия бар екі əйел кіріп келе жатты. Мен ойымда ештеңе жоқ, екеуіне тесіле қарап тұрып қалдым, басқа балалар демнің арасында зым-зия жоқ болыпты.

	Екі əйел орыс тілінде бірдеңелерді айтып, маған жақындай берді. Мен тұрмын сілейіп.

	Үйден əкпем шыты. Енді үшеуі сөйлесті орыс тілінде. Үшеуінен көз алмай, қарап тұрмын, бір нəрсеге келіскендей болды.

	Əкпем маған бұрылды:

	– Əлдеш, мына кісілер қолыңа егеді екен.

	– Не егеді?

	– Бидай.

	– Ол не пəле?!

	– Пəле ештеңесі жоқ, түк те ауырмайды. Кəне, жеңіңді түр.

	Əкпем сол қолымның жеңінің түймесін ағытпақ болды.

	– Əлдеш, укол салады!

	Үйдің бұрышынан басын ғана шығарып, бұл сыбырлап тұрған – Шопан.

	Жарайсың, досым! Мен ата кеп жөнелдім.

	Шопан екеуміз үйді айнала бездік. Былайырақ ұзап шыққан соң сұрадым:

	– Шопан, қолға бидай екті деген не сұмдық?

	– Не, соны да білмейсің бе? Ол – кəдімгі ине салу. Балаға қызылша шықпасын деп укол салуды егу дейді. Міне, көр, укол салған жерің мынадай шүпірлеген шұңқыр болып қалады. Алдымен шұңқырлардың орны қыпқызыл бидайдай болып бұртиып-бұртиып, қалай десем екен енді, иə-иə, өнген. Бұртиған бидайлардың аузы жараға айналып барып жарылып, өстіп шұңқыр-шұң қыр болып қалды. Ине салғаны, жоқ, иненің ұшымен тырнағаны ештеңе емес, онша көп ауырмайды, өнгені жаман, қышып жаныңды шығарады.

	– Құрысын! Енді қайттім?

	– Қайтесің, еккізесің. Еккізбейді екенсің, милиция мен айдатып алады доктор. Бар, ана екеуі сенің қолыңа екпейінше кетпейді. Қорқақ!

	– Өзің қорқақ! Сен мені əрі итеріп, бері жықпақ екенсің ғой. Жоқ. Сен өлмеген егуден мен өледі дейсің бе, барамын, еккіземін!

	Мені қорқытып, мəз болып тұрған Шопан сасып қалды:

	– Өй-өй, мынау қайтеді, ей, шынымен өзі барып еккізе ме, мені ағам сүйреп апарып, тырп еткізбей, құшақтап ұстап тұрған.

	– Ал, мен өзім барамын!

	Үйдің бұрышынан менің төбем көрінген бойда əкпем қатты қуанды:

	– Əлдеш, келе ғой, айналайын! Ел-жұртқа күлкі қылма! Əкпемнің мына жыларман халінің астарын түсіне қойдым, біз тауда өскенбіз, тағымыз. Ал, мына ауылдың адамдары мəдениетке жақын. Доктордан қашқаным тағылық емей, немене? Балалар күлетін болды-ау енді! Мен еш қаймықпай, тура тартып отырып, докторлардың алдына бір-ақ барып тоқтадым.

	Егуге қай қолымды ұсынсам екен? Іссе де, түссе де сол қолым көрсін, оң қолым өзіме керек, мен онымен жазу жазамын, адамдармен амандасамын.

	Сол қолымның жеңін түріп жіберіп, қарымды уколға тостым. Докторлардың не жасайтынына қарауға дəтім шыдамай, бетімді кері бұрып əкеттім.

	Докторларға да керегі менің сол қолым екен, жалмажан жейдемнің жеңін түре бере, бұлшық етіме сұйық дəрі жағып, үшкір темірмен тырнап-тырнап жіберді, шыдап бақтым.

	– Болды.

	– Жақсы бала екен!

	Мен укол салған қолымның жеңін түсіре беріп, сілейіп тұрдым да қалдым. Мə-ссаған, безгелдек! Сол қол деп уколға ұсынғаным оң қол екен. Жазыла гөр, оң қолым! Сен маған өте керексің. Сенсіз мен қалай күн көремін? Сол қол солақайға болмаса, бізге қатты қайырымға жарамайды. Ертеңгілік тұрғаннан кешкілік жатқанға дейін гі барлық тірлікті атқаратын, жалпылап айтқанда, “жан-сақтап” отырған оң қолымды қалай ғана қатерге тіккенмін?! Қызық, күліп жібердім.

	Ауырсынудың орнына “мəз боп” күлгеніме бəрі – аңтаң. Апам мендей қайсар, батыр баласы барлығына сүйініштен жарылардай болып тұр.

	Доктор еккен дəрі қып-қызыл болып шүпірлеп өніп, қышып, мен қасып жара қылып, ойдым-ойдым шұңқыр қалдырып барып жазылды.

	Шүкір, оң қолым өзіме сол бұрынғысынша қызмет етуде.

	Ал, доктор дегендеріңіздің кісіге жақсылық жасайтын адамдар екені жадыма мықтап ұялап қалды.

	* * *

	Міне, енді, аяғымды докторға бір көрсетсем деген ойым арманға айналып барады.

	Шу алыс, ал Шоқпарда сыныққа əлі келетін доктор жоқ, көнуден басқа амал таусылған.

	Жездем, ең болмаса, мал дəрігері көрсін деген екен, олардың сиқы анау болды.

	Ендігі бар үмітіміз – Жетпісбай жылқышы.

	Жетпісбай атай жылқы емдеуді бітіріп келгенше бірталай күн өткен.

	Келгенін қайтейін, ол да жарытқан оташы болмай шықты. Жылқының бір жері сынса, өзі салып, емдейтін көрінеді. Тайған тобықты, сынған саусақты салатыны бар екен. Былайша айтқанда, жай ғана қолы епсекті адам.

	Ол кісі сыздағаны сəл-пəл басылғанымен, ісігі əлі қайта қоймаған, талыстай болып жатқан аяғымның əр жер, əр жерін ұстап көрді. Ауыртып алармын деп жүрексіне ме, əлде, қолы шынымен епті ме, ұстаған жерін титтей де ауыртқан жоқ.

	– Бұл батырдың аяғы сынған екен. Қанша күн бол ды өзі мұның аттан жығылғанына? – деп апама қарады Жетпісбай атай.

	– Он күн болды.

	– Балаңыз нешеде?

	– Он төртті бітіріп, он беске кетті, наурызда туған.

	– Сынық жас санайды. Сынған сүйегі он төрт күн дегенде ілінеді. Енді қозғаудың қажеті жоқ. Құдай қаласа, енді бес күннен соң орнынан тұрады.

	– Аузыңа май!

	Үйдің іші жарқырап шыға келді. Апамның, жездемнің, əкпемнің жүзін қуаныш кернеді.

	– Адам жылқы іспеттес. Қой, ешкі мен сиырдың сынығы етті ісітпейді, жазылуы қиын. Жылқы баласының бір жері сынған екен, еті гүп болып ісіп шыға келеді. Ісік кернеп, анау-мынау сынған сүйекті орнына түсіріп жібереді. Ең əдемісі – енді аяқты қимылдатпау. Қалтқы салып, таңып қойғандарың ақыл болған.

	– Əлдеш, қалтқыны өзі жасап, өзі салып, өзі таңды.

	– Онда қолының ебі бар екен ғой балаңның. Онысы тіптен жақсы. Айтқаным-айтқан, құдай сəтін салса, енді бір бес күннен кейін орнынан атып тұрады. Сорботқаны өстіп үзбей тарта беріңдер. Бір мезгіл жұмыртқаның сарысын жақса да болады. Айша, өзіңнің де анау-мынау ем-домың болушы еді ғой, соларыңды жасағын. Түк те жоқ, қапа болмаңдар, балаң əлі-ақ аттың құлағында ойнайды.

	– Айтқаның келсін!

	“Жақсы сөз – жарым ырыс”. Апам Жетпісбай жылқышыға қатты разы болды.

	Біздің үйдің үлкен дастарқаны жайылды. Апам мен əкпем дастарқанға үйдегі бардың бəрін салыпты, көңілденіп отырып, шай іштік.

	Бес күн! Қандай ұзақ еді, таусылмас, сірə! Бес күн шыдау – нағыз азаптың өзі. Мен орнымнан осы қазір атып тұрып, асыр салып ойнағым келеді. Көңіл əр саққа алып ұшады, аяқ жібермейді. Ұмтылып тұруға жүрек дауламайды.

	Енді өмір бойы тұра алмаспын, өстіп жатқаным жатқан шығар.

	Бəрі қалды. Ойын да, оқу да жоқ маған енді. Ойбай-ау, бұл не дегенім?! Жоқ, болмайды.

	Мен – адаммын, жақсылыққа ұмтылып, болашаққа сеніммен қарап өмір сүруім керек.

	Менің аяғым жазылады!

	* * *

	Біздің үйдің адамдары шоқиып отырып қалған менің көңілімді аулағылары келіп тұратын болды. Үлкендер жағы сыртта болып жататын жайларда. Бір жақсы жері менің аяғыма тиіп кетпейін деп сақтанып жүреді, кішкентайлар менің маңайымда ойнайды.

	Ертеңгі шайдан соң апам екеуміз аяғыма сорботқа тартып, қалтқыларды бекемдеп таңып жатқанбыз, Жанымызға Іздəн мен Бағдаш жақындай берген, апам:

	– Айналайындар, əрі ойнаңдар, тиіп кетіп ауыртасыңдар баланың аяғын, – деп қақпалады екеуін.

	– Апа, біз ауыртпаймыз, ағаға сурет көрсетеміз.

	– Сүйт, – деді Бекежан.

	– Ол не сурет?

	Апам біздің үйде менікінен басқа сурет жоқ екенін білмейді екен, білсе бұлай демес еді. Шыны солай, біздің үйде əлі күнге ешкім суретке түсіп көрген емес.

	Биылғы жаңа жылдың қарсаңында мектепке Шу қаласынан суретші келіп, оқушыларды суретке түсірген. Мен екі суретке түскенмін, бірінде – Əлібек, Мəтен жəне менің кеудемізден жоғарғы жағымыз бейнеленген, екіншісінде жалғыз өзім пионер дружинасының жайылған туы астында түрегеп тұрмын.

	– Аға, мыналар кім? – деді Іздəн Əлібек пен Мəтеннің суреттерін сұқ саусағымен шұқып қойып.

	– Іздəн, абайла, жыртасың. Олар – менімен бірге оқитын балалар.

	– Аға, бұл балалар жақсы ма, сіз жақсысыз ба?

	– Олар жақсы.

	Іздəн мен Бағдаш жарыса үн қатты:

	– Неге?

	– Сіз жақсысыз.

	– Олар аттан жығылған жоқ, екеуінің де аяқ-қолдары сау. Мен əкпемнің тілін алмай, Вовамен жарысып, аттан жығылып, аяғымды сындырып алдым, ақсақпын.

	– Аға, сіздің аяғыңыз жазылады.

	– Сіз жүгіргенде балалардың бəрінен озатын боласыз.

	– Айтқандарың келсін!

	– Аға, мына қолыңыздағы не?

	– Горн.

	– Ол не сұмдық?

	– Іздəн, ол сұмдық емес, горн. Мұнымен пионерге түрлі белгі беріледі.

	– Пионер деген не пəле?

	– Бағдаш, пионер деген пəле емес, үлгілі оқушы.

	– Сіз де үлгілі оқушысыз ба?

	– Əрине.

	– Аға, үстіңіздегі киіміңіз сізге жарасып тұр.

	– Бəрін апам тіккен.

	Ізден мен Бағдаш рас айтады, үстімдегі киімнің бəрі əкпемнің қолынан шыққан. Мақталы сым, тік жағалы жейде, тері кеудеше – бəр-бəрін əкпем тігіп берген.

	Кеудешенің терісін апам илеген. Аяғымдағы етікті Əлмолда ағай тіккен.

	Етіктің былғарысы – апамның еңбегінің жемісі.

	Біздің «Кербұлақтың» адамдарының бəрінің дерлік киімдерінде осы үш кісінің қолдарының табы бар.

	Апам – тері илеудің хас шебері.

	Қойдың терісін шелдеп, и жағып орап тастайды, содан соң уқалап аппақ етеді. Бұдан əрі шүкірге орап сап-сары немесе жоса жағып қып-қызыл тері жасап шығарады. Одан тон, шалбар, кеудеше тігу – əкпемнің жұмысы.

	Əлмолда ағай етік, мəсі, кебіс тігетін былғарыны да апам илейді, сиырдың, яки қойдың терісін бөшкеге салып, иге əбден ашытып, жүнін қырып тастап, шүкірдің қоспасына салса, сары былғары, жосаға матырса – қызыл былғары шығады.

	Əлмолда ағай – асқан етікші.

	Апам мені мына аяғымдағы етікті тіккізегенде Əлмолда ағайдың үйіне ертіп апарған. Бетінде қырымға ет жоқ қағілез ағай тез сөйлейді екен.

	– Əлдеш, аяғыңның размерін білесің бе? – деп маған тесіле қарады. Көзілдірігінің астындағы көзінің өткірінай, қорқып кеттім.

	– Білмеймін, – дедім дереу. Апам араша түсті.

	– Қайдан білген, өзің тіккеннен басқа аяқкиім киіп пе бұл бала.

	– Солай екен ғой, – деп Əлмолда ағай күліп жіберді. Апам да, мен де көңілденіп сала бердік.

	– Көтер оң аяқты!– деп бұйырды ағай. Көтердім.

	– Сол тіземе қой! Қойдым.

	Ағай жерде жатқан ағаш қалыптарының үшеуін қолына алды.

	– Кəне, əкел табаныңды, ұстат! Ұстаттым.

	Əлмолда ағай оң аяғымның табанына бір қалыбын басты.

	– Кіші екен, – деді. Екіншісін басып көрді.

	– Дəу екен, – деді.

	– Ана үлкендеу қалыппен тіккенін. Баланың аяғы тез өседі, мынауың кіші боп қалады, – деді апам.

	Ағай апамның айтқанын істеді, етікті үлкен етіп тікті. Алғаш аяғыма ыңғайсыз, қолқылдайтын кейін шақ боп кеткен.

	Мына аяғымдағы – сол етік.

	Əкпем – жұрт мақтаған ісмер, тіккен киімдері адамның үстіне қона кетеді.

	Əкпемнің екі бүйірінде де «Ипіоп» деген сөз əшекейлеп жазылған тігін машинасы бар. Өзінің айтуынша, мұндай машина ешкімде жоқ, ол мата жұқа ма, қалың ба елемейді, тіптен теріні де тіге береді.

	Əкпем ішкиімді де, сырт киімді де өзі пішіп, өзі тіге ді. Шуға көшпей тұрғанда бүкіл «Кербұлақ» колхозы ның адамдары киімдерін əкпеме тіккізетін. Мен əкпемнің киім тіккізуге келген адамның бетін қайтарғанын көрген емеспін.

	Əлмолда ағай да, əкпем де атқарған істеріне ақы алмайтын. Алатындары – өздерінен кішілер мен қатарларынан рақмет, үлкендерден – бата. Солардың ішіндегі маған ерекше ұнайтыны – «Бала-шағаңның қызығын көр» деген бата еді. Міне, енді мен əкпеме қызығымды емес, азабымды көрсетіп жатырмын. Сонда қалай, батаның бос сөз болғаны ма?

	Аяғым-ау, жазыла гөр! Сенің жазылғаның – батаның жүзеге асқаны.

	Мен – əкпемнің көретін қызығымын.

	Аяғым-ау, жүгіруге жарай гөр! Өйтпесең, мен балалармен жарысып озып, қарындастарым мен інімді қуанта алмаймын.

	Мен – қарындастарым мен інімнің мақтанышымын, миятымын.

	Аяғым-ау, ауырмай, орнымнан тұрғызып, еңсемді көтере гөр!

	Мен біздің үйдің адамдарының бəріне керекпін.

	* * *

	Бірінші сентябрь күні біздің жетінші кластың балалары оқуға менен басқасы түгел жиналған шығар. Əттең, араларында мен жоқпын.

	Əлбетте, мұғалімдер балаларды түгендейді. Мені, ең алдымен, математик, мектеп оқу ісінің меңгерушісі Оршыбек ағай іздейді.

	Оршыбек ағай – өте қатал адам. Есептің бақайшағын шаққан математик. Соғыстан “контужный” болып оралған деседі. Рас шығар, өңі үнемі сарғыш тартып жүреді. Ашуланғанда беті құп-қу болып кетеді. Қаһарына ұшыраған баланы қара жерге қазық қылып қа ғып жіберуге дайын. Рас-өтірігін қайдам, жұрт екі-үш қабырғасын фашист оғы қақыратып сындырып кеткен, соларын операция жасап алып тастаған дейді. Мүмкін, солай шығар, сол жағына қарай сəл қисайыңқырап жүреді. Ағайдың сеніміне ие болу – қиынның қиыны, ондай бақытқа ие болдың екенсің, айрыла көрме. Ағайға қажеті – есепті шемішкедей шағуың, формулаларды жарым түнде оятып сұраса, жаңылмай жатқа соғатындай білуің керек.

	Мен – кластағы Оршыбек ағайдың ең жақсы көретін оқушысымын!

	Мұндай бақытқа мен бірден ие болғаным жоқ.

	“Басы қату болса – аяғы тату болады” – деген бар емес пе, сол рас.

	Менің де Оршыбек ағаймен татулығым қатулықтан басталды.

	Шоқпар станциясына бесінші класта оқуға мен Көкқайнардан, яғни Бүбісара əкпемнің ауылындағы бастауыш мектепті бітірген соң келгенмін. Класта менен басқа да Шоқпардың жан-жағындағы ауылдардан бастауыш мектеп бітірген он шақты бала бар екен.

	Оршыбек ағай, өз сөзімен айтқанда, “колхозбайларды” ұнатпайтын, айта берсеңіз, жек көретін адам болып шықты. Онысын алғашқы сабақта-ақ білдірді.

	– Колхоздың баласы қай оқып жарытқан?! Маған бес саусақтай белгілі, бəрің түк білмейсіңдер. Ертең бақылау жұмысын аламын. Кімде-кім одан екі алады, төртінші класқа түседі. Есеп шығара алмайтын бала мұнда бір минут та отырмайды, класты босатады. Ондайларды жетелеймін деп жүріп, класты кейіндететін жағдайым жоқ. Сонша колхозбай қайдан жиналғансыңдар, түге! – деп апшымызды қуырды.

	Колхозбай! Колхозшыдан жұмысшы саналы, озық ойлы дегенді ептеп біліп қалғанбыз ғой, бірақ жұмысшының баласы колхозшының баласынан артық деген сұмдықты естіген емес едім, қатты қапа болдым.

	Бақылау алыңызшы, сонда көресіз, Оршыбек ағай! Мəселе колхозда, станцияда, колхозшыда, жұмысшыда емес, адамда. Кім ақылды, сол жақсы оқиды.

	Оршыбек ағай айтқанын істеді, ертеңіне есептен бақылау жұмысын алды.

	Мен – төртіншіні кілең беске бітірген, есепке ерекше жүйрік оқушымын. Осындай бір жарысты аңсап жүретінмін. Ауданның барлық мектептерінен өңшең есепті жақсы шығаратын балаларды жинап алып, жарыстырар ма еді деп армандайтынмын. Сонда барлық есепті елден бұрын шығарып, жұртты қайран қалдырсам, шіркін, деуші едім.

	Осы күнгі олимпиада деп аталатын жарыс екен ғой сондағы менің көкейімді тесетін.

	Жай есепті де, мəселе есепті де əне-міне дегенше қағып тастадым. Жақсылап тұрып тексеріп шықтым, бəрі дұрыс. Енді жаман қағаздан дəптерге көшірсе, болды. Сол сəтте менің тұсымдағы партада отырған бадырақ көз, қалқан құлақ, бидай өңді нəзіктеу бала орнынан тұрып барып, ағайдың столына дəптерін қойып жатты.

	– Жарайсың, Шегірбаев! Бəрі дұрыс па?

	– Дұрыс.

	– Бара ғой онда, аулаға шығып, таза ауа жұт.

	«Апыр-ау, дүниеде есепті менен бұрын, дұрыс шығаратын бала да болады екен-ау! Əй, бірақ мен де тез шығардым ғой. Оршыбек ағай қатты шошытқан екен, жүрексініп, əуелі жаман қағазға шығардым, асықпай тексердім. Əрі-беріден соң мəселе есепті бұрын яки соң шығаруда емес, дұрыс шығаруда шығар. Менікі – дұрыс».

	Мен осылай ойладым да ентелей басып барып, дəптерімді столға қоя бердім. Оршыбек ағай:

	– Не, шығара алмадың ба? – деп қадала кетті.

	Бұл – маған өмірі қойылып көрмеген сұрақ. Жүрегімді бір өткір нəрсе тіліп өткендей болды.

	Ағайға алара қарадым.

	– Шамшылын қарай гөр, ей, мынаның! Көремін тексергенде əуселеңді. Əй, қойшы, қайбір шығардым дейсің, екі!

	Есебімді тексермей, тіптен дəптерімді қолына ұстамай жатып қай айтқаны бұл, ағайдың?! Менің есепті дұрыс шығарғаныма сенбейтін не жөні бар? Ештеңе етпейді, əзірше сіздікі – сенімсіздік. Əлі-ақ істеген ісіме сенетін, сөйлеген сөзіме иланатын боласыз.

	Мен шығатын есікті бетке алдым. Ағай менің дəптерімді қолына алды.

	Келесі күні дəптерімізді үлестірер алдында ағай құшырлана жария етті, айтқаны келіпті. Шоқпардың балаларының бəрі жақсы баға алып, біз, “колхозбайлар”, түгел “екі” алыппыз.

	Оршыбек ағай “екі” алғандарды бірін қалдырмай, тақта алдына шығарды.

	Бəріміз жер болып, мөлиіп тұрмыз.

	Ағай əй бір көсілді дейсің. Сондағы айтқаны:

	– Қара, түрлерін! Топастар! Бұларды төртіншіге емес, үшінші класқа түсірсе болады. Түк оқу оқымаған қулар ғой бəрі. Өкімет те қызық, колхозға мектеп ашып қажеті қанша екен?! Жабу керек бəрін! Олардың барынан не пайда, оқушыларының сиқы мынау болған соң. Көрдіңдер ме, міне, есепті Шоқпардың балалары бірі қалмай шығарған, ал сендердің біреулерің де шығара алмағансыңдар. Бəріңді қуу керек ауылдарыңа. Қайқайдағы миғұлаларды кім жолатып жүр өзі бұл мектепке?! Қайтіп оқытарсың бұларды? Нервный болып құрыр адам, бұларға бірдеңе үйреткенше. Ертең педсоветке саламын, сонда шешіледі тағдырларың. Тағы да айтамын, кеш болмай тұрғанда кетіңдер кететін жақтарыңа. Бар, отырыңдар орындарыңа!

	Біздің мойнымызға су құйылып, отырып жатырмыз орындарымызға. Бұл қорлыққа шыдағанша, өлген жақсы! Қой, бұлай болуы мүмкін емес. Мен есепті дұрыс шығарғанмын. Енді неге “екі” аламын?

	Кешегі есепті елден бұрын шығарған бала Шегірбаевқа қарадым. Дəл менің тұсымдағы партаның арғы жақ шетінде өзінше болып-толып отыр. Біздің қор болғанымыз оған ұнайтын тəрізді. Біз – бір вариантпыз. Орнымнан атып тұрып барып, əй-шəйға қарамай, Шегірбаевтың дəптеріне қол создым.

	Шегірбаев:

	– Ағай, ағай! – деп зар қағып жатқанда оның дəптерін қолыма алып та, бақылау жұмысын қарап та үлгердім, жай есептің де, мəселе есептің де жауаптары менікіндей.

	Оршыбек ағай маған дүрсе қоя берді:

	– Сен өзің түк білмейтініңмен қоса, тəртіпсіз де қу екенсің ғой.

	– Ағай, менің есептерім дұрыс шығарылған. Сіз жөнді тексермегенсіз.

	Оршыбек ағай құдды бір біреу алқымынан ала түскендей тұншығып, қып-қызыл болып кетті. Ізінше қанын ішіне тартып, сұрланып шыға келді:

	– Əй, сен кім едің олай дейтін?! Шық былай тақтаға! Əкеңді көзіңе көрсетейін мен сенің. Əкең кім, қойшы ма, жоқ сиыршы ма?

	– Жоқ, жұмысшы.

	– Сонда қалай, сен “Кербұлақ” колхозынан емессің бе?

	– Иə, “Кербұлақ” колхозынанмын.

	– Түсінсем, бұйырмасын.

	Оршыбек ағай маған таңдана қарап тұр.

	Əкемнің жұмысшы табының өкілі екенін, онда да білдей бір республиканың астанасы – Пішпектің жұмысшысы болғанын түсіндіруге шама қайдан болсын менде.

	Шамамның келгені – дəптерімді ашып ұстаған күйі аяғымды ілбіп басып барып, столының үстіне тастай салдым.

	– Мұның нең? Немене, саған дəптердің керегі жоқ па?

	– Керек. Ағай, менің есептерімнің жауабы тура Шегірбаевтікіндей.

	– К-кəне?

	Ағай менің дəптеріме жиіркене бас қойды. Біраз тесіле қарап тұрды да қолына қызыл қарындашын алып:

	– Сен қайбір өзім шығардым дейсің. “Үш”. Мə, дептерің. Бар, отыр орныңа, – деп еңкейіп “екіні” сызып, “үш” қойып жатты.

	– Жоқ, бармаймын, отырмаймын. Мен есепті дұрыс шығардым, “бес” алуым керек.

	– Не, сонда сен Шегірбаевқа теңелейін деп пе едің? Ол – төрт жыл бойы кілең “беске” оқып келе жатқан бала.

	– Мен де сондай баламын.

	– Қарай гөр, ей, мынау бір мықты болды ғой. Бар, бар, отыр орныңа. Сені түсірмеймін төртіншіге, бесіншіде оқи бер. Сол жете ме саған?

	– Жоқ, жетпейді. “Бес” қойыңыз.

	Оршыбек ағайдың өңі кіре бастады.

	– Сен, бала, маған ұнап келе жатырсың. Фамилияң кім еді? Ə-ə, Ыдырысов. Жүрегіңнің оты бар бала екенсің сен, Ыдырысов. “Бес”.

	Мен өстіп танылып едім бұл мектепке.

	Көп ұзамай, Оршыбек ағайдың сүйікті оқушысы болып кеттім.

	Оршыбек ағай ашулануы қандай жылдам болса, қайтуы да сондай тез адам екен. Ағайдың оқушыларды бағалауда бір-ақ өлшемі бар, ол – есеп. Есеп шығара білген бала – жақсы, шығара алмаған бала – жаман. Бітті.

	– Ыдырысов, Оңғарбаев документтеріңде метіркелеріңнің көшірмесі жоқ. Соны ертең əкеліңдер, өйтпесеңдер, оқудан шығарамын.

	Төбемнен жай түскендей болды. Метрикада менің фамилям – Қалқабаев.

	Оршыбек ағай соны сезіп қалды ма, немене? Онда қайттім?

	Əлібек түкті де ойлайтын емес, жағасы – жайлауда. Əлібекке не, оның əкесі – Оңғарбай атам, фамилиясы – Оңғарбаев.

	Əлібек екеуміз мектептен қайтып келеміз. Менің ұнжырғам түсіп кеткен.

	Əлбетте, Əлібек оның себебін жақсы біледі, ол да Кербұлақтың баласы. Ел Шуға көшкенде, Оңғарбай атам Шоқпарға көшкен. Əлібектер қазір шоқпарлық болғандарымен, туған ауылдарынан қол үзген жоқ. Шоқпар мен Кербұлақ əуелден аралас-құралас, қазір де солай.

	– Əлдеш, сен мұңайма, бір есебін табамыз, – деді Əлібек үйінің тұсына келгенде.

	– Ненің?

	– Бала, сен өйтіп қуланба. Мен бəрін білемін, сенің фамилияң Ыдырысов емес, Қалқабаев.

	– Əлібек, ағатай, мен қайтіп Қалқабаев болып жазыламын? Апам естісе, қайтемін?

	– Əлдижан аға өлгенде əрең тірі қалған екен, мынаны естісе, мүлде өледі ғой Айша апам!

	– Не істеймін енді?

	– Үндеме. Біраздан соң біздікіне кел, қатырамыз.

	– Қайтіп?

	– Келсеңші, көресің.

	Межелі уақытта Əлібектің үйіне келдім. Үйінде өзінен басқа ешкім жоқ екен.

	Əлібек қутыңдап қарсы алды:

	– Келдің бе, келсең, давай, іске кірісеміз.

	– Қандай іс?

	– Көресің қазір.

	Əлібек сөмкесінен метрикасын суырып алды. Дəптердің екі парағын дайындап қойыпты, соны айқара ашты.

	– Ал, кірістік. Туу туралы куəлік. Нөмірі 126541. Оңғарбаев Əлібек. Тоқта. Бұл жерге Ыдырысов Алданыш деп жазамыз. Туған жылы, айы, күні. Айт, қашан туып едің?

	– 1939 жылғы 22 март.

	– Дұрыс.

	– Əкесінің аты-жөні. Иə, Есболатов Ыдырыс. Шешесінің аты-жөні. Мақұл. Есболатова Айша. Əлібек өстіп өз метрикасына қарап отырып, маған өтірік метриканың көшірмесін жасады.

	Мен қорқып кеттім.

	– Ойбай, Əлібек, мұның нең?

	– Сенің метіркеңнің көшіресі.

	– Жоқ. Бұл – өтірік көшірме.

	– Білем. Өтірік көшірме. Маған не қыл дейсің? Сені өстіп құтқармасам, ұсталдың. Саған ештеңе емес, Айша апамды айтсаңшы. Ол кісі сенің фамилияңның Қалқабаев екенін естісе, тірідей өледі.

	– Рас айтасың. Апам менен түңіледі. Қайтпек керек, бір ақыл айтшы, Əлібек, ағатай.

	– Менің айтатын ақылым – осы. Сен енді мұны сельсоветке апар. Растатып қолын қойдырып, мөрін бастыр. Метіркені сұрамайды, сұраса, үйде де.

	– Жоқ, мен ешкімді алдай алмаймын.

	– Сөйттің ғой, онда сен үшін емес, Айша апам үшін өзім барамын. Мен Айша апамды аяймын.

	– Мен де. Апамның менен басқа кімі бар үміт артқан? Мен жылап жібердім.

	– Көрдің бе, өлсек те осылай істеуге тура келеді.

	Əлібек əңгімені бұдан əрі көп созбай, есіктен шығып бара жатты. Маған ілесуден басқа ештеңе қалмады.

	Сельсоветтің кеңсесіне Əлібек кіріп кетіп, мен сыртта қалдым.

	Жүрегім сулап тұрмын.Денем мұздап, дірдектеп барамын. Өтірік деген пəле қандай жаман еді!

	Екі езуі екі құлағында Əлібек шығып келе жатты кеңседен. Оң қолын көтерді.

	– Ыдырысов, бəрі дұрыс! Сен енді заңды түрде Ыдырысовсың.

	– Қойшы, ағатай, ей! Қалай болды?

	– Қатырдым. Секретары жоқ, сельсоветтің жалғыз өзі отыр екен. Көшірмені көзімен бір шолып шықты да, “Метіркең қайда?” – деді. “Үйде. Əкелейін бе?” – дедім. “Əкел”, – деді. “Қазір”, – деп есікке беттедім. “Əй, əй, бала, тоқта!” – деді де сельсовет көшірмені растап, мөрін басып берді.

	Əлібек менің қолыма жалған метіркенің көшірмесін ұстата салды.

	Көшірме қолымды қарып түскендей болды.

	– Əлібек, маған мұндай жалған көшірменің қажеті жоқ.

	Мен көшірмені ортасынан қақ бөліп лақтырып жібердім.

	– Мынау қызық екен ғой! Енді қайтесің, ал, – деп Əлібек күйіп-пісті.

	– Қайтемін, өз метрикамның көшірмесін жасатамын.

	– Апаңды қайтесің?

	– Апама айтамын болған жайды.

	– Өзің біл. Бəрі бітіп еді, құрттың.

	– Мен өтірік өмір сүре алмаймын. Өтірік өрге баспайды.

	– Əй, данышпаным-ай! Қызықсың!

	– Несі қызық? Өтірік айта алмаған да қызық па?

	– Қызық. Өмірде бəрі болуы керек.

	– Өтірік болмасын.

	– Өзің біл.

	Əлібек екеуміздің əңгімеміз осымен тамам болды. Оршыбек ағай ұмытты ма, қайдам, метриканың көшірмесін қайтып сұрамады.

	Мен Ыдырысов болып оқып жүрмін. Əлібек, əрине, Оңғарбаев.

	* * *

	– Ыдырысов аттан жығылып, аяғын сындырып алыпты, үйінде жатыр, – деп жария қылған шығар Əлібек мектепке.

	Оршыбек ағай мені қатты аяған болар.

	Жақсы көретін оқушысының мертігіп қалғанына қай мұғалім қиналмасын!

	Қап! Қайтейін. Оршыбек ағай, осылай болды. Аяқты сындырып алып, отырмын өстіп пұшайман болып.

	Неміс тілі сабағы басталғанда, сөз жоқ, мынадай əңгіме болады.

	Эмма Яковлевна отыра бере көзілдірігін бір түзеп қойып, балалардың фамилиясын оқып, түгендеуге кіріседі де сыпыра сырғытып отырып, маған жетеді.

	– Идрис-соф-ф.

	– Aleks ist krang.

	Балалар ду күледі.

	Көктемде мен тұмауратып қалғанда неміс тілінен дəл осындай тақырыпта сабақ өтіпті.

	Ертеңіне Эмма Яковлевна балаларды түгендеп, менің фамилиямды атағанда кезекші Мəтен:

	– Aleks ist krang, – депті.

	Балалар Мəтеннің сабақты өмірмен ұтымды ұштастырғанына разы болып, қыран күлкіге батыпты.

	Кезекші болсын-болмасын, Мəтен қу тағы сөйтеді. Балалар тағы күлер ме екен?

	Əй, күлмес! Жылдам жазылатын жеңіл ауруға күлді ғой олар көктемде, енді аяғы сынып, қатарынан қалып, қамкөңіл болып отырған баланы ешкім мазақ ете қоймас. Кем адамды аяйды қайта жұрт.

	Батаның үлкені – құдай тілеуіңді берсін! Апам осылай деп отырады. Маған бұл бата талай берілген. Солардың шапағаты қайда?

	Аяғым сынғалы бері құдайға мен сан мəрте жалындым, бірақ əзірге нəтижесі болмай тұр. Айналайын құдайым-ау, бармысың өзің, бар болсаң, сынған сүйе гімді орнына салып, аялы алақаныңмен бір сипап жазып, маңдайымнан сүйіп тұрып: “Бар, жүгір!” – деп айтатындай-ақ жалынып-жалбарындым ғой бір саған. Апам қанша зарлады. Мұның нең, жаратқан ием-ау! Осыдан бар болсаң, тезірек жаза гөр аяғымды, тұрғыз да жібер. Мен Шоқпар қайдасың деп тартып отырайын, өз қатарларыма қосылайын. Иə-иə, алла, сөйтші, мен саған өмір бойы қарыздар болайын, күніге құлшылық қылайын. Жоқ, сен өйте алмайсың, қолыңнан түк те келмейді. Сенде, əуелім, қол бар ма өзі? Қайда-а-ан, қол тұрмақ өзің де жоқсың. Əйтпесе, сен бар болсаң, өстер ме едің? Құдай – жаратушы, жарылқаушы деген сөз рас болса, ол ертең оқуға жүремін деп жүрегі алып-ұшып отырған баланың аяғын сындырып, кəріп қылушы ма еді?! Ақыры сындырған екенсің, ая, тез жаз! Оған сен жоқсың.

	Ойбай-ау, мен не айтып кеттім?!

	Айналайын ақ құдай, өзің оңда! Өзің қолда! Өзің есірке! Өзің жарылқа! Өзің жеткер!

	Айналайын ақ құдай, аяғымды сындырған – мен өзіммін. Əкпемнің айтқан тілін алмаймын деп душар болып отырмын мен бұл пəлеге.

	Анасының тілін алған біздің қара лағымыз құрлы болмадым мен.

	Бала анасының тілін алуы керек екен. Қара лақты қарашы енді, анасының тілін алып еді, пəле-жаладан құтылды.

	* * *

	Біздің ауылдың алдында екі үлкен төбе бар. Бірі – Бозтөбе, екіншісі – Қарабет. Бозтөбе – дұрыс, ал Қарабет... Айтқың да келмейді, бірақ амал қанша, солай аталады, айтуға мəжбүр боласың.

	Бозтөбе – шошайған биік, ауылға қараған қапталында бірде тас жоқ, боз бетеге жамылған төбе.

	Қарабет – күншығыс жақ бетін ірілі-ұсақты қаптаған қара қойтас басқан, кей тұсында қорымтас сырғыған, əр жер, əр жерінде үйдей-үйдей жартас өңкиіп тұрған төбе. Үлкен жартастардың бірі төбенің бергі етегін ала орналасқан. Үстінен келгенге бұл жартас аяқтың астында жатады, ал төменнен өрмелеп шығу мүмкін емес, альпинист болмаса, басқа адам аяқ тірей алмайтын тік, беті жалтыр.

	Жартастың дəл маңдайында екі-үш уақ жан сиятындай кетік бар. Соған анада біздің жағал ешкінің қара лағы қарғып түсіп, қайтып шыға алмай, тұрып қалған.

	Шіркіннің жан дауысы шығып, бақырғаны-ай сондағы! Ернеуге таяп келіп, төмен қарайды, секіру қайда, терең құз. Жоғары қарғып шығу қиын, аяқ тірейтін жер – биік.

	Неге екенін қайдам, ешкім қара лақты тас тұтқыннан шығарып алуға əрекет қылған жоқ.

	Жағал ешкі кешке дейін егіздің сыңары – өзінен айнымайтын жағал лағымен бірге сол маңайда жайылып жүрді. Анда-санда маңырап келіп жартастың үстіне шығып, лағына үңіліп тыпыршиды. Қу тамақ қиын, біраз тұрады да былайырақ ұзап барып, қайтадан оттап кетеді. Кеш түсіп, Қарабет қара көлеңке тарта бастағанда қара лақ маңырауды үдетті. Жағал ешкі безек қағып, жартастың астына түсіп, үстіне шықты. Қара лақ жағы сембей, қақылдап тұр.

	Енді жағал ешкі жартастың үстінде бір сəт үнсіз, қимылсыз тұрды. Сөйтті де ернеуге еппен басып барып, қара лақ тұрған кетікке қарғып түсті. Екеуі аядай тар кетікке кептеліп қалған еді, қара лақ сонда да енесінің емшегін ембек болып əрекет етіп жатыр.

	Жағал ешкі бір бұтын көтеріп, лағына емшегін бірекі түрткізіп алды да қарғып тас басына шықты. Сен де өстігін дегендей лағына емірене қарады.

	Қара лақ жан дауысы шығып маңырап аласұрды, бірақ жартастың ернеуіне қарғып шығуға əрекет қылған жоқ.

	Жағал ешкі кетікке қайта түсті, қара лақ бауырына жабыспақ болып еді, дəл бүйірінен сүзіп кеп жіберді.

	Қара лақ қапелімде жартастан ұшып кете жаздап, əрең қалды.

	Жағал ешкі жартас үстіне секіріп шықты да артына бұрылып бір маңырады, сөйтті де аяғын ақырын-ақырын басып, ұзай берді.

	Қара лақ тыпыр қақты. Жоқ, жағал ешкі қайырылмады. Жағдайының қиындағанын қара лақ енді шындап сезді, шегіншектеп тұрып, жартас ернеуіне қарғып шықты.

	Қара лақ жүгірген бойы барып, енесінің бауырына басын тықты. Жағал ешкінің екінші жағынан келіп, жағал лағы жабысты.

	Жағал ешкі иіп, рақатқа батып тұр.

	Қара лақ ақымақ болмай, енесінің тілін бірден алса ғой, тас құрсаудан əлдеқашан құтылатын еді.

	Мен болсам, анамның тілін алмай, аяғымды сындырып алып отырмын, міне!

	* * *

	Терезеден маған қара лақ қамалып қалған жартас та, бергі саз да, арғы бөктер де, сона-а-ау басат та көрініп тұрады. Ал, менің ой көзім Кербұлақтың басынан аяғына дейін сай-саласын, ой-қырын түк қалдырмай шолып шығады.

	Кербұлақ – Шу өлкесіндегі ең əсем таулы өңір.

	Далауыздан кіріп, Кербұлақ өзенін өрлеген адам етегі екі жағадан өріп, біртіндеп биіктейтін тау ішіне сұғынып ене береді. Өзен бойындағы жағалай сазға келіп тірелетін теріскей жақтағы бірінен соң бірі ауысып отыратын аузы аңқайған жыралар бөктерді көктеп өтіп, басат басына бастайды. Басаттан əрі асып түскен адамның алдында атақты Жайсаң жотасы жатады.

	Жайсаң жөнінде айтудың реті алда келе жатыр, əзірге бір бүйірінде екі көзі жаудырап мен отырған біздің үй тұрған Кербұлақ өзені, оның екі қапталындағы таулы өңір жөніндегі əңгімені біраз өрбітейін.

	Өзеннің теріскей бетіндегі төбелердің тасы сирек, бетін боз бетеге, майда көде басып жатады, күнгей жақ қап-қара болып күйіп кеткен қалың қотыр тасты беткейлер. Теріскей беттегі, яғни өзеннің оңтүстігіндегі (Кербұлақ шығыстан батысқа ағатын өзен) төбелердің үстіңгі жағы білем-білем жыралы бөктер, одан əрі ауыздары үңірейген терең сайлы адырлар. Əр сайдың табаны көздей жылтыраған су үзілмейтін өзек, жол бермес қылта, тұтасқан тобылғы, итмұрын, жартастардың астында арасында ащы қалақай жасырынған бүлдірген тұнып тұрады. Кербұлақтың ұшар басы – Шатыртөбе. Ол, шынында да, алып шатыр тəрізді биік төбе. Оның етегінен шашыраған майда жыралар төмен құлаған сайын тереңдеп, табанындағы жылға-жылға су Кербұлаққа барып құяды. Кербұлақтың кең қарын саздарына шықпайтын шөп жоқ. Шалқар шабындықтар көктемде өзен тасығанда судың жайылуына, сөйтіп ылғалдың сақталуына орай сан түрлі реңкке енеді.

	Кербұлақ басын мұзарт таудан алмайды, бұлақтан басталады. Үлкен екі тармақ, бірі – Нарқызылдан, екіншісі

	– Шатыртөбеден де жоғары, Соғанды жақтан ағып келіп, Алшынның қорасының аяқ жағында қосылады. Өзен арнасы – мың бұлақ. Кей жерлерде өзен жағасындағы апандай ұралардан құлақ-құлақ су ағып шығады. Соның бəрі Кербұлаққа қосылып, өзен суын ішкенде төбеңнен шығатындай тастай қылады.

	Кербұлақ – таудан құлап, сарқырап ағатын өзен емес, жер жағдайына қарай иір-иір болып, бір жерде жөңкіп, бір жерде екі жағасын жар қысып, бір жерде жайдақ болып ағып, бір жерде қалың қорыс қамысқа кіріп, құладала болып ағатын өзен.

	Ала жаздай Кербұлақтың саздарына мал тұяғы тимейді. Мал атаулыны мамырда Шатыртөбе, Нарқызыл жайлауларына, Жайсаң жотасына шығарып əкетеді. Мен ойлаймын: жазда Кербұлақта мал өзі де тұрмайды, күнгей беті қап-қара болып күйіп кеткен қаптаған қалың тасты сайлар – тірі жан атаулы тұншығып өлерлік қапырық. Қара тастардан тандыр пеш құсап ыссы леп тарамданып өріп жатады. Кеш түсті болды шыбын-шіркей, маса дегендеріңіз тұтасып, мал тұрмақ адамды буып жібереді.

	Жазында Кербұлақ еміп тұрады. Өзенді бойлап отыратын арба жолмен жүрген атты адамның өзі бір-бірін бетпе-бет келгенде болмаса, көре алмайды. Шыбындықтағы қалың шөп еркектеп, тұтасып ну боп кетеді.

	Колхоз пішеншілері мамырдың ортасында Далауыздан бастап шөпке шалғы салады, содан өзеннің басы на сары күзде зорға жетеді. Ат шалғы, ат тырма, ат, өгіз арбамен өзеннің мол шөбін шауып, жинап тауыса алмайды. Əр саздың шетіне, əр жыраның аузына маямая шөп тұрғызылады.

	Жазда Кербұлақтың адамдарының бір-біріне жолыққандағы əңгімесінің сарыны былай болып келер еді:

	– Шөпшілер қай жерге келіпті?

	– Жоламаннан өтіпті.

	– Талай жерге келіп қалған екен.

	– Иə, Бөкейге таяп қалыпты.

	– Енді екі-үш күнде Қапалға иек артатын болыпты ғой.

	Жоламан – ескі қора, Бөкей, Қапал – иесіз қалған жұрттар.

	Кербұлақтың əр сайы мен жырасының тұмсығын айнала берсең, күнгей беті – бір мал қорасы. Сайлар мен жыралардың жоғарғы тұмсығы кей жерлерде өзенге тірелермен болып емініп келіп, тоқтап қалған, төменгі жағы көкпеңбек саз жағасына етек жайған. Өзен де, оны жағалаған жол да осы тұмсықтарды айналып өтіп, иіриір болып шұбатылып жатады.

	Бұрын Кербұлақтың ұзына бойы ел еді. Екі колхоз – “Кербұлақ” пен “Қарауылтөбе” елі өзеннің күнгей бетіне ешқандай көше тəртібін сақтамай, беткейлердің етегіне ұзыннан-ұзақ бір қатар болып салынған жаппа там да отыратын. Ауыл-ауыл соларда бас біріктіргендердің атасының атымен аталатын. Ең төменгісі – біздің ауыл – бөкейлер – “Кербұлақ” колхозы; одан сəл жоғарғы сы, Жалпақсаздың басын ала қапталдағы – қапалдар – “Қарауылтөбе” колхозы, одан өтіп, бір мұрын айналған жердегі – барлыбайлар – “Қарауылтөбенің” негізгі ауылы; одан жоғарыдағы – “Кербұлақтың” екі ауылы – төрелер мен барлыбайлар еді.

	1949 жылдың көктемінде бұл екі колхозды да Шу бойына көшірді де қалың там қаңырап бос қалды. Қазір енді екі судиірмені бар екі ауылдың – “Кербұлақ” пен “Қарауылтөбенің” барлыбайларының ғана əрқайсысында екі үйден қалған.

	Біздің үй – солардың бірі.

	Біз – негізінен Бөкей ауылынанбыз. Мұнда мен екінші класқа баратын жылы, яғни 1948 жылы көшіп келгенбіз.

	Жездем сол жылы осындағы диірменге диірменші болды.

	Кербұлақтың бойындағы екі диірменді де бұрын Федор ұста ұстап келген. Құйрығын кескен қара атымен екі диірмен арасын тоздырып, белгілі мерзімде шанақтар ға бидай толтырып, тартылған ұнды қаптап алып жүреді екен. Бұл тірліктен əбден мезі болыпты да “Кербұлақтың” диірменін тастапты.

	Диірмен иесіз қалған.

	* * *

	Шəкен екеуміз үй артындағы жыраның күнгей бетіндегі таста ойнап келіп, есік алдына шықсақ, Қосай бастық ұзын құла жорғасының үстінде оқтай түп-түзу болып отыр екен.

	Жездем тұр сүлесоқ, ойланып қалған.

	– Қалеке, ойланатын не бар? Уəде – уəде. Бір пұт ұннан бір кілə қалда – сенікі. – Қосай бастық Шəкен екеумізге қарады. – Не, мына балаларға нан керегі жоқ па? Диірменді жүргізші осыдан, бала-шағаң аш болмайды. Ертең жет диірменге. Мен де барамын. Ал, мен кеттім.

	Қосай бастық құла жорғасын китіңдетіп барып, сау жорғасына салдырып, ұзай берді.

	Жездем Шəкен екеумізге қарады. Жүдеу түрімізді көрді.

	– Балаларым, үйге жүріңдерші, əңгіме бар.

	Шəкен де, мен де əңгіменің не туралы екенін бірден білдік.

	Жездем Қосай бастық аққойлының арғы жағындағы белден асып, қарасы көрінбей кеткенше қарады да тұрды.

	Көп нəрсе ойлап үлгерді, əрине. Белгілі бір ұйғарымға бекініп те алған шығар.

	Жездем үйге бет түзеді, біз соңынан ілестік.

	Біз үйге кірген соң бəрімізге өмірлік маңызы бар əңгіме басталды.

	Отағасы апам мен əкпеме екі-үш ауыз сөзбен Қосай бастықтың ұсынысы мен уəдесін айтты да ортаға сұрақ тастады:

	– Қайтем, барам ба?

	– Өзің біл, – деді əкпем.

	– Иə, сөйт, өзің біл, – деді апам.

	– Қайтейін, сендер айтыңдаршы, – деп жездем бізге

	– Шəкенге, маған, Іздəнға, Бағдашқа, ең соңында ештеңемен ісі жоқ, əкпемнің емшегіне жабысып отырған Бекежанға қарады.

	Біз де бір-бірімізге қарадық.

	Жездемнің диірменші болу-болмауы бізге, анығырақ айтқанда, біздің қарнымызға тікелей байланысты екен. Қара сиырдың айран-сүтінен басқаға жарып көрмеген біздің аузымыз ақ нанға тигелі отыр. Мұндай бақыттан кім бас тартқан, бəріміз үнсіз келістік.

	Жездем бəрін түсінді.

	– Жарайды, барайын, – деді. Бəріміз қуанып кеттік.

	Жездем диірмен ұстаса, біз ақ нанды асап жейміз.

	Жездемнің диірменге қай күні, қандай көлікпен кеткені есімде жоқ, соған қарағанда біз бел асып, ойын қуып жүргенде кеткен-ау. Жездем кеткеніне жарты айдай уақыт өткенде Шоқпарға кетіп бара жатқан Тойлыбай ақсақалдан сəлем айтып жіберіпті.

	– Балалардың біреуі көк байталмен келсін, кір-қоңымды жуғызып қайтамын, – депті жездем.

	Балалары, əрине, ат жалын тартып мінуге жараған Шəкен екеуміз.

	Дереу апам, əкпем, Шəкен жəне мен жинала қалып, “Кім барады?” деген сұрақ талқыға салынды.

	– Шəкен барсын, – деді апам.

	– Қайтарда Шəкен атқа ауыр болады, Əлдеш барсын, – деді əкпем.

	Апам бірден келісті:

	– Барсын. Шəкен:

	– Мен барамын папама, – деп бұртаң ете қалды. Əкесін Шəкен: “Папа”, – дейді. Бекет ағам да “папа”,

	– дейді екен. Олар Пішпекте туған, қалалықтар, əкемізді Іздəн мен Бағдаш: “Ата”, дейді. Мен де, олар да осы ауылда туғанбыз. Тек əкемді мен: “Жезде”, – деймін. Мейлі, қалай атасақ та бəріміздің əкеміз бір-ақ кісі. Тіліміз солай шыққан, солай қалады. Əкемізді бəріміз жақсы көреміз. Əкеміз Шəкен екеумізге жердің түбінде жүріп сəлем айтсыншы, көк байталсыз да жаяу ұшып жетеміз.

	Пікір таласы ұзаққа созылған жоқ, үлкендердің айтқаны болды, əкемізге мен баратын болдым.

	Шəкен, əрине, ренжіді. Мен, əлбетте, қуандым.

	Сен ренжіме, Шəкен! Сен – менің ағамсың, сыйлаймын. Мен саған барлық кезде кезегімді беремін, ал əкемізге келгенде сөз басқа. Сен сияқты мен де ертерек əкемнің қажетіне жарасам деймін. Сен сағынған əкені мен де сағындым. Шіркін, қанатым болса, диірменге күнде ұшып барып, келіп тұрар едім. Қанат жоқ, қанат болуы үшін ертегідегідей жын-шайтан болуың керек. Жын-шайтаны құрысын, апам, жездем, əкпем, Шəкен, Іздəн, Бағдаш, Бекежан болсын, мен болайын. Соғыстан қайтпай қалған Бекет ағам мен қанды жорыққа денсаулығын беріп, құр сүлдерін сүйретіп келіп қайтыс болған Əлдижан ағамды сағынып жүре беремін мен.

	Əкемізге көк байталмен мен барамын.

	* * *

	Міне, енді мен астымда сүліктей көк байтал, жоғары Барлыбайдағы диірменге, əкеме келе жатырмын.

	Көк байтал – мен ес білгелі біздің үйге біткен үшінші жылқы.

	Бүкіл «Кербұлақ», «Қарауылтөбе» колхоздарында жылқысы бар үй – некен-саяқ. Кəмпеске, ашаршылық, соғыс бұл елді əбден тұралатып тастаған. Елдің еңсесі енді-енді көтеріліп келе жатқан кез. Жұрттың қозысы – тоқты, лағы – шыбыш, бұзауы – тана, құлыны – тай бола бастаған шақ еді бұл.

	Төрт түліктің ішінде, əлбетте, қылқұйрықтың жөні бөлек. Аяқ артары жоқтың адымы – қысқа, өрісі – тар, шаруасы – шағын.

	Осыны жездемнің Шоқпардағы орыс досы Иван жақсы біледі екен. Білгені сол ол бір келгенінде жуас күрең атының шылбырын жездеме ұстатып кетті.

	Əңгіме былай болды: Иван ағай атын түнде арқандап қойған саздан жетектеп əкеліп ерттей бастаған да ертоқымын сыпырып алып, жездеме қарап:

	– Қалқабай, мен атты саған тастаймын, – деген.

	– Неге?

	– Сен ал. Мен – теміржолшымын. Біздің ат – поезд. Жездем ат-тонын ала қашты:

	– Иван, қой? Бұл болмайды.

	– Жоқ, қоймаймын. Айттым – бітті.

	– Мен не берем енді саған?

	– Ештеңе берме. Мен саған сатып тұрған жоқпын, беріп тұрмын.

	– Біздің қазақ: «Еруге – қару», – дейді. Бұл – біреуден бірдеңе алған екенсің, есесін қайтар деген сөз.

	– Онда ақ ешкіңді бер. Настя сүтін сауады.

	– Мұныңа Настя ұрсып жүрмей ме?

	– Ұрсады. Орыс əйелі алдымен ұрсады, содан соң түсінеді.

	Сəлден соң Иван ағай ақ ешкіні жетектеп, жолға түсті. Ақ ешкі жетекке əбден үйренген мал ғой, Иван ағайдың соңынан кідің-кідің басып бара жатты.

	Жездем күрең аттың шылбырын ұстап, мəре-сəре күйде тұр.

	* * *

	Күрең ат жуас жылқы екен. Шəкен екеуміз мінгесіп алып, əкеміздің орнына жекеменшіктің сиырын бағуға шықтық. Жездем қатты қайырымға жарамай, ұсталықты қойып, жекеменшіктің сиырын бағатын болған. Лыпып тұрған жуас атпен сиырды қалаған бағытымызға қарай өргізіп, ойлаған уақытымызда иіріп тастаймыз. Шынына келсек, əкеміздің айтқанын бұлжытпай жүзеге асырамыз.

	Əкеміз бізді күрең атқа мінгізіп тұрып нұсқауын береді:

	– Бүгін сиырды Қиынсайға жайып қайтыңдар. Аузынан кіргізіп жіберсеңдер, жетіп жатыр, сиыр ешқайда кете алмайды. Екеуің аттың шылбырынан ұстап жатсаңдар болғаны сай аузында, кешке қарай желіні сыздағандары өздері-ақ ауылды бетке алады, соларды тоқтатып, сəл күтсеңдер, қалғаны да сайдан шуап шығып келе жатады. Түгендеп алыңдар да ауылға айдап келіңдер, бітті, бір күнгі міндеттен құтылдыңдар.

	Қиынсай, шынында да, қиын сай. Өзеннен, яғни өзен бойындағы ауылдан жотаға, яғни жотадағы қамбаға, қырманға аттылы, жаяу-жалпы адам өзді-өз ауылының алдындағы сайлардағы жалғызаяқ жолмен қатынай береді. Жоғарыда жазғанымдай, өзеннен жотаға тіке шығатын екі-ақ арба жол бар. Сол екі сайдағы – Көпбай жəне Сабалақ сайларындағы жолмен жүк артқан арбаның жотаға шығуы – мұң, өзенге түсуі – зар.

	Өгіздің арбаны өрге қарай сүйрегені бір керемет. Тіптік өрге қарай арбаны пысылдаған мұрны жерге тиермен болып, тырмысып тартқаны ғажап-ақ. Өз басым өгіздің жолда жүк қалдырғанын көрген емеспін.

	Ылди қарай ешкім емес, өмірдің өзі үйреткен əдіспен өгіздер жармауды мойынға алып, басын кекжитіп көтеріп алып, алдыңғы екі аяғымен жер тіреп, ақырын-ақырын алға жылжиды. Ырдуан бөксесіне тіреледі, оған былқ етіп жатқан өгіз жоқ, төрт аяғын санап басып, сай аузына қарай жылжи береді. Пəлесі арбаның ауғаны мен сынғаны. Бұл – жатқан бір əбігер. Ылдида ауған арба аунап та кетеді. Ондайда үстіндегі жүк шашылып, рəсуа болғанды былай қойғанда адам өміріне қауіп-қатер де төнеді.

	Қиынсай – тек жолын білген жаяу адам ғана жүре алатын сай. Сай басында көлденіңінен көсіліп үлкен сұр тас жатыр. Тастың жоғары жағы – жайпақ, төменгі жағы – тік жар. Сайды өрлеген жан-жануар атаулы сұр тасқа келіп маңдайы тіреліп, тұрып қалады. Сайдың екі беті де жартас. Осы жартастың арасында жіңішке жіптей жалғызаяқ жол бар, бірақ оны екінің бірі біле бермейді, табанын тауып жүре алмайды. Бұл жолмен жездеммен бірге бір рет жүргенім бар, ал, қазір жалғыз өзім қарыс жер аттап баса алмаймын.

	Шəкен екеуміз күрең атқа мінгесіп алып, əкеміздің айтқанын екі етпей, сиырды Қиынсайға кіргізіп жіберіп, жатамыз аузында.

	Қиынсайдың табаны қалың құрақты өзек, жаз бойы суы үзілмейді. Сиыр тіліне оралатын шөп жеткілікті. Сиыр – сыпыра қаптап жүріп отырып жайылатын мал. Шіркіндер жосып, шөпті əр жерден бір орып отырады. Ал, мына Қиынсайда өйте алмайды, көлденең жатқан сұр тас сиыр қанша ентелеп келсін, тосқауыл. Мұрындары сұр тасқа тақай бере бастарын көтеріп, дегбір қылып, жан-жағына қарайды, айнала – тас құрсау. Қу тамақ қиын, бастарын қайтадан жерге салады, енді жайылу дейтін күні бойғы тірлік басталады.

	Шəкен екеуміз сай аузындағы қыратта күрең атты ұзын шылбырынан ұстап оттатып отырамыз, жүреміз, жатамыз – ойымызға келгенді істейміз.

	Күрең ат жұнттай болып семірді, бірақ жуас жануар мінез шығарған жоқ.

	Ағам екеуміз жармасып, тырмысып мініп, салбырап, сырғып түсіп жатамыз, былқ етпейді.

	Бұл рақат тірлігіміз көпке бармады, шорт үзілді. Себеп – күреңнің ат болғаны. Шаруаға күш-көлігін ұстатпайтын. Бүкіл елде осылай ма, білмеймін, бұл тегі өте бір қаныпезер саясат еді. Ат, айғыр, өгіз жекеменшікте болмауы керек. Мал керек екен, аяғылау қылатын тайбайтал, бір сиыр, азын-аулақ уақ жан ұста. Атқа мінсең, адымың ұзарады, өгіз арба ұстасаң, айта көрме, шаруаң шалқып, байып, колхоз жұмысына мойның жар бермейтін боласың. Ат та, өгіз де – күш-көлігі, шаруа адамын тойындырып жібереді. Адам неғұрлым аш жүрсе, солғұрлым тəуелді болып, қара жұмысты жанын сала істейді.

	Шəкен екеуміздің жуас күреңге мінгесіп, жекеменшіктің сиырын бағып жүргеніміз біреулерге ұнамапты, Қосай бастыққа жеткізіпті.

	Ертеңгілік құла жорғасын китіңдетіп бастық келе қалды. Есік алдында үзеңгісіне шіреніп тұрып, жездемді дауыстап шақырды.

	– Уа, Қалеке, Қалқабай!

	Жан адамға илігуді білмейтін жездем осы Қосай батыққа жеңіл, үйден атқып шықты.

	– Ассалаумағалайкүм, Қосеке!

	– Уағалайкүмассалам, Қалеке!

	– Аттан түсіңіз, басеке!

	– Жоқ, ұстеке!

	– Онда шаруаңызды айтыңыз.

	– Шаруам – сізде бір күрең ат бар екен, соны алайын деп келдім.

	– Оны кім жеткізіп жүр?

	– Қайтесің оны біліп?

	– Бар бір тұғыр.

	– Тұғыр ат – күш-көлігі. Біз оны алып, арбаға жегеміз.

	– Біз оны сиырға мінеміз.

	– Ол болмайды. Жекеменшікке күш-көлігін ұстауға рұқсат жоқ.

	– Е, неге? Рұқсат етпейтін кім?

	– Өкімет. Солай. Мен қазір қағаз жазып беремін, соны Рақымбердіге бер де күрең атты жылқыға тастап, бір тай ал.

	– Өкімет айтса, амал қайсы, əкел қағазыңды.

	Қосай үнемі тастамай, бауымен мойнына асып жүретін сөмкесінен бір жапырақ қағаз алып, тізесіне қойып жаза бастады.

	Жездем мырс етті:

	– Басеке, андағыңызды не мен танымаймын, не Рақымберді танымайды, жазып қайтесіз?

	– Бұғалтыр таниды, атшотқа керек.

	– Не, оған да апару керек пе?

	– Жоқ, қорықпа. Оған бұл қағазды Рақымбердінің өзі апарып береді.

	– Онда əкеліңіз қағазыңызды. Осымен əңгіме тамам болды. Қосай бастық ұзай берді.

	Əкеміз тұр ойланып, біз не дер екен деп үрпиісіп қалғанбыз.

	Əкеміздің жүрегі қарс айырылды:

	– Атасына нəлет! Кімге айтты?

	Біз сұрай алмаймыз.

	Өзі басқа сөз айтқан жоқ.

	Əкеміз сол жүзі түтіккен күйі күрең атқа мінді де ауыл алдындағы өткелге қарай беттеді. Түсінікті, жотадағы жылқылы ауылға кетіп барады, күрең атты тайға айырбастап қайтады.

	* * *

	Ертеңгілік есік пен төрдей күрең атқа мініп кеткен жездем кешкілік домаланған кіп-кішкентай қарагер тайға мініп келді. Қарагер тай не болса, содан үркіп, елеңдеп тұр. Əлі жөнді бас білмейді, тарпаң. Бар болғаны Рақымберді бұғалық салып ұстап, жездем екеуі екі жақтап ерттепті. Содан соң Рақымберді шылбырын тақымына басып, жездем мініп, тулап, мөңкігеніне қарамай, бастырмалатып жарыса шауып, басатқа дейін əкеліп тастапты. Жездем сол бетімен тайдың солығын бастырмаған күйі келіпті.

	Қарагер тай нағыз қағынғанның өзі екен, жуасымай əлекке салды. Ештеңеге қарап жатқан жездем жоқ, Шəкен екеумізді тарпаң тайға мінгестіріп қойды.

	Алдыңда ағаң бары қандай жақсы, қарагер тайдың барлық қорлығын Шəкен көреді. Алда, ерде отырып, тізгін ұстайтын – сол. Қарагер тай елеңдеп елегізи ме, жалт беріп үрке ме, Шəкен бəріне дайын болып, жанын шүберекке түйіп отырады. Мен артта, Шəкеннің белінен қапсыра құшақтап, одан қолым талса, ердің қасынан қатып ұстап отырамын.

	Несі барын кім білген, сиырлар Қиынсайға қарай ентелейді де тұрады. Жолай шөптің басын орып, шуайды да отырады. Сұр тас бетін қайтармаса, тоқтамас, сірə.

	Шəкен екеуміз, шындығында, Шəкен, өйткені тізгін соның қолында ғой, сиырдың ешқайда бұрылмай келетінін білеміз де Қиынсайдың аузына қарай тарта береміз.

	Бүгін де сөйттік. Салып ұрып, сай аузындағы қайнардың басына келіп, тайдан түсіп жаттық.

	Атқа екі адам мінгессе, алдымен артындағысы түседі. Мен ақырын сырғып түстім де шегіншектей бердім. Сол сəт, қалай болғанын көрмей қалыппын, түсем дегенде Шəкеннің сол аяғы тізгінге оралып қалып, қарагер тай сүйретіп ала жөнелді. Шəкеннің салмағы керген тіз гін тайдың басын төмен тұқыртқан. Тай Шəкеннен үркіп қисая сүйреп, артқы аяқтарымен ауаны тепкілеп, əжептəуір жерді айналып, менің дəл алдыма келіп тоқтай қалды. Сірə, шошып кеткен, мені қара тартты. Батылдық, жанашырлық, тағы басқа сезімдердің қайсысына жатқызуды бір алла біледі, мен шап беріп тізгіннен ұстай алдым да Шəкеннің аяғын шапшаң шығарып алып, бақырып жылап, бас салдым. Ағам өлді-ау, дедім. Жоқ, тірі екен, кірпігін ашты. О, ғажап, көз жоқ, ақ шар ақыраяды.

	– Шəкен, Шəкен! Аға, аға! А-а...

	Мен еңіреп жібердім. Шəкен шалқасынан жатыр. Өңі құп-қу! Ақ шар ақырын айналып, қарашық орнына келе бастады. Шəкеннің қарлығыңқы дауысы шықты:

	– Па-па!

	Шəкен – былқ-сылқ, басын қайта жерге салдым. Шəкеннің көзі жайнап, көре бастады,

	– Əлдеш!

	– Шəкен! Аға!

	– Əлдеш, не болды?

	– Құрысын! Сенің аяғың тізгінге оралып қалып, қарагер тай сүйретіп, өлтіріп кете жаздады.

	– Су. Су əкелші, Əлдеш!

	– Қазір. Немен əкелемін?

	– Тақияңмен.

	Мен тақияммен қайнардан су іліп алып, Шəкеннің аузына тостым.

	Шəкен судан үш-төрт рет ұрттады.

	Су шіркінде нендей күш бар, ұрттаған сайын Шəкеннің көзі шайдай ашыла берді.

	– Қарагер ит қайда?

	Қарагер тайдың бар-жоғы сонда барып есіме түсті, ұшты-күйлі жоқ.

	Қарагер тай сол кеткеннен шауып отырып, жылқылы ауылдан бір-ақ шығыпты. Үлкендердің: «Жылқы – жершіл», – деп отыратыны осы ғой, қараңызшы, қаршадай тайдың жер түбі дерлік қашықта қалған үйірін адаспай тауып баруын, сұмдық қой, сұмдық.

	Ертеңіне жездем біреуге мінгесіп жылқылы ауылға кетіп, бір көк тайға жайдақ мініп келді.

	Көк тай Дəмбай қасқа биенің құлыны екен. Дəмбай қасқа биені жұрт: «жүйрік» – деседі. Қасқа бие екі-үш рет бəйгеден келген соң “Бүйте берсе, иесін байытып жібереді», – деген сылтаумен колхоз меншігіне алынып, бəйгеге емес, үйірге қосылып, құлындап кеткен.

	Рақымберді жылқышы көк тайды бергісі келмей, жездеме қарагер тайды қайта ұстап беріпті.

	– Рақа, қарагер тай кісəпір екен, жуасымай қойды. Оның үстіне, баламды өлтіріп кете жаздады, оны енді алғаным ырымға жаман. Берсең, мына көк тайды бер, – дейді жездем.

	Жақсы жылқының тұқымын қай жылқышы оңайлықпен берсін, Рақымберді шалқасынан түсіпті:

	– Алсаң, қарагер тайды аласың, алмасаң басқа берер тайым жоқ!

	– Онда менің де беретін атым жоқ. Қосайға жауабын өзің бересің, – деп жездем күрең атты ұстап, жүгендеп алыпты.

	Енді бастықтың тілін алмаған адам жездем емес, Рақымберді болып шығуға айналады. «Бастық құдай да емес, құдайдан былай да емес», – деп білетін бұл ауылдың адамдары Қосайдың айтқанын екі етіп көрген емес.

	– Қалқабай, сен өзің осындай қырсық па едің, ал, ала ғой көк тайды, – деп Рақымберді сылқ ете түсіпті.

	Шіркін, бастық болған қандай жақсы, ел өзі тұрмақ, көлеңкесінен қорқады. Ақ дегені – алғыс, қара дегені – қарғыс. Үлкейгенде бастық болуым керек. Əкемнің де арманы – осы. Бір шаруасының реті келмей, жігері құм болғанда: «Алданыш өскенде бастық болады, құдайым сонда жарылқайды», – деп алғы күнге үміт артады.

	Көк тайдың сүйегі ірі екен, содан да біз оны көк байтал деп кеттік.

	Біздің жақтың адамдарына көкбайтал деген сөз ыстық болушы еді. Жетісу, Шу, тіптен Құланға дейінгі жерде бəйгенің алдын бермеген шапыраштының көк байталы деген өрен жүйрік болыпты.

	Жездем айтып отырады:

	– Шапыраштының бір кедей жігіті орыс көпесіне жалданыпты. Көпестен бір жылғы еңбекақысына арбаға жегіп жүрген биесінің көк құлынын сұрапты. Келесі жылы бие еркек торы құлын туыпты. Жігіт тағы бір жылға жалданып, торы құлынды да алыпты. Кейін бұл екеуі керемет жүйрік болыпты. Ер-тоқымы жоқ кедей жігіт торыны тайынан жайдақ мінеді екен. Бұған əбден үйренген жануар кейін үстіне ер салғызбайтын болып, жайдақ торы атаныпты. Міне, осы апалы-інілі екі тұлпар алдына ат салмаған деседі. Алдымен əкпесі – көк байтал, іле інісі – жайдақ торы өтеді екен сөреден. Қайсысынан қайсысы жүйрік, ешкім білмепті. Ал, екеуі бəйгенің алдын бермепті.

	Жездем көк байтал мен жайдақ торыны көргенін былайша мақтан қылады:

	– Пішпекте ұста болып тұрғанымда жазында ат сатып мініп, Үңгірлідегі қайын жұртқа келетінмін. Сондай бір жазда Жайсаңда үлкен той өтті. Бəйгеге қосуға жайдақ торы мен көк байталды əкеліпті. Көкбайталды иесі тіл-көзден қорқып, бір өзіне арнап тігілген киіз үй де ұстайды екен. Қызығып көрмек болған елмен бірге саңылаудан мен де сығаладым, тұмшалап тастаған жабу көк байталдың төрт қара тұяғы мен едірейген екі құлағынан басқа түкті де көрсетпеді. Көк байтал астауға салған дарбызды қарш-қарш шайнап тұр.

	Ат, құдай біледі, Шудың кемерінен қоя берілді, сөре Қадірдің қыры болды. Жұрт көк байталды көреміз деп бəйге аттарымен бірге бір талай жерге барды, иесі: «Көз тиеді», – деп көк байталдың жабуын алмай қойды. Содан желіккен топқа əрі қарай ілесе берсе, сөреге бəйге аттарынан кейін жететін қауіп төнді. Бəріміз аттың басын кері бұрдық. Сөреге келіп, біраз тұрдық білем, бір кезде Теректінің қырынан бергі жазыққа екі қарайған ағып түсті. Жұрт шу ете қалды: «Жайдақ торы! Көк байтал!» Айтқандай-ақ, екеуі əне-міне дегенше, заулап келіп, сөреден көз қызықтырып өте шықты.

	Дəмбай көк қасқа биені тай күнінде Қордайдағы қарындасының үйінен алған. Бергі жағы – Қордай, арғы жағы – Ұзынағаш. Ендеше, біздің көк тайдың атақты Көкбайталмен туыстығы бар. Бұл да аузымен құс тістеген жүйрік болады.

	Əкеміздің айтқаны келетініне Шəкен екеуміз еш күмəнданбаймыз.

	Екеуміз сиыр бағып жүргенде көк тайды көп қинамауға тырысамыз. Əуелі көк тайды бос қоя беріп, сиырды жаяу қайырамыз. Көк тай тез жуасыды. Сиырдың ішінде кəдімгі бір үйірінде жүрген сияқты емін-еркін.

	Кешке қарай ауылға қайтарда Шəкен екеуміз көк байталға мінгесіп аламыз. Біз мінейік, түсейік заты жуас жануардың құлағы қимылдамайды.

	Көк тай əлі-ақ жүзіктің көзінен өткендей көк байтал болады, шабыс шығарады. Бізге енді күрең аттың түкке керегі жоқ, көк байтал бар. Көк байталға ешкім де таласпайды, бізді «Қаңғыбас күнтусыңдар», – деп кемсітпейді.

	Шəкен екеуміз де қуанып жүрміз: көк байтал – бізді ұшпаққа шығаратын пырақ.

	* * *

	Міне, енді мен көк байталды сипай қамшылап, Барлыбайды бетке алып келе жатырмын.

	Көк байтал ауылдан ұзағанша бүгежектеп жүрісінен жаңыла беріп еді, Айдардың үйінің желкесіндегі белден асып, ауыл көзден таса болған соң жүріс тілеп, сонша жеңіл басты дейсің бір төрт аяғын. Екі құлағын қайшылап, жан-жағына жалт-жұлт көз тастап, лыпып келеді. Мен бұрын Қарауылтөбедегі мектептен əрі асып көрген емес едім, Кербұлақ бұл жақта тарлауыт тартып, жол кей тұста өзен ернеуімен өрлейді екен. Мен де, көк байтал да көрмеген жер.

	– Өзенді өрлей бер, Қарауылтөбеден соң төрелер ауылы, одан кейін Кербұлаққа сол жақтан кішігірім өзен келіп қосылады, соны кешіп өтіп, тіке тарта берсең, ат басы диірменге келіп бір-ақ тіреледі.

	Үйден, анығырақ айтқанда, əкпемнен алып шыққан осы бағдар-нұсқауды мен бұлжытпай орындадым.

	Ұзын, кең саздың басындағы мұрынды айнала бере көрдім, бір топ тал шетінде оқшау жерде судиірмен тұр. Мен жақындай бергенде диірменнен əкем шыға келді.

	Қолында – балға, үсті-басы – ұн, шаң-тозаң.

	– Ассалаумаликүм!

	– Уаликүмассалам!

	Осы екі сөзде əкем екеуміздің бір-бірімізге деген барша əдемі сезімдеріміз тұнып тұрған. Мен əкемді сағынып келдім ғой, оны қалай айта аламын? Ассалаумаликүм! Əкем де мені сағынған, оны қалай айта алады? Уаликүмассалам!

	Жездем Тойлыбай қарияның үйінде жүреді екен. Тойлыбай орта бойлы, мығым денелі, ал əйелі Болдырған кесек адам көрінеді. Ұлы Отан соғысынан аманесен оралған ұлдары Ермахан үйленген, екі кішкентайлары бар бақытты отбасы. Бір үйлі жанның бəрі мені қуана қарсы алды.

	– Қалеке, артынан ат алып келген мынадай пысық баласы бар сен бақытты екенсің, – деп Тойлыбай жездеме қуанышты жүзбен қарады.

	– Тойлеке, бұл – кемпірдің баласы.

	– Оны қалай түсіндік?

	Сөзге Болдырған апай араласты:

	– Түсінетін түгі жоқ, Əлдеш – Айшаның баласы.

	– Е-е, Əлдижанның інісі де. Əлдижан ағаң жақсы жігіт болатын, соған тарт, балам, – деп Тойлыбай атай бір көтеріліп отырды.

	Дастарқан жинала бергенде Тойлыбай атай:

	– Қалеке, қанша қалда жинап едің? – деп сұрады жездемнен.

	– Екі пұт.

	– Енді соны Əміржанға аман-есен жеткізіп берсең, ерлегенің.

	– Соны айтыңыз!

	– Жоқ, сен өйтіп қауіп қылма, еңбегің, апар үйіңе.

	– Əрине, апарамын.

	Қас қарайып, ел орынға отырған кезде жездем диірменнен жарты қаптан едəуір төмен ұн алып шығып, көк байталдың үстіне салды да жақсылап жаймалап жайғастырды. Содан соң көк байталға өзі мініп, мені жерден іліп алып артына отырғызды.

	Көк байталдың басы ауыл жаққа қаратылды.

	– Шүу, жануар!

	Көк байтал жарты-ақ күннің ішінде ауылды сағынып қалған ба, қайдам, тізгін керіп келеді.

	Төрелер ауылына жақындай бергенде жездем көк байталдың басын солға, өзенге қарай бұрды.

	Демде-ақ өзеннен ауылдың бас жағындағы жайдақтан өтіп, қара түнек сай аузына кіріп бара жаттық.

	– Жезде, қайда бара жатырмыз, жолмен жүрмедік пе?

	– Бөктермен жүреміз. Ноғайбай сайымен құлаймыз өзенге.

	Сайды біраз өрлеп барып, қырға қарай қиялай жүрдік. Сірə, жалғызаяқ жол бар, оны артта отырған мен көрмеймін, жездем көреді. Жездем көк байталдың қауқарын жақсы біледі ғой, беткейдің жарым ортасына келгенде түсіп, жетектеп алды. Шырттай қараңғы түлей түн, керемет қорқынышты қия жол, зəрем зəр түбіне кетті, бірақ қыңқ деп үн шығарғаным жоқ, əкеме осалдығымды көрсетіп не болыпты?!

	Белге жақындағанда көк байталдың діңкесі құрып тұрып қалды. Жездем мені қолтығымнан алып, жерге түсірді де көк байталдың шылбырын ұстатты. Содан соң екі пұт ұнды көк байталдың үстінен бірден арқасына салып алып, қыр басына апарып тастады.

	Бұл екі арада көк байтал солығын басып, тынығып қалған. Жездем сонда да көк байталды шылбырынан тартып, белге шығарды.

	Бел үстінде батыстан ескен самал жел бар екен. Жездем мен көк байталға бұл жел керек-ақ еді, жақсы болды. Көк байтал ауыздығымен боз бетегенің басын үзе бастады.

	– Көк байтал сергіді, қозғалайық, – деді де жездем ұнды көк байталдың үстіне көтеріп салып, жаймалады.

	– Ал, Əлдеш, жайында болды, отыр, – деп мені көтеріп ұн үстіне бір-ақ қонжитты.

	Жездем көк байталға қайтып мінген жоқ, жетектеп алды. Адымы кең адам ғой, екі аяғын кере басып жүріп келеді.

	Тастай қараңғы түн. Ұн үстінде шоқиып отырмын. Басқа амал жоқ. Жолды өзің көріп отырмаған соң, аттың жүрісі жайсыз болып кетеді екен, қорқып келемін: көк байтал сүрінсе, үстінен ұшып кетуім ғажап емес. Қозғалуға дəрмен жоқ, жанымды шүберекке түйіп, жер мен көктің арасында бедерсіз, тиянақсыз кеңістікте қалқып келемін.

	Ауыл иттері үрді. Бəрінің дауысы таныс маған, құлаққа əбден сіңісті. Қашан, қандай жағдайда естімейін мен ауыл иттерін даусынан танимын, жазбай-жаңылмай ажыратамын. Ана үргені ұлығанға ұқсас бірсыдырғы үн

	– Қайыр атамның иті, жіңішке шəуілдегені – Серікбай қарттың қаншығы, арылдаған жуан дауыстысы – біздің Алыпсоқ.

	Жылтылдаған жарық та көрінді.

	Бұл – біз Ноғайбай сайының аузына шықтық деген сөз, əрі қарай – өзен.

	Кербұлақ біздің есіктің алдындағы құйдан сəл жоғарыда жайылып ағады. Суды кешіп өтетін жайпақ өткелдің ауыл жақ шеті жарлауыттау, сол – шатақ, дегенмен, сонау жоғарыдағы көпірге баруға ерінгендер осы жерден кешіп өте береді.

	Біз де сөйттік.

	Жайпақ жағасына келген соң жездем шешінді, киімін бір қолына ұстап, екінші қолымен көк байталды жетектеп суға түсті. Өзеннің ортан беліне келгенде аяғым су сызды. Ұн не болады? Өзім қорықтым ба, жоқ, ұн үшін жаным шырқырады ма, жүрегім аузыма тығылды. Сөйткенше болған жоқ өзен саяз тартып, көңілім орнына түскендей болды. Жарлауыт жағаға жете бере көк байтал тұра қалды. Жануар өз шамасын біліп тұр. Адам қашан да мал атаулыға өз дегенін істеткен. Жездем де сөйтті, көк байталды тізгінінен тартып, «Шүу-шүу!» – деп қышады. Көк байтал ышқынып қарғып кеп кетті. Мен ұн үстінен ұшып кетіп, суға гүмп ете түстім. Судан басымды шығара беріп көргенім: қап бір шеті суға тиер-тимес болып, өзен ернеуінде жатыр. Жездем қапты жерден дереу жұлып алып, су болған жеріне жармасты.

	– Айналайын құдайым-ау, бар екенсің ғой. Ұн көп су болмаған екен.





Мен де қуанып кеттім.

	Жездем қаптың аузынан ептеп ұстап, ұнды арқасына салып алды.

	– Əлдеш, көк байталға мініп ал. Мен енді ұнды үйге көп бүлдірмей жеткізейін.

	Мен дереу үзеңгіге аяғымды салдым.

	Құдайдың сайрап жатқан жолы тұрып, неге азаптандық біз осынша?

	Осы сұрақ менің ойыма қайта-қайта орала берді. Жездемнен сұрауға жүрегім дауламады.

	Көкейімді тескен бұл сұрақтың жауабы біз үйге келген соң өз-өзінен белгілі болды.

	– Жоғарғы ауылдан қалай өттіңдер? – деді əкпем жездеме шай үстінде.

	– Бөктермен келдік.

	– Дұрыс істегенсіңдер.

	– Енді қалай. Бұл ұн – қалда. Ұрлық емес, еңбегім. Мен мұны жалаңаяқ жар, қызыл аяқ қыр кешіп жүріп табамын. Диірмен өте ескі екен, жалғыз өзім өле жаздап жөндеймін, су жетімсіз, тоспа тосамын, сөйтіп күн-түн демей, су жетелеп келемін. Жатқан азап, бірақ қайтемін, мына көген көздерге нəпақа керек. Осыны ел-жұрт түсінсе, жақсы, түсінбесе, қиын.

	Əкпем үндемей қалды, біз жездемнің нені меңзеп айтқанын түсінбей, үрпиісіп отырмыз.

	Апам түсініпті.

	– Əжібектен басқа ел білер не ғыпты? – деді.

	– Менің жеті қараңғы түнде құдайдың тура жолы тұрғанда сонау бөктерге шығандап шығып кеткенім сол Əжібектің кесірі емес пе. Қалданы қанша еңбекпен алғанымды Əжібек білмейді дейсіз бе, біледі, сөйте тұра пəле іздейді.

	Əжібек – бригадир.

	Ұлы Отан соғысы аяқталған жылғы егін орағында, біз аштан өліп бара жатқан соң, қырманнан бір ат дорба бидай салып алып бара жатқан жездемді бригадир Əжібек ұстап алыпты. Қатал адам екен, Шоқпардан милиционер шақыртыпты. Милиционер біздің үйге келіп, бес-алты құрттың сынығы жатқан дастарқан басында аш-жалаңаш шүпірлеп отырған бізді: апам, жездем, əкпем, Шəкен, мен, Ізбала мен Бағдагүлді көріп, басын шайқап тұрып айтты дейді:

	– Ай, шайтан – бригадир. Смағұловты жазалау керек емес, награда беру керек! Қалай асырайды бұл мына үлкен отбасын?! Бригадир, а!

	Милиционер басқа лəм-мим деместен бұрылып кете барыпты.

	Осымен іс бітіпті.

	Бірақ Əжібек бригадирдің ішіне қан қатыпты, “қаңғыған күнтудың”, яғни біздің əкеміздің соңына түсіп алыпты, қымс етсе, айдатып жіберуге əзір көрінеді.

	Əжібек – төре.

	Төре ауылын айналып өткеніміз сол екен ғой. Міне, гəп қайда жатыр!

	Жездемнің табанақы, маңдай терімен тапқан екі пұт ұнын өстіп итқорлықпен жеткізіп едік үйге.

	Адамдардың бір-бірін көре алмаушылығы, іштарлық дейтін пəлелерді сезінуімнің басы осы болды, тегі.

	Көп кешікпей, жездем бізді Барлыбай ауылына көшіріп алды. Тойлыбайдың жалғыз бөлмелі ескі тамына кірдік. Бір отбасында сегіз жанбыз, бірақ қысылып-қымтырылып жатқан біз жоқ.

	* * *

	Негізгі əңгіме көк байтал туралы болғандықтан, енді басқа жайға көп алаңдамай, тура тарта берейін.

	Айналайын көк байтал, əкпең – шапыраштының көк байталы сияқты тұлпар боласың сен əлі-ақ. Сені бəйгеге мен мініп шабамын. Екеуміз құстай ұшып, бəйгеден жекедара келіп, дүйім жұртты шулатамыз. Сен бəйгеге шауып жүріп құлындай бересің. Өңкей өзің сияқты жүйрік туасың. Сенен де жүйрік, жо-жоқ, бұл қай айтқаным, дүниеде саған тең келерлік жүйрік жоқ, саған жетеқабыл көк құнан менің бəсірем болады. Көк құнан дөненінде шабыс шығарып, бестісінде аузымен құс тістеген тұлпар болады. Мен көк бестімен талай жердің шаңын шаңына қосамын. Көк байтал, сенен асқан жылқы жоқ бұл дүниеде!

	Қыс ортасында көк байтал ауруға шалдықты. Жездем жылқы жайын білетін адамдарды ертіп келіп, көк байталды көрсетудей-ақ көрсетті. Көргендер жылқының жамандатқыр, мандам, қыршыңқы сияқты ауруларының атын атайды, көк байталды олардың бірде-біреуіне жатқыза алмайды. Ауруын білген күнде, немен емдеуді білмейді.

	Көк байталдың күйі күрт төмендеп бара жатты. Түс əлетінде қораға кірдім.

	Көк байтал төмен салып тұрған басын əнтек көтеріп, маған бұрды да, сол күйі сілейді де қалды. Басын əрі бұруға əл-дəрмені жоқ сиықты.

	Ішім бір жамандықты сезгендей болды. Еңсемді ауыр мұң басып егіліп, жыларман болып бара жаттым. Жақсы көретін жануарға тесіліп қарадым да қалдым. Көзім боталап, көк байталдың сұлбасы мұнартып алыстап бара жатты.

	Түскі асқа отырып жатқанбыз, əкпем сырттан көңіл сіз кірді де есік көзінде сұлық тұрып қалды. Бəріміз жаудырап қарап қалғанбыз.

	Əкпемнің кірпігі жыпылықтады.

	– Құлындарым-ау! – деп көкірегі қарс айырылып, еңіреп қоя берді.

	Бəріміз бір сұмдықтың болғанын сездік. Ол сұмдық – көк байтал өлген!

	Əкпем дастарқан шетіне отырып, дауыс шығарып жылады.

	– Қуарған қу құдай-ау, мұның нең? Бір кішкентай қылқұйрықты да аяғаның ба бізден? Ол жамандатқаның кімді ұшпаққа шығарады дедің? Шəкен мен Əлдеш ешкімге жалтаңкөз болмай, бір мезгіл мініп-түссе деп едік, алып тынып, жаның жай тапты ма? Бəрінен де Əлдешке қиын болатын болды. Айналайын құлыным менің, Көк байтал тұлпар болады деп жүр еді, арманы алданды-ау!

	О-о, құдіреті күшті құдайым, атын алсаң ал, өздерін аман қыл күндерімнің!

	Мен көз жасыма ерік бердім.

	– Көк байтал!

	Мұның нең, ерте өлгенің?! Мен енді саған телміре қарап тұрып, қиялға беріле алмаймын. Сен шапыраштының көкбайталы құсап бəйгеге қосыла алмайсың. Сенің елдің есін кетіріп, сөреден бірінші болып ағып өткеніңді көре алмадық-ау, қап!

	Көк байтал!

	Жаның жаннатта болсын, жануар!

	Міндетті түрде менің бір көк байталым болады əлі-ақ.

	Соны мінген сайын сені есіме алып жүремін.

	Əр кез жадымдасың сен, көк байтал!

	* * *

	Менің Бекет ағам да бəсіре жүйрігін көсілтіп шаба алмапты.

	Біздің əкеміз атақты темір ұстасы болған деп едім ғой.

	Пішпекте лау аттарын тағалаған кезі болыпты.

	Ташкент – Пішпек – Алматы үлкен жолында жүретін бірден-бір көлік – ат жəне ат арба болған. Жол бойында жолаушылар түнейтін, аттарын жемдеп-шөптеп тыңайттыратын бекеттер болған. Бекеттерде лау аттардың тағаларын ауыстыратын ауысымды ұсталар болады екен. Біздің əкеміз сондай бір бригаданы басқарып, бекет жағалап жүргенде ұлды болып, атын Бекет қойыпты.

	Үлкен жолмен кімдер жүрмеген. Бірде ақтар екені, қызылдар екені əкеміздің есінде жоқ, Алматыны бетке алып бара жатқан солдаттардың зеңбірек сүйреген биесі тағалауға əкелген кезде құлындап қалады. Солдаттар не істерін білмей абыржып, жездеме қарайды.

	Жездем енесінен айнымайтын күрең қасқа құлынды алып қалады. Жылқы жайын жақсы білетін жездем таниды, күрең қасқа бие ақалтекенің өзі екен.

	Қасқа құлын Бекет ағамның бəсіресі болады. Сиырдың сүтін ішіп, нан жеп өскен қасқа құлын сұмдық сұлу болады. Екі құлағы тікірейіп, екі көзі жайнап, Бекеттің соңынан қалмай, ілесіп жүреді екен.

	Бекет ағамыздың шешесі қайтыс болып, жездемнің қарт əкесі, інісі, кішкентай баласы жетімсіреп қалады.

	Пішпектегі сол кездегі атақты Итбай ұста:

	– Қалқабай, саған қатын табылар, əкеңе ибалы келін, ініңе мейірімді жеңге, Бекетке қамқор ана табылмас. Шуға жүр, бір жақсы балдызым бар, соны алып берейін, – дейді.

	Жездем айтып отырады:

	– Итбайдың əйелі Бүрлібек қарияның қарындасы еді. Сендер білесіңдер, шешелерің де Бүрлібек аталарыңның жақын қарындасы, Итбаймен ілесіп келіп, Бүрлекеңнің үйінде таныстым. Əміржанмен ертең келемін деп сөз байласып, Үңгірлідегі қайын-жұрттың ауылына кештетіп қайтқанмын. Ойымда ештеңе жоқ, Теректінің өзенінен өте бергенмін, қалың қамыстан үш салт атты шыға келіп, маған қарай аттарының басын қоя берді. Апақ-сапақ болып қалған, мыналардың бет əлпеті жаман, қасқа құнанның тізгінін босаттым.

	Қасқа құнан ала келіп жөнелді. Құдай көрсетпесін, құстай ұшты, аспан қайда, жер қайда, білмеймін, зулап келеді.

	Жолдан қосылғандар да болды, қасқа құнан біріне шалдырмады.

	Ұзап кетіп барып, басын тартамын ғой дегенмін, бір өзектен өте бере желқанатты жануар ұзынынан кетті. Дүлей екпінмен біраз жер аунап барып, орнымнан тұра салып, елпеңдеп келіп, қарасам, құнаным оң аяғын асып қалыпты.

	Ертеңіне Əміржанға басқа атпен бардым. Бұйрық болды, қосылдық.

	Қасқа құнанның аяғы шор болып бітті.

	Келер жылы əкпемнің атасы Есболат бай қасқа дөненді үйірге салыпты. Содан Есболат атам бай ретін де тəркіленгенде шор аяқ қасқа айғыр қалың жылқымен бірге кете барыпты.

	Бекет ағам бəсіре қасқасымен ағызып шабуды талай рет армандады-ау!.. Қасқа құнан дүлейліктің құрбаны болыпты.

	Көк байтал, сен қастандықтың құрбаны болыпсың...

	* * *

	Көк байтал өлгеннен көп ұзамай-ақ əртүрлі əңгіме шыға бастады. Оның тоқ етері – көк байтал аурудан емес, қастандықтан өлген. Пəле Хамиттен болған.

	Біздің үйдің үлкендері бұл сөзге сенерін де, сенбесін де білмей, дал болды. Біз, балалар жағы да мəре-сəре күй кештік.

	– Бұл Хамитке не жазып едік, қор қылған құдай! – деп таусылды апам.

	– Қойыңыз, бекер сөз шығар. Біреуді нақақтан-нақақ кінəлау – ұят, – деп басу айтты жездем.

	– Бекер сөз болса екен, əйтеуір, – деді əкпем күмəні тарқамай.

	Əңгімені бұдан əрі жалғастыруға ешкімнің зауқы соқпады.

	Жабулы қазан жабулы күйінде қалып бара жатқан. Көктем шығып, жер кебе бастаған.

	Бір топ бала салма таяқ ойнап жүрміз. Бұл ауылдың балалары салма таяқты бұрын ойнап көрмеген, қопал.

	Төменгі бөкей ауылының балалары салма таяқтың суын ішкен, шетінен ойыншы. Шəкен екеуміз сол ауыл балаларының қайнаған ортасынан шыққанбыз, жақсы ойнаймыз.

	Қақпа жоқ, мəре бар. Бірінші топ допты жоғары Дəмбайдың, екінші топ төменгі Шойбектің үйінің тұсына дейін қуып баруымыз керек. Ішінде Шəкен екеуміз бар топ допты Дəмбайдың үйінің тұсына екі рет айдап апарып, үшінші жолғыны да еңсеріп қалғанбыз, шатақ шықты.

	Мен қатты ұрған доп Өсердің ішіне қадалып тиді. Өсер ішін ұстап еңкейіп тұрып қалды.

	– Өсер, не болды, доп қатты тиді ме?

	Мен осылай деп Өсерге жақындай бердім. Өсер əйшəй жоқ, бойын жаза беріп, таяғымен қара санымнан салып кеп қалды.

	Көзімнен от жарқ ете түсті.

	– Ой, мұның нең?

	– Сенің ағаң менің əкемді ұрған, мен сені ұрамын.

	– Мен қарап тұрады деп пе едің, мə!

	Таяғыммен Өсердің жон арқасынан осып жібердім.

	Өсер шыңғырып, отыра кетті. Ызақор екен, аузынан ақ ит кіріп, қара ит шықты.

	– Ой, əкеңнің аузын... қаңғыған күнту! Сендер бүйте берсеңдер, біз қаңғытып жібереміз. Əне, Хамит ағам көк байталдарыңа у беріп өлтірді. Біз Шəкен екеуіңді ұрып өлтіреміз. Ал, Барлыбайдың балалары, ұрыңдар мына екеуін!

	– Не деп тұр мына шірік?! Көк байталды Хамит өлтірді деп кім айтып жүр саған?

	Жалт қарадым, Тойлыбай атай шап беріп, Өсердің жағасынан ұстай алды.

	– Кім айтушы еді, Хамит ағамның өзі айтқан, «Қалқабай диірменшінің Бекет деген бандит баласы Батырхан ағамды ұрған, көк байталына у беріп өлтіріп, ағамның кегін қайтардым», – деген.

	– Ағаң да, өзің де құрыңдар! Барыңдар үйлеріңе! Тойлыбай атай бізді бұдан əрі ойнатпай, таратып жіберді.

	Шəкен екеуміз үйге салымыз суға кетіп, көңілсіз кірдік. Біздің қас-қабағымыздан бəрін білетін апам:

	– Неменеге ренжідіңдер, не болды? – деді.

	– Ештеңе, – деді Шəкен.

	– Неменеге жасырасың, бəрі болды.

	Мен болған жайды тəптіштеп айтып шықтым.

	– Əй, айналайындар-ай! – деп күрсінді апам.

	– Бəсе! Өзім де содан секем алушы едім. Ол оңбағанға не жаздық? Ағасының кегі деген не сұмдық! – деп күйіппісті əкпем.

	– Мен қазір барып, көрсетемін оған əлдеқашан бас сүйегі қурап қалған ағасының кегін қалай алғанды.

	Жездем орнынан тұрды.

	Апам мен əкпемнің зəре-құты қашты:

	– Қалқабай, қойшы құрысын, соны!

	– Иə, сөйт. Тағы бір пəлесіне қалып жүрерсің.

	– Жарайды, тимеймін, бірақ анықтамаса болмайды енді бұл əңгіменің рас-өтірігін. Өйтпесе, ондай ақымақ басынып кетеді.

	– Өзің біл. Біздікі – «Балаға жолама, пəлесі жұғады, қатынға жолама, қарасы жұғады» деген сыңайлы сөз.

	– Бұларыңыз дұрыс.

	Жездем сыртқа беттеді. Шəкен екеуміз ілесе шықтық.

	Жездем тіке Хамиттің үйіне қарай тартты. Біз ілесуге жүрексініп, тұрып қалдық.

	Екеуміз енді үйге кірмей, екі көзіміз Хамиттің үйі жағында, есіктің алдында тұрмыз.

	Жездем Хамиттің үйінен лезде-ақ шықты. Біз зып беріп, үйге қойып кеттік.

	Шаруасы тез бітіпті, жездем біздің ізімізше үйге кіріп келді.Жүзі қап-қара болып түтігіп кетіпті, ашуы əлі басылмаған.

	Ешкім батып мəн-жайды сұрай алмады. Бəріміз тымтырыс отырып қалғанбыз.

	Болған əңгімені жездемнің өзі айтты:

	– Көк байталдың ажалы, шынында да, Хамиттен болыпты. «Батырхан ағамның кегі кеткен балаңда, сол үшін өлтірдім ол тулағыңды, ал қайтесің?!» – деп қасқайып қарап отыр. «Ауыл итінің құйрығы – қайқы» деген осы. Не істеймін? Парша-паршасын шығарайын деп едім, балашағасын аядым. Барлыбайдың қарияларына айтамын, бір шара қолдансын. Өйтпейді екен, сөз басқа.

	Кешке қарай Тойлыбай атайдың үйінде ауыл ақсақалдарының жиыны өтті. Жездем барған жоқ.

	Бір қауым уақыт өткенде Тойлыбай қария бастаған, араларында Хамит бар, үш қария келіп, біздің үйдің табалдырығын аттады.

	Жайғасып отырған соң Тойлыбай атай сөз бастады:

	– Қалеке, не, қапа болып отырсың ба? Біздің де шекеміздің қызғаны шамалы, жер болып отырмыз. Не істейміз бұл Хамитке? Айттық, иттігін бетіне бастық. Кінəсін мойындаттық. Сен ашуыңды бассын деп алдыңа алып келдік. Ат-шапан айыбымыз бар. Кеш Хамитті!

	Біздің жақтан бірінші болып апам сөйледі:

	– Тойлеке, бұл сұмдық қой! Баяғыда Қалқабайдың баласы мен Хамиттің ағасы шекісіп қалады. Хамит соған жауығып, сойқан іс жасайды. Жандарың жаннатта болғыр Батырхан мен Бекеттің сүйегін сырқыратып, не көрінді бұл Хамитке?! Мен білемін, бұл əңгіменің астарында басқа нəрсе жатыр. Құлағымыз керең емес, естиміз, кейбіреуге Қалқабайдың диірмен ұстағаны ұнамайтын көрінеді. Қалқабайдың жазығы ауру өкпе сін сүйретіп жүріп, жаз – ыстық, қыс – суық, демей, су жетелеп, ескі диірмендеріңді жүргізіп, ұндарыңды тартып беріп отырғаны ма? Көкейлеріңді тесетіні – бір пұт ұннан алатын бір кілə қалда шығар. Айналайындар, диірмендеріңді де, қалдаларыңды да өздерің алыңдар, малымыздан да, жанымыздан да аулақ жүріңдер. Жоқ, Қалқабайды жалғыз үй күнту деп басынғыларың келіп жүр ме? Ол ешкімге есесін жібермейді. Бүгін де біз дің тəк-тəгімізбен басылды. Əйтпесе, не боларын бір құдайдың өзі білер еді.

	Əңгімеге əкпем араласты:

	– Басынғысы келсе, айтсын Хамит. Ол – осы елдің ұлы болса, мен – қызымын. Байымнан да, баламнан да аулақ жүрсін бұл ел. Ата-ау, көк байтал балаларымның бетіне қарап отырған бес тасы еді, қалай ғана көзі қиды бұл Хамиттің. Əсіресе, Əлдеш: «Бұл өрен жүйрік болады, бəйгеге шабамын», – деп асты-үстіне түсуші еді көк байталдың. Балаларымның арманын аяққа басты Хамиттеріңіз.

	Тойлыбай атай қамығып кетті:

	– Апыр-ау, не деймін енді сендерге? Хамит не айтады? Жаңа айтқыздық айтатынын, енді жоламайды бұл сендерге. – Тойлыбай қария жездеме қарады. – Қалеке, менің торы байталымды ал айыбына. Құдай бар, шын сөзім, қазір өзім жетектеп əкеліп беремін.

	Жездем:

	– Тойлеке, пейіліңізге рақмет! Жан аман болса, аяқ артатын бір қыл құйрық табылар. Мына Хамит аулақ жүрсін ендігəрі, əйтпесе, білесіздер ғой Қалқабайдың кім екенін, жоқ Хамит білемеуші ме еді? – деп Хамитке қадала қарады.

	– Мен құдай ұрып... – деді Хамит мұрнының астынан.

	– Мұны құдай ұрды. Пұшайман болып отыр. «Алдыңа келсе, атаңның құнын кеш» – деген, кеш Хамитті, Қалеке! Біз қайтайық.

	– Кешпегенде қайда барамын? Осы елдің ішінде өсіпөніп отырған соң сыйлау керек үлкенін. Тойлеке, сөзіңізге – құлдық. Қойдық бұл əңгімені осымен. Асықпаңыздар, шай ішіңіздер.

	Əкпем шай жасауға кірісті. Шəкен екеуміз далаға беттедік.

	Есік алдына шыққан соң екеуміз өзді-өз ойымызбен тұрып қалдық.

	Қастандық деген қандай жаман еді! Жүзіктің көзінен өткендей сұлу, қайран көк байтал, қастандықтың құрбаны болғаның-ай, қап! Пəленің ұштығы біздің жалғыз үй күнту екенімізге барып тірелуін қарашы! Біз осы неге өз елімізге көшпейміз? Өз туысқандарымыздың ортасында тұрсақ, көк байталға ешкім қастандық жасамаған болар еді. Менімен төбелескен бала: «Ал, балалар, ұрыңдар мына екеуін», – деп ешкімді айтақтамас еді. Туған жерге көшейік те, біз үйірімізге қосылайық! Бұл елдің қастандықтарын да, диірменін де, қызғанып жүрген қалдасын да өздеріне қалдырайық!

	Үйден Тойлыбай атайлар шықты. Дабырлап сөйлесіп барады.

	– Қалқабайда нең бар, ей? Өле алмай жүрсің бе, ол – кезінде бүкіл Пішпекті аяғынан тік тұрғызған адам.

	– Ойбай, оның ашуы жаман!

	– Екі қолымен, еңбегімен шиеттей жан, шикіөкпелерді асырап отырған азаматқа қиянат жасағаны несі?

	– Екі қолы алтын оның. Қалқабай болмасыншы, ескі диірменнен түк те қалмайды. Қалда тұрмақ қаңқасын таба алмай қаламыз бұл диірменнің.

	– Бəсе, десеңізші, Қалқабай біруыс қалда алса да еңбегімен алады.

	– Мұның бəрін несіне айтасыңдар маған? Мен: «Қойдым», – дедім ғой, қойдым. Сол Қалқабайды алдымен күндейтін өздеріңсіңдер. Ұнымызды тегін тартпайды, қалда алады, əбден семірді дегендеріңді талай естігенмін мен. Енді келіп, бəрің сүттен ақ, судан таза бола қалыпсыңдар.

	Кісілер ұзай берді, сөздері естілуден қалды. Үлкендер табысты.

	Біз, балалар, қайтеміз?

	Мына əңгімеден кейін, есі бар болса, Өсер енді тиіспес, тиіссе көреміз.

	Байқамаппыз, жездем шығыпты далаға, дəл жанымызда тұр.

	– Тұрсыңдар ма, балаларым, – деп жан-жағына қарады. – Білемін не ойлап тұрғандарыңды. Құдай қаласа, биыл жазда көшеміз Шуға, күнтуларға. Сендерді үйірлеріңе қоспасам, болмайды екен. Осы тəрізді құқайды сендер көрмеулерің керек екен деген ой түйдім мен бүгінгі əңгімеден.

	Біз əкемізге ештеңе дей қоймадық.

	Іштей қуанып тұрмыз: біз өз туысқандарымызға барып қосыламыз. Сонда ешкім де бізді «Қаңғыған күнту» – деп кемсіте алмайды.

	Осыдан дəл бір апта өткенде мынадай бір оқиға болды.

	Барлыбай ауылы балаларының мектепке қатынап оқуы – қиямет-қайым. Мектеп ауылдан алыс. Жолда төрелердің ауылы, Сауранбайдың үйі бар. Қарауылтөбе ауылын аралап өтеміз, өйткені мектеп ауылдың төменгі жақ шетінде. Олардағы үйлердің бəрінде ит бар, ал иттің бəрі балаларға бір үріп қалуға о бастан əуес, тап беретіндері де жоқ емес. Жалғыз жүрген баланы талаудан тайынбайтын ит те бар. Əсіресе, төрелер мен Қарауылтөбе ауылдарының дəл ортасындағы сай аузында жалғыз үй отырған Сауранбайдың сары иті – аты шыққан қабаған. Сауранбай ақсақалды да, оның сары итін де көрген бала жоқ. Атай – ауру, сары ит көрінбейтін жерде шынжырмен байлаулы жатады.

	Сауранбай атай асқан ағаш ұстасы екен, Қарауылтөбедегі, анығырақ айтқанда, үйінің аяқ жағындағы диірменді сол кісі ағаштан шапқан. Диірмен де, оған су жинайтын тоспа да Сауранбай атай есімімен аталады. Тоспаны Сауранбай ақсақал соғысқа кетіп, біреуі оралмай, екеуі аман-есен келген ұлдарымен бірге соғыпты.

	Сауранбай атай диірмені мен тоспасының игілігін ел көріп отыр, ал біз, балалар, сары итінен зəрезап болып жүрміз.

	Біз Сауранбай атайдың үйінің тұсына жақындағанда сары иттің арсылдағаны естілетін. Оның осы зəрлі даусынан, «Қабаған» деген дақпыртынан өлердей қорқамыз.

	Ауылдың бүкіл балалары топтанып жүреміз. Өйтпеске лаж жоқ, жол ұзақ, елсіз жер, қорқыныш көп, ит деген пəле жəне бар. Топ бала бір-бірімізге абаймыз, итке жабыла қарсы тұрамыз. Қаруымыз – тас. Кербұлақта, саз болмаса, басқа жерде еңкейіп созған қолың тасқа тиеді. Барлыбай ауылының бүкіл баласы таңғы елең-алаңда Сауранбай атайдың үйінің тұсына таяп қалғанбыз, сары иттің ызғарлы үні естілді. Күндегідей бір орнында емес, жүгіріп келе жатып үретін сияқты.

	Базаркүлдің үрейлі даусы шықты:

	– Ойбай, сары ит бос екен!

	Барлық бала кейін қарай бұрылып, қашып кеп бердік. Сол сəт тоқымдай жерде жалтырап жатқан мұзға тайып ұшып түстім. Тұра бере көрдім, сары ит заулап келіп қалыпты. «Жатқан адамды ит қаппайды» дегенді талай естігенім бар еді, сол ойыма сап етіп түсе кетті, қозғалмай жата бердім. Сары ит аққан бетімен аяқ жағыма келіп тұра қалды. Ізінше иіскеп көрмек болды ма, жоқ тістемек болды ма, бұғыңқырап басын төмен салуға айналды. Жаным мұрнымның ұшына келді. Іле кеудемде бір өжеттік тұтанды: бастан тебейін жақсылап тұрып. Сары ит тіміскілеп, мұрны оң аяғыма таяй берді, қатты серпіп тептім. Сары ит «қаңқ» етіп, ата жөнелмек болып еді, тепкім оңбай тиген екен, омақаса құлады. Мен тұра беріп жер сипаладым, қолыма жұдырықтай-жұдырықтай екі тас ілікті, сары итті біреуімен жіберіп ұрдым. Абиыр болғанда, тас жығылған орнынан тұрып, түзеле берген сары иттің дəл құлақ шекесіне тиді. Сары ит тəлтіректеп барып оңалып, алды-артына қарамай зытты.

	Анадай жерге барып, иіріліп тұрған балалар лап қойды.

	Алдымен Шəкен жетті.

	– Əлдеш, не болды?

	– Көрген жоқсың ба?

	– Көрдім.

	– Көрсең, сол болды.

	Өсер ішегін тартып таңданды:

	– Өлə-ə-ə, мына Əлдеш нағыз батыр екен, ей! Алданыш, не істедің сен сары итке? Ол енді өлсе жоламайды бізге.

	– Не істейін, сары ит – ит, мен – адаммын. Адамды ешқандай айуан жеңе алмайды.

	Осыдан кейін біз Сауранбайдың сары итінен де, өзен бойындағы ауылдардың өзге иттерінен де қорықпайтын болдық.

	Балалар менің: «Адамды ешқандай айуан жеңе алмайды», – деген сөзімді көпке дейін ауыздарынан тастамай, айтып жүрді.

	Мұны естісімен, Əлібек дереу менің данышпандығымды бір дəрежеге өсіріп қойды.

	Біздің екінші класта сабақ бітіп, аулада басқа кластардың балаларын күтіп жүргенмін, қасыма Өсер келді.

	– Əлдеш, кел, дос болайық, – деді ол əй-шəй жоқ.

	– Неге?

	– Сен дос болуға тұратын бала екенсің.

	– Солай ма?

	– Солай.

	– Əкеңнің кегін қайтесің?

	– Ой, қойшы! Ол бір болмаған əңгіме болды. Сен де, мен де ұмытайық оны. Дос болсақ, ұмытамыз.

	– Онда мақұл. Əкел қолды!

	Өсер екеуміз қол алысып, дос болдық.

	Алайда, Өсер екеуміздің достығымыз осы əңгіме күйінде қалып қойды. Оған себеп: көп уақыт өтпей, тау елін ойға, Шу бойына көшіру басталды. Туысқандарымен бірге Өсердің үйі де көшіп кетті.

	Мен ол көш жайында əңгіме ауанымен жоғарыда жаздым ғой, ендігі сөз ескі диірмен турасында болсын.

	* * *

	Кербұлақта енді бізді «қаңғыған күнту» деп кемсітетін адам жоқ, ескі жұртта ескі диірменді айналдырып, емінеркін өмір сүріп жатырмыз.

	Менің балалығымның ең бір есте қаларлық оқиғалары осы ескі диірменге байланысты.

	Бір кезде бір өзеннің бойында қатар жатқан «Кербұлақ» пен «Қарауылтөбе» колхоздарындағы ұсталық өнерге тиесілі нысандардың бəрі орыс ұсталардың қолында болыпты.

	Екі колхоздың да ұста дүкендері мен диірмендерін Иван мен Федор кезек-кезек ұстайды екен.

	Пішпектен жездем көшіп келіп, алдымен «Кербұлақтың» ұста дүкенін, одан соң диірменін ұстаған соң Иван басқа жаққа көшіп кетіп қалған.

	Енді Федор да кетіп, «Қарауылтөбенің» диірменін Костя ағай ұстайды.

	Бір қызығы Кербұлақтың бойындағы екі диірменді де қазақ ұсталар шапқан. «Қарауылтөбедегі» диірменді Сауранбай, «Кербұлақтың» диірменін Қордай жақтан Ыдырыс деген ұста келіп шауыпты. Бұлардың біздің əкеміз ұстайтыны – кəдімгі кішігірім судиірмені.

	Екі ернеуіне қара тал отырғызылған арықпен ағып келген су науаға түсіп, диірмен пəрегінің төбесінен құйылып айналдырады. Пəрек ұзын бөренеге орнатылған. Бөрененің диірменнің ішіндегі бөлігіне қырық аяқ деп аталатын тіс-тіс үлкен ағаш дөңгелек бекітілген. Қырық аяқ бөренемен бірге айналып, тістеріне тістестіріліп орнатылған алты аяқты айналдырады. Алты аяқтың ортасындағы темір өзектің басы диірменнің үстіңгі тасына оны шыр айналдыратын болып бекітілген. Жоғарыда орнатылған шанақтан диірменнің екі тасының арасына түскен бидай жаншылып, үгітіліп ұнға айналады. Диірменнің құрылысы осындай оңай сияқты, бірақ жүруі өте қиын.

	Диірменнің пəрегі мен діңгегі бір кездегі ағаш бөрене қалпынан əлдеқашан айырылған, көкпеңбек беріш болып қатып қалған. Диірменнің барлық жері – ескі, шатырының қамысы қап-қара болып шіріген, қабырғаларының кірпіштерінің арасы – арса-арса. Бəрі диірмен тасының айналуынан дірілдеп тұрады.

	Шіріген қырық аяқ немесе алты аяқ сынсын, темір өзек үзілсін, бəрін жездем өзі жөндейді. Диірменнің тасын шекігенін айтсаңшы, шіркін! Жездемнің айтуынша, диірменнің тасын шеку – өте қиын жұмыс. Тастың беті – өзінше бір өрнек. Оның ығын тауып, жатысын келтіріп шекімесе, ұн оңды тартылмайды.

	Жездем көзілдірігін тағып, өзі жасаған тас шекитін арнаулы балғасын қолына алып, тізерлеп диірменнің тасын шекіп отырғанда құдды намазға ұйыған адамға ұқсайтын. Ол кезде жан адамға бұрылу, ешкіммен тілдесу деген болмайтын, бар есіл-дерті диірменнің тасына ауатын. Тасты шекіп болып, шүберекпен сүртіп тастап, атқарған жұмысының сапасын саралап, масаттанып отырар еді. Біткен ісіне разы, рақат сезімге бөленетін.

	Диірменге жоғарғы тоспадан су жетелеп келу – жатқан бір азап. Түнде арық жағалап барып, тоспаның көмейін ашқан кездер есіме түссе, қазір де құйқам шымырлайды. Тастай қараңғы түнде жездем қолшам ұстап, алда ақырын адымдап отырады. Артында қалып қоймастың қамын жеп, қалбалақтап мен келе жатамын. Қолшамның жарымаған жарығы жездемнің аяғының астын ғана көрсетуге жетеді. Ұзындығы бір құлашқа жетер-жетпес əлсіз сəуле жан-жаққа сынып шашыраған болады. Тұтасқан қою қараңғылық қолшамнан шыққан жарықты жалмап жұтады. Сол өлімші сəуленің өзінде үлкен медеу бар.

	Əрине, біз арық жағасының əр тұтамының бедерін жақсы білеміз, ешқандай қолшамсыз-ақ жүре береміз. Бірақ жарықтың аты – жарық. Ол, ең алдымен, осы маңда түнде көп жүретін ит-құсқа айбар. Содан соң мына ескі жұрт – қаптаған қалың жыланның ордасы, солардан сақтану үшін де керек бұл жарық.

	Үлкендер жыланнан қорқа ма, жоқ па, қайдам, ал менің үрейім ұшады. Кербұлақтағы сол ескі жұрттағыдай қалың жыланды мен ешқашан, еш жерден көрген емеспін. Айыр тілін сумаңдатқан қара шұбар жыландар ескі үйлердің қуыс-қуысында өріп жүретін.

	Кербұлақтың ең үлкен жыланы диірменде болатын. Ұзындығы сала құлаш, жуандығы білектей, ақ айдары бар қара шұбар жылан диірменді мекеніне айналдырған. Оны жездем: «Диірменнің киесі», – дейтін. Жездем алғаш рет диірмен ішіне кіргенде дəл ортада дөп-дөңгелек болып иіріліп жатыр екен. Өлтірейін деп оқталса, көңілі бір нəрседен секем алыпты. «Қой, бұл тектен-тек жатқан жоқ шығар, осы диірменнің киесі болмасын», – деп ойлапты. Диірмен – қазына, оның ішінде кеудесінде жаны барды өлтіруге болмайды. Жездем жыланды сыпырғышпен жасқап, далаға шығарып жібермек болған екен, ол қорқып ықпапты, жайымен өрмелеп шатырға шығып кетіпті.

	Сол жылан сол жерде ертеңіне де, келесі күні де жатады. Жездем көрген сайын ақырын жылжып кете береді.

	Ақ айдарлы қара шұбар жыланды енді бəріміз көретін болдық. Қамыс шатыр мен қабырғаның қиылысқан жерінде немесе шанақтың алдыңғы жағындағы қуысқа таяу жүреді. Ол барлық уақытта иіріліп жатады. Оның басқа аталастарындай басын көтеріп, тілін сумаңдатып айбат шеккенін ешкім көрген емес.

	Жылан біздің үйдің адамдарына үйреніп алды да қорыққанды қойды. Əрі-беріден кейін ешкім тимейтін болған соң, еркінсіп, көрінген жерде жата беретінді шығарды. Қанша айтқанмен, түсі суық пəле емес пе, көрен сайын жүрегім зу ете қалатын. Ал, жездем болса, бір күндері оны: «Ақбас, қайдасың?» – деп іздейтінді шығарды. Диірменге кіріп келген сəтте жездем: «Ақбас!» – деп дауыстайды, ақбас ысылдап дыбыс береді. «Жатжат, ақбасым!» – дейді жездем. Жылан əрлі-берлі ирелеңдейді. Түсі суық, зəрлі неменің қуанғаны болар мұнысы.

	Диірменге бөтен адам кірсе, ақбас зым-зия болып, көрінбей кетеді.

	Диірменнің ішінде үлкен қара жылан барын жұрттың бəрі біледі. Бірақ оны бірде-біреуі көрген емес. Диірменге кірген адамның бəрі қара шұбар жыланнан қаймығады. Көктем келіп, жылан інінен шықты болды, диірмен ашық-шашық тұра береді.

	Соншама қалың жыланның ішінде жүргенімізбен, біздің үйдің адамдарының бірде-біреуін жылан шаққан емес. Біз, үлкенді-кішілі бəріміз, керемет сақ болып алғанбыз. Көрінген тал, шөп түбінде, кез келген тас астында жатқан жыланды анадайдан біліп қоюшы едік. Аяқты сақтанып басу өмір заңымызға айналған.

	Өз басым талай рет шағуға шақ қалған жыланнан аман құтылып кетіп жүрдім, əсіресе, бір дəуімен кездескенім естен кетпес, сірə. Тоспаның теріскей жағындағы қалың шөп арасында келе жатқанмын, жалаңаяқ, жалаңбаспын ғой баяғы. Аяғымды тікен кірмесе екен, жылан шағып алмаса екен деген сақтықпен басамын. Тегі адам – тəуекелшіл, бір нəрсеге бекінген екен, тікен шүпірлеп, жылан жыбырлап жатсын, алған бетінен қайтпайды. Мен де сөйттім, арғы қырға шыққанша тоқтамасқа бекіндім. Қанша сақтанбақ болайын дегеніммен, дəл алдымда, қолсозым жерде басын қақшитып, айыр тілін сумаңдатып, тікірейіп тұрған дəу қара шұбар жыланды кеш көрдім. Шоттай басын маған қарай қатты сермеді. Жалт беріп үлгердім, жыланның басы қара саныма сəл тимей, жанап өтті. Ол қайта жиырылғанша мен айналайын екі аяғыма ерік берген едім, анадай жерге ыршып түсіп, безе жөнелдім.

	Үйге келісімен, бұл жайды айтып едім, жездем:

	– Иə, тоспада сондай бір сойқан жылан бар екен, кеше мен де көрдім. Құдай сақтапты, ол пəле шаққан адамын тірі қалдырмас, көзін құртпаса болмас, – деді.

	* * *

	Шырттай қараңғы түн. Жездем екеуміз тоспа басында тұрмыз.

	Аяғымыздың астында тоспа суы сұр қорғасындай болып тұнып жатыр. Жездем шамды маған ұстатты да тоспаның көмейін ашуға кірісті.

	Бұл – шлюзі жоқ қарабайыр тоспа. Оның көмейі – түбінде. Көмейді ашу үшін адам шешініп, тастай суға түседі. Сөйтеді де алдымен көмейге салған шымды, балшықты алып тастайды, содан соң құбырға тыққан тасты бір жағына қарай жылжытады. Тоспадағы су ашылған көмейден атқып шығып, арық арнасына түседі. Көмей құбыры арықтағы суды бір қалыпта ұстайды.

	Жездем үстіндегі киімін шешіп жатыр.

	– Əлдеш, əрі қарап тұр. Айтқанын істедім.

	– Əлдеш, енді бері қарасаң да болады. Сөйттім, жездем жаққа қарадым.

	Жездем су ішінде құнжыңдап тоспаның көмейін ашып жатыр. Осыдан енді күзгі жаңбыр басталып, өзен суы молайғанша жездемнің тірлігі – осы.

	– Жезде, су суық шығар. Осы тоспа тосуды қойсаңыз қайтеді?

	– Əй, балам-ай, менің Қалқабай ұста деген атым бар. Тау еліне ұн керек. Тоспа тосылмай, диірмен тоқтап қалса, жұрт шуламай ма? Жоқ, елдің сөзіне қалғанша үсіп өлгенім жақсы!

	Мен ол кезде əкемнің бұл сөзінің түбіне терең бойлай алмадым.

	Қазір осы жолдарды жазып отырғанда ұққандаймын көп нəрсені.

	Менің əкем – өмірдегі өз орнының бағасын білген адам. Өзінің кəсібіне адал. Ұсталық өнерде өз өрнегі бар. Айталық, осы тау елінің – малшылардың көп қорлық көретіні – таға. Таудың тасы аттың тұяғын жеп жібереді. Тағасыз ат тастақ жерді бетімен басқандай кібіртіктеп, қор болып қалар еді. Ат тағалау ілуде біреудің қолынан келеді. Менің əкеме ат тағалау жөнінен пара-пар келетін адам жоқ. Əкемнің өзі жасап алған шағын емшек төсі, балғасы, кемпірауызы бар. Не бір мінезі шайпау, бұрын тағаланып көрмеген аттар əкем ашуланып, «Тəйт!» – дегенде қалш-қалш етіп дірілдеп тұрар еді. Əкем күзде тағалап берген аттың тағасын иесі көктемде келіп, өзі не суыртады екен. Бұл екі арада тағаның босауы деген атымен болмайды екен. Осыны талайлардың таңданып айтып отырғанын өз құлағыммен талай рет естіп, кеудемді керемет қуаныш кернеген.

	Бір колхоздың бүкіл техникасы – арбасы, шөп машинасы, тырмасы, соқасы – бəр-бəрі біздің əкеміздің алтын қолы арқасында зыр қағатын. Енді, міне, ескі диірмен тауда қалғандарға, ала жаздай Жайсаңда болатын егіншілерге, өзендегі шөпшілерге ұн тартып беруге жарап тұр.

	* * *

	Кербұлақта жұртта қалып қойған, сондай-ақ мал баққан елдің үзбей оқып жүрген балаларының бірі – менмін. Балалардың көбі біреудің үйінде жүріп оқуға шыдамай, оқуды тастап кеткен. Мен болсам, кісі есігінде жүріп оқудың қиындығына шыдап бақтым. Сондағы мені сүйреген күш – əкемнің менің жақсы оқып, жақсы азамат болатыныма берік сенімі, үлкен үміті. Көнбістігім де көмектесті, əрине. Апам мен əкпем менің мұныма таңданып отырады. Мені кімнің үйіне жатқызбасын, жұғымды едім. Сол үйдің адамдарының айтқанын істеп, бергенін жеп, жүре беретінмін.

	Қазір өткенге үңілсем, мен он жылдың төртеуінде ғана өз үйімде жүріп оқыппын, ал алты жыл кісі есігінде өтті.

	Үшінші класта екі ай Жақып төренің үйінде жүрдім. Жақып төре – ағаш ұстасы.

	Менің əкем – темір ұстасы. Екі ұстаның көңілі – жақын.

	Шу бойына қоныстанған «Кербұлақ» ауылында мені үйінде жүргізіп оқытатын ағайын-туысқанымыз жоқ, содан əкем Жақыпты тапқан.

	Біреудің үйінде жаутаңкөз болып жүріп оқудан асқан қорлық жоқ балаға. Бұған менің көзім əбден жеткен.

	Бірақ амал қайсы, ескі жұртта қалғандардың, таудағы малшылардың балаларына осындай күй кешуден басқа жол жоқ. Солардың бірі – менмін.

	* * *

	Біздің ауылға əртіс келді.

	Ауылға бұрын олардың жолы түсіп көрген емес.

	Кеш батып, қараңғы түсе бере, ауыл жұрты тайлытаяғы қалмай, кеңсе алдындағы алаңқайға жиналды.

	Алаңқайға киіз үй тігілді, бəріміздің көзіміз сонда. Ойын оңайлықпен басталар болмады, жұрт жалықты, мұндайда бала күрестіру – ермектің əдемісі.

	Айнала отырғандар алдына Тұрапбек ағай шықты да ай-шайға қарамай, Əлібек екеумізді белдестіре салды. Енді күреспей көр. Əлібек екеуміз ертелі-кеш алысыпжұлысып ойнап жүрген сыралғы достармыз ғой, күресіп кеп кеттік.

	Бүкіл ауыл адамдары ентелеп, намысымызды қоздырды, екеуміз күреске шындап кірістік.

	Əлібек екеуміз күрескен сайын тең түсіп, итжығыс болатынбыз. Тағы да сөйттік. Екеуміз де өзімізге-өзіміз разы болып тұра бергенімізде бір əлеуетті қол мені тыпырлатпай, тұқыртып, Əлібекті үстіме шығара салды, мұнысымен қоймай, «Ура!», Əлібек жықты!» – деп еліріп, қолын шапалақтап жіберді.

	Мен бүкіл елдің алдында жер болдым. Тұрапбек ағайдың мұнысына таңдандым.

	Əлібек қуанар деп едім, жоқ өйтпеді, нағашы ағасын екі көзімен ата қарап тұрып:

	– Сіз мені Əлдештің үстіне қолдап шығардыңыз. Біз итжығыс түстік, – деді.

	– Тұрапбектің жосықсыздығын біраз адам аңғарыпты, шу шығарды.

	– Əй, Тұрапбек, мұның не? Бекет болғанда сен Əлдешті жығып бермек түгілі, жанына жоламас едің.

	– Бекет болайын деп тұрған бала еді ғой, шіркін!

	– Əлдеш те сондай, көресің, жақсы жігіт болады бұл.

	– Мына Тұрапбекке не істеп болады?

	Өстіп өріс алып бара жатқан сөзді Тұрапбектің өзі басты:

	– Не істейтіндеріңізді мен өзім айтайын, екі балуанды қайта күрестіру керек.

	Əлібек те, мен де шіреніп тұрмыз.

	– Мен күреспеймін! – Əлібек қолын бір сермеді – сен де күреспе!

	– Əрине, күреспеймін. Екі досты күрестіру – өшіктіру...

	– Əлдеш, дұрыс айтасың, бір дəреже қосып қою керек. Тұрапбек ағай маған жабыса кетті:

	– Дəреже деген не пəле? Айт! Амантай зып ете қалды:

	– Бұл Əлібектің ойлап тапқан пəлесі. Алданыш өстіп ақылгөйсіп сандырақтаса болды, Əлібек мұның өзі ойлап тапқан данышпан деген атақ-сымағына өстіп бір дəреже қосып отырады.

	– Қызық екен!

	– Қайдағы қызық! Жындылардың əрекеті. Тұрапбек ағай Амантайға дүрсе қоя берді.

	– Амантай, сен сөйтіп ешкімді күндеме. Əлібек пен Əлдештікі өте дұрыс. Бала осындай ойынмен өседі. Бекет те осындай қызық ойын ойлап табатын. Мəселе есепті шекілдеуікше шағатын, күрескенде бəрімізді жығатын. Əлдеш, сен де ақылды бала екенсің, күрескенде ешкімге дес берме.

	– Мен енді ешқашан күреспеймін. Бекет ағам келіп, жанында ілесіп жүргенде ғана күресемін.

	– Əбден ренжіттіпін-ау, қап! Сендер итжығыс болғансыңдар.

	– Біз сондаймыз, Əлібек екеуміз үнемі итжығыс түсеміз.

	– Бұларың дұрыс екен. Достың көңілін қалдырмаған жақсы.

	– Біз сондаймыз, аға.

	– Əлдеш екеуміздің достығымызды Бекет аға көрсе ғой, разы болар еді.

	– Шіркін-ай, десеңші!

	Əлібек екеуміздің айтқанымыз арман күйінде қалды.

	Бекет ағам соғыстан оралмады.

	Ал, ана ет қызуымен айтылған сөз де далада қалды, балалармен күреспей қайтіп жүрерсің.

	Колхоз кеңсесінің алдындағы алаңқайға тігілген киіз үйге бір кіріп, бір шығып жүріп, əртістер көрсеткен ойын да ұмыт болған, тек кім шығарғаны белгісіз мынадай əн тарап кетті:

	Аршин – малалан,

	Сүйемін, сені алам.

	Бұл əнді Тұрапбек ағалар айтса, бір сəрі, Амантайға не жоқ, жігіт болып қалдым дей ме? Қайдам, Бейсебек ағайға білдірмей, қыздарға естіртіп айтады.

	Əй, қу-ай!

	* * *

	Қазан айының ортасында қос қоржын көтеріп əкпем келді, маған деп азық-түлік, киім-кешек əкеліпті.

	Апам бар жерде мен шешеме жақсы көретінімді білдіре алмайтынмын, шешем де айналып-толғанбайтын. Апамның көрмейтіндігін пайдаланып, екеуміз де еркінсідік.

	Шешем мені құшақтап, бетімнен сүйді. Мен анамның көкірегіне бетімді бастым. Қандай ыстық едің, сен ана көкірегі!

	Жөргектегі кезімнен өн бойыма ұмтылмас болып сіңген жұпар иісің қандай тəтті еді, анашым!

	– Иісің не боп кеткен? – деп əкпем маған төне түсті. Жүрегім зірк ете қалды.

	Осы үйде жүргелі бергі екі ай ішінде үстіме су тимеген иісімнің не боп кеткенін əкпем біліп тұр, мен неге білмеймін? Мен дереу өзімді иіскей бастадым, Күлімсі иіс қолқамды қапты.

	Əкпем Жақып үйінің шайын шала ішті. Мен де аузыма апара берген кесені дастарқан шетіне қоя салдым.

	– Төреке, сіз Əлдештің шашын алып беріңіз. Мен су ысытып, бұл баланы шомылдырып, ішкиімін ауыстырайын, – деп əкпем орнынан тұрды.

	Мен басыма бір ожау су құйып, шашымды жібіттім.

	Жақып төре қолы епсекті адам ғой, Өткір ұстарасымен шашымды демнің арасында сыпырып тастады. Əкпем қолына бір шелек ыстық, мен бір шелек суық су алып, Жақып төренің қорасына кірдік.

	– Шешін, – деді əкпем.

	Шешінбек болдым, бірақ ұялып, қимылым үйлеспеді.

	– Ұялғанын қарай гөр! Айналдым сенен!

	Осылай деп көңілденіп, жейде-дамбалымды сыпырып алған əкпем шошып кетті.

	– Құдайым-ау, бұл не сұмдық?! Құрттап-биттеп кетіпсің ғой, күнім! Жар-ры-ғым! Мыналар оңбайды екен!

	Əкпемнің екі көзінен жас парлап қоя берді.

	Əкпем енді мені үн-түнсіз асығас шомылдырып, жаңа жейде-дамбал кигізді.

	Сабыр сақтады деген осы шығар, əкпем Жақып төренің өзіне де, əйеліне де ренішін айтқан жоқ. «Үйге бара салысымен, əкеңе айтамын бұл сұмдықты», – деді маған ақырын ғана.

	Қандай да бір сəуемен мені мына қорлықтан құтқара алатын əлеуеті бар əкемді «жездең» деуге аузы бармағанын түсіне қойдым.

	Өңі күреңітіп кеткен əкпем төренің үйіне кіріп, қоржынын алып шығып, маған қарап сəл тұрды да: «Жақын да бір хабар болып қалар» деп, бетін Кемер бекетіне бұрды. Аяғын санап басады, мені қимай бара жатыр.

	Иығындағы бос қоржынын жел желпілдетіп қояды.

	* * *

	Шуға көшіп түскен көрші «Кербұлақ» пен «Қарауылтөбе» колхоздарының дəл ортасына айдалаға салынған бастауыш мектепке балалар шұбырып, жаяу қатынаймыз.

	Біз бір класта оқитын «Кербұлақ» балалары – Əлібек, Амантай үшеуміз үнемі бірге жүреміз. Əлібекті ептеп те болса білесіңдер, ал Амантай колхоз басқармасының бастығы Толықбайдың баласы. Əкесі бастық Амантай – еркетотай, арсын-күрсін.

	Əлібек екеуміз – оқу озатымыз. Екеуміздің оқтын-оқтын өзімізше білім жарыстыратынымыз бар. Ондағымыз – тақпақ айтысамыз, дəптердегі, күнделіктегі бағаларды салыстырамыз.

	Қазан айының соңғы күндерінің бірінде мектептен қайтқан жолда арық жағасында отырып, қазақ тілі дəптеріндегі бағаларды салыстыра бастадық. Соның алдында ғана менің үй жұмысыма «төрт» қойылған, бұл жай қабырғама қатты батқан. Əлібек «төртті» көрген бойда қатты қуанып кетті.

	– Сен қалдың – «төрт», менікі – «бес!».

	Қаным бетіме шапты.

	– «Төртті» қойған Бейсебек ағай емес, балдызы. Ол мұғалім емес, баға қоюды білмейді.

	– Мұғалім болмаса, неге оқытады бізді? Баға қоюды білмесе, неге маған «бес», саған «төрт» қояды?

	– Ит біліп пе?

	Бастауыш мектептің меңгерушісі де, мұғалімі де Бейсебек ағайдың бір өзі. Ағай анда-мұнда жолаушылап кеткенде бізді əйелі оқыта беретін, кейінгі кездері балдызы оқытатынды шығарған. Ол, шынында, ешқандай мұғалім емес, орта мектепті бітірген қыз. Өзі жатқан бір шақар, класс қолына тиісімен, шырт-шырт етіп, бəрімізді бір шыбықпен айдайды. Аузы қаймақтай ұрысқақ қыз – Күлпəн əкпей аты-жөні жоқ тақылдап ұрсып, мазамызды алып бітетін.

	Бейсебек ағай – Амантайдың туысқаны. Амантай сабақтан гөрі Бейсебек ағайдың үйінде көбірек жүреді. Бүгін де бірінші сабаққа қатыспай, сол үйде болған.

	Күлпəн əкпей екінші сабаққа өрттей болып қызарып кірді. Столына жақындай бере:

	– Ыдырысов, тақтаға шық! – деп шəңк ете қалды. Ойымда ештеңе жоқ, тақтаға шықтым.

	– Сен сұмырай мені мұғалім емес, ит депсің ғой. Соның рас па?

	Сөзімді бұрмалап жеткізген Амантайға да, оған опоңай сеніп, жұлқынып тұрған əкпейге де ыза болып, қырсық жауап бердім:

	– Рас!

	– Не? Ойбай-ау, мына шошқаның торайы не дейді?!

	Атаңа нəлет, қайталап айтшы, рас деші!

	– Рас!

	– Сен білесің бе, мұғалімді лағнеттеген баланы не істейтінін?

	– Сіз мұғалім емессіз!

	– Енді кіммін?

	– Бейсебек ағайдың балдызысыз, Амантай албастының өтірік өсегін тыңдайтын əшейін біреусіз.

	– Мен – мұғаліммін. Мұғалімге тіл тигізген баланы соттайды. Мен сені соттатамын, түрмеде шіріттіремін. Қу құдай, шұнақ құдай, мынау бала ма, жоқ, пəле ме?

	Бейсебек ағайдың балдызының жан дауысы шығып, еңіреп жылап, мені бұрын құлағым естіп көрмеген сөздермен қарғап-сілеп жатыр.

	Балалар үрпиіп отыр, менде де ес қалмады.

	Кішкентай балаларын шұбыртып ертіп, Бейсебек ағайдың əйелі кіріп келді. Борша-борша болып жылап тұрған сіңлісін көріп, түсі бұзылып кетті.

	– Құдайым-ау, не болды сонша шыңғырып сен қызға?

	– Əкпе-ау, мына жетпегір мені «Ит» депті. Соттатамын мен мұны. Əкпе, келіңіз, екеулеп сүйреп апарып, сарайға қамап қояйық та, милиция шақырайық!

	Мен есікті бетке алып, ата жөнелдім.

	– Балалар, Амантай, қуыңдар, ұстаңдар!

	Үрейім ұшты, далаға атқып шығып, бездім. Құтқара гөр, құдайым, мына пəледен!

	Ешқандай бала қуған жоқ.

	Амантай қуғанда болатын еді. Қорқақ, өсекші, жағымпаз немеде маған тап беретін қауқар қайдан болсын?!

	Күлпəн əкпей!.. Құрысын!..

	Ертерек тауға тартуым, өз үйіме жетуім керек!

	Онда менің шекеме күн, бетіме жел тигізбес, дүниедегі ең жақын адамдарым: əкем, апам, шешем, ағам, қарындастарым, інім бар!

	* * *

	Көшенің басына кіре бергенімде, Атабек бригадир жолығып қалды. Сəлемімді алар-алмастан ол:

	– Оу, батыр, оқу қайда? – деп жабыса кетті. Мен үндемей жерге қарадым.

	– Жарайды. Түсінікті, үйіңді сағынғансың ғой. Онда дайындал. Əне күні маған Қалекең: «Əлдеш ауылға келем десе, ат бергін», – деп еді, соның орайы келіп тұр. Ертең Мəтіғұл тауға жүреді екен, ат берейін, соған ілесіп, аулыңа барсаң болады. Қайтесің, барасың ба? – деді бригадир.

	Адамның көктен сұрағаны жерден табылады екен ғой, өлердей қуанып кеттім:

	– Барамын!

	– Онда Мəтіғұл атаңа барып, келісіп қой, мен де айтармын. Кететін кезіңде сарайға бар да, Кенбай торыны ұстап мін.

	Мен қуана келістім:

	– Мақұл!

	Мына жақсылықтың төркінін бірден аңғардым.

	* * *

	Мəтіғұл атай, шыныда да, тауға жүрмек екен, мені ерте кетуге қуана келісті.

	Ертеңіне Мəтіғұл атай Кенбай торыны сарайдан өзі жетектеп келіп, Жақып төренің есігінің алдына көлденең тартып, менің көрпе-жастығымды қыр арқасына жаймалап салып, белінен кендір жіппен бір тартып, мені қолтығымнан көтеріп, үстіне дік еткізіп отырғызды.

	– Қалқабайды қойшы, сені жөндеп апармасам, қыздан ұят, – деді атай содан соң.

	Мұнысы – менің əкемді күйеусінгені, шешемді қарындасым деп жақын тартқаны.

	Тегі менің əкеммен бұл сиқымда қалжыңдаспайтын адам жоқ. Əкем жабыла қалжыңдап жатқандардың бір де біреуіне бой бермейді, бəріне сөз тауып, қалжыңмен қатырып жауап қайтарады. Мəтіғұл атай құсап сыртынан қалжыңдап жататындар қаншама.

	Жаман – бір үйге, жақсы – бүкіл елге күйеу.

	Шіркін, бұрынғылар өстіп өмірде болатын барлық жағдайға арнап өң тапқыр сөз айтқан ғой. Бізге тек көңілге тоқу қалған. Əлбетте, өнеге ету керек.

	Мəтіғұл атай екеуміз ауыл сыртына шығып, Кербұлақты бетке алдық.

	Тауға баратын жол теміржолды жағалап отырады. Былай ұзай бере, Мəтіғұл атай мені торы тайға мінгізіп, өзі торы атқа мінді. Торы аттың китің жорғасы бар, мүмкін соны жақсы көрді, мүмкін мені торы тайға жеңіл болады деді. Мейлі ғой, үлкендердің айтқаны болады.

	Мəтіғұл торы атты жорғалатып, мен торы тайды дікдік желгізіп, кəдімгідей суыт жүріп келеміз. Кемер бекетінен өте бергенімізде бізді ауыр жүк пойызы қуып жетті. Паровоз біздің тұсымызға жете бергенде торы ат жалт беріп үркіп, ала қашты. Машинистерге ойын керек болды білем, паровозды қатты өкіртіп, пысылдатып бу жіберді. Аппақ бу бізге қарай шуда жіпше шұбатылып, лап қойғанда торы ат жатып кеп мөңкіді. Мəтіғұл атай торы аттың омырауынан қамшымен тартып-тартып жіберді.

	Торы тай былқ еткен жоқ. Мəтіғұл торы атқа ұрсып келеді:

	– Қартайғанша ес кірмеген сорлы. Өлгенше тулағаны несі ей! Апыр-ау, дардай ат та өстеді екен-ау! Сонша есі кеткенше есірді-ау! Енді үркіп көрші, əкеңді көзіңе көрсетейін!

	Мəтіғұл атай торы атқа біраз кіжініп алып, торы тайын мақтауға көшті:

	– Қарашы, мына қаршадай тайды. Бұл – теміржол бойының малы. Пойыздан қорқуды білмейді. Керек болса, бұл парабозбен тебісіп ойнайды. Торы тай – нағыз мал!

	Торы жорға Мəтіғұл атайдың қаһарынан қорықты ма, жоқ үйренейін деді ме, пойыз жақындағанда еліріп тықыршығаны болмаса, үркіп ала қашқанды қойды, қайта китің жорғасын үдете түсті. Ал торы тайдың жорғасы жоқ, жайсыз, ірі желісі бар. Екі қара саным талып, басым зіркілдейді. Мейлі, бəріне көнемін, тек ауылға жетсем болды. Түрмеден құтылдым, сотталмайтын болдым, оқу қалды. Оқу керек! Бірақ Бейсебек ағайдың балдызының ес-түссіз бет-жүзін қайтып көргім, жаман, лағнет сөзін естігім келмейді. Бейсебек ағай бұл жайды естігенде не деді екен? Мен – мектептің маңдай алды оқушысымын. Ағайдан ұят болды. Абайламай сөйлеп, арандап қалғаным-ай, қап!

	Маған енді қайтар жол жоқ.

	Жездемнің Атабек бригадирден маған ат сұрағаны орынды. Əкпем бара салысымен ел аман, жұрт тынышта менің азып-тозып, құрттап-биттеп жүргенімді айтқан.

	Жездеме менің оқығаным, келешекте зиялы азамат болғаным керек.

	Келешекті ойлаған жақсы, бірақ адамды, əсіресе, баланы бір күн де бейшара етуге болмайды.

	Бір біз деп өмір сүріп келе жатқан менің əкем мұны жақсы біледі, мені Шуға қайтып жібермейді.

	Далауыздағы Бекен қойшының үйіне бесін əлетінде жеттік.

	Мəтіғұл атай торы атты мама ағашқа байлап жатыр.

	Мен де торы тайдан түсе бердім, сол сəт Кербұлақтың басындағы Шатыртөбеге көзім түсіп кетті.

	Біздің үй Шатыртөбеден сəл төменіректе, Барлыбайда. Біздің үйдің адамдары не істеп жатыр екен? Жүрегім тоқтап, тұла бойым ұйып сала берді. Мен Шатыртөбені көріп тұрып, оның етегіндегі үйіме жетпей тынбайтындығымды сездім.

	– Ата, мен кете берейінші ауылыма.

	– Қой, ұят болады. Айша апаң, Əміржан мен Қалқабай айтпай ма, «Мəтіғұлдың мұнысы несі, баланы жалғыз жібергені?» – деп.

	– Айтпайды, қайта қуанады.

	– Айшаны сағынғансың-ау.

	– Сағындым.

	– Онда бара ғой. Тоқташы, адасып жүрмейсің бе, əйтеуір!

	– Ой, ата, бұл Кербұлақ қой. Туған жер!

	– Иə, дұрыс айтасың, Алданыш, адам туған жерінде адаспайды.

	Атай мені торы жорғаға Шудағыдай екі қолтығымнан көтеріп мінгізді.

	– Ал, жолың болсын, бара ғой. Апаңа, жездеңе, əкпеңе сəлем айт!

	Торы жорғаны тебініп, алып-ұшып келемін. Үйге тезірек жетуден басқаның бəрі ұмыт болған.

	Мұрыннан шыға келгенімде менің көзіме алғашқы болып көрінгендер Іздəн мен Бағдаш болды. Іздəн үйге жүгіріп кіріп кетіп еді, үй іші тайлы-таяғымен топырлап есік алдына шықты. Бəрі шүпірлеп келіп, мені аттан түсіріп алды.

	– Түу, балам-ай, құры сүлдерің қалыпты ғой!

	– Сонша азғаны-ай!

	– Бүйткен оқуы құрысын!

	Азғаным рас, бірақ оқу құрымасын! Əкпе, мен қаншама қорлық көрейін, оқуды тастамаймын. Оқудан қалу – қатарыңнан қалу.

	– Мен оқимын!

	Мен жылап жібердім.

	– Оқисың. Енді Шуда емес, Көкқайнарда оқисың. Біраз ес жиып алшы, содан соң Бүбісара əкпеңнің үйіне алып барамын, сонда оқисың. Əбусағат бажа – селсебет, қай уақытта апарсам да алдырады оқуға.

	Қуанып кеттім: мен енді Бейсебек ағайдың балдызының алдын көрмеймін. Бейсебек ағай, кешіріңіз! Жоқ, тұра тұрыңыз, мен сізден несіне кешірім сұраймын? Сіз мұғалім емес балдызыңызға неге оқытасыз бізді? Оныңыз Амантайдың өтірік өсегіне бола, мені аямай жəбірлемеді ме. Менің бар айтқаным: «Ит біліп пе?» Амантай: «Алданыш сізді ит деді», – деп жеткізді. Ағай, мен сіздің балдызыңыздай долыны əлі көрген емеспін. Балдызыңыз мені кəдімгі бір іздері, сұрары жоқ бала құсатып, бейшара қылғысы келді. Кешірерсіздер, мен – бір топ жанның бетіне қараған бес тасымын. Мені бұлар ешкімнің жəбіріне бермейді. Үстіме анау-мынау тұрмақ, шаң жуытпайды.

	Жезде, мені ертерек апара гөр оқуға!

	* * *

	Күз – қарбалас шаруаның кезі.

	Жездем диірменді əкпеме ұстатып, өзі ұста дүкенін істетіпті.

	Күзгі жауын-шашын өзен суын молайтқан, тоспаның көмейі ашық. Диірмен тəулік бойы зыр қағып тұр. Сонда да диірменнен адам үзілмейді. Қыс қамын ойлағандар қап-қап ұн тартқызып алғысы келеді де.

	Əкпем кезекті қатаң сақтайды екен. Сөйтсе, ұнын дереу тартқызғысы келгендер жездемнен жəрдем сұрайтын көрінеді. Сондай біреуге жездем айтыпты деген мына бір сөз ел арасына тарап кетіпті.

	Мен диірменші емес, Əміржан – диірменші.

	Соқ, Байбағыс, соқ!

	Жігіт болсаң, темірмен егес,

	Ұсталыққа үйір болшы.

	Соқ, Байбағыс, соқ!

	Менің əкем ақын емес, көкейдегі сөзін айтқан.

	Өлең сөзі құдіретті болады-ау тегі, осыдан кейін диірменге келгендер ұста дүкеніне қарай жүгірмейтін болыпты. Арықтағы су деңгейі сəл төмендеді болды, əкпем арық жағалап келуге Шəкен екеуміздің қайсымыз көзіне бұрын түссек, соны жұмсайды. Арық бойында құлақ көп еді, соның бірін болмаса, бірін су жырып кетіп, арықтағы су əлсіреп, диірмен тоқтап қалатын. Сондайда қолға кетпен ала салып, талай арық жағалай жүгірдік қой, шіркін!

	Диірменді жүргізуге үй ішімізбен жабылатынбыз. Еңбек өтеледі, бір пұт ұннан бір килограмм қалда аламыз.

	Осы қалда əлдебіреулердің ұйқысын қашырыпты. Біздің қарнымыз тойып, нан жегеніміз ұнамаған көре алмас колхоз басқармасының төрағасына арыз айтыпты.

	Күндіз диірменге колхоз бастығы Толықбай ағай келіп кеткен.

	Кешкі ас үстінде жездем:

	– Бастық диірменді алатын болды, – деді. Аспаннан жай түскендей болды.

	Апам жұлып алғандай:

	– Неге өйтті? Балалар жеп отырған нанынан айырылатын болыпты-ау! – деді.

	Əкпем əңгімені одан əрі тереңдете түсті:

	– Енді қайтіп күн көреміз?

	Жездем бұл қауіптің бəріне əлдеқашан бекініп алған екен, жайбарақат рай танытты:

	– Диірмен – колхоздікі. Не істеймін десе, бастықтың еркі. Екі диірменді де Костя ұстайтын болыпты. Мен қорықшы болатын болдым. Астыма ат береді. Кербұлақтың басын қоримын бөтен малдан.

	Жездемнің теңдессіз ұсталығының, түгел отбасымыз болып бір кəдесіне жарауымыздың арқасында күндізтүні бір тынбай жүріп тұрған диірмен Костя атайға өтті.

	Өз үйіміздей болып кеткен ескі диірменге біздің үйдің адамдары бас сұғуды қойды.

	«Бастықтың мұнысы несі, екі диірменді неге біздің əкемізге емес, Костяға ұстатады? Костядан біздің əкеміздің ұсталығы кем болғаны ма сонда?» – деген ой көпке дейін көкейімнен кетпей қойды.

	Неге екені есімде қалмапты, қандай да бір себеппен маған əкемнің екі алақанын жайып көрсетіп тұрып айтқаны бар.

	– Екі қолға – бір еңбек. Мені бұл күнге жеткізген – осы екі қолым. Сендерді асырауға əлі де əлеуеті жетеді бұл қолдардың. Диірменші болайын, басқа болайын, бəрі – уақытша, ұсталығым – түпкілікті.

	Тегі, бұл үлкендер – керемет, қарашы, өзі біліп, дүдəмал ойымды быт-шыт қылды.

	Əкемнің əр саусағы анау-мынау адамның білегіндей, қолы қандай əлеуетті еді.

	Костя атайдың үйі көшіп келіп, иесіз тұрған Шойбектің тамына кірді.

	Костя атайдың отбасы да біздікіндей көп балалы екен. Ғажабы – балалары біздермен түйдей құрдас. Ваня Шəкенмен, Слава менімен, Вова Ізданмен, Лена Бағдашпен, Катя Бекежанмен жасты.

	Костя атай мен Маруся апай қазақшаның басын жарып, көзін шығарып сөйлейді, ал балалары бізді жаңылдырады.

	Сөйтіп, Барлыбайда үш үй бармыз енді. Ескі диірмен жүріп тұр.

	* * *

	Менің көңілімді сұрап, Құстүтін нағашыларым келіпті.

	«Нағашы» дегенім – Құстүтін аға, ал «лар» дегенім –

	Шындаркүл жеңгем мен Рахиза.

	Құстүтін – менің нағашы атам Ыдырыстың туған інісі, Шындаркүл – оның əйелі, Рахиза – екеуінің қызы, егер шынына келсек, ол – менің қарындасым. Рахизаны емшектен шығар-шықпай жатып, нағашыларым бауырына басқан.

	Нағашымды мен «аға» – деймін. Мен Құстүтін ағаның жеңгесінің – апамның баласымын ғой, Шындаркүл – жеңгем.

	Екеуінде бала жоқ, бір ұл, бір қыздары болған екен, шетінеп кетіпті.

	Алдыңғы жылы, Рахиза емшектегі кез, əкпем нағашымның ауылына колхоздың қойын саууға барған. Əкпем: «Қой сауғанда балаға қарайды», – деп мені ертіп алған.

	Əкпем саулық қойларды қосақтап, ұзыннан-ұзақ тізіп қойып, басынан түсіп, аяғына шыққанша ештеңеге қарайлауға мұршасы келмей, бір тынбай сауады. Мен Рахизаны ойнатамын, жыласа жұбатамын.

	Тамыз айының басында қой сауу тоқтатылды.

	Біз қайтуға жиналдық. Кенеттен мынадай əңгіме өріс алды:

	– Əміржан, Рахизаны бізге тастап кет!

	– Сөйт, əке қыз!

	Əкпеме ағасы мен жеңгесінің мына сөздері ауыр тиді, ештеңе дей алмай, есеңгіреп қалды.

	– Əлгі кісі не дер екен! Əлгі кісі – менің əкем.

	– Қалекең ештеңе демейді. Бекежанды берем деп жүріп, ақыры қимады. Енді Рахизаны бергеніңе қарсы болмас.

	Рахиза Шындаркүл жеңгемнің алдында екі көзі жайнап, бізге қарай талпынып отыр. Үкінің балапанындай сүйкімді. Қалай қиып тастаймыз? Əкпем бермес!

	– Əлдеш, жүр, кеттік!

	Біреу төбеме суық су құйып жібергендей болды, жүрегім дір ете қалды.

	– Əкпе!..

	Мен жыладым ба, Рахиза жылады ма Мен үнсіз жыладым.

	Рахиза шыңғырып жылады.

	Біздің тастап кетіп бара жатқанымызды кішкентай жүрегі сезді-ау!..

	Əкпем артына қарамады, шамасы тез ұзап кеткісі келді, аяғын жылдам-жылдам басады.

	Мен де сөйттім, адымымды керіп бастым.

	Рахизаның шыңғырған дауысы көпке дейін естіліп тұрды.

	Жолда əкпем екеуміз бір-бірімізге жақ ашқанымыз жоқ. Білемін, əкпем керемет қатты қиналып келеді.

	Баласыз екі мұңлықтың – ағасы мен жеңгесінің бауырын жылытқысы келді, əрине, əкпемнің. Апам мен жездем қош көре ме мұнысын?..

	Үйге келсек, бізден басқалар түгел дастарқан басында отыр екен.

	Бекежан бірден Рахизаны жоқтады:

	– Рахиза қайда? Келе ме?

	Əкпем шарт кетті, Бекежанның құйрығынан шапалағымен осып жіберді.

	– Құртымдай болып алып, бауырмалын қарай гөр, ей, мұның! Саған керек бауыр маған да керек. Келмейді Рахиза. Мен оны нағашы атаң мен нағашы апаңа беріп кеттім. Енді ол – солардың қызы. Екі сорлыны аясаңдар етті!

	Əкпем Рахизаны ағасы мен жеңгесіне беріп кеткенін осылай хабарлады. Өзінің де іші удай ашитынын, бірақ осылай істеу керек екендігін білдіруге мəжбүр болды.

	Бекежан, əрине, түкті де түсінген жоқ, құры əшейін құйрығының ауырғанына жылап отыр.

	Үлкендер, əлбетте, бəрін түсінді. Ешқайсысы лəм мим деген жоқ.

	Рахиза өстіп нағашы атасы мен нағашы апасының қызы болған.

	Екі жылдан бері Рахизаны көргенім – бүгін.

	Рахиза бөтен болып кетіпті, апасының бауырына тығыла береді.

	Іздəн мен Бағдаш, Бекежан ойнамақ болып жақындап еді, бір үйде жалғыз өзі өсіп келе жатқан тақыс екен, аттонын ала қашып, шыңғырып жылады.

	Мұнысы бірге туған бауырларын көкіректерінен итергендей болды. Жүрекке батады.

	Біздің үйдің үлкендері Рахизаны жақсы көретіндіктерін білдіре алмай, жасқаншақтай берді.

	Жездем:

	– Шалдың қызы, келші бері! – деп еді, Рахиза қанатын жайып, жездеме емес, атасына ұмтылды.

	Жездем біртүрлі мұңайғандай болып қалды.

	Нағашы атамыз бен нағашы апамыз Рахизаны керемет жақсы көреді екен, «қыңқ» десе, асты-үстіне түсіп, айналып-толғанып, жік-жапар болады.

	– Құдайдың бере салғаны!

	– Айналдық сенен, атасынан айнымайды!

	Бəрін біліп отырмын. Рахизаны екеуіне құдай емес, əкпем берген. Рахиза Құстүтін ағадан емес, əкемнен айнымайды. Егер Рахиза шешесіне тартса ғана атасына тартар еді, жоқ, əкесіне тартқан, ақ құба.

	Өз бауырымыз өзімізге жат болыпты. Қайтеміз, көнеміз. Өйткені Рахизаны бұл халге душар еткен оның ең жақын адамы – анасы. Ана өкіміне ешкім араша бола алмайды.

	* * *

	Біздің нағашы атамызды жұрт «Жалмауыз» – дейді. Бұл – «Жалмауыз кемпір» дейтіндегі жексұрын «жалмауыз» емес, нағашымыздың ер мінезіне, «аспандағыны алмап, жердегіні жалмайтын» əбжілдігіне сүйсінген құрдастары таңған ат.

	Нағашымның ерлігі жөнінде елден естіген бір əңгіме бар еді, осындай көңілді отырғанда соның жайын өзінен сұрағым келіп кетті.

	– Аға, соғыста сіздің тұтқынға түсіп, Германияға айдалып кете жаздағаныңыз бар екен ғой. Сол рас па?

	– Рас. Бірақ ол сендер қызығатын əңгіме емес.

	– Сонда да айтыңызшы.

	– Несін айтамын, əртподгөтөпкенің кезінде жаныма бомба жарылып, есімнен танып құлап қалыппын. Көзімді ашсам, маған еңгезердей бір неміс төніп тұр екен, алдына салып айдай жөнелді. Тұтқын болдым.

	Содан көп өтпей, өң тұтқындарды пойызға салды. Еміс-еміс ұққаным – Кермəнға апарады екен. «Құдай, өзің жар бола гөр!» – деуден басқа қолдан келер түк жоқ пенде болып кете бардық.

	Жүк вагонда келеміз. Ортадағы есік алдында аптаматын көлденең ұстап, күзетші неміс отыр.

	Мен күзетшіге таяу орналасқанмын, бір уақытта қарасам, немісім басы салбырап, қалғып кетіпті.

	Құдайдың бергені – осы!

	Немісті аптамат-саптаматымен қапсыра құшақтап көтеріп алдым да есіктен сыртқа қарай бір-ақ атылдым. Пойыз биік жерде келе жатыр екен, жерге топ ете түсісімен ылди қарай аунай жөнелдік. Сайдың табанына жеткен бойда атып тұрып, неміске қарасам, рас-өтірігін қайдам, өлген кісі құсап сұлық жатыр. Аптаматын ала салып, екі-үш өшірет бергім келіп бір тұрдым да, «Əй, қойшы, иттің қанын жүктеп қайтейін» – деп зып беріп, қалың орманға кіріп кете бардым.

	Жездемнің нағашыммен ептеген қалжыңы бар, сонысы ұстады ма, жоқ разы болып кетті ме:

	– Қайран жалмауыз-ай! – деп дауыстап жіберді. Мен таңданып отырмын: нағыз көзсіз ерлік қой!

	– Əлдеш, Құсекеңнің қанша жасында «жалмауыз» атанғанын естіп пе едің?

	– Жоқ.

	– Ендеше, соны сұра бұл кісіден.

	– Сұрайтын не бар, оны елдің бəрі біледі.

	– Сонда да айтыңыз, өз аузыңыздан естісін Алданыш.

	– Айтсам, айтайын. Дəл осы сенің жасыңдағы – 12–13-тердегі кезім. Балаларды да шөп шабысқа шығарған, шөмеле саламыз. Түсте шаршап келіп, елмен бірге көз шырымын алайын десем, Əлім атай арқасын қасытады, құяңын бастырады. Күнде сол, əбден ығыр болдым. Бұл азаптан қалай құтыламын деп дал болып, атамның арқасын қасып отыр едім, бел омыртқасының үстіндегі үлкен жараға көзім түсті. Қалтамда өткір бəкім бар болатын, соның ұшымен жараның аузын түртіп кеп жібердім.

	– Ойба-а-ай! Өлтірді-өлтірді! Жалмауыз! Бұл бала емес, жалмауыз екен! – деп Əлім атам орнынан атып тұрып, тапырақтап секіріп жатты.

	Содан əуелі шөпшілер, одан соң бүкіл ауыл мені

	«Жалмауыз», – деп атап кетті.

	Бір ғажабы осыдан соң Əлім атаның көптен қинап жүрген сыздауығы жазылып кетті.

	Енді ұққандай болдым, нағашымды ел осындай елден ерек қылықтары үшін «Жалмауыз» – дейді екен ғой.

	Нағашыларым көңілді аттанды. Ерлі-зайыпты екеуі Рахизаның бізге бөтен болып кеткеніне қуанып барады.

	Біздің үйдің үлкендері Рахизаның жатбауыр болғанын жақтырған жоқ, бірақ оларын білдірмеуге тырысты.

	Өз басым Рахизаны қатты аядым. Айналайын қарындасым, нағашы атаң мен нағашы апаңның қуанышы болыпсың, ал өзің бақытты болар ма екенсің?! Сенің бақытың біз – ағаларың, əкпелерің ғой. Бізді ұмытпа, іздейтін бол! Біз сені ұмытпаймыз, сен əр кез əрқайсымыздың жүрегіміздесің.

	* * *

	– Ассалаумағалайкүм, батыр! Бұл не жатыс екі аяқты созып тастап?

	Нағашыларым кеткен күннің ертеңіне түс əлетінде үйге Төлеуіш аға өстіп сөйлеп кірді.

	Төлеуіш аға – Құстүтін нағашымның інісі, сұңғақ бойлы, əдемі жігіт. Өгіз арба айдайды. Қос өгіз жеккен үлкен ырдуан арбамен таудағы малшыларды бір жерден екінші жерге көшіріп жүреді. Сондай бір сапарға кетіп бара жатып, менің көңілімді сұрауға əдейі бұрылыпты.

	Бұл кісі мені жақын тартып тұрады. Онысы – мені «бөкейсінгені».

	– Шəкен – күнту, жиен, Əлдеш – бөкей, інім, – деп қоятыны бар.

	Мұндай сөзді есту мені қайта күнту ете түседі. Мен шынымен бөкей болайыншы, Төлеуіш аға да, басқа да менің кім екенімді кəдімгі бір біреу сұрап жатқандай тергеп айта бермес еді. Мейлі, не десе, о десін, мен – күнтумін.

	Шай ішіп, дастарқан жиналған соң Төлеуіш аға екеуміз оңаша қалдық.

	– Əлдеш, ішің пысып жатыр ма, онда мен саған бір өлең оқып берейін, – деді Төлеуіш аға.

	– Оқыңыз.

	– Оқиын.



	ҚЫРСЫҚ

	Қырсықтың түрі-басы жаман екен,

	Қолы жоқ, аяғы жоқ адам екен.

	Ойлайтыны қастандық пəлекеттің,

	Жасайтыны жамандық надан екен.

	Сол қырсық: «Ақыл айтам, тыңда», – деді,

	«Мойныңды еш шаруаға бұрма», – деді.

	«Тырайып төсегіңде ұйықта да жат,

	Ешқашан түске дейін тұрма», – деді.

	«Жаныңды тыныш көздеп жатқын», – деді,

	«Əмісе оңай дүние тапқын», – деді.

	«Біреуден жақсы нəрсе көре қалсаң,

	Алдап ал, болмаса ұрлап қаққын», – деді.

	«Насыбай ат, темекі тартқын», – деді,

	«Күнəға шаш етектен батқын», – деді.

	«Жалғыз атың бар болса, аямағын,

	Тойып ішер араққа сатқын», – деді.

	«Еңкейіп жерден тал шөп алма», – деді,

	«Той-жиыннан өлсең де қалма», – деді.

	«Қолыңды аямай сал қойған асқа,

	Түк қоймастан сыпырып жалма», – деді.

	– Аға, оқымай-ақ қойыңызшы!

	– Неге?

	– Жаман екен?

	– Не жаман, өлең бе, қырсық па?

	– Қырсық.

	– Өт-те дұрыс айтасың, қырсық – жаман, оңбаған. Ол адамды жаман бол деп үгіттейді. Оның айтқандарынан аулақ болу үшін осы өлеңді білу керек. Мен осы өлең қолыма түскелі бері басқаша өмір сүре бастадым, қырсықтың айтқандарын жасамауға тырысамын. Бұл өлеңді түсінген адам сөйтеді. Жалпы мен айтар едім: өлең сөзді көп оқы, жатта. Мə, мен саған мына бір дəптерді беріп кетейін, оқып шық, қайтарда аламын.

	– Жарайды.

	Əркім бір ұстап, сырты кірлеген ескі дəптерді қолыма алған бойда сыртындағы «Күнту Сауытбек ақын» деген жазу көзіме оттай басылды.

	– Немене, қадала қалдың? – деді Төлеуіш аға.

	Мен үндемедім. Нені меңзеп тұрғаны белгілі. Төлеуіш аға мені «бөкей» дейтінін ұмытып кетіп айтты бұл сөзін, ал мен күнту екенімді ешқашан ұмытпаймын. Кім маған қаратып қандай сөз айтсын – еркі, мен – күнтумін.

	Сауытбек ақын – күнту.

	Əкем күнтуден шыққан Жидебай шешен мен Сауытбек ақын жөнінде талай əңгіме айтқан.

	Төлеуіш аға кете салысымен, дəптерге үңілдім.

	«Сауытбек Ұсаұлы – Ашаның алты салының бірі.

	Руы – күнту.

	Күнтуден қара сөзде ешкімге дес бермеген Жидебай шешен де шыққан. Ол да Ашаның алты салының біреуі болған.

	«Жидебай айтыпты», «Сауытбектің əні», «Сəукеңнің өлеңі» деген сөз көп. Төменде соның бірі ғана əңгімеленеді.

	Сауытбек кедей жігіт екен, ақындығымен аты шығыпты. Даңқы жер жарып тұрған жігіт Шудағы аз ғана қыпшақтың Өтелбай дегенінің қызы Ақбөпе аруға ғашық болады.

	Ақбөпе де Сауытбекті сүйеді. Қалыңмал беріп алуға тігерге тұяғы жоқ Сауытбек Ақбөпені алып қашпақ болып сөз байласады. Сөйтіп жүргенде қапы қалады. Ақбөпені əкесі жылап-сықтағанына қарамай, Қордайдың жанысы Тантай байға тоқалдыққа ұзатып жібереді.

	Бұл хабарды кеш естіген Сауытбек қуып барып, Ұланның тұмсығында түнемелдеп жатқан көшке батып бара алмай, адам жұмсап, Ақбөпемен оңаша кездесіп, мауқын басады. Бұдан əріге қос ғашықтың мұршасы жоқ еді.

	Амалы таусылып, сағы сынған ақын сол маңдағы Аралтөбе деген жерде отырған ақша елінің Күдері деген бай адамының үйінде ру басылары Сəлімбай мен Сақпантайға шағынып, «Ақбөпе» дастанын жылап отырып жырлайды.

	Мынау сол – «Ақбөпе» дастаны».



	АҚБӨПЕ

	(Дастан)



	Аралтөбе басында бес үй отыр,

	Ақбөпеден айырылып несіне отыр?

	Əлдеқашан бір ойран етпес пе едім,

	Кедейшілік қолымды кесіп отыр.

	Айтып жүрген Саукеңнің жыры, кəне,

	Бастан-аяқ келіскен сыры, кəне?

	Ақбөпеден айырылып қалғаннан соң,

	Тұмсығында Ұланның ұлығаны.

	Қалғаным ба Ұланның жотасында,

	Ғашық болдым Ақбөпе ботасында.

	Кемшілік боп кедейлік соққаның ба,

	Жарамадым Ботаның қолқасына.

	Қаңғып қалдым далада қолым жетпей,

	Ашадағы жақсыға сөзім өтпей.

	Малым жоқ, ақшам да жоқ биге берер,

	Жүрекке тиіп барад жанған өрттей.

	Қаңғып қалдым қол жетпей боз далада,

	Күлкі-мазақ болдым ба бозбалаға.

	Кезендің кердең заман кедей үшін,

	Қолда жоқ қайрат-қуат жол бола ма?!

	Құрттың ба шаруаның қысқалығы,

	Жаз айында киемін қыстағыны.

	Өткен күзде бір қырға шықпақ боп ем,

	Жоқ етті болыс-бидің іштарлығы.

	Болысыма беретін атым да жоқ,

	Биекеме өтетін парқым да жоқ.

	Бір атаның баласы бəрі кедей,

	Атсалысар ауқатты жақын да жоқ.

	Бөрі жеген Ақбөпе болдың лақ,

	Айыра алмай, Ұланда қалдым жылап.

	Елу қара берді де бай əкетті,

	Бес қара таба алмадым басын құрап.

	Ақбөпе, торғай болдың жылан сорған,

	Қаңғырып, ажыратпай, қайттым жолдан.

	Басқа тұрмақ, мінерге жалғыз ат жоқ,

	Не келер жылағанмен енді қолдан?!

	Қош бол, Бөпе, көрем бе, көрмеймін бе,

	Айналып келемін бе, келмеймін бе?

	Бөпе, сенен болса егер, немді аяр ем,

	Елу тұрмақ алпысты бермеймін бе.

	Тыңдайтұғын бар болса, əділ заман,

	Басты тігіп жолыңда өлмеймін бе!

	Қош бол, Бөпе, ақ Бөпе, алтын Бөпе,

	Жақсы туған жайдары, жарқын Бөпе!

	Малды артық баладан бағалаған,

	Қайтерсің бұл қазақтың салтын, Бөпе?

	Үш жыл жүрдім соңыңда үміт артып,

	Таппадым еш нəрсенің шартын, Бөпе!

	Тұсымдағы жігіттің

	Сауықта мен серкесі.

	Ауылдың əрін кіргізген,

	Қыпшақтың сен ең еркесі.

	Шеңгелге шыққан қызыл гүл,

	Өтелбайдай момынның

	Туылған аппақ бөпесі.

	Малға сатты зарлатып,

	Үстіне беріп əйелдің,

	Билердің қызсын шекесі.

	Жиырма жеті жасында

	Сауытбектің қиылды

	Кедейліктен желкесі.

	Азаға салған тайлақтай

	Жетекте кеттің байланып.

	Саудагердің малындай

	Бір жерден жылжып бір жерге

	Базарға кеттің айдалып.

	Ықтиярлы заман жоқ,

	Арыстанның аузында

	Босқа кеттің шайналып.

	Бір басыма – бір көзім,

	Жете алмай қалдым зар жылап,

	Тентек қойша айналып.

	Екеуміз де туыппыз

	Əділетсіз уақта.

	Кедей өтті жылаумен

	Қолы жетпей суатқа.

	Жаман да болса бай ұлы

	Ойнаған кез шуақта.

	Екеуміздей қол қысқа

	Жылай-жылай күнбе-күн

	Көз жаспен бетін жуад та.

	Баянсыз өткен бұл дүние,

	Кедейге жоқ жақсылық,

	Ақша мен мал қуад та.

	Əйел үсті бір байға

	Қордайға кетті зар жылап.

	Қақпанға түскен қасқырдай

	Қол байлаулы мен қалдым,

	Жылап-сықтап шырылдап.

	Өтесің де қайғымен,

	Жөн білмейтін бір тентек

	Тоқал десе қалжыңдап.

	Орнына кеттің байталдың,

	Ақша мен малға сатылып,

	Жібек жалды арғымақ.

	Қалған жерім қаңғырып

	Жадыраның даласы, Əулиеата,

	Пішпектің Екі дуан арасы.

	Күні құрысын кедейдің,

	Болмаса отыз қарасы.

	Сауытбек қалды сандалып,

	Бір қызға жетпей шамасы.

	Қара баста ерік жоқ,

	Əйел жатыр сатылып.





	Қу заманға қарашы,





Жүрегімнен оқ тиіп,

	Ұлып қалдым далада,

	Дүниеде бітпес жарасы,

	Ит-құс боп ұлып, əн салып.

	Патша зұлым болған соң,

	Естілер кімнің наласы?

	Өз балаңды саудалап,

	Сол жеріңді қайтейін?

	Бойға сіңген бұл ауру –

	Қазақ атамның шаласы.

	Жылап қалдым далада,

	Ем таба алмай жараға.

	Өксіп-өксіп жылаймын,

	Ұқсадым сəби балаға.

	Артыңнан қуып іздедім,

	Қолда қару, ақша жоқ,

	Кім жүреді араға?

	Үш жыл еткен еңбегім,

	Босқа кетті далаға.

	Малға болса кедеймін,

	Сөзімді қулар ала ма.

	Жоқтап жылап өтермін,

	Өле-өлгенше зар жылап,

	Күлкі боп бала-шағаға.

	Қош бол, Бөпе, не дейін,

	Атадан туа кедеймін.

	Алысқа кеттің айдалып,

	Енді қайтып көрмеймін.

	Ете алмадым жігіттік,

	Уəдеге мəрт болдым,

	Оныңды қашан өтеймін,

	Жылап-сықтап өтсек те.

	Көп жиылған жиында

	Соры да жалғыз көмейдің».

	Дəптерді оқып шығып, ойланып отырып қалдым. Неткен зарлы өлең еді! Əттеген-ай, сүйгеніне қосыла алмай, зар жылаған екен-ау Сауытбек ақын! Өзіне осындай өлең арналған Ақбөпе өте сұлу қыз болған екен де.

	Бұл дүниеде Сауытбек ақын да, Ақбөпе ару да жоқ,

	«Ақбөпе» дастаны бар. Сауытбектің зарлы əні – «Ақ-бөпе» бар.

	Адам өтеді өмірден. Оның өлеңі, өнері қалады мəңгіге.

	Мен де неге осы Сауытбек атам құсап өлең шығармаймын?

	Сонда мен кімге ғашық болып зарлаймын? Тоқта! Базаркүл ше?

	Мен, міне, аяқтың азабын тартып жатырмын. Ол Шоқпарда оқып жүр.

	Базаркүлді де біреу Ақбөпе құсатып мал беріп, алып кетсе, қайтемін?!

	Жоқ, өйтпейді. Қалыңмал деген құрыған. Қыз қазір өз сүйгеніне барады. Базаркүлдің сүйгені кім?

	Базаркүлді біздің кластағы балалардың бəрі жақсы көреді. Мен ше? Мен де жақсы көремін.

	Базаркүл!

	Сауытбек атам «Ақбөпе» – деп еңіресе, мен «Базаркүл» – деп жылаймын.

	Менің көзіме шынымен жас үйірілді.

	Базаркүл, сен Шоқпарда оқу оқып,

	Жүрсің-ау көп білімді ойға тоқып.

	Аяқ сынып жатырмын сүйретіліп,

	Жаман ойлар жүдетті миды шоқып.

	Базаркүл, сен ешкімге алаң болма,

	Құдайым түсірмесін жаман жолға.

	Тілегім: жақсы оқып, бұралып өс,

	Бастап жүрсін арманың адам болға.

	Сауытбектің ой салды əні төккен,

	Сақ болғын қу Мəтен мен Əлібектен.

	Бұл аяқтың қорлығы өтті маған,

	Күресерге дəрмен жоқ əлі көппен.

	Ойбай-ау, бұл не сұмдық! Өлең төгіліп барады. Жаза берсем, көсіле беретін түрім бар. Қой, тоқтайын. Маған ғашық болу əлі ерте. Базаркүл талшыбықтай бойжеткен, мен бозым жігіт боламыз. Сонда жазамын мен Базаркүлге арнаған өлеңдерімді.

	Өлең жазу үшін Сауытбек ақын құсап қайғы жұту керек шығар. Құрысын! Ол заман кеткен келмеске. Енді ақындар сүйген қызына еш кедергісіз қосылады. Ендеше ақындар бұдан былай қыздарға арнап өлең жазбай тын болар. Өзіңмен бірге оқып, бірге жүрген қызға өлең шығарудың қажеті қанша. Өлең жазғанша өзін көр.

	Мен Базаркүлді қайтіп көремін, ол алыста жүр. Менің жатысым – мынау. Мен оқуды, балаларды сағынып жатырмын. Базаркүлді ерекше сағындым.

	Базаркүл, сарғайдым-ау, сағындым-ау,

	Саған мен өлең жазып қағындым-ау.

	Сен алыста жүргенде, ей, Базаркүл,

	Деп қорқамын өзіңнен қағылдым-ау!

	Е-е, өлең қайғы ғана емес, сағыныштан да шығады екен ғой.

	Аяғымның сынғаны қандай жақсы болған! Аяғым сынбаса ғой мен бүйтіп шоқиып, Базаркүлді сағынып отырмас едім. Сағынбаған соң өлең қайдан жазылсын.

	Ө-өй, тоқта! Өлең құрысын, аяқ керек маған! Аяғым жазылса, Шоқпарға барамын. Базаркүлге айтатынымды өлеңмен емес, қара сөзбен айтамын.

	Қара сөз жақсы ғой, шіркін! Ұйқас іздеп қиналмайсың, аузыңа келгенді ақтарып айта бересің. Сонда мен Базаркүлге не айтпақпын?

	Базаркүл, мен сені жақсы көремін. Базаркүл, мен сені сүйемін!

	Жоқ, мен бұлардың біреуін де айта алмаймын. Мөлиіп қарай беремін. Арғы жағын Базаркүл өзі түсінеді.

	Ұл баладан қыз бала түсінікті деседі үлкендер, бəлкім, рас болар. Басқаны қайдам, Базаркүл – түсінігі мол, ақылды қыз.

	* * *

	Мен кешке қарай төрт көзіміз түгел үйде отырғанда отбасына «Ақбөпені» дауыстап оқып беруге бекіндім. Жұрт қаперлерінде ештеңе жоқ, тамақтарын ішіп болып, аяқтарын жазып отыра берді. Ұйғарымымды жария ететін кез келді.

	– Жезде, сіз «Ақбөпені» білесіз бе?

	Жездем жантайып жатқан, жастықтан басын жұлып алды.

	– Қай Ақбөпе? – деді іле.

	– Сауытбек ақынның «Ақбөпесі».

	– Сəукеңнің «Ақбөпесін» білмей, не бопты маған?

	– Білсеңіз, мына дəптерде сол «Ақбөпе» бар, оқып берейін бе?

	– Міне, қызық! Оқы!

	Біздің үйдің іші түгел құлақ түріп, тына қалды. Мен

	«Ақбөпені» мəнерлеп оқып шықтым.

	– Жөн екен. Бұл бəрі емес, біразы. Сəукең мұны бір түн талмай жырлайтын. «Ақбөпенің» əні де бар.

	– Сіз білесіз бе ол əнді?

	– Күнтуде «Ақбөпені» білмейтін кім бар, бəрі біледі.

	– Білсеңіз, айтыңызшы.

	– Оған дауыс қайда? Мен бұл əнді Сəукеңнің өз аузынан естігенмін. Ондай əнші жоқ бұл өңірде. Сəукеңдей айта алмаған соң, əннің басын жарып, көзін шығарып, қор қылудың қажеті қанша.

	– Сонда да айтыңызшы, жезде!

	– Қап, болмадың-ау, Əлдеш-ай! Айтайын.

	Бескепенің басында бес үй отыр,

	Ақбөпе жоқ ішінде несіне отыр?

	Мал бергені барады алып кетіп,

	Кедейшілік қолымды кесіп отыр.

	Кім білген, жездем əнді бір кісідей-ақ айтады екен. Əуелім, біртіндеп қыза келе, «Ақбөпені» ұзақ жырлап кетті. Бірден байқағаным, əн сөзінде едəуір өзгешелік бар.

	Əн керемет зарлы. Сүйгеніне қосыла алмай, аңырап қалған жарлы жігіттің ащы айқайы, мұң-шері зар-запыран болып төгілді.

	Адамға сөзден əн күшті əсер ете ме деймін, «Ақбөпені» жаңа мен оқығанда тып-тыныш отырған апам мен əкпем: «Қап!.. Бейшара-ай!», «Атаңа нəлет кедейшілік!» – десіп күңгіреніп кетті. Балалар жағы көздері бақырайып отыр.

	Менің жүйке-жүйкем босап, көзіме жас үйірілді.

	Əкемнің əншейіндегі бетінен үзіліп көрмеген сұстан түк қалмаған. Аһ ұрып, қайғы жұтып отыр. Əн құдіреті – бұл.

	– Қалқабай, əнші екенсің ғой, – деді апам.

	– Бүйтіп əн айтқанын естіген емес едім, – деді əкпем. Жүзі нұрланып, қуанып тұр. Əн айта білген жақсы екен ғой! Менің кеудеме тұңғыш рет осындай ой ұялады сол сəт.

	– Біздің күнту – сөз білген, əн айтқан ел. Сауытбек –

	Ашаның алты салының ішіндегі шоқтығы ең биігі. Сəукең

	«Ақбөпені» айтқанда жыламайтын жан болмайтын. Əлдеш, сен үйреніп ал бұл əнді, – деп жездем маған мейірлене қарады.

	– Үйренемін!

	Осыдан кейін кешкі астан соң біздің үйде əн айтылып жататын болды. Бұл – үлкендердің бізге əн үйреткені. Əн үйрету – əн айту. Үйрену де əн айту. Апам да, жездем де, əкпем де əнді көп біледі екен.

	Мен демде-ақ олардан талай əн үйреніп алып, айтатын болдым.

	Ал, «Ақбөпе» дастанын жаттап, əнін үйреніп алдым, бірақ айтуға жүрексінемін, даусым жетпейді.

	Амандық болса, айтамын əлі-ақ аңыратып.

	* * *

	Дүниеде терезеден сыртқа телміріп қарап отырғаннан асқан азап жоқ шығар адамға, сірə.

	Мен ертеңнен кешке дейін сынған аяғымды сұлатып тастап, ішқұса болып отырмын. Күп болып ісіп кеткен аяғым қимылдатуға келмейді, зіл батпан ауыр.

	Терезеден өзеннің бергі бетіндегі миялы ойпаңнан бастап жотадан жол түсетін Көпбай сайының басындағы биік төбелер мен одан берідегі бөктер көрініп тұрады.

	Ертеден кешке дейін осы маңда жайылған мал, ұшқан құс, тағы басқа қыбыр еткеннің бəріне елеңдеймін.

	Түс əлетінде Шəкен ауылға жоғарғы Нарқызыл жақ та жүрген жылқыларды айдап келді. Жылқы болғанда біздің боз бие, Құстүтін нағашы атамның торы, Құтым апайдың күрең биелері, тайлары жəне жабағыларымен, колхоздың жирен айғыры – барлығы он бас.

	Жылқылардың құйрық-жалы тұтасқан шеңгел, мойындары сорайып, құйрықтары таяқ таңып қойғандай сөлбіреп тұр. Жылқының сəні жал-құйрығы екен, мыналардың бəрі сұрықсыз, сүмпиіп қалған.

	Жылқыларды ауылға айдап келу – жездемнің ұйғарымы.

	– Біздің жылқылар жабайы бола бастапты. Бағана олардың түрін жақыннан бір көріп қояйыншы деп едім, маңайына жолатпады. Мені сонадайдан көрісімен, бəрі құлақтарын едірейтіп, осқырынып тұрды да демде жосып, бел асып кете барды. Ертең қарагерге мініп барып айдап келмесең, олардың басқа атқа қайыру беретін түрі жоқ, – деген жездем кеше Шəкенге.

	Міне, енді Шəкен əкеміздің тапсырмасын орындап келіп, қарагерден түсіп жатыр. Қарагер қара терге түсіпті.

	– Папа, жылқылар, шынында, құлан болып кетіпті. Қарагер болмаса, айдауға көнетін емес. Ана жирен айғыр бұларды үйіріне айналдырып алыпты, қызғанып, айдатпай, пəле қылды. Азбан немені біраз сойылдың астына алуға тура келді, – деді Шəкен қарагерден түсіп, тартпасын босатып жатып.

	Дұрыс істегенсің. Кеше жылқыны алдына салып, айдап кеткен есуас – осы. «Аюға намаз үйреткен – таяқ» – дегендей, азбанды жуасытатын – сойыл. Əміржан, бір атдорба жем əкел боз биеге, – деді жездем.

	Əкпем күні бұрын дайындап қойған ба, немене демнің арасында ауызүйден бір атдорба жем алып шықты.

	Жездем атдорбаны жоғарылатып көрсетіп, «моһ-моһ» – деп боз биеге қарай жүрді.

	Боз биенің желігі басылып қалыпты, өзі келіп, атдорбаға тұмсығын тықты, жайымен басына ноқта салынып мама ағашқа байланды.

	Ендігі бір сəтте жылқылар боз биенің жанында жусап тұрды.

	Жылқынікі жөн-ақ, қойдікі не жосық, біздің үйдің он шақты қойы да жабайы болып кете жаздады. Ауыл алдындағы Қарабет пен Бозтөбеде күні бойы кезек-кезек жайылып, кешке қарай қораға өздері келіп кіретін қойлар бір күні өрістен қайтпай қалды.

	Үлкендер жағы əуелі «Бұл қалай?» – деп екі төбеге кезек-кезек қараумен болып, қойды іздеп шыққанша, күн батып, қас қарайып кетті. Қараңғыда қой табыла ма, іздеу лажсыз келесі күнге қалдырылды. Бірақ қойлар ертеңіне де, одан кейінгі күні де табылмады. Қойлардың ауыл маңынан табылмасы белгілі болған соң жездем мен Шəкен атқа мінді. Алайда, кешке жақын ауылдың бас жағынан Шəкен, аяқ жағынан жездем алдарында айдаған қой жоқ, өздері келді.

	Біздің үйдің қойларының жоғалғанын Жотадағы колхоз қамбасының қарауылы Рысбек мерген естіп, Сөрелі сайдың басындағы обаға шығып, Кербұлаққа дүрбі салыпты. Сөйтсе, дүрбісіне жер түбіндегі Шатыртөбенің етегінде жүрген қой тəрізді бірдеңелер ағараңдап іліккендей болыпты да қыр асып кетіпті.

	Рысбек мергеннен осы хабарды ести салысымен, жездем Шəкенді қарагерге тағы мінгізді.

	Шəкен кешке қарай ауылға қойларды айдап келді. Қойлар кəдімгідей секемшіл болып алыпты, қораға зорға кірді. Ертеңіне қойлар қорадан шыққанда бұрынғысындай момақан күйге түсіпті. Осы оқиғалардан кейін біз малымызды көзден таса қылмайтын болдық.

	Ел кетіп, қаңырап бос қалған Кербұлақ біздің малсыз да ақ-құсқа толды. Ішінде біздің үйректер де бар.

	Біз биыл үйрек асырағанбыз. Апам көктемде жотадағы Бүрлібек атайдың үйінен үйректің жеті жұмыртқа сын əкеліп, қара тауыққа бастырған. Жеті жұмыртқаның алтауынан балапан шығып, күзге қарай талыстай-талыстай үйрек болған, үшеуі – көк ала қораз, үшеуі – қоңыр мекиен.

	Күз түсіп, батыстан ауыр бұлттарды айдаған жел тұрған кезде үйректер қанатын қағып, ұшуға əрекет жасауды шығарған, бірақ жерден көтеріле алмайтын. Бір күні кешкі апақ-сапақта үйректер күркесіне кірмей, қаңқылдап қанатын пыр-пыр қағып ұшып, өзенге барып қонды.

	Шəкен үйректер қонған тұсқа жүгіріп-ақ барып еді, таба алмай қайтты.

	Міне, енді терезе тұсынан өзен үстімен жоғары-төмен анда-санда ұшып өткен үйректерді көріп жатырмын. Қайсысы біздікі болды екен?

	«Аяқтандырған аналары – қара тауық қалған ауланы, талай-талай жем берген бізді, балапан күнінен шомылған өзеннің жайпақ жерін қалайша ұмыта қойды екен үйректер, ең болмаса, бір қарап өтер», – деп емініп ентелеймін. Дұрыс ойлаппын, қарағанды айтамын, əне күні бір көк ала тіптен сыңарын тастап жайпаққа келіп қонды. Апам көріпті, балапан күніндегідей суға сүңгіпсүңгіп, əрлі-берлі жүйткіп жүзіпті.

	Жайпақтың бергі бетіндегі жар көлегейлеп үйректің судағы бұл əрекетін маған көрсетпеді, көкке пырылдап зорға көтерілгенін көрдім. Қанша айтқанмен, қолда өскен ғой, жабайы үйректер құсап бірден самғап ұшпай, қанаттарын дамылсыз қағып, бір қырындап ұшып барып түзелді.

	– Сен түз құсысың, көк ала, түзу ұш! Мен осылай деп күбірлеп жібердім.

	Апам сөзімнің соңын естіп қалыпты, елең ете қалды:

	– Не дедің, балам?

	– Үйрегімізге сəт сапар тіледім.

	– Оның дұрыс. Олар түзу ұшпаса түлкіге жем болады.

	Оның беті аулақ.

	Қызық, апам екеуміз өзімізді ренжітіп кеткен үйректі аяп отырмыз. Аман болсын!

	* * *

	Адам өз жақынын емдей алмайды, тегі. Əйтпесе, менің апам – кəдімгідей тəуіп адам. Қазақтың ең көп тараған емі – демеу сөз. Оны апам күніне мың рет айтады, бірақ ол сыныққа əсер етпейді.

	Апамның қолы керемет епті. Қалтқыны шешіп, қайта таңу, сорботқа тарту, жұмыртқаның сарысын жағу кезіндеі апамның епсектілігін енді айтпаңыз, мүлде ауыртпайды. Арнайы білімі бар емші бикенің өзі апама астар бола алмас.

	Басқа кезде де апам ғажап сақ, сынған сүйектің титтей де қимылдамауын бір елі есінен шығармайды. Оның үстіне, өзім де бармын ғой. Қайткенде қай жерім ауырады, оны менен артық кім білсін. Апамның еппен сылап-сипағаны, өзімнің өлшеулі əрекетім аяғымның бетін бері қаратты.

	Адамның сезімі қандай ғажап еді, шіркін! Мен аяғымның сынғанын ат үстінен ұшып кетіп, домалап келе жатқанда қас қағым сəтте сезгенмін. Бұралып, сүйретіліп жатқан аяғымды көргенде жамандыққа қиғым келмей, қандай да бір дəмемен сынған жерге қарай бергенмін. Тіземнен ұстап тартып жинап алған сол аяқтың ортан жілігі ортан белінен үзіліп кеткенін айтып жеткізгісіз түйсікпен білгенмін.

	Барт болған ісік қайта бастады. Мүмкін, сорботқа сорған шығар, мүмкін жұмыртқаның сарысы тартқан бо лар, саным жіңішкеріп, өз қалпына келе бастады. Апам да, мен де ісікті ұстап та, басып та көреміз, екеуміз де асығамыз, бірақ сынық асықпайды. Жетпісбай жылқышы айтқандай, сүйегім күн санап жатқан шығар. Амал қанша, адамға шыдам керек, ал ол менде жеткілікті.

	– Не аяғы сынғанда, не сынған аяғы шоршып ұйықтай алмай жатқанда кішкентай бір қыңқ еткенді білмеді Əлдеш бала болып, – деп таңданғаны бар əкпемнің.

	Онысы – рас. Аяғым ауырсын, ісік сыздасын, шыдаймын. Егер мен осалдық танытсам, онсыз да жарым көңіл болып жүрген апам мен əкпем зар қағар, мені аяп жаудырап қарай беретін екі қарындасым мен інім шырқырап жылар деп қорқамын. Мен өзімді емес, соларды аяймын. Ешқайсымыз да асықпайық, аяғым жазылады.

	Он төрт күн өтті. Мен он төртінші тəуліктің аяғым сынған түскі əлетін күтіп жаттым. Сағат жоқ, бірақ болжам бар, дəл тал түсте менің шорт сынған сүйегім ілінуі керек. Мен оны сезер ме екенмін? Шіркін-ай, адамның көзі еттен өтіп, сүйекті көре алатын болса, мен ортан жілігімнің үзілген жері жымдаса бастағанын кірпік қақпай қарап отырар едім. Адамның көкейі – көзден өткір. Адам ағзасы – сұмдық нəзік те жұмбақ құбылыс. Денеңіздің кез келген жеріндегі кішкентай бір жараның ауырып сыздағанын барлық мүшеңіз сезеді, оның жазылып келе жатқанын да біледі. Сүйектің сынығының жай-күйін де дəл солай түйсініп, сезінеді екен адам. Мейлі, сынған сүйек қара санның қалың етінің ішінде болсын, оны қалың ісік басып тұрсын, мықты бір тежегіш аяқты қимылдатуға ешқандай əрекет еткізбей, бір қалыпта тас қылып ұстап қалған. Басқа мүшемнің бəрі əлдеқашан ұмыт болған. Оң аяғым да, екі қолым да бейне бір керегі жоқтай, бар назарым сынған сол аяғымда, бар тілегім соның үстінде. Он төртінші күні, мүмкін, менің сонша күткенімнен болар, сынған сүйегім қайта-қайта шымырлап, сан етім жыбыр-жыбыр ете берді.

	– Апа, сынған сүйек ілінді!

	– Оны қайдан білдің, күнім? Аяғыма жан кіріп жатыр.

	Осы күнді тағаттары таусылып күтіп жүрген жездем мен əкпем жарыса үн қатты.

	– Кəне, қимылдатшы!

	– Иə, сəт!

	Мен аяғымды ақырын жиып, қайта создым. Сол кездегі біздің үйдің ішінің қуанғанын айт!

	– Бітіпті.

	– Құдай, өзің жəрдем ете гөр!

	– Жə-жə!..

	Бəрі мені қаумалап тұрғызды.

	– Қалқабай, абайла, қолтығынан мықтап ұстап деме! – деді апам.

	– Өстіп жүріп аяғын ауыртып алармыз. Қой, жатқызайық! – деді əкпем.

	– Сөзді қойыңдар! Əміржан, арғы қолтығынан ұста, жер басқызып көрейік, – деді жездем.

	Əкпем дереу сол қолтығыма жармасты. Жездем оң қолтығымнан алған, екеуі ілгері еміндіріп еді, сынған аяғыммен жер басуға жүрегім дауаламады. Адамның барлық қимылын реттеп отыратын күш ақаулы аяқтың мүмкіндігіне сенбеді, тəуекелге жібермеді.

	– Бас! Басып көр аяғыңды! Жездемнің үні тым өктем шықты.

	Не болса да сынған аяғыммен жер басуға оңтайлана бердім.

	– Қой, не деп тұр? Қышағаны несі баланы?! Аяғы ауырады да, əйтпесе, Əлдеш аянушы ма еді?

	Апам менің мүшкіл халімді дөп басып тұр. Жездем райынан қайтты:

	– Жарайды, қойдым. Əлдешке балдақ керек екен.

	– Ол қайдан табылмақ? – деп апам ойланып қалды.

	– Табылады. Тоқтардың балдағы бар, соны əкеліп беремін.

	– Балдағы құрысын! Онымен жүре алмай, жығылып, тағы бір жерін зақымдап жүрер. Ол пəледен кейде Тоқтардың өзі де жығылып қалатын көрінеді. Қойшы соны! – деп əкпем жік-жапар болды.

	Мұндайға көну қайда, жездем кесімді сөзін бір-ақ айтты:

	– Əкелемін мен балдақты!

	Жездемді енді райынан қайтару қиын. Апам да, əкпем де көнді:

	– Өзің біл.

	– Мейлі, əкелші!

	– Бəсе, сөйтсеңдерші. Сендер қорқады екен деп төсекте жата бермек пе бұл сонда?

	– Жоқ, жатпаймын, тұрамын. Жезде, əкеліңіз балдақты.

	– Міне, жігіт!

	Жездемнің мына сөзіне мен ғана емес, апам мен əкпем де қуанып кеткендей болды, жүздерінде нұр ойнап тұр.

	* * *

	Менің орнымнан тұрғанымды айналасы үш үй ауыл тез біліп қойыпты.

	Үйге Костя атай мен Маруся апай кіріп келе жатты, екеуі де керемет қуанышты, жүздері бал-бұл жайнайды. Екеуінің менің орнымнан тұрғаныма соншама мəз-мейрам болғандарына кəдімгідей разы болдым, əрі қайран қалдым.

	Костя атай мен Маруся апай жарыса сөйледі:

	– Калкабай, Алданыш турган, молодец! Биз куттыктайды.

	– Алданыш, а ну-ка, тур, биз кореди. Тұра алмаймын.

	– Да-а-а, котерген керек. Давай, кол бер.

	– Костя, ты что, не надо торопить пацана. Алданыш аяк ауырады?

	– Иə, ауырады.

	– Жазылган керек, тогда турады.

	– Калкабай, биз уялып журген. Жаксы болды.

	– Неге ұяласыңдар?

	– Алданыш аяк сынган, касында Вова болган, биз катты уялган, – деді Маруся апай.

	– Əлдеш – ойын баласы, бұлардың жасында не болмайды, бəрі болады. Əлдештің аяғы жазым болып сынды. Біз оған ешкімді кінəлаған емеспіз, – деді əкпем.

	– Все равно, жакси емес, – деді Костя атай.

	– Сынық бітті, бала орнынан тұрды. Бəрі жақсы.

	– Дай бог! Алданыш – жаксы бала, – деді Маруся апай. Аяғым сынған кезде менің жанымда Вованың болға-

	нына қатты қысылып жүріпті ғой бұл кісілер.

	Енді, міне, кəдімгі бір өз балалары қатерден құтылғандай қуанып тұр.

	– Бұл – праздник. Мен улкен торт писиреди Алданышка.

	– Торт бар балага берген керек.

	Неткен жақсы адамдар еді бұл Вованың əкесі мен шешесі!

	Бар айыптары – қазақша жөнді сөйлей алмайды, сөздің бəрін біледі, тек дұрыстап айта алмайды. Ал, балалары қазақшаға ағып тұр. Олармен ойынымыз да, тіліміз де бір.

	Мен енді байқап отырмын, Кербұлақтың басында – Барлыбайдың жұртында отырған үш үйдің үлкен-кішісінің қуаныш-қайғысы ортақ екен.

	Костя атай мен Маруся апай табалдырықтан əрі аттасымен əкеміз бізге қарады да:

	– Мына кісілердің келіп, кеткенінен не ұқтыңдар, балаларым? – деді.

	– Ештеңе.

	– Жақсы адамдар екен.

	– Рас айтасың, Əлдеш, жақсы адамдар. Орыстар осындай, көпшіл, өзгенің қуаныш-қайғысын бөлісуге дайын тұрады. Бұларда ешқандай ру, ата деген болмайды. Сен адамсың ба, болды, сол жетіп жатыр. Мұндағы болмаған біз – қазақтармыз. Сиырдың бүйрегіндей бөлтекбөлтек болып бөлініп жатамыз. Қазаққа өз аталасынан басқаның бəрі – бөтен, жаман. Бұл кесепаттан аулақ болыңдар, балаларым!

	– Сонда біз күнту екенімізді ұмытуымыз керек пе?

	– Неге? Ұмытпа. «Жеті атасын білмеген – жетесіз» – деген бұрынғылар. Руыңды біл, рушыл болма, тегіңді таны, ата жолын қу.

	Шəкен екеуміз үнсіз келісіп отырмыз.

	Біздің əкеміз – айтатын сөзін, жұмсайтын жерін білетін адам. Біз əкеміздің бір сөзін жерде қалдырып көрген емеспіз.

	– Балаларым, сендер осы ата-тектеріңді білесіңдер ме?

	– Былай, ептеп, – деді Шəкен.

	– Жоқ, олай болмайды. Сендер қайдан шыққандарыңды жақсы білулерің керек. Ал, мен айтайын, екеуің жаттап алыңдар. Əлде, Əлдеш, сен жазып аласың ба?

	– Айта беріңіз, мен бір естігенімді ұмытпаймын.

	– Ендеше, тыңдаңдар, мен – Смағұл баласымын, Смағұл – Оразбай баласы, Оразбай – Тілен, Тілен – Тілепберген, Тілепберген – Іңірші, Іңірші – Есенаман, Есенаман – Құттықадам, Құттықадам – Теген, Теген – Əйтімбет, Əйтімбет – Күнту, Күнту – Бозқозы, Бозқозы

	– Шынқожа, Шынқожа – Шымыр баласы.

	Шымыр – Дулаттың кенже ұлы. Дулаттан – Сиқым, Жаныс, Ботбай, Шымыр тарайды. Дулат үш ағайынды. Дулат – Жарықшақтың кіші баласы. Дулаттың екі ағасы

	– Албан, Суан балалары Алматы облысында тұрады. Жарықшақ – Бəйдібек атамыздың кіші əйелі Домалақ енеден туған ұлы. Жарықшақ атануы – келелі əңгіме.

	Бəйдібектің үлкен əйелі Сары бəйбіше тоқалға күндестікті көп көрсетеді екен. Анамыз екіқабат кезде Сары бəйбіше кепсермен ішінен салып қалыпты. Кепсердің қыры Домалақ анамыздың құрсағына қатты тиген екен, кейін босанғанда баланың еңбегі жарық болып туыпты. Бала Жарықшақ атанып кетіпті.

	Домалақ енеміздің шын аты – Нұрила. Нұрила – денесі шағын, қимылы ширақ, кішпейіл адам екен. Алдағы ны болжай білетін көреген, айтқаны келетін əулие кісі болыпты. Қасиетті ананы пошымына сай ел «Домалақ ене» атап кетіпті.

	Домалақ енеміздің əулиелігі жөнінде əңгіме көп, соның бірі былай өрбиді.

	Сол жаугершілік заманда Бəйдібек батыр ел қамымен жүргенде, Алатау асып келген жау оның ауылын шауып, жылқысын айдап кетіпті.

	Жау жылқыны шұбыртып айдап, Домалақ ене қараша үйде ұлы Жарықшақпен отырған бұлақ басына келіпті.

	Домалақ ене Бəйдібектің жылқысын жау айдап бара жатқанын бірден біліпті.

	Жау батыры сусын сұрайды. Домалақ ене жаудың батырының да, басқасының да сусындарын қандырыпты. Разы болған жау батыры: «Сусыныңа рақмет! Не қалайсың, айтқын. Айтқаныңды орындаймын», – дейді.

	– Мына жылқының ішінен маған ұстатқанын бер, – дейді əулие ене.

	– Айтқаның болсын, қалағаныңды ұста, – депті батыр. Нұрила белбеуін шешіп алып, қалың жылқыға жақындап: «Моһ-моһ, жануарым кел», – деп шу асау сары айғырды шақырыпты. Сөйтсе, сары айғыр оқыранып, Нұриланың алдына шауып келіп, белбеуге мойнын ұсыныпты.

	Қалың жылқыны айдаған жау алты күндік жер ұзап кеткенде Домалақ ене сары айғырдың қолтығына қыл бұрау салыпты. Сары айғырдың құлындағы дауысы шығыпты.

	Жылқы ішінде сары айғырды туған сары бие бар екен. Мына сұсты адамдардың суық тірлігінен секем алып, шөп басын үзбей, садақтай жарап алған сары биенің құлағына құлынының шырқыраған дауысы жеткенде бетін кері бұрып, құстай ұша жөнеліпті. Қалың жылқы тайлы-таяғымен соңынан жөңкіпті.

	Жау жігіттері қумақ болған екен, батыры:

	– Қумай-ақ қойыңдар. Сары бие енді атып алмақ болсаңдар да қарасын көрсетпейді. Əне күнгі сары айғыр сары биенің құлыны екен. Сары бие – мына жылқының киесі, бəрі – соның тұқымы. Бұлардың біреуі де енді қайыру бермейді, – деп найзасына сүйеніп тұрып қалыпты.

	Біздің арғы анамыз осындай ғажап əулие адам болған. Домалақ ененің аруағы қолдасын, Əлдеш сені! Айналайын ақ құдай, осы баламды кем қыла көрме! Жаратқан ием, жар бола гөр!

	Əкеміз екі алақанымен бетін сипап, бата қылып, орнынан тұрды. Шəкен екеуміз де алақандарымызбен бетімізді сипадық.

	– Шəкен, жүр, екеумізге біраз жұмыс бар. Əкем мен Шəкен далаға шығып кетті.

	Мен əкемнің тілегін іштей жалғастырып отырмын.

	Құдайым-ау, əкемнің айтқанын болдыра гөр! Əулие ана – Домалақ ене, мен сенің бір титтей бүршігіңмін. Ақсақ болғым келмейді, апатай!

	Бір жəрдем етші.

	* * *

	Жездем сиырлы ауылға Тоқтар ағайдың балдағын əкелуге кетіп еді, өзі ере келіпті.

	Тоқтар ағай – ақсақ адам. Анда-санда жамбасының құрты қозғанда балдаққа сүйеніп қалады, басқа уақыт та қолына таяқ ұстап, ақсаңдап жүреді. Өмірі ат үстінде өтіп келе жатқан жігіт, ақсақтығына қарамай, колхоздың сиырын бағады. Қазір де ол балдақсыз жүр екен.

	Тоқтар ағай ақсақтың жайына қанық көрінеді, алғашқы сөзін маған ақыл-кеңес беруден бастады:

	– Бала, балдақпен жүру оңай емес, мені медсестралар қаумалап жүріп, зорға үйреткен. Жо-о-оқ, балдақ оңай пəле емес, жүре білмейтін адамды бұлт етіп ұшырып жібереді. Мен саған үйретейін деп əдейі келдім. Алдымен айтарым – асығып-аптықпа. Əрі қарай шетінен айтып, істетіп отырамын. Мен не айтсам, сен соны екі етпей орындайсың. Түсіндің бе, бала?

	– Түсіндім.

	– Онда тұрғызыңдар Əлдешті.

	Апам, жездем, əкпем үш жақтап, асқан ептілікпен мені қолтығымнан көтеріп тұрғызды.

	Бəріміз енді Тоқтар ағайдың аузын бағып тұрмыз. Тоқтар екі балдаққа асылып тұрып, нұсқауларын беруге кірісті:

	– Бала, міне, мына екі балдақты былай екі қолтығыңа қысасың. Міне, мына екі тұтқасынан екі қолыңмен былай қатып ұстайсың. Содан соң, міне, былай ұмтылып барып секіресің. Бітті, анадай жерге барып дік ете түсесің. Міне, былай...

	Тоқтар секіріп кеп кетті. Сол сəт күтпеген жағдай болды.

	Тоқтардың сау сол аяғы жерге тиген бойда шалқалап барып, түзеле бере етпетінен түсті. Екі балдақ екі жаққа ұшып кетті.

	Апамдар шу ете қалды:

	– Ойбай, мына балдақ деген бір пəле екен ғой! Бір жерің ауырып қалған жоқ па, қарағым?

	– Балдағы құрысын! Қайтадан майып қылып жүрер бұл баланы!

	Тоқтар сөйлеп тұрып жатты:

	– Абайламаса, бұл балдақ дегеніңіз – асау тай. Адам бұлт деп ұшып кеткенін бір-ақ біледі. Тағы да болса, мен жығылып үйренгенмін, қалай жығылуды білемін. Балдақ ұстаған адамға ең бастысы – жығыла білу.

	Кемтар адам осы да, Тоқтар намыс буып, қап-қара болып түтігіп кетті.

	– Мейлі енді, не болса да көрсін Əлдеш. Ал ұста балдақты, қыс қолтығыңа. Жүріп көр, секір!

	Жездем өстіп дем берді. Намысым қозды. Бəрі күтіп тұр ғой менің адымымның ұзарғанын.

	Мен енді жасқаншақтай алмаймын. Екі балдақты екі қолтығыма қысып, алға қарай ұмтылып барып секіріп едім, анадай жерге барып түстім. Əрі қарай бітті, секеңдеп жүрдім де кеттім.

	Жездем таңданды:

	– Апыр-ау, бұл бала қалай жылдам жүріп кетті! Апам тыз ете қалды:

	– Қой, Қалқабай, көзің тиеді! Əкпем қуанып тұр:

	– Жүрсін-жүрсін! Жүргенді сағынып қалған ғой.

	Тоқтар кеңмолдық танытты:

	– Балалар балдақпен жүруді тез үйренеді. Бұлардың өмірі – секіру. Еркіне қоя беріңіздер, секірсін, секеңдесін. Мен кəдімгі бір бұрыннан балдақ ұстап жүрген адамдай, түк қиындық көргенім жоқ. Екі қолтығымда екі балдақ, сынған аяғымды салақтатып алып секіргенде сонадай жерге бір-ақ барып түсемін. Бұл, əуелім, маған біртүрлі қызық сияқты болып көрінді.

	Ойынға қайтадан араластым да кеттім. Бірақ өзім құралпы ересек бала жоқ, қайбір ойын болсын. Слава, Вова, Базаркүл оқуға кеткен. Ауылда қалғандары – менің інім – Бекежан, қарындастарым – Іздəн, Бағдаш, Құтым апайдың баласы – Медер, қызы – Аманкүл, Костя атай мен Маруся апайдың қызы – Лена. Бұлардың Бекежан мен Медерден басқалары – оқу жасындағылар, алайда бірде-біреуі əлі күнге мектеп табалдырығын аттамаған.

	Ал, Вованікі – оқыдым ат. Шоқпарға оқуға барған болады, бірақ ізін суытпай, əйтеуір бір себеп тауып келе ді де тұрады. Содан қайтуды ұмытып кете ме, қайдам, жүреді ауылда. Бір сөзбен айтқанда, оны оқыдыға санаса да, санамаса да болады.

	Мен қазір осы жолдарды жазып отырғанда ойлаймын: тегі, сол жылдары малшылардың, шалғайда жалғыз үй қалып, колхоз шаруасын тындырып отырған отбасылардың балаларының тағдыры ешкімді ойландырмаған. Баласы үшін бір ғана ата-ана жауапты деген бір заман өткен. Əйтпесе, менің аяғым сынып жатқанда не ферма меңгерушісінің, не колхоз басқармасы төрағасының төбе көрсетіп, кішкентай бір жанашырлық танытпағанын қалай түсінерсің?! Ол кезде олардан мұндай адамгершілікті дəметкен де ешкім болмаған, сірə.

	Жұртта қалғандардың, шалғай жерлер қорықшыларының, сол кезде төрт жердегі іші астыққа толы қамбалардың қарауылдарының балаларының да қамын ойлаған бастық болмаған. Содан да оқу бетін көрмеген балалар ары өткен-бері өткенге көзін сатып, жаудырап жүрер еді.

	Міне, енді мен сондай себеппен оқуға тартылмай қалған өзімнен кіші балалардың ортасында қозы-лаққа қосылған тана құсап жүрмін. Не ойынымыз, не ойымыз маңайласпайды. Мен кішкентайлардың ойынын қызықтаймын, ал олар менен қызық күтеді. Өзіңнен кіші балалармен ойнау мүлде жараспайды екен. Олар аяқтарының астында жорғалап жатқан құрт-құмырсқаға төніп түсіп жатса, мен сонау адырдағы арқарларды, тастағы түлкілерді бір көруді аңсаймын.

	* * *

	Жанымда ойнап отырған Бекежан мен Медер неменеге келісе алмай қалғанын қайдам, қызарақтасып қояды. Екеуін татуластырып қоймасам болмайды, əрине, сонда бұларға қандай сөз айтуым керек? Бекежан ғой інім, не айтсам да мақұл. Медерді қайтіп көңілдендіремін?

	– Медер, сен білесің бе, Бекежан екеуің егізсіңдер. Бұл тосыннан айтылған сөз сияқты болғанымен, негізсіз де емес еді.

	Құтым апай бала-шағасымен біздің үйдің жанына көшіп келгенде өзі де, емшектегі Медер де қатты ауру екен. Құтым апай баласын емізуге жарамай, менің əкпем кірпігі əрең қимылдайтын Медерді Бекежанмен бірге емізіп, қатерден алып қалған.

	Осы жай ойыма түсіп кетіп айтқан сөзіме Бекежан мен Медер нанарын да, нанбасын да білмей, дал болып тұр. Қапелімде өзім де дүдəмал күйге түстім, сонда да сөйлеп кеттім:

	– Сен екеуің едіреймеңдер, мен рас айтамын. Əкпем Медерді Бекежанмен бірге емізіп, емшектен бірге шығарған. Ананың емшегін бір мезгілде бірге емген балалар егіз болмай қайтеді? Екеуің емшектес, егізсіңдер. Екеуің – менің інімсіңдер.

	Осылай деп айтқаныма сеніпті, бір-бірінің қолынан ұстап, жымыңдасып тұр.

	Мен де өз сөзіме-өзім сендім. Енді ше, шынының өзі де солай ғой.

	* * *

	Оқудың басталғанына ай өтпей жатып, Вова келіпті ауылға. Оның сонау Шоқпардан қалай жететіні өзінше бір əңгіме.

	Оқып жүргенде үйді сағынып, Кербұлақ жаққа қарайқарай екі көзім төрт болар еді. Зəуде бір апам, яки жездем демалыс күні қарсаңында келіп алып кетпесе, өз бетімше ауылға қарай аяқ басып көрген емеспін. Вованың бүйтіп жылтың-жылтың етіп ауылға келе бергені біздің үйдің үлкендеріне ұнамайды, ендеше мен олай етпеуім керек. Оның үстіне, Кербұлаққа кетіп бара жатқан атты адамға: «Мені мінгестіре кетіңізші!» – деу – ұят. Ал, Вова ұялу дегенді білмейді.

	Барша жолаушы бас иетін бір заң бар, ол – адам өз үйінен қырық адым аттап шыққан екен – мүсəпір. Жəрдем сұраған мүсəпірге көмектесу – адамгершілік. Вова мұны жақсы біледі, оған мүлəйімсіп, мүсəпір бола қалу түкке тұрмайды.

	Кербұлаққа Шоқпардан екі жолмен келеді, бірі – Далауыз, екіншісі – Қызылқора арқылы, бұрынғы «Кербұлақ» колхозының адамдары Далауыздан түсіп, өзенді бойлайды, ал қарауылтөбеліктер Қызылқора, Əулиеқораның тұсынан өтіп, Алпысбай асуы арқылы асып түседі өзенге.

	Вова біздің жақтың Шоқпарға келген адамдарының қайтарда қай жолмен жүретінін жақсы біледі. Кербұлақ малшылары шай-қантқа Шоқпарға келмей тұрмайды.

	Бұл тірлікке əбден жетік Вова ауылға барғысы келсе, магазиндерді жағалайды. Магазинде сауда жасап жатқан адамды сыртынан жақсылап көріп-біліп адған соң Вова дереу ол жүреді-ау деген жолға шығады. Шоқпардан əудемжер ұзап барып, жол жағасына шоқиып отырып алады. Арғы жағы түсінікті, Вова əлгінде көздеп қойған жолаушыға мінгесіп ауылға келеді. Вова – ардыңгүрдің бала, əйтпесе бөтен адамға мінгесу ұят емес пе.

	Менің аяғымның сынғанына себепші болғаны Вованың ойы тұрмақ та, назарына да кіріп, шықпайды. Костя атай мен Маруся апай осынысын бетіне шыжғырып басады екен, ол сонда барып маған келген болатын көрінеді. Бұл Вова өзінің жақсы-жаман қылығына бас ауыртып көрген бала емес.

	Есік алдында балдаққа сүйеніп тұрғанмын, үйдің бұрышынан Вова шыға кеді. Мені көре салып, əй-шəй жоқ, жабыса кетті:

	– Əй, ақсақ, балдақ құтты болсын!

	Бұл Вова осы енді. Басқа бала бүйтіп кемсітпес еді, көңілге қарар еді, Воваға бəрібір. Оның мұндай қыршаңқы сөзді жаныңды ауырту үшін əдейі айтып отырғанын, жоқ барының осы екенін біле алмай дал боласың. Воваға бəрі жарасады, бетің бар, жүзің бар дегенді білмейді, аузына не келсе, соны айтады.

	Мен Воваға ренжірімді де, ренжімесімді де білмей, сілейіп тұрмын. Жақсылап тұрып жауап қатпақ болдым.

	Вова қу менің бұл райымды тез аңғарды, «Қорыққан бұрын жұдырықтайдының» кебін киді:

	– Өй, сен не өзі, ренжіп қалғаннан саумысың?

	– Енді қалай, ақсақ, деп...

	– Ой, соны да сөз деп. Əлі-ақ жазыласың ақсақ, деген аттан құтыласың. Ал, əзірге ақсақ екенің рас емес пе?

	– Рас.

	– Рас болса, тез жазыл, балалар: «Келеміз», – деп жүр.

	– Кімдер?

	– Əлібек пен Мəтен.

	– Қойшы соларды!

	– Түсінікті. Сен екеуіне өкпелеген екенсің ғой. Өкпелеөкпелеме, екі ара – қашық, қайтіп жетеді?

	– Сен қайтіп жетесің?

	– Менің қалай жететінімді өзің білесің ғой, маған жету – оңай, көрінгенге мінгесіп кете беремін, оларға қиын.

	– Иə, қиын.

	Шынында да, Кербұлақтың Барлыбай ауылы мен Шоқпар станциясының арасы – талай жер. Тіптен екеуінің ортасындағы Далауыздың өзі – апамның сөзімен айтқанда, «Ит өлген жер». Мен «Ит өлген жердің» қашық деген ұғым ды білдіретінін білмей, Далауызды ит өлген, жаман жер екен деп жүретінмін.

	Бірде Шоқпардан келе жатып, Далауыздың желкесіндегі қырға іліккенде апамнан мұның жайын сұрағаным бар.

	– Апа, Далауыз, ит өлсе, жаман жер болғаны ма? Апам сəл ойланып алып берді жаубын.

	– Ол – қашық деген сөз. «Ит өлген жер», «Ит арқасы

	– қиян» деген сөздер алыс, қашық, шалғай ұғымын білдіреді.

	– Қалайша?

	– Кім біледі, солай.

	Менің апам, əрине, қайдан білсін, лингвист ғалым емес, тұрақты сөз тіркесі дегеніңіз өңі тұрмақ, түсіне де кіріп, шықпайды, бірақ апамның осы түсіндіргенінің өзі жетіп жатыр еді. Мұндай терминнің бар екенін ол кезде мен де білген жоқ болатынмын. Біліп не керек, адам кез келген сөздің мағынасын грамматиканың ережесінсіз-ақ ұққан. Ереже – дайын асқа тік қасық ғалымдардың ары тарт, бері тарт ететін ермегі. Ал, айналайын қазағым ешқандай ережесіз сан алуан ұғымды білдіретін қаншама ғажап сөз тізбегін түзген.

	* * *

	Басымыз қосылып ойнап жүрген балалардың ең бақыттысы – Вова. Аяқ-қолы сау, оқып жүр. Вова өз артықшылығын жақсы біледі.

	– Бізге алгебра, химия сабақтары жүретін болды.

	Алгебра, химия

	Кірмейді менің миыма.

	Бұл Вова өлең де шығарады екен-ау!

	Бəріміз аузымызды ашып қалғанбыз. Əсіресе, Бекежан мен Медерде ес жоқ. Алгебра, химияның не екенінен екеуі де мүлде бейхабар, бірақ кейін оқығанда осындай сабақтардың болатынын, олардың миларына кірмей, қор қылатынын осы бастан уайымдай бастаған сияқты.

	– Оу, немене, сендер алгебра мен химиядан қазірден қорқа бастағаннан саумысыңдар? Ештеңе жоқ, қорықпаңдар! Алгерба да, химия да менің миыма кірген, жақсы оқысаңдар, сендердің де миларыңа кіреді, – дедім екеуіне.

	Бекежан мен Медердің құпияларының үстінен шыққандай болдым-ау деймін, екеуі де сөзге араласқысы келмей, көздерін тайдырып əкетті.

	Іле Бекежанның қуанышты дауысы шықты:

	– Ананы қараңдар, балалар!

	Бəріміз төменгі мұрынға қарадық. Неге? Өйткені жоғарғы жоқ, яғни Кербұлақтың басы – елсіз.

	Шынында, екі бала сонау төменгі мұрынды айналып, бері беттеп келеді. Мен бірден таныдым: Əлібек пен Мəтен – олар.

	Мен балдақпен секеңдеп, майда балалар алды-артымды орап, улап-шулап жарыса жөнелдік.

	Ана екеуі бізге қарай жүгірмек түгілі, жүрмеді, состиып тұр. Мен жете бергенде Мəтен жымиып:

	– Біз сені төсек тартып жатыр десек, секеңдеп безіп жүрсің ғой, – деді.

	Онсыз да пəс көңіл болып тұрғанмын, енді тіптен езіліп кеткендей болдым. Əлібек сергек бала ғой, менің бұл күйімді тез аңғарды.

	– Сен де айтады екенсің, көрмейсің бе, а-а...

	Əлібек сөзінің аяғын жұтып қойды, бірақ не айтпағы белгілі еді.

	Менің жүрегім одан сайын езілді. Дос деген мына екеуінің өзі өстіп отыр, басқа балалар көрсе, не демек?! Қыздар ше! Оларға ақсақ болып көрінгенше, өлгенім артық!

	Мен – ақсақпын, кеммін, бақытсызбын. Əлібек пен Мəтен – төрт мүшесі түгел бақытты балалар.

	Аяғым-ау, неге ғана сындың! Сен мені осыншама жер ететініңді білдің бе, жоқ, білмедің бе? Біліп сын, білмей сын, амал қайсы? Сені сындырған мен – өзім. Ұятқа өзім күйіп, намысқа өзім тырысамын енді.

	– Əлдеш, аяғыңның қай жері сынды? Көрсетші, – деп Əлібек баса-көктеп келе жатыр.

	– Иə, көрсет, – деп қостады оны Мəтен.

	– Қайтіп көрсетемін, сымымды шешпекпін бе?

	– Шеш!

	– Шынында, шешші, көрейік.

	– Сөйт. Əйтпесе, не көрдік деп барамыз балаларға? Мені намыс буып, тамағыма өксік тығылды.

	– Міне, көріңдер!

	Балдақты тастай салып, ақсақ аяғыммен жерді басып кеп қалдым.

	Қара санымның сынған ортан жілігінен өрген өткір инелер қара табанымды тесіп өтіп, қара жерге кірш-кірш кіріп кетті. Ұйып бара жатқан ақсақ аяғымды жерден көтере беріп, оң жамбасыммен ұзынымнан түстім. Аяғымның соншама қатты ауырғанын білдіргім келмей, дереу тұрып жаттым. Қайдағы білмеген, бəрі балалардың көз алдында өтті ғой, дүрлігіп қалды.

	– Бұл осындай қырсық қой, – деді Əлібек.

	– Мінезің өзгермепті, – деді Мəтен.

	Мен үндемедім. Енді екеуі менің аяғымды ауыртып алғаныма өздерін кінəлі санап тұр.

	– Не, қатты ауырып қалды ма?

	– Ештеңе етпейді, сен ер едің ғой.

	– Əлдеш, сен, шынында, ерсің, шыда.

	– Ай, Aleks ist krang-ай!

	Мен күліп жібердім. Балалардың бəрі күлді. Вова бұл əңгімені біледі, соған күледі. Ал, Бекежан мен Медер не біліп күлді екен? Мағынасын білмейтін жат сөз де күлкі шақырады екен-ау! Дені сау адамға бəрі – күлкі! Күлкіде витамин бар деген рас тегі. Бəріміз сергіп қалдық.

	Оқу басталған кезде дəл мен ойлағандай болыпты. Эмма Яковлевна алғашқы сабағында балаларды тізіммен түгендепті. Əріп ретімен сыдыртып отырып менің фамилияма жетіпті.

	– Идрисо-оф, – дейді.

	– Aleks ist krang – депті Мəтен қу əдетіне басып.

	Ешкім күлмепті. Мұндайда балалардың қыран күлкіге бататынына үйренген Эмма Яковлевна аң-таң болып тұрып қалыпты. Базаркүл орнынан тұрып, болған жайды айтыпты.

	Эмма Яковлевна:

	– Идрисо-оф – өте жақсы бала. Өкінішті, биыл оқымай қалатын болды-ау, қап! – деп қатты өкініш білдіріпті.

	Əлібек пен Мəтен осы жайды айтқанда, біз сабағында шулап, жүйкесін талай-талай тоздырған Эмма Яковлевнаны сыртынан керемет жақсы көріп кеттім. Қағі лез, жүдеу, бізге қайтсем бір сөз үйретем деп шыж-быж болып жүрген адамды сыйлауымыз керек екен ғой, əттең! Біз, балалар, мұндайды кеш ұғамыз. Осыдан сіздің сабағыңызға қатысатын күн келсінші, Эмма Яковлевна, қыбыр етпей отырамын.

	Əлібек пен Мəтен мен жоқта мектепте болған тағы біраз жайды айтты. Мектепке жаңа директор келіпті, өте қатал адам көрінеді. Мен қараптан-қарап отырып үрейлендім: аяғым жазылған соң барсам, оқуға жібермес ондай қатал адам.

	Мен осы ойымды айтып едім, Əлібек пен Мəтен күлді.

	– Алады, сен – озат оқушысың.

	– Сен оқуға қысқы каникулдан кейін келсең де үлгеріп кетесің.

	Екі дос өз ойларын айтты. Менің күдігім тарқаған жоқ.

	Бүкіл Шоқпарды көшіріп келгендей болған Əлібек пен Мəтенді ортаға алып, шай ішіп отырғанымызда жоғарғы сиырлы ауылдан май тартқан арба келе қалды.

	Арбакеш нағашы ағам Төлеуіш:

	– Балалар, жүріңдер, жолда ермек боласыңдар, – деп Əлібек пен Мəтенді арбасына мінгізіп алып кетті.

	Арба ауылдың аяқ жағындағы мұрынды айналып кеткен соң көңілім əлейім-жəлейім болып біраз жүрдім.

	Мен оқуды қатты аңсаппын. Шоқпарды да көргім келіп кетті.

	* * *

	Шоқпар – шағын станциа, бірақ оны білмейтін адам кемде-кем. Оның аты атақты Шоқпар асуы арқылы мəлім.

	Пойыз жолы асудың сай, төбелерін айналып ирелеңдеп биікке, Алайғыр разъезіне зорға иек артады. Шу жақтан келе жатқан пойыздың Шоқпарға тоқтамайтыны жоқ. Себебі, осы Шоқпарда пойыз біткеннің бəрінің артынан паровоз итереді. Паровоз биікке шыққан соң, яғни Алайғыр разъезінде қалып қояды да пойыз əрі қарай заулай береді.

	Шоқпардағы елдің тірлігі – пойыздарды асудан аман асыру. «Итергіш» деп аталатын паровоздарды жүргізу, жол қарау, тағы басқа толып жатқан жұмыстар станция халқын тыным тапқызбайды.

	Шоқпарды бұл өңірде ерекше өзгешелендіретін бір қасиеті – желі.

	Шоқпардың желіндей қатты жел əлемде жоқ шығар, тегі. Жел, əсіресе, қысында құтырар еді. Бір қызығы, жанжақта күн шығып тұрғанда Шоқпар əлем тапырық болып жататын. Қатты боран күндері балалар мектепке бара алмай қалатын. Жел бір соққанда үш, бес, жеті күн бірақ соғады. Бораннан кейін жер-дүние шайдай ашылып, жайнап шыға келеді.

	Бала ішегін сүйретіп ойнай береді. Боранды күні бала мен ит құтырады. Халық қалай тауып айтқан, рас сөз.

	Біз, балалар, мектепке бара алмай қалсақ та ойыннан қалмаймыз. Үй-үйдің тасасымен бір-бірімізге қатынап, қандай да ермек тауып ойнаймыз.

	Мəтен мұндайда үйінен шықпайды. Мəтеннің үйі Əбдірахман атайдікіне жақын.

	Былтырғы Шоқпардың бораны құтырып тұрған күннің бірі.

	Əріден, Аңырақай даласынан заулап келіп ылди қарай лап берген алапат боран Шоқпар жазығын көзге түртсе, көргісіз ақ түтекке ораған. Сұмдық күшті жел, əсіресе, Шоқпар станциясының түте-түтесін шығарып жатыр. Қар аралас қиыршық тас бет қаратпайды.

	Мəтеннің үйіне бармақ болып далаға шығып едім, жел дедектетіп ала жөнелді. Аяғым əр жерге бір тиіп, қоршаудан, аннан-мұннан ұстап, қарыс жердегі үйге əрең жеттім.

	Мəтен кітап оқып, Ұмсынай апай жүн түтіп отыр екен. Апай:

	– Кел, Əлдеш.

	Күнту-күнту – күмелек,

	Күн жауғанда сүмелек.

	Қар жауғанда қаңқай,

	Мұз тоңғанда тоңқай, – деді.

	Мен табалдырықтан аттаған күйі не қыларымды білмей, состиып тұрып қалдым.

	– Əлдеш, жоғары оз. Сен неменеге дүрдиесің? Сен күнту болсаң, мен де күнтумын.

	– Онда неменеге айтасыз жаман өлеңді?

	– Бұл жаман өлең бе екен, жоқ, жақсы өлең. Мұны күнтудың жақсы жігітіне қолы жетпей қалған жаман қыз шығарған. Мен білемін, сен əлі-ақ жақсы жігіт боласың, сонда саған да талай қыз өлең шығарады. Сен Сауытбек атаң құсап, оларға өлеңмен жауап бер.

	Мен ұялып жерге қарадым.

	– Əлдеш, сен өйтіп ұялшақ болма. Біздің күнтудың жігіттері – шетінен қасқыр. «Күнтуға басыңа күн туғанда дос бол», – деген сөз бар. Сен осының мағынасын білесің бе?

	– Жоқ, білмеймін.

	– Дұрыс, білмейсің. Елдің көбі білмейді, сөйтеді де осы сөзді күнтуды кемсіту үшін айтады. Ал, білгенге бұл сөздің мағынасы терең, күнтуға пəле-жалаға ұрынғанда дос бол деген ұғым береді. Енді түсіндің бе?

	– Түсіндім.

	– Білемін, сен түсінесің. «Күнтудың ер-тоқымы бір кісіні алдапты» – деп шалатындар да бар бізді. Оның мəнісі – мынау. Ертеде күнтудың бір кедей жігіті мейманасы асқан бір байды қатырмақ болыпты. Сөйтіпті де, жолаушылап шыққан байды алдынан тосып, астына ерін басып отырыпты. Бай жанына жақындай бергенде пұшайман халге түскен болып амандасыпты. Бай қолының ұшын беріп:

	– Айдалада жол тосып отырған қай қарақшысың? – депті.

	– Бай-еке, бұл қай сөзіңіз, мен де өзіңіздей жолаушымын, – депті күнту жігіт.

	– Ендеше, неге отырсың ер үстінде шоқиып?

	– Атым тарпаңдау еді, сол үркіп, ер-тоқымыммен бірге жерге атып ұрып, тастап кетті.

	– Қап!

	– Бай-еке, өкінбеңіз. Атыңызды бере тұрыңыз, тарпаңымды ұстап əкелейін.

	– Ой, қой!

	– Не, маған сенбейсіз бе?

	– Кім біліпті, тағы...

	– Сенбесеңіз, мына ер-тоқымымды тастап кетейін, соның үстінде отыра тұрыңыз.

	Бай иланып қалып, түсіп, атын беріпті.

	Күнту жігіт атқа мініп, былайырақ шығып, артына бұрылып:

	– Бай-еке, отыр солай. Күнтудың ер-тоқымы бір кісіні алдайды, – деп шоқыта жөнеліпті.

	Қызық екен, кітапта бүйткен Алдаркөсе деп жазылған.

	– Ол – кітап, ал мынау – шын болған жайт. Не, Қалқабай ағай саған бұл əңгімелерді айтқан жоқ па еді?

	– Жоқ.

	– Апа, бұл – күнту емес, сиқым. Жездесі айтпайды бұған ондай əңгімені, – деп Мəтен қыстырыла кетті сөзге.

	– Қайдан, құдайдан жасырмағанды адамнан жасырушы ма еді. Солай ма, Əлдеш?

	– Қайдам?

	– Мейлі, апаңның баласы бола бер. Біздің күнтудың осал емес екенін білсең бопты, əйтеуір, – деп Ұмсынай апай пештің қақпағын ашып, қалақпен көмір салып жатты.

	Менің бойымды қуаныш кернеп, разы сезім билеп алған.

	«Қаңғыған күнту» деген сөз жүйкені жұқартатын. Өз ата-тегің туралы ондай кемсіту емес, мынадай жағымды əңгіме есту қандай жақсы еді!

	* * *

	– Ойбай, анау не сұмдық?!

	Бағдаштың мына оқыс даусына бəріміз елең ете қалдық.

	– Шынында, мынау не сұмдық?!

	Екі дөңгелекті ирек-ирек темір үстінде жездемнің досы Иван отыр. Екі аяғымен темір шабақты кезек-кезек басады. Сөйтсе, дөңгелектер шыр айналып, əлгі пəле ілгері ентелейді.

	Иван ағай астындағысының екпінін баспаған күйі біздің есіктің дəл алдына келіп тоқтады.

	Ауылдың үлкен-кішісі Иван ағайды қоршап алдық.

	– Бұл не пəле? – деді Құтым апай.

	– Бұл – пəле емес, велосипед, – деді Иван ағай.

	– Бұл – шайтан арба, – деді жездем.

	– Əлдеш, қара, əбден қара, саған осындай шайтан арба керек. Мұндайың болса, оқығанда Шоқпардан күнде демей-ақ қояйын, сенбі сайын келіп тұрар едің, – деді содан соң жездем шайтан арбаның аппақ ай мүйізінен ұстап тұрып.

	– Алданышка велосипед берсе, ози жаяу калады.

	Анчы пычак бар, сони береди.

	Иван ағай беліндегі қынынан аппақ құжанты пышақ суырып алды.

	Жездем шошып кетті:

	– Иван – дос, бұл болмайды.

	– Неге болмайды?

	– Қазақта дос, жекжат адамдар бір-бірінен ит, пышақ алмайды. Ит алса, ырылдасады, татулығына сызат түседі, пышақ алса, кескілеседі, кетіседі. Пышақты тек сатып алады.

	– Сатып ал.

	– Мұның дұрыс. Шайтан арбаң қанша жүк көтереді?

	– Еки пуда бидай бер. Таукка керек.

	– Мақұл.

	Жездем аппақ пышақты маған ұстатқан да, көрсеткен де жоқ, қынына сүңгітіп, жан қалтасына салып алды.

	Иван ағай екі пұт бидайды шайтан арбасына таңып алып, мұрынды айналып кеткенде барып жездем:

	– Əлдеш, не, сен мына пышаққа қызығып тұрсың ба? – деді.

	– Иə.

	– Жоқ, қызықпа. Сен мұндай суық қару ұстайтын бұзық емес, қалам ұстайтын оқыған, парасатты азамат бол! – деп пышақты төске салып, балғамен ұрып, жүзін жапыра бастады.

	– Жезде, неге бүйттіңіз? Одан да өзіне қайтып бермедіңіз бе?

	– Əлдеш, бұл – суық қару. Мұны мен кезінде Пішпекте ұстағанмын, бірақ жұмсағаным жоқ. Бұл – адамды жамандыққа итермелеп тұратын пəле. Бекетті осыны ұстайтын жасқа жеткізбей, Пішпектен алып кетіп едім, енді Иванның мынасын көрмейсің бе, саған ұстатпақ болғанын. Өзіне қайтып берсем, көңілі қалады.

	– Мен – екі қолға бір еңбек деген адаммын. Сендердің де сондай болып өскендеріңді көргім келеді. Қаруды емес, еңбекті серік қылыңдар, балаларым!

	Айналайын əке, біз өзіңіз ойлағандай болып өсеміз.

	Сіз оған сене беріңіз!

	* * *

	Үйде жалғыз өзім əрнені ойлап отырғанмын. Ішке Бекежан еніп еді, қарауыз ілесе кірді. Бекежан қарауызды кіргізгісі келмей, мойнынан кері итеріп жатыр. Қарауыз менің дəл алдыма бір-ақ атқып келіп тұрды.

	– Аға! – деді Бекежан кінəлі кейіппен.

	– Бекежан, қарауыз мені сағынған ғой, тимейік.

	Қарауыз, шынында, мені сағынып қалыпты, алдымда үнсіз мүлгіп, мейірімін төгіп тұр.

	– Лашын! Қарауыз! Күшігім!

	Қарауыз əлсіз ыңырсығандай үн шығарды: еркелегені. Қарауыздың басын, алқымын сипаладым. Қарауыз көзін жұмып, рақат күй кешті.

	* * *

	Қарауыз – менің балалығымның теңдесі жоқ ұшқыр тазысы, ептеген дүрегей шатыстығы бар, бірақ ит болып үрмейді.

	Мені жездем Көкқайнардан, төртінші класты бітірербітірместен, ауылға алып келген.

	Бірден байқадым, жоғарғы Ахмедидің тамына біреу кіріп алыпты.

	Жұртта бұзылмай тұрған там көп, тасып əкетуге көлік болмады-ау деймін, оның үстіне, өз үйін өзі бұзуды жаман ырым санап, Шуға көшкендердің бірде-біреуі үйіне тимеген. Бос тұрған үйге иелік ететін кім бар, тауда қалғандар кез келген уақытта қалаған үйіне кіріп, қоныстана беретін.

	Қысы-жазы Кербұлақ өзенінің бойында бір орнында тапжылмай отыратын: басында – біздікі, аяғында – Ысқақтікі, ортасында – Тоқтардың шешесі Рахия апай мен енесі Тоқай кемпірдікі. Бұл екі кісінің Шуға неге көшпегенін мен білмеймін, біздің үй əуелі əкеміз диірмен ұстаған соң қалып еді, енді Кербұлақтың басының, ал Ысқақ төре – аяғының қорықшысы.

	Ахмедидің үйіне кірген Атабай төренікі екен. Атабай – ұзын бойлы, бидай өңді, қап-қара қияқ мұртты, қой көзді кісі. Жасында асқан шабандоз, сері болыпты. Əлі де тақымына көкпар тисе, оңайлықпен шығармайтын қарулы адам. Домбыра шертіп, əн айтатыны бар, сөзге ұста, елге сыйлы, өмірі жүйрік ат, алғыр тазы ұстап келе жатқан қариа.

	Атабайдың ақ қаншығы күшіктеді.

	Шəкен екеуміз күнде барып көреміз, Атабайдың үйінің артындағы жардың астында өңшең қарауыз сұр күшік енесінің емшегіне жабысып, қыбыр-қыбыр етіп жатады.

	Ақ қаншық біз жар жағасына жақындағанда елең етіп, басын көтеріп, бір қарайды да «Ə-ə, сендер екенсіңдер ғой» – деген раймен көзін сүзіп, момақан күйге енеді.

	Күшіктер тез өсті. Əне-міне дегенше, біз жақындап келе жатқанымызда бірінен-бірі кезек-кезек озып, құлдыраңдап жарысып, алдымыздан шығатын болды. Сірə, енелері жарытпайтын болуы керек, келе айшайға қарамай, балтырымызға жармасады. Сұп-суық тұмсықтары шым етіп денеге тигенде құйқа шымырлайды.

	Атабай қария ақ қаншығы туралы небір қызық əңгіме айтып отырады.

	Ақ қаншық – керемет алғыр тазы, алдынан аң құтылып көрген емес. Ғажап ақылды, кейбіреулердің тазысы құсап түлкінің соңына түсіп алып салпақтамайды, қиып қуады. Жазықтан қашқан түлкінің қай тасқа соғатынын біліп, төтелеп тартып, сол тасқа түлкіден бұрын жетеді. Тасқа талып жеткен түлкі қайта жазылып қаша алмай, ақ тазының аузына түседі. Бұл өңірде мұндай алғыр тазы жоқ.

	Сонда қалай, ақ тазы алданбай ма, немене? Түлкі өн бойы ақ тазы алдан тосып тұрған тасқа бара бере ме? Алпыс екі айлалы түлкіден де қу болғаны ма бұл ақ тазының?

	Атабай ақсақал əлгідей əңгіме айтып отырғанда осы тəрізді сұрақтар анталап-ақ тұрар еді көкейде, бірақ бізге үлкеннің айтқанына күмəн келтіру қайда?! Оның үстіне, осыншама мақтауға лайық ақ тазыға өзіңнің де кір жұқтырғың келмейді. Ақылды ақ тазы, əлбетте, ақымақ ақ тазыдан анағұрлым артық.

	Ақ тазыға ешкімнің қолы жетпейді. Атабай төре ақ тазыға жан адамды маңайлатпайды. Ол ақ тазының күшіктерін де кім көрінгенге бере бермейді.

	Атабай ақсақал жылда ақ қаншығын жотадағы Қарауылтөбенің қамбасының қарауылы болып отырған Асылбектің көк арланымен бірге оңаша қораға қамап қояды да кейін енесінен айнымайтын ақ, əкесіне тартқан көк күшіктерді тарту-таралғы əкеліп, жата-жабысып сұраған жөні түзу, кейін жүгіртеді-ау деген адамдарға береді екен.

	Ақ қаншық биыл ақ та емес, көк те емес, өң қарауыз сұр күшік туған.

	Оның себебін ақ қаншықтың иесі былай əңгімелейді:

	– Түнде ақ қаншықты Асылбектің көк арланымен бірге қораға қамап, есік-терезесін тас қылып жауып тастағанмын. Ертеңгілік қарасам, терезе парша-парша болып сынып, үңгірейіп тұр. Қораның есігін ашып, ішке бас сұқтым. Көк тазы бір бұрышта бүрісіп жатыр, ақ қаншық пен Рыскелдінің қарауыз дүрегейі ауыз жаласып үлгеріпті. «Кет!» – деп зекіп едім, қарауыз міз бақпады. Қыңбағанына қапа болып, қолыма айыр алып, жарып тастамақ болдым.

	Сондағы қарауыздың екі көзі қып-қызыл от болып жанып, айбат шеккенін көрсеңіз, өлуге бар, ақ қаншықтан айырылуға жоқ. Рыскелдіден ұялдым, біреудің жансақтап отырған итіне қайтіп қастандық жасамақ адам.

	Қарауыз – бұл өңірде қасқырға бататын жалғыз ит. Қасқыр Рыскелдінің қорасынан қотыр тоқтының таңын тартып көрген емес. Бұл қарауыздан жаман күшік тумас. Қолымды бір-ақ сермедім. «Əй, мейлі? Қарауыз, сен дүрегей болсаң да бірегейсің. Ал, барыңдар!» Қораның есігін аштым да жібердім, екеуі ойнап, бірін-бірі қуалап ала жөнелді. Ақ қаншықты қарауыздан ешқандай төбет тартып ала алмайды.

	Арада екі-үш күн өткенде ақ қаншық ауылға жүдепжадап жалғыз оралды. Қарауыз да ауылында жүр деп естідім.

	* * *

	Жездем Атабай төреден ақ тазысының бір күшігін талай рет сұрап ала алмаған.

	Бұл жақта тазының күшігі таптырмайды. Бүкіл Кербұлақ өңірінде күшіктейтін екі-ақ тазы бар. Бірі – Атабайдікі, екіншісі – Ысқақтікі. Ол екеуінен ел тазының күшігін аттай қалап, жалынып-жалпайып сұрап жүргені.

	Ертеңгі дастарқан жинала бергенде біздің үйге Атабай төре келді. Қысқа амандық-саулық сұрасудан соң төре төрге озды, малдас құрып отырды. Жүзі жылып, мұрты жыбырлап, көзі күлімдегендей болды.

	– Шай суып қалып еді, қайта қойып жіберейін, – деді əкпем.

	– Шайды төрекең өз үйінен де ішкен шығар, қымыз əкел, – деді жездем.

	Төрекең жөпелдемелете төрт кесе қымыз ішті. Қымызды құныға жұтқанда əтештің тұмсығы тəрізді жұтқыншағы қылтың-қылтың етеді.

	Атабай төренің маңдайынан тер бұрқ ете қалды. Қалтасынан жаялықтай орамалын алып, маңдайын, бетін сүртті, мұртын ширатып, тіктеп отырды.

	– Қалеке, ақ тазының бір күшігін сұрап жүруші едіңіз, алыңыз. Бүгін Шатыртөбеде отырған «Ақсу» колхозының қойшылары келіп, күшіктерді үлестіріп алып кетеді. Соған алғашқы күшікті сіз алыңыз деп айтқалы келдім.

	– Шəкен, Əлдеш, барыңдар, күшіктің біреуін əкеліңдер!

	Əкеміз бізге осы сөзді айтып бітті ме, бітпеді ме, білмеймін, біз Атабайдың үйінің артындағы жарға қарай заулап бара жаттық.

	Ересек тартып, енелері жарытудан қалған аш күшіктер біздің тықырымызды естісімен, кəдімгі бір ту-талақайымызды шығаратындай болып атойлап келе жатты. Бір тықырлау кішісі бізге бəрінен бұрын жетті. Мен соны, ойланып жатпай, жерден іліп алдым.

	– Шəкен, осыны аламыз!

	– Қоя тұр, əуелі көрейік, мүмкін, ұрғашы шығар.

	– Онда тұрған не бар?

	– Ұрғашы ит құрысын!

	– Неге?

	– Күшіктейді. Күшігін алатын ел жоқ, пəле болады.

	– Ысқақ пен Атабай төрелердің күшіктерін ел таласып алады ғой, біздікін де сөйтер.

	– Жоқ, өйтпейді.

	– Мə, онда көр.

	Күшікті Шəкенге ұстата салдым.

	Шəкен қарауыз күшікті шалқайтып қарады.

	– О-о, арлан екен. Дегенмен, бұл – ең кішісі сияқты, ана үлкенін алайық.

	– Жоқ, осыны аламыз. Бұл бəрінен бұрын жетті, енесіндей жүйрік болады.

	– Анау əкесіне тартқан, кейін өскенде қасқырға түседі.

	– Мейлі. Маған керегі – осы.

	– Əлдеш, қой, қырсықпа!

	Мен кішкентай қарауыз сұр күшікті құшақтап алдымда, үй қайдасың деп тартып отырдым. Анадай жерге барып, артыма қарасам, жан-жағы мені ал, мені ал дегендей, анталаған өңшең қарауыз сұр күшіктің ортасында Шəкен тұр не істерін білмей, шарасыз.

	– Əлдеш, тоқта! Мейлі енді, соны аламыз. Мыналарды қайттік, қайтіп құтыламыз!

	– Тұра қаш!

	Шəкен орнынан ата жөнелді. Сұр күшіктер жабыла қуып кеп берді. Мен де бездім. Күшіктер біраз жер қуып келіп, біртіндеп қалт тұра қалып жатыр, ендігі бір сəтте бізге бір, арттарындағы жарға бір қарап қойып серейіпсерейіп тұрды. Біз ұзай бердік.

	Күшіктер бастары салбырап жарға қарай шуап барады. Мейлі, онда тамақ жоқ болсын, енелерінің бауыры суып бара жатсын, бəрібір ол туған жерлері ғой. Туған жерден ыстық не бар тірі жан атаулыға!

	Біз қарауыз күшікті алып келсек, жездем мен Атабай үй алдында отыр екен.

	Атабай төре күшікті көре салып жатып кеп өкінді:

	– Ой, сендер тазы танитын ба едіңдер! Ақ тазыға ептеп те болса, тартып туғаны жалғыз осы еді, өзім асырайын деп жүр едім, қап! Қайтем, əкеліп қалыпсыңдар, асыраңдар. Қалеке, осыдан көр де тұр, бұл алдынан аң құтылмайтын алғыр болады.

	– Төреке, айтқаныңыз келсін!

	– Қалеке, əлі-ақ талай-талай түлкіге қосып, қызығын көресіз бұл қарауыздың. Мен тұрайын, қойшылар келіп қалар.

	Шынында да, келе жатты, жоғарғы мұрыннан бесалты аттының қарасы көрінді.

	– Əне, келе жатыр. Мен кеттім.

	Атабай төре аяғын ширақ басып, елпеңдей жөнелді.

	Шəкен екеумізге қызық керек, бір-бірімізге қарадық.

	– Жүр, барып көрейік күшікті үлескенін.

	– Жүр!

	Мен Шəкеннің айтқанын қуанып қоштап едім, болмады, əкеміз тиып тастады:

	– Қойыңдар! Нелерің бар онда, сендерсіз де алады келгендер бір-бір күшікті.

	Осындай ғой бұл үлкендер! Біз, балалар, бір нəрсеге өлердей қызығамыз, олар оны пішту құрлы көрмейді.

	Сол сəт көңіліме екінші бір ой кілк ете қалды.

	Əкеміз біз күшік саудасын көрмесін деп отырған болар.

	Мен қазақтың итті жеті қазынаның бірі санайтынын, сатпайтынын біліп қалғанмын. Итті, сілекейі деп, бірдеңе беріп алады. Əкеміз соның өзін біз көрмейтін тірлік санайды.

	Ойлағаным рас екен, əкем:

	– Ысқақ пен Атабайдың құлқы құрысын! – деді Атабай төренің үйі жағына жақтырмай қарап.

	Итті саудаға салуға жиіркенішпен қарауды білдіруге бұдан артық қандай сөз болмақ?!

	Қазақта бір нəрсеге тосқауыл қойғысы келгенде айтылатын сөз дап-дайын. Итке тиіспеу үшін «Дос, жекжат адамдар бір-бірінен ит алса, итше ырылдасып кетеді», – дегенді ойлап тауып, жолатпайды. Қойдың миы тəтті, оған балаларды ортақ қылмау үшін үлкендер:

	«Бала ми жесе, миы былжырап кетеді», – деп қорқытады. Жіліктің майы – шыны, тəтті, ересектер оны да өздері сорғанды ұнатады. Балаларды алдарқатуға: «Жіліктің майын жеген баланың мұрынбоғы көп болады» деу жетіп жатыр.

	Атабай төре өзіне бір қарауыз күшік алып қалыпты да қалғанын түгел беріп жіберіпті.

	Қойшылар күшік алуға беретіндерін өңгеріп келіпті, төрекеңнің көгенінің бұршағы үш марқаның мойнына салыныпты.

	Менің ендігі ертелі-кеш армандайтыным: қарауыз тезірек өссе, алғашқы қардағы қансонарда оны түлкіге қосып, қызығын көрсек болды. Менің қиялымдағы қарауыз – қашқан түлкіні қарыс жер аттатпайтын ұшқыр, қасқыр да алатын алып. Небір тəтті ойлар жетектеп ала жөнеледі.

	Мен қанша асыққаныммен, қарауыз асықпады, өте жай өсті. Маған қарауыз бір-ақ түнде үлкен тазы болып кетердей көрінетін, бірақ ертеңгілік ол дым өспеген қалпы есік алдында мені күтіп, арсалаңдап жататын.

	Шіркін, бала күшігінің қалай өскенін көре алатын болса, мен қарауыз қашан үлкен болғанша кірпік қақпай қарап отырар едім. Бірақ ондай керемет өмірде болып көрген емес қой. Қарауыз ешбір жанға білдірмей өсіп жатыр. Мен Шоқпарға бесінші класта оқуға жүргенге дейін бойы кəдімгідей биіктеп, сүйектері шығып қалып еді.

	* * *

	Осы жерде мына бір əңгімені айтпасам, болмайды екен.

	Кейінгі кезде Атабай төре біздің үйге жиірек келетін болған. Қарауызды бергенін пұлдай ма, жоқ боз биенің қымызына аңсары ауып тұра ма, ол арасы белгісіз, əйтеуір күніне кем дегенде бір келеді.

	Бір келгенде жанында мауыздай жас жігіт бар екен. Екі иығына екі кісі мінгендей зор, түсі суық, сұр жігіт үндемей отыр дастарқан басында.

	– Қалеке, мына жігіт – Қамаубай, күйеу балам, – деп таныстырды Атабай төре оны.

	– Көргеніміз осы болғанымен, білеміз ғой Қамаубайды,

	– деді жездем.

	– Қайдан білесіз? – деп қадала кетті Қамаубай.

	– Білеміз, Қамаубай, – деді жездем жайбарақат.

	– Қалеке, біз де білеміз сізді, – деді Қамаубай əр сөзін нықтап.

	Менің жүрегім су ете түскендей болды.

	Қамаубай – аты шыққан баукеспе ұры. Оның арысы – Арқа, берісі – Шу елінің малына қырғидай тиіп, елді зар қақтырған Əбікен қарақшы сарбаздарының бірі болғанын Атабайдың үйіне келген шешесінің айтып отырғанын өз құлағыммен естігенмін.

	– Мұның мұндай болатынын кім біліпті, жан-жағы су, қамауда қалған жерде туған соң атын Қамаубай қойып едік. Ел-жұрттың малын қамап ұрлап, аты шыққан ұры болды, үһ деп күрсінгенде көкірегі қарс айырылып еді ананың.

	Сол Қамаубай – мынау. Ол неге қадалады жездеме?

	Құдай сақтай гөр мына пəледен!

	Жездем сабыр сақтап, Қамаубайдың қырсыққан сөзіне жауап қайтарған жоқ.

	Есіктің алдындағы көлеңкеге жайылған киіз үстіне салынған көрпешеге жұрт жайғасып, дастарқан жасалды.

	Əкпем сары қымызды сапырып-сапырып алып, кесеге құйып, ұзата бастады.

	Осы сəт Қамаубай анадай жерде жатқан кісенді нұсқап:

	– Қалеке, анау не? – деді.

	– Кісен.

	– Оны қайтесіңдер?

	– Боз биенің аяғына саламын кешке қарай.

	– Немене, қорқасыңдар ма?

	– Жоқ. Былай енді... Сақтықта қорлық жоқ деген, əйтпесе, кімнен қорқайық.

	– Қалеке, сіз өйтіп күмілжімеңіз, менен қорқасыз. Менен елдің бəрі қорқады.

	– Кім білген, мүмкін, – деді жездем қымыз толы кесені қолына алып жатып.

	– Қалеке, сіз ұстасыз ғой.

	– Иə.

	– Пішту. Мен боз биені аламын десем, кісенің сөз емес.

	– Менің өзім жасаған кісен де сөз емес пе?

	– Сөз емес.

	– Қайдам, мен жасаған кісенді жан адам ашып көрген емес еді, бүкіл Пішпекте жалғыз Итбай ұста ғана аша алатын. Итбайдың жасаған кісенін жалғыз мен ғана аша алатынмын.

	– Сендей ұстаның мыңын көргенмін мен, шибұқасың.

	– Қамаубай, бұл қай сөзің?

	– Сол сөзім. Сен неменеге менің ұрылық қабілетіме сенімсіздік көрсетесің?

	– Ал, сен неменеге менің ұсталық өнерімді түкке тұрғысыз қылып, өзімді кемсітпек боласың?

	– Білемін, сен бұрын Пішпектің жамбақысы болыпсың, ал мен – дала қыранымын, атақты Əбікен батырдың сарбазымын.

	– Төреке, мына күйеу балаң өршіп барады ғой өзі. Қой дегін, – деп жездем Атабайға қарады.

	Атабай лəм-мим демей, сұп-сұр болып отыр. Əкпем бірдеңе демек болып еді, жездем:

	– Тыныш отыр! – деп зірк ете қалды. Əкпем тұнжырап отырып қалды.

	Жалғыз əкпем ғана емес, жұрттың бəрі жым болған. Өлі тыныштықты Қамаубай тағы бұзды:

	– Қалқабай, түсіндің бе? – деді зілмен.

	– Нені?

	– Сенің боз биені байлап, қымызын ішіп отырғаның – мына менің арқам. Жыныма тисең, боз биені желкеңнің шұқыры көреді, ал қымыз түсіңе кіреді.

	Біздің үйдің үлкен-кішісі түгел шошып кеттік. Жездем түк те қорықпапты:

	– Атабай, сен əдейі ертіп келіп отыр екенсің ғой мына қанішеріңді! Қайқайыңдар үйлеріңе, жоқ бірдеңе көргілерің келе ме? – деді.

	– Өй, мына жаман қайтеді, ей!

	Қамаубай орнынан атып тұрды. Жездем де орнынан атып тұрды. Қамаубай жездемнің кеудесін жұдырығымен түйіп жіберді. Жездем Қамаубайдың бетін басымен қағып жіберді. Қамаубай есі ауып, сілейіп тұрып қал ды. Мұрнынан қан саулап қоя берді. Жездем Атабайға ашулы бұйырды:

	– Атабай, əйде, кет! Көш көшетін жағыңа! Өйтпейді екенсің, сөз басқа. Мен білмейді деп жүрсіңдер ме не істеп жүргендеріңді. Ұрылар! Кербұлақтың басын елсізкүнсіз деп келіп, бекініп алып, былғамақ екенсіңдер ғой. Жоқ, оларың болмайды. Болғызбаймын мен. Кербұлақтың басының қорықшысы – менмін. Мен бұл жер ді бөтен малдан ғана емес, сендер сияқты арам адамдардан да қоримын.

	Бет-аузы қан-қан Қамаубай жездеме доңайбат қылды:

	– Қалқабай, мен мынауыңды ұмытпаймын. Тұра тұр, əлі-ақ əкеңді көзіңе көрсетемін.

	– Сенен қорыққанша өлгенім жақсы. Не сені өлтіріп, не қолыңда өліп тынайын ба осы қазір?!

	Атабайдың үрейі ұшты:

	– Қалеке, қойыңыз! Өзім де көшкелі жүр едім, көшеміз бүгін.

	– Барыңдар, жолдарың болсын!

	Қамаубай қоқилануын қоймады, қайта үдете түсті:

	– Барамыз, бірақ айтпады деме, мен саған жасаймын жасайтынымды.

	– Солай ма, мə, онда...

	Қалай болғанын көрмей де қалдым, жездем Қамаубайды ішінен бір тепкендей болды. Қамаубай бүк түсті, екі қолымен жер тіреп, жүрелеп отыра кетті.

	– Атабай, əкет мынауыңды! Көзіме көрінбеңдер түге! – деді жездем.

	Қатты ашуланған екен, сұп-сұр болып, екі көзі қанталап кетіпті. Атабай Қамаубайды қолтығынан сүйеп алып бара жатты.

	– Өй, оңбаған! Біліп қой, Қалқабайды басынатын адам туған жоқ əлі!

	Атабай сол күні төменгі төрелердің жұртына көшіп кетті.

	Қамаубай қайтып төбесін көрсеткен жоқ.

	Көп ұзамай, Қамаубай Қордай жақта жылқы ұрлаған жерінде ұсталып, сотталып кетіпті деген сөз естілді.

	Рас болғаны да, Атабайдың қарындасы екі жас баласымен қайтып келді.

	* * *

	Күзге қарай мен Шоқпар станциясындағы орталау мектептің бесінші класына оқуға бардым. Жездемнің Əбдірахман деген жекжатының үйінде жүремін.

	Араға екі-үш апта салып, ауылға келіп тұрамын. Шоқпар алыс, екі ара елсіз, өздігімнен жете алмаймын, біздің үйдің біреуі атпен келіп алып кетеді.

	Мен, əлбетте, біздің үйдің үлкен-кішісін түгел сағынып келемін.

	Мен, сондай-ақ, қарауызды да сағынып келемін. Біздің үйдің ішінің бəрі мен келгенде керемет қуанады. Нəйеті екі-үш аптаның өзінде олар мені қатты сағынып қалады. Əрқайсысы сағынышын əрқалай білдіреді.

	Жездем мен əкпем арқа-жарқа қуана алмайды, апамнан қаймығады. Екеуі апамның баласын емірене алмайды, тек көздерінде нұр ойнап тұрады, маған сол да жетеді, біздің арамызда көзге көрінгісіз, бірақ үшеумізге де жақсы мəлім алтын арқау бар.

	Апам мені көрген бойда құшағын ашады, айналыптолғанып, бетімнен сүйіп, «Айналдым сенен!» – дейді. Шəкен күлімсіреп қарап тұрады. Іздəн мен Бағдаш не істерін білмей, состиып қалады. Бекежан қалай да бір жерімнен түртіп, шешесіне қарай тұра қашады.

	Мені қарауыз да сағынады. Оның мені көргендегі қуанышын айтып жеткізу мүмкін емес. Қарауыз тегі мəймөңкелеуді, жағынуды білмейді, жан адамға құйрығын бұлғаңдатып көрген емес. Қуанғанын үнсіз мүлгіп тұрып білдіреді. «Қайда жүрсің, неге мені тастап кете бересің?» – деп сұрағандай аузыма аңқайып қарай береді.

	– Сен өкпелеме, балаға оқу керек, күшікке өсу керек, – дегенім бар бір жолы.

	Қарауыз аңтарылып тұрып қалды.

	Əттең, ит адамның тілін білмейді, бірақ түсінетін болар, қарауыздың қуанғаны білініп тұрады.

	Ауылға келген сайын, шай-пай ішіп, абыр-дабыр басылған соң қарауызды ертіп алып, сай-саланы, тау-тасты аралап кетемін. Қарауыз аң іздеп аласұрады. Жаяудың, онда да баланың аяғы жететін жерде аң болушы ма еді, қарауыз екеуміз босқа əуре болып, үйге қайтамыз.

	* * *

	Шоқпардан бір келгенімде біздің үйдің жанындағы бос тамға дəу мұрын кемпір кіріп алыпты. Меніңше, бұл кісінің есімін ешкім білмейді. Жұрттың бəрі дəу мұрын кемпір дейді. Дəу мұрын десе дегендей, орақ мұрын, басына кимешек киіп, қарқарадай етіп ақ орамал ораған кесек пішінді қарасұр кемпірдің кейпі тым сұсты.

	Дəу мұрын кемпірдің екі құлағының ұшын, құйрығын кескен көк күшігі бар екен. Бірден байқадым, екі күшік тату көрінеді. Қарауыз: қара, менің досым бар, ол – жақсы күшік дегендей болып, көк күшіктің жанына қайтақайта барады. Жалғыз басты кемпірдің күшігі де иесі сияқты жарым көңіл-ау деймін, бір қауіп күтіп, тұмсығын бауырына тығып, көзінің астымен менің қимылымды қалт жібермей бағып жатыр. Қарауыз көк күшікке түк түсінбеген кейіппен қарап қояды.

	Қарауыз жанына жақындап еді, көк күшік жақтырмай ар-р етіп тісін көрсетіп айбат шекті. Қарауыз дүрдиіп шыға келді.

	Мына көк күшіктікі не?! Мен дереу жерден жұдырықтай тас іліп алып, көк күшікке қарай жіберіп кеп қалдым. Көк күшік осыны күтіп жатыр екен, ата кеп жөнелді.

	– Айт! Бас, Лашын!

	Қарауыз көк күшіктің адымын аштырмай қуып жетті. Бірақ қуып жеткенін қайтейін, бас салмады, алды-артын орап, бірге жүгіріп барады.

	Мен айтақтап, көк күшік қашып, қарауыз көк күшікті елең қылмай, əрлі-берлі аңқаңдап жүгіріп, ауылдың аяқ жағындағы мұрынды айналып кеттік.

	Қарауызды қанша айтақтағаныммен, ол көк күшікті көзіне ілмей, аяқ астынан аң іздеп аласұрды. Күткен қызық болмады, екі күшік таласпады.

	Есі шыққан екен, көк күшік айдалаға лағып кете барды.

	Мен қарауызды ертіп үйге қайттым. Қарауызға өкпем қара қазандай, мен айтақтаған соң, ол неге көк күшіктің парша-паршасын шығармайды. Оны айтамын, қарауыз көк күшікті қимай, артына қарай береді. Мұнысы несі екен?

	Мен өстіп əрі-сəрі болып, үйге жақындай бергенімде апам шықты есік алдына. Бұл кісілердің сезімталдығын қойсаңшы, апам түтігіп кеткен маған, көңілсіз еріп келе жатқан Лашынға бір-бір қарады да:

	– Сендер осы бірдеңені бүлдіріп жүргеннен саусыңдар ма? – деді. Сөйтті де дəу мұрын кемпірдің үй жа ғын көзімен бір шолып шықты да даусын сыбырлағандай сөйледі. – Көк күшік жоқ қой. Қой, балам, Құттаяққа жолама! Оған тисең, дəу мұрын апаң қарғайды.

	– Неге?

	– Ол кісі күшігін жақсы көреді. Көк күшік – апаңның...

	Сөйт, тиме!

	Мен апамның тілінің ұшында қалған сөзді біле қойдым.

	Талай естіген сөз.

	Дəу мұрын кемпір – соғыс зарлатқан аналардың бірі. Екі ұлы бірдей майдан даласында қалған. Шалы да о дүниелік болған. «Көк күшік – апаңның бірден-бір алданышы», – дегісі келіп, айта алмай тоқтады, əрине, апам. Қой, көк күшіктен аулақ жүру керек екен.

	Көк күшік, əрине, ауылдан төменгі екі мұрынның арғы жағында қалып қойған жоқ, келді. Далаға бір шыққанда көрдім, дəу мұрын кемпірдің есігінің дəл көзінде бүрісіп жатыр қу неме. Тұмсығын өкпесіне қадап алған, екі көзі жылт-жылт етіп, маңайдағы тіршілікті қалт жібермей аңдайды. Желкесінде – есік, оның арғы жағында – мияты, дəу мұрын кемпір. Көк күшік мұны есептеп, жақсы жайғасқан. Бірақ көк күшік апамның маған не айтқанын, мен оның дəу мұрын кемпірдің жалғыз алданышы екенін түсінгенімді, оған енді қайтып тиіспес болғанымды қайдан білсін.

	– Құттыаяқ, Құттыаяқ, кə-кə! – деп шақырып, өкпесін жазбақ болдым.

	Көк күшік қатты қапа болған екен, басын көтерген де жоқ. «Мейлі, өкпелей тұр. Қайда барасың, табысамыз əлі-ақ. Бір-екі күн тиіспесем, өзің-ақ түсінерсің».

	* * *

	Кешкі астан соң əкпем:

	– Əлдеш, мына тамақтың қалғанын Лашын мен Құттыаяққа құйып келші, – деді.

	– Екеуіне бөліп құямын ба?

	– Жоқ, Лашынның итаяғына құйсаң болды, екеуі ішеді.

	– Таласып қалмай ма?

	– Таласпайды, екеуі – тату.

	Міне, мəселе қайда!

	Мен қарауыздың бағанағысын жалтақтыққа балап, ренжіп жүрсем, оның жолдасымен араздасқысы келмеген екен ғой.

	Бəсе, бұл қарауыз сондай, текті!

	Мен бір табақ көжені итаяққа құйдым. Қарауыз бірден бас қоймай, көк күшік жаққа бір, маған бір қарады, ананы шақыр дегені-ау!

	– Құттыаяқ, кə, кел!

	Көк күшік басын ақырын көтеріп, тұмсығын жыбырлатып иіс тартты.

	– Құттыаяқ, келе ғой, тимеймін.

	Кеудесінде жаны бар атаулыны отқа да, суға да түсірген қу тамақ Құттыаяқты орнынан тұрғызды, алдыңғы оң аяғын көтертті. Маған қарады. Мен ымдап итаяқты көрсеттім. Жаулық жоғын сезген көк күшік аяқтарын тезтез басып келіп, көжеге бас қойды. Көже тəтті болды ма, жоқ күндізгі кірбің көңілінде ме, қарауыз ар-р етіп, көк күшіктің құлақ шекесінен ала түсті. Таңдайына тəтті көже тиіп үлгерген, əрі досынан мұндай опасыздық күтпеген көк күшік Қарауызбен таласа кетті. «Əй-əй», – дедім, таласқандарын қоя қойды. Екеуі итаяққа төнді, көжеге көк күшіктің тұмсығы бұрын тиген, енді ол қарауыз басын төмен сала бергенде көк желкесіне жармасты.

	Мен енді қалай шыдап тұрайын, барлық ұстамдылық атаулыны ұмытып, анадай жерде жатқан жіңішке таяқты іліп алып, көк күшіктің жонынан салып кеп жібердім. Көк күшіктің «қаңқ» еткен даусымен бірге құлағыма: «Əй, көк түйнек!» – деген ызғарлы үн келіп жетті.

	Артыма жалт қарадым, есігінің алдында жұлынып дəу кемпір тұр.

	– Сен, жүгермек, осындай қанішер ме едің? Өлтіремісің өзіңдей иесі жоқ күшікті? Ал, ұрыңдар, пісіріп жеңдер! Сендерге Ыдырыстың диірменінің қалдасы аз болған екен, көк күшік екеумізге ауыз салыңдар!

	Дəу мұрын кемпір тоқтар емес, аузынан ақ ит кіріп, қара ит шықты.





Апам ескертіп-ақ еді, ақыры осы болды, дəу мұрын кемпір мені аямай қарғады.

	Жер болып, тыңдап тұра бергеннен басқа амал жоқ еді менде.

	Дəу мұрын кемпірдің даусы қатты-қатты шыққан сайын көк күшік басын итаяққа еркін салады. Қарауыз сен де ұрыспайсың ба дегендей болып, маған қарап-қарап қояды. Дегенмен, есесін жіберген жоқ, бүйірі кəдімгідей томпайып келе жатты. Екі күшік итаяқты дəу мұрын кемпірдің қарғысы бітпей жатып босатты.

	Мұны көріп дəу мұрын кемпір маған қайта кірісті:

	– Бұл түйнектің тату-тəтті болып жүрген күшіктерде несі бар екен, ей! Əне, қара, екеуі итаяқтағыны түк те таласпай ішіп бітірді. Жетпегір, енді осыларды таластырғаныңды көрейін, ісім сенімен түссін. Сендер, қаңғыған күнтулар, есіктен келіп, төр менікі деп жүрген шығарсыңдар. Бұл Кербұлақ сиқымның мына мен сияқты бір бейбақ кемпірі отырса да жетіп жатыр, соның жері. Сен соны білмейсің тегі, оңбағыр!

	– Ой, апа-ай, сонша жерлегеніңіз баланы!

	– Мұндай бала болғанша, бордай тозсын бұл! Айналайын оқырман, арғы жағын айтпай-ақ қояйын.

	Дəу мұрын кемпір сол екпінімен жалғыз мені ғана емес, біздің үйдің үлкен-кішісінің біреуін де қалдырмай қарғап-сілеп, көк күшігін ертіп, төменгі Тоқтардың шешесінің ауылына кетіп қалды. Төсек-орын, қазан-ошағын ертеңіне Тоқтар келіп алып кетті.

	Дəу мұрын кемпір – жаны жаралы адам. Өзін құдай аямаған адам өзгені аяп қайтсін. Ондайлардан аулақ жүрген жақсы.

	Қолыңнан келсе, жарты көңіл адамға жақсылық жаса.

	Ойламаған жерден тап болған мүлдем қажетсіз мына жай маған осындай ой түйгізіп еді.

	* * *

	Мен бесінші класты бітірген жылы қарауыз үйіне жеткен, яғни бір жасқа толған арыстай дүрегей шатыс арлан болды. Шақпақ еттері бұлтиып-бұлтиып тұрған қарауыздың тұрқы онша ұзын емес, шешесі сияқты жатағандау, əкесіндей сұр, қара ауыз, қара құлақ. Бөтен адамға ырылдайтынды шығарған. Ауыл үстінен əрліберлі өткен малшылардың көшіне ілескен иттермен таласа-таласа нағыз жырындыға айналған. Иесі ажыратып алмаса, кез келген иттің жағдайы қиын екен. Лашын – шешесі – ақ қаншықтай жүйрік, əкесі – қарауыздай қарулы, дүрегейден тазыға жақын буданның өзі болыпты. Мен бұған қатты қуандым: ұяластарының ішінен мұны дұрыс таңдаппын.

	Қарауызды енді көп кешіктірмей, аңға қосып, ауыздандыру керек. Мен осы істің қамына кірістім, ертіп алып аң іздедім. Жаздыгүні түлкі көзге түскен бе, елік те кезікпеді. Жақын маңда аң жоқ болып шықты. Қарауыз ғажап иісшіл екен, қара жерде ізге түсіп, шарқ ұрды, бірақ ешқандай аң табылмады. Жүгіріп жүріп, тас-тастың қуысында тығылып жатқан кекілікті айдап шығарады. Кекілік аузына түспей, пыр етіп ұшып кетеді, қарауыз өзіңнен бір айла болмаса, менің қолымнан келгені осы дегендей аңқайып маған қарайды. Мен не істейін, иығымды қиқаң еткіземін.

	Өстіп жүріп, қарауыз үйіне жеткенде аң алмай, ауызданбай қалды. Бұл – жаман. «Тазы үйіне жеткенде ауызданбаса, мойны қатып қалады. Ондай тазы түлкіге жеткенімен, аузына түсіре алмайтын аңқақ болады. Қу түлкі ондай тазыны бірден біледі, алдап, əурелеп, діңкесін құртады. Бейшара тазы олақтығына қорланып, түлкіні қумай қояды», – деседі сұңғыла қарттар. Мен осындайдан қауіптеніп, əрекет етіп едім, еш нəтиже шықпады. Біздің үйде қарауызды ауыздандыруға құлық танытқан ешкім болған жоқ. Жездемнің диірменнен қолы босамайды, біздің əрекетімізден не шықсын.

	Əрі-беріден соң қарауыз аң алмай-ақ біздің үйге əбден керек итке айналды. Ызақор дүрегей біздің үйдің маңынан тірі жан жүргізбейтін болды. Ешкімді қапқан емес, бірақ арылдап айбат қылғанда кез келген адам қаймығуға мəжбүр болатын. Біздің үйдің біреуі: «Лашын, қой!» – деп айтпайынша қарауыздың ашуы басылмайтын. Бір ғажабы өзіміз өстіп тоқтау айтып, үйге кіргізіп алған адамға енді көз алартпайтын. «Бұл – зат», – дейтін жездем осынысына қарап. Қорадағы он шақты уақ жан үшін де жанымыз тынған. Қарауыз тұрғанда адам да, итқұс та жоламайтыны анық еді. Қарауыз енді аң алмай ақ қойсын, мейлі, ит үшін иесінің үйін, қора-қопсысын күзетуден асқан не болсын?!

	* * *

	Қарауыз қатқан қайыңдай қайратты, оқтай ұшқыр переннің өзі болды. Иттермен таласқанын көрсеңіз, таңғаларлық.

	Қысқы каникул бітіп, Шоқпарға қайтатын кез келген. Жездем маған деген азық-ауқат салынған қоржын-қолаңды салып, боз биеге өзі мініп, маған боз тайды дайындайтын болды. Дайындайтынның мəнісі – ер жоқ, боз тайдың беліне киіз, көрпе салынып, жіппен мықтап тартылып байланды.

	Арда емген жұмыртқадай жұмыр боз тай жуас-ақ, бірақ бас білмейді. Ноқтаны елең қылмайды, біресе құлын күніндегі əдетімен енесінің соңына түсіп алып жортақтайды, біресе желіп алға шығып кетеді. Мен өз дегеніме көндірейін, атты кісінің санатына қосылып, жездеммен қатар жүрейін десем, өз ойына келгенін істеп келеді. Астыңдағы көлігіңнің көнбегені жаман екен, мен кəдімгі бір қимылсыз қарақшы болдым да қалдым.

	Оның үстіне, қалың көрпе жұмыртқадай жұп-жұмыр боз тайдың арқасына тұрмай, бұлт-бұлт етіп ауып түсіп қала жаздап, қу жанымды қу шүберекке түйіп келемін. Бірақ мұны жездеме білдіре алмаймын, намыс жібермейді. Бар болғаны боз биенің талай-талай қаннен-қаперсіз рақаттанып отырған жаялықтай сауырына қайта-қай та қарай беремін. Бірақ, амал қанша, жездем мені боз биеге мінгестірмеді.

	Боз тайға мені мінгізу жөнінде кеше кешкілік біздің үйде əжептеуір əңгіме болған. Бұл бастама жездемнен шықты:

	– Əлдеш ертең боз тайға мініп барады Шоқпарға. Апам мен əкпем шыр ете қалды:

	– Қой, бас білмейтін тай баланың бір жерін майып қылып жүрер.

	– Иə, ол – болмаған сөз.

	– Ештеңе жоқ, Əлдеш қашанғы бала бола бермек?

	Тай бас білмесе, үйретсін, жігіт болсын.

	– Əне, бұл айтқанға көнуші ме еді. Асау таймен алыстырмай, бұрынғыша боз биеге мінгестіріп апар баланы.

	– Алданыш Шоқпарға боз тайға мініп барады.

	Менің əкем – алған бетінен қайтпайтын адам. Əңгіме – тамам.

	Апам мен əкпем мұны жақсы біледі, сөйте тұра, біраз тəжікелесті. Ақыры, жездемді көндіре алмаған соң, апам əңгіме ауанын басқа арнаға аударды:

	– Бұл өкімет балаңды өстіп салақтатып мінгестіріп жүріп оқыта бер дей ме екен, жоқ, Кербұлақтың малшыларының балаларына мектеп ашар ма екен?

	– Қайдам, өстіп оқытатын болармыз балаларды.

	Мектеп ашатын ел қалды ма Кербұлақта?

	– Біздің кішкентай кезімізде бар баланы жалғыз ақ молда оқытушы еді, енді бір балаға он мұғалім жабылады, əйтпесе, Кербұлаққа соның біреуі де жетер еді.

	– Жоқ, апа, жетпейді. Əр мұғалім əр пəнді оқытады.

	– Пəн деген не?

	– Пəн – сабақ.

	– Əне, көрдің бе, сабақ – дəріс. Дəрісті молда құсап, балаларды бір жерге жинап алып оқытса, болмай ма?

	– Болмайды, апа.

	– Мейлі енді, пəн бола ма, мəн бола ма, жақсы оқышы өзің. Басқа балаларды оқытуға шама жоқ. Не, əйтпесе, мына Іздəн мен Бағдаштың оқығысы келмейді дейсің бе, келеді. Кімге жалынамыз, кімге табынамыз? Осыдан бар ма, осыдан биыл күзге жанымыз аман жетсе, бір үй жалдап, апаңды көшіріп апарып, үшеуіңді де оқытпаса болмайды екен.

	Əкеміздің мына сөзіне менің екі қарындасым – Іздəн мен Бағдаш қатты қуанды:

	– О-о, биыл біз де оқимыз! – деді Ізбала.

	– Ата, ертең ағаммен бірге бізді де апаршы оқуға, –

	деп асықты Бағдагүл.

	– Көріп тұрсыңдар ғой, Əлдештің өзін қалай апарарымызды білмей, дал болып отырмыз. Күзге қарай бір амалын қарастыру керек екен. Мен енді, құдай қала са, ағаш тауып, бір арба, бір шана шабамын. Содан соң боз биені жер қара, күн жылыда арбаға, қыс көзі қырауда шанаға жегіп, бəріңді Шоқпарға апарып, əкеліп тұрамын.

	Жайында арба мен шанаға мінетін кез кейін, ал əзірше мен боз жабағының үстінде үрейім ұшып келе жатырмын. Əсіресе, сай-сайдың аузындағы жол үстінде жайылып қатқан мұздан өту қиын. Боз биенің төрт тұяғында бірдей емшек таға бар, мұзды қарш-қарш басады. Боз жабағы мұзға іліге бере тайғанақтап, тапырақтап əуреге түседі.

	– Жезде, боз тайды неге тағаламағансыз? – дедім əбден мезі болып.

	– Боз тайдың тұяғы – болат. Боз тайдың мініс көріп, табанына тас бататын кез алда. Боз тай екеуіңді өмір əлі талай-талай сынайды. Мынау – соның алғашқысы. Үйрене беріңдер, – деді əкем.

	Рас-ау!

	* * *

	Боз жабағы мені шыбын құрлы көрмей, ойына келгенін істеп келеді. Езу жыртар – ауыздық болмаған соң, ноқтаның бауымен басынан тартқаным, олай-бұлай бұрмақ болғаным түкке де тұрмады. Боз тай иті бар ауылдың тұсына келгенде ерекше құтырынады, алдан абалап шыққан иттерге еліріп, біресе құлағын жымып, мойнын ішіне алып секіреді, біресе екі құлағын едірейтіп, жалт беріп ойнақтайды. Əбден зықым шықты, бірақ амал қанша, көніп, жанымды шүберекке түйіп келемін. Екі қара саным салбырап, қос қолымның қары қарысып қалды.

	Əне, Жолымбетте отырған сиыршы Сəуенің үш иті аспаннан іздегені жерден табылғандай қуанып, арсылдап, заулап келеді. Жолым үйдей боз биенің үстіндегі жездеме жолап қайтсін, бəрі тұрымтайдай боз жабағыдан мені жұлып алып, шайнап тастайтындай өршелене ұшып келіп қалды. Боз тайға ойын керек, иттерге еліге қарап, осқырынып тұр. Осы сəт, міне, ғажап, менің дəл жанымнан қарауыз үш итке қарай бұғынып баспалап жүгіріп өтті. Боз тай да басын жерге салып, ноқта бауды тартқаныма қарамай, желе шоқырақтай жөнелді.

	Мына қарауыз қайтеді-ей! Үш ит ту-талақай қыладыау! Иттер одан соң, əлбетте, боз тайға ұмтылады. Боз тай жалт беріп безеді, мен жалп етіп ұшып түсемін.

	Мен осылай ойлап үлгердім бе, үлгермедім бе, қарауыз аққан бойы барып, алда келе жатқан сары төбетті кеудесімен қағып ұшырып түсірді. Сары төбет бір аунап барып тұра салып, қарауызға ауыз салмақ болып ұмтылды. Қарауыз жалт беріп, екінші итті тістеп өтті, ол қаңқ ете қалды. Енді үш ит Лашынды ауыздарына түсірмек болып жан ұшырды.

	Сондағы қарауыздың үш итпен жай оғындай жарқылдап таласқаны-ай, шіркін! Біресе қашып, біресе қуып жүріп тістеп, үш иттің дода-додасын шығарды. Қарауыздың тісі өткір ғой, үш иттің əр жер, əр жерінен қан көрініп қалды.

	Майдан болып жатқан жерге арғы жақтан Сəуе, бергі жақтан жездем жетіп, əркім өз итін ұстап, зорға ажыратты.

	Сəуе жатып таңданды.

	– Қалеке, мынауыңыз не өзі, жын ба, пері ме? Сары төбетке төтеп берген итті өмірімде көріп отырғаным – осы. Сорлы сары аузына бір түсіре алмай, қор болды-ау!

	– Сəуке, бұл – дүрегей шатыс.

	– Ə-ə, мұның əкесі Рыскелдінің қарауызы болды ғой.

	– Дəл өзі.

	– Шешесі кімнің тазысы.

	– Шешесі – Атабайдың ақ қаншығы.

	– Онда бұл алғыр болады екен. Батылдығы қарауыздың өзі болыпты, жүйріктігі ақ тазыдай болса, жетіп жатыр. Сүйегі сəл кішілеу, нағыз қақпанбелдің өзі екен, алысқа жүгіреді. Ауызданып па еді?

	– Жоқ.

	– Қап, мойнын қатырып алған екенсіз-ау! Енді бір жақсы тазымен бірге қосу керек түлкіге. Бір қансонарда келіңіз, Көкдауылмен бірге қосайық.

	– Көрейік. Бұл түлкі алар-алмас, баланың асырағаны, жүрер.

	– Жоқ, обалына қалмаңыз, Қалеке. Егер өзіңіз ерінсеңіз, маған беріңіз, Көкдауыл екеуін жүгіртейін.

	– Жиен, қой, итше ырылдасып жүрерміз.

	– Қалеке, мен мұны сізден түбелікті сұрап тұрғаным жоқ, бір-екі түлкі алдырамын да өзіңізге қайтарамын.

	– Тұра тұр, ойланайық, Сəуке. Бұл – мына Əлдештің асыраған күшігі еді. Өзімен сөйлесейін, қалай қарар екен? Кешке үйге барған соң қабырғаммен кеңесейін. Жалғыз үй отырмыз, абайымыз – осы. Бізді ит-құстан да, керек десеңіз, адамнан да қорғайтын осы қарауыз қазір.

	– Бəсе, солай шығар. Өздеріңізге керек болса, бермей-ақ қойыңыз. Менікі – тазыға жаны ашығандық.

	– Сенікі – дұрыс, жиен, бірақ реті келмес.

	– Мейліңіз онда. Біз əрі қарай тарттық.

	Əкемнің айтқанының бəрі дұрыс. Маған салса, қарауыздың маңына жан адамды жолатпаймын.

	– Жезде, менен сұрамайсыз ба, қарауызды Сəуе жиеніңізге береміз бе, бермейміз бе?

	– Өзің айтшы, ал.

	– Бермейміз. Енді қабырғаңыз қалды кеңесетін. Кешке үйге барған соң киіміңізді шешіп, қабырғаңыздан сұрайсыз.

	Жездем күлді.

	– Балам-ау, қабырға деп отырғаным мына денедегі қабырға емес, ол – əкпең. «Қатын еркектің қабырғасынан жаралған» – деген сөз бар. Қазақ – əдепті халық. Қатынды өстіп «қабырға» деп сыпайылап атаған.

	Түу, не деген тапқырлық! Қазақ сөзінің қатпар-қатпарына қашан қанығып болар екенбіз біз, балалар.

	Осындай оймен келе жатып, Сəлімбай қойшының ауылына тез жетіп қалыппыз.

	Кербұлақ өзенінің күңгейінен құлайтын далиған сайларының аузының бəрінде бір-бір қора. Сəлімбайдың қой қорасы – солардың бірі.

	Сəлімбайдың иттері өзімен бірге кетсе керек, алдымыздан өңшең қара күшік жүгіріп шықты. Ересек тартып қалған күшіктер шулап үріп, бас саларман болып, ентелеп келгенде қарауыз желкесін күжірейтіп тұра қалды. Жанына жақындаған күшіктерді бір-бір иіскеп еді, бəрі жуасып, қарауызға еркелей бастады. Қарауыз құдды түсі суық адамша илікпей, күшіктерден суырылып шыға берді.

	Мына қара күшіктердің бəрі күні ертең-ақ күндіз қой ішінде жүретін, түнде қора күзететін апайтөстердің өзі болады, ал бүгін бұлар – бала сияқты пəк, аңғал. Қарашы, бəрі жұп-жуас кейіппен бізді ұзатып салып тұр.

	Қарауыздың қайраттылығы мен батылдығы тау еліне тез мəлім болды. Бұл өңірдегі барлық ит қарауызды көргенде құйрығының ұшын төмен түсіретін. Бірақ, бір өкініштісі, қарауыз əлі күнге түлкі алып көрген жоқ.

	Жездем бір рет қарауызды түлкіге қосып көріпті, сөйтсе жетуін жетіпті, бірақ аузына түсіре алмай əбден əуреленіпті. Қу түлкі біраз шалдырып алып, қасқарып қашқанда қарауыз қумай, шоқиып отырып қалыпты. Өз шарасыздығын бұлайша мойындаған, уақтылы ауызданбай, мойны қатып қалған тазы алғыр болмайды. Лашын да сол болып шықты. Ондай тазыны ешкім жақсы көрмейді. Ал, қарауыздың жөні бөлек, мейлі ол тазы болып, түлкі алмай-ақ қойсын, қияндағы ескі жұртта оқшау отырған біздің үйге ол қайратты, қабаған ит ретінде де аса қажет еді.

	* * *

	– Бала кіндік шешесіне тартады, – деседі үлкендер.

	Рас па, бекер ме, білмеймін, əйтеуір апамдар біздің мінезімізді кіндік шешелерімізге ұқсатып отырады.

	Шəкеннің кіндігін Пішпектің медбикесі кескен. Ол, сірə, момын əйел болса керек. Шəкен – қой аузынан шөп алмайтынның нағыз өзі.

	Мен Аққабақ апама тартқанмын. Аққабақ апам – қара жер қозғалса, қозғалмайтын сабырлы адам.

	Іздəн – кіді, өкпешіл, тура Рəш апай.

	Бағдаштың кіндік шешесі Ақтоқаш апай – кербез, сұлу кісі. Бағдаш та үріп ауызға салғандай сүйкімді.

	Бекежан – Əсел апасы сияқты шапшаң.

	Кіндік шешеге – баланың əке-шешесі қарыздар. Ол қарызды кіндік шеше баланы құттықтап келіп алады. Кіндік шешенің құттықтауы – қазіргідей балаға туған күнінде ойыншық əкеліп беріп, «Құттықтаймын!» – деп бетінен сүю емес, баланың есі кіріп қалғанда киім-кешек əкеліп кигізіп, əке-шешесінен қалағанын алу. Кіндік шеше разы болса, бала жақсы болып өседі, əйтпесе, дұрыс болмайды. Қандай ата-ана баласын жаман болсын дейді, бəрі кіндік шешенің қалағанын береді.

	Міне, енді сонау Шудан Бекежанның кіндік шешесі – Əсел апай құттықтап келіпті. Бекежанға бір сыпыра киімкешек əкеліпті, басқамызға кəмпит, пряник бұйырды.

	Бекежан əкелген киімдерді киіп алды, бірақ кіндік шешесіне жолар емес.

	Кіндік шеше бір күн қонақ болды, ертеңіне шай үстінде ол кісінің бұйымтайымы сұралды.

	– Əсел, айтқын, не қалайсың? – деді апам.

	Апамның бүйтіп төтесінен кететін жөні бар. Əсел апай

	– апамның абысыны, бөкей Əбиірдің əйелі.

	– Боз биенің тайын қалап келдім, Əбиір малданамын, – дейді.

	– Қалағаныңыз сол болса, алыңыз. Менің баладан аярым жоқ, – деді жездем.

	Бірдеңе деуге оқтала берген əкпем мына сөзді ести салып, демін ішке тартты.

	– Қалағаным – сол, аламын. Бекежан үлкен жігіт болып, қатарының алды болсын!

	– Аумин.

	Бекежанның болашағы боз тайға байланысты екен. Əкеміз жомарттық жасады.

	Бəріміз боз тайды қимайтын сияқтымыз, бірақ бəріміз Бекежанның қатарының алды болғанын қалаймыз.

	Боз тайды Бекежанның кіндік шешесіне қуана жетектеттік.

	Əсел апай қатты разы болып аттанды: Бекежан жақсы жігіт болады.

	* * *

	Осыдан бір апта өткенде Қордайдағы Бүбісара əк пем мен Əбусағат жездем келді. Екі ұлы – Əділбай мен Қабылбайды алып келіпті.

	– Бүбісара төркіндеп келді, – деді Əбусағат жездем бəріміз дастарқан басына жиналғанда.

	Бүбісара əкпем əкесінен емшектегі күнінде қалған, ағасы да ол төркіндеп келмей жатып, өмірден өткен.

	Əкпемнің ендігі төркіні – мен əлі жаспын. Содан да ол жездесі мен əкпесін төркін санап, төркіндеп келіпті.

	Мен əкпемнің ана жылғы: «Əкең тірі жүр ғой», – деген сөзін ұмыта алмай жүргенмін.

	– Əлдеш, əлі ренжіп жүрсің бе? – деді бір оңаша қалғанда əкпем.

	– Жоқ.

	– Бəсе, өзім де солай ойлап едім. Апам ренжіген шығар.

	– Қайдам?

	– Ренжісе, қайтем, құдайға ренжиміз де. Апам келе қалды қасымызға.

	– Не екеуің табыстыңдар ма? – деді апам қуанып. Əкпемнің көзінен тарам-тарам жас ағып жүріп берді.

	Апамның көзі де боталады.

	– Əкпе, апа, жыламаңыздар, мен бармын ғой.

	– Иə, сен барсың. Мен соны білсемші, – деп əкпем көз жасын сүртіп жатты.

	Аяғым сынып, екеуміз айдалада түнеп жатқанда апама дəл осылай деп едім, енді соны Бүбісара əкпеме айттым.

	Бүбісара əкпем де апамның сөзін айтты:

	– Ақылыңнан айналайын сенің, – деп мені құшақтап сүйе бастады.

	Үшеуміздің де көңіліміз шайдай ашылды. Əкпемдерді қалай қайтарудың қамы басталды.

	Төркіндеген қыз артынып-тартынып қайтуы керек. Апам мен əкпем Бүбісара əкпемнен ештеңе аяған жоқ. Əкпем мен жездемнің өздеріне, балаларына киім-кешек, тағы басқа толып жатқан нəрселер алдарына қойылды.

	– Екі балаң боз биеге мінгесіп қайтсын, – деді əкеміз сол сəт.

	– Ой, о не дегеніңіз! Жалғыз аяқ артар биеңізді алмаймыз, – деді Əбусағат жездем.

	– Иə, бізге биеңіздің тайы да жетеді, – деді Бүбісара əкпем.

	Əкем айтқанынан қайтпады:

	– Жоқ, алыңыздар! Бас аман болса, мал табылады. Бүбісара, сен қайта-қайта төркіндемейсің, қыз бір-ақ рет төркіндейді. Дос бар, дұшпан бар, айтсын, «Қалқабай балдызын қызындай сыйлапты», – десін. Ал!

	– Сөйт, ал! – деді апам. – Сенің əкең де, бауырың да осы – Қалқабай. Ол берсе, көптігінен беріп отырған жоқ, мəрттігінен беріп отыр.

	Сөздің нүктесін əкпем қойды:

	– Бүбісара, боз биені мініп қайтасыңдар!

	Бүбісара əкпем мен Əбусағат жездеме шегінетін жер қалмады, үнсіз келісті. Əкпеме боз бие ерттелді.

	Сөйтіп, бас-аяғы он шақты күннің ішінде боз бие мен боз тай жаңа иелерін тапты. Жылқының ішінен көргенде ішім жылып жүріп беретін боз бие де, боз тай да жоқ енді, қоңылтақсып қалдым.

	* * *

	Кербұлақ балаларының мектепке қатынауы, оқуы жатқан қызық еді.

	Боранды күндері мектепке бармайтынбыз.

	Қу балалар жаздыгүні де бір сылтау тауып, оқушыларды мектепке емес, сай-салаға бастап кететін. Ол күні бəріміз оқуға бармай қалып, аяғы айқай-шу болатын.

	Бірінші класты бітірер жылғы көктемде менің сондай бір арандатуға ұрынып қалғаным бар.

	Төменгі бөкей ауылының балалары түгел оқуға келе жатқанбыз. Айдардың үйінің желкесіндегі қырға іліккенбіз.

	– Балалар, бүгін мектепке комиссия келеді! – деді Əлібек үрейлі үнмен.

	– Ол не пəле? – деді Шəкен шошып. Əлібек шап ете қалды:

	– Ойбай, жап аузыңды! Комиссия – пəле емес, адам, мектепті тексеретін дəу.

	– Бізді де тексере ме?

	– Əлбетте. Шашымызды, тырнағымызды шұқшиып көреді, білімімізді тексереді. Салдыр-салақ, азып-тозған, сабақ білмейтін баланы алдына салып, айдап əкетеді. Шоқпарға апарып, милицияға қаматып қояды.

	– Қойшы, құрысын!

	– Рас. Ана Темірқазықтың балаларын сөйтіпті.

	– Онда қайттік?

	– Қашамыз.

	– Қой!

	– Несі қой, сөйтеміз. Ал, кеттік, балалар!

	Əлібек сөзін аяқтар-аяқтамастан, Қарасайды бетке алды.

	– Ей, Əлібек, тоқта!

	– Тоқтамаймын. Қала беріңдер, өңшең қорқақ!

	Соңғы сөз намысымызға тиді, неден қорқайық, бəріміз Əлібекке қосылып, Қарасайды өрлеп кете бардық.

	Содан мектеп жайына қалып, кешке дейін бір сайдан екінші сайға ауысып, ойнап жүрдік.

	Кешке жақын келсек, ауыл дүрлігіп жатыр екен. Бізді мектеп директоры іздеп келіп, таба алмай, қатты қапа болып кетіпті. Комиссия жарты баласы оқуға келмей қалған мектеп директорына не деді екен?

	Ертеңіне бізді əр үйден бір ересек адам ертіп апарды мектепке. Директор осылай бұйырып кетіпті.

	Құдай басқа салмасын, директор мен комиссия кісі бізді сапқа тұрғызып қойып, шетімізден сұрай бастады неге қашқандығымызды. Əркім əрнені айтып жатыр, үндемей құтылғандар да бар.

	Кезек маған келді. Комиссия кісі:

	– Ыдырысов, сен оқу озаты екенсің. Өте жақсы оқитын бала өсте ме екен? – деді.

	– Ағай, комиссия дегеніңіз қатыгез, жаман адам екен деп қалдық. Сөйтсек, сіз жақсы кісі сияқтысыз ғой. Мұны білгенде біз қашпайтын едік.

	Комиссия кісі де, директор да, ата-аналар да қыран күлкі болды.

	Комиссия кісі күлкісін елден бұрын тиып:

	– Қызық! Оны кім айтып жүр сендерге? Мейлі, ендігəрі қашпасаңдар болды комиссиядан, – деді.

	– Енді қашпаймыз, ко-о-о.. Ағай!

	– Онда кластарыңа барыңдар, оқыңдар! Мектеп директоры:

	– Ал, балалар, ағаларыңа рақмет айтыңдар.

	– Рақмет.

	– Рақмет!..

	Біз өзді-өз класымызға қарай ентелей бастық.

	– Аға, арқар!

	* * *

	Көз алдымнан өтіп жатқан көрініс шорт үзілді.

	– Кəне?

	– Əне!

	Бекежан қолын шошайтып көрсеткен Секітас жаққа қарасам, шынында да, алты арқар шұбап қырға шығып барады екен.

	– Қой сияқты ғой, – деді Медер.

	– Жоқ, қой емес, арқар.

	Енді үшеуміз де демімізді ішімізге тартып, үн-түнсіз телміріп қарадық та қалдық.

	Жездем айтқан: «Арқарлар көктемде Арқаға қарай өтеді, күзде Қордай тауларына қайтады».

	Мынау – сондай арқарлар.

	Арқаның сайын даласы мен сеңгір тауларын көрген емеспін, ал Қордай таулары, одан əрідегі Алатау мына Жайсаң жотасына шықсаң, көгілдір тартып көрініп тұрады. Арқар жазында Арқаның тауларын жайласа, жайында болғаны да, ал Алатауға қысында адам аяғы тимейді. Арқар – биік таудың аңы, құз тастардың басында серейіп тұрған арқарды талай көргенім бар.

	Міне, енді арқарларға ауылға таяу жерде кез болып отырмыз. Ел кеткен жер осы да, аңның ойнағына айналады.

	Аң атаулы бəрін біледі. Мына арқарлар да бізден жаулық күткен жоқ, шуап барып, Секітастың желкесіндегі төбеге шығып иіріліп, бізге қарап біраз тұрды.

	Шіркін, түз тағысы, көз қызықтырып, көңілімізді өрекпітті.

	Неден секем алғаны белгісіз, кенет кер құлжа басын кегжең еткізді.

	Арқарлар дүр етіп үркіп, іле жосып, демнің арасында бел асып кетті. Арқарлар қысқы мекенін көздеп барады. Адам тұрмақ жан-жануар да өз қамын ойлайды. Менің де өз көкейімді кескен арманым бар, ол – оқуға бару. Оқу керемет керек екен балаға!

	Қой, жездеме айтайын: «Оқуға апар», – деп.

	* * *

	Мен енді балдақпен шоқаңдап жүріп, қарауызды жанымнан тастамайтын болдым.

	Арқарлар қайтып көзге түспеді, Алатауына асып кетті. Жездем қарауызды ерткенді қойған.

	Сары күз ұзаққа созылды. Жаңбырлы, бұлтты күндер кешігіп келді. Басатты ауыр қара қошқыл бұлттар басып жататын болды.

	Кеше кешке қарай бір суық жаңбыр сіркіреп жауып еді, ертеңгілік оянсам, жер-дүниені қар басып қалыпты. Аппақ жамылғы оранған төбелер жақын тартып, біздің үйге төніп тұр. Қара беттің қара тастары күлгін тартқан.

	Атын ерттеп жатып жездем:

	– Шіркін, нағыз қансонар екен, – деді.

	– Не, қарауызды түлкіге қосасыз ба?

	– Тегісін айтам да. Қарауыз түлкі алмайды.

	– Алады. Нанбасаңыз, бүгін қосып көріңізші түлкіге.

	– Əй, қайдам-ау?

	– Жезде, ертіп барыңызшы, қосыңызшы.

	Əкем менің көңілімді қимады, қарауызды жылқыға ертіп кетті.

	Қазір жездем бағатын жылқы көп. Колхоз бүкіл күш көлігін, яғни жаздай арбаға, шөп машинасына, тырмаға жегетін аттарды Кербұлаққа айдап келіп, жездеме бақтырған.

	Сөйтіп, жездем жазда қорықшы, қыста жылқышы болып шыға келді.

	Біздің үйдің адамдары ата кəсібіміз – мал бағуға түгел жегілді.

	Өңшең саяқ, үйір-үйір қылып бөліп алып қайыратын айғыры жоқ жылқыны бағу қиямет-қайым екен. Əр ат əр жаққа кетеді. Күнде жинап, басын қосып отырмасаң, бірде-біреуін қайтып таба алмай қалуың ғажап емес. Бұл бір қиын іс болды. Амал қанша, диірменнің шанағынан ұнның ұлпасын қалақпен қарпып алатын күн алыстап бара жатты.

	– Ендігі бізді асырайтын бір ғана құдірет – еңбек, –

	деді де біраз үнсіз қалды жездем ертеңгі шай үстінде.

	Дастарқанға бата қылған соң бұл ойын дамытып:

	– Иə, еңбек, содан соң Кербұлақ, – деп орнынан тұрып, есікке беттеді.

	Кербұлақ – кең өлке. Қалың адыр, кең жота қырлар, ұзын сайлар, жазық жондар малға аса жайында. Бұрынғылар айтады екен: «Қанша қатты қыс болса да, үш Кербұлақта жұт болмайды», – деп. Өмірдің өзі туғызған сөз – бұл. Үш Кербұлағымыз – осы Кербұлақ, бұл шын Кербұлақ, қалған екеуі солтүстігіндегі Ұзынүй, оңтүстігіндегі – Теректі. Ол екеуі де таулы, өзенді құйқалы өңір, бірақ Кербұлақтай қайдан болсын. Ол екеуін де қыста қар сіреп басып қалады. Кербұлақтың жөні бөлек, қар жауды болды, шығыстан күшті сары жел соғып, қарды үріп сай-сайға тығып тастайды да жайылым ашылып қалады. Боран кезінде жылқылар терең сайларда ықтап жайылып тұра береді. Жалпы, боран күндері болмаса, Кербұлақта мал атаулы қыс бойы аяғынан жайылып шығады.

	Жездем жылқыға ерте кетіп, кеш келеді. Басы ауған жаққа қаңғып кеткен өңшең саяқ аттарды қоғамдап жинап, түгендеп, от жерге ауыстырып тастап қайтқанша күн батады. Кербұлақтың əр сайы – қыстау, күнгей беттері – жайылып жатқан мал. Малшы қауымның үрейленетіні – қасқыр. Жалпы, бұл өңірде ит-құс сирек бой көрсетеді. Сонау алыстағы Қордай тауынан, арғы Алатаудан анда-санда келіп, бір дүрліктіріп кететіні бар. Малшы қауым: «Кезендінің кезінен сақтай гөр», – деп қауіп қылып отырады. Жездем де осындай қорқынышпен жылқыны қасқыр бармайды-ау деген терең сайларға кіргізіп жіберіп қайтады.

	Қарауыз жездемнің соңынан қуана ілесті. Жездем – зəрлі адам, біздің үйдің үлкен-кішіміз ол кісінің айтқанын екі етіп көрген емеспіз. Қарауыз да жездемнен қатты қорқады. Қаншама ілеспек болып тап бергенімен, жездемнің: «Кет!» – деген өктем үні діңкесін құртып, шоқиып отыра кететін. Амал жоқ, қабағы түсіп, көзінің нұры сөніп, шоқиып отырып қала беретін.

	Ал, бүгін жездем қарагер атқа мініп, білегіне құрығын іліп, шылымын тұтатып тұрып:

	– Иə, құдай, өзің жолды болдыра гөр! Лашын, кə, – дегенде қарауыздың қуанғанын көрсеңіз, төрт аяғы жерге тимей, безектеп барады.

	Біздің үйдің іші түгел жездеме қуана, үмітпен қарап тұрмыз.

	– Ал, балаларым, көрейік енді Əлдештің күшігінің өнерін, мүмкін, түлкі алып қалар.

	Қарауыздың əлі күнге түлкі алмағаны жездеме де батады екен.

	Тіптен, апам да мазасызданатын болып шықты.

	– Қарауыз бүгін түлкі алады. Құмалақ: «Қанжығаң майлы қайтасың», – дейді.

	Біз əкемізді алыс жолға шығарып салғандай шүпірлеп тұрмыз.

	Бүгін – қалың қар жауған, қансонар. Біз қарауыздың тілеуін тілеп қала бердік. Қарауыз жездемнің алдына түсіп алып, əрлі-берлі жүйткіп, алас ұрып барады.

	Бəріміз кешке дейін күннің батқанын асыға күтумен болдық. Алайда, жездем күндегі келетін уақытында келмеді.

	Қас қарайып, шам жағылды, жездем жоқ.

	Ел орынға отырып, қазан қайнады, жездем жоқ.

	– «Жолаушының кешіккенінен сүйін» – деген, Қалқабай түлкі қуып, ұзап кеткен болды-ау, – деді апам.

	– Жылқысы аман болса екен, – деді əкпем.

	Əкеміз біздің көзімізге ұйқы тығыла бергенде барып бір-ақ келді. Ат тықыры білінісімен, əкпем далаға атқып шыққан, жездем екеуі үйге көңілді сөйлесіп кірді.

	– Əміржан, қарауызды үйге кіргіз. Бұрышқа бірдеңе төсе, оны енді үйге жатқызу керек. Далаға жатса, буынын суық алып, жүгіре алмай қалады.

	– Жезде, не болды?

	– Қарауыз түлкі алды.

	Менің бойым балқып, көзіме жас үйірілді.

	– Қалай алды?

	– Сендер шыдамассыңдар, айтайын. Бірнеше ат Үкінің қорасы жаққа шығандап кетіпті, соларды айдап қайтуға бардым. Қарауыз соңымда келе жатқан, бір қарасам, жоқ. Əрі-бері қараймын, ұшты-күйлі жоқ. «Əй, келерсің», – деп аттарды айдап кете бардым.

	– Сол да бола ма екен, түлкі қуып кеткен шығар.

	– Иə, сөйтіпті. Түлкі қуып кетіпті. Құдайдың құдіреті, қуғанды айтасыз, түлкіні алдына салып айдап алыпты, дəл тұсымнан өтіп барады. Байқаймын, қарауыз түлкіге еркін жетеді, тістемейді. Айғайға басып, қарагердің басын жібердім. Түлкі қарауызды құйрығымен алдап, біраз жер өткізіп жіберді. Қарауыз түзеліп қуып, қайта жетті, тістемей, жарысып барады. Түсіне қойдым, қарауыз ауызданбаған, аң алып көрмеген. Бүйте берсе, түлкі Үкінің тасына түсіп кетіп, алдырмайды. «Бас, Лашын!» – дедім ашулы. Қарауыз ақылды ғой, түсінді, түлкіге еркін жетіп барып, кəрі жіліктің басынан алып, өкпесін қарпып-қарпып тастай салды. Бұл – нағыз алғыр тазының белгісі. Жақсы тазы жаман иістен жиіркеніп, түлкінің артқы жағынан тістемейді.

	Қарасам, Шəкен қуаныштан жыларман болып отыр.

	Қарауызды бəріміз жақсы көреміз ғой, дегенмен Шəкен екеумізге, жоқ, маған ерекше ыстық, менің күшігім.

	Əкпем бұрышқа киіз төседі, бұл – қарауыздың тазы санатына қосылып, үйге жатуына жасалып жатқан жағдай.

	– Енді бұған не тамақ береміз? – деп мазасызданды əкпем.

	– Тамақты жақсылап бер, – деді жездем. – Дүниеде иесіне тазысының болдырып қалғанынан асқан абыройсыздық жоқ. Өткенде Ысқақтың Көкқасқасы болдырып, ұлып отырып қалыпты. Соны жұрт күлкі қылып, əлі айтып жүр.

	– Жарайды. Тоң майды мол қатып, ботқа істейін мен бұған.

	– Сөйт. Тазының болдырып қалғаны, алдымен, əйелге сын.

	– Қарауыз болдырмайды, бұл керемет қайратты.

	Бұл кеште жалғыз əкпем ғана емес, бəріміз қарауыз туралы көп-көп жақсы сөздер айттық.

	* * *

	Қар жауып, сонарға шыққан сайын жездемнің қанжығасы бос қайтпайтын болды. Қарауыз күнде жездемнің қасында жүреді. Əрі-беріден соң қарауыз аң алмай ақ жездемнің серігіне айналып кетті. Адамға ит ерген жақсы, абай.

	Қар қалыңдап, үресін көбейіп, ашық жер азайған сайын жылқы түнде быт-шыты шығып бытырап кететін болды. Жел жалаңаштаған жоталарды, күнгей беттерді қуалап жайылып, шығанға шығатынды шығарды. Жездемнің жалғыз өзіне жылқыны жинап, түгендеу қиын болып бара жатты. Жылқыға бірнеше рет Шəкенді ертіп шығып еді, ауылдағы шаруа қалды, қорада арық-тұрақ он шақты ат бар, Шəкен кешке дейін келіншегі Кенен екеуі соның қамымен болады. Аттардың астын тазарту, шөбін жаңарту, суару – жас жұбайларға жетіп артылатын жұмыс.

	Шəкен көктемде, мен Шоқпарда алтыншы класта оқып жүргенде үйленген. Дүрілдетіп той өткізуге жағдай қайда, əкеміз бір қой сойып, жақын жердегі малшыларды шақырып, Кененнің бетін ашқызған, сонымен бітті, біздің үй келінді болған. Былай қарағанда, Шəкен ерте үйленген сияқты, ештеңе жоқ, он сегізде.

	Кенен – Қарауылтөбедегі қапалдың қызы. Шəкен екеуі бастауыш класты бірге бітірген, Шəкеннің де, оның да оқуды əрі қарай жалғастыруға жағдайлары болмай, тоқтатқан. Міне, енді екеуі жұптарын жазбай, колхоздың біздің үйге тапсырылған шаруасын – күш-көліктерінің аяғынан жайылуға жарамсыздарын күтуді атқарып жүр.

	Бір күні кеш түсіп, қас қарайғанда жездем қатты сансырап шаршап келді. Жылқыны əрең жинапты, сонда да екі ат табылмапты.

	– Бүйте берсе, қайтем, Мұзафар пермеден көмекке адам сұраймын ба? – деп дал болды жездем.

	Жездемнің бүйтіп шарасыздық көрсеткені əбден жанына батқан соң ғой, бəріміз тұнжырап ойланып қалдық. Əркім өз мүмкіндігін саралап, қайтсем, көмектесе аламын деп отыр.

	– Шəкен жылқыға шықсын, ауылдағы аттарды Кенен екеуміз бірдеңе қылармыз.

	Əкпемнің бұл ұйғарымы жездеме ұнамады.

	– Сен онсыз да қарап отырған жоқсың ғой, үйдің шаруасынан артылып бара жатсаң, көрерміз. Əзірге сені қозғамай-ақ қояйық.

	– Ештеңе етпейді, ауылда қалған арық-тұраққа бəріміз жабыламыз. Шүкір, Əлдеш те жарап қалды анаумынау шаруаға.

	Жағдай осылай болып тұрғанда, мен қолымнан келгеннен қалайша аянайын.

	– Жезде, жылқыға сізбен бірге мен шығайын.

	Менің сөзімді естігендердің бəрі үн-түнсіз тұнжырап отырып қалды, себебі: аяғым сынғалы бері мен атқа мініп көрген емеспін.

	– Не, болмай ма, болады. Атқа мінгізіп жіберсеңдер болғаны, арғы жағын өзім көремін. Жезде, айтыңызшы, сіз жұмсаған жаққа барып, аттарды айтқан жеріңізге айдап келу қиын емес шығар.

	Жездемнің жібі босады:

	– Неге қиын болсын, дегенмен...

	– Ештеңе жоқ.

	– Қайдам, тағы бір жеріңді ауыртып алып жүрсең, қайтеміз?

	Қамқор апам:

	– Қой, құрысын! Қалқоздың жылқысын бағатын адам табылар, аяқ табылмас, – деп зəразап болды.

	– Сол адам табылмас. Бұл өзеннің бойында бос отырған адам жоқ.

	Мен Кербұлақты ойша бір шолып шықтым. Жездем дұрыс айтады, Кербұлақта қолы бос бір адам жоқ, бірі – қой, екіншісі – сиыр бағып отырған ел, аяғында, Далауызда – жылқышы Жетпісбайдікі, басында – біздікі.

	– Жезде бір күн ертіңізші, жарасам, қолғанат боламын, жарамасам, қайтып жалынбаймын.

	– Кім білген, қорқып қалдық қой, əйтпесе, байқап көрсе де болар еді.

	Бұл – апамның райынан қайтайын дегені. Апам маған қанша жаны ашығанымен, жездемді де аяйды, əрине.

	– Иə, бір күн барып байқасын, – деді əкпем.

	– Үзеңгі бауды сынған аяғы салаңдамайтындай етіп қысқартып беру керек, – деді Шəкен.

	Бəріміз енді жездемнің аузына қарадық, кесімді сөзді сол кісі айтуы керек. Бұл – қашаннан бұлжымайтын заң. Қандай да бір маңызды мəселе сөз болған екен, бəріміз өз ойымызды білдіреміз, тоқ етерін жездем айтады.

	– Мейлі, байқап көрейік. Шəкен, Əлдешке қай атты ерттеп бересің?

	– Бурыл атты.

	– Сөйт.

	Əңгіме бітті. Мəселе шешілді. Біздің үйдің ішінің əдетінде əкеміздің ұйғарымы орындалады.

	Ертеңіне маған екі көзі шегір кер бурыл ат ерттелді. Бұл – бір мықты ат. Жездем қарагер мен осы бурылды жылқыға кезек-кезек мінеді, басқа атқа тимейді. Аттар көктемгі қос шыққанша ет алып, күш жинайды.

	Бурыл ат көлденең тартылды.

	Біздің үйдің адамдары менің атқа мінгенімді көруге түгел есік алдына шықты. Киімім қалың: үстімде – тон, аяғымда – пима. Бурыл атқа мінбек болып жақындап едім, жүрегім дауаламады. Сол аяғымды, яғни сынған аяғымды үзеңгіге салып міне алмасымды бүкіл жүйкем сездіріп, сескендім.

	– Мен оң жағынан мінемін.

	– О, несі! Қазақ атқа сол жағынан – мінер жағынан мінеді.

	– Сол аяғы əлі тіреп мінуге келе қоймаған ғой. Мейлі, оң жағынан – қамшылар жағынан мінсін.

	Апам мен əкпем өстіп сөйлесіп жатқанда, Шəкен бурыл атты менің алдыма оң жағынан көлденең тартып үлгерген.

	Үзеңгіге оң аяғымды сала беріп едім, жездем демеп мінгізіп жіберді.

	Тізгінді қолға алып, тебініп қалдым. Біраздан бері мінілмей, жемде тұрған тың ат ытырыла жөнелді.

	– Бисмилла, бисмилла!

	– Айналайын ақ құдай, жолын болдыра гөр баланың!

	Апам мен əкпем ғана емес, Ізбала мен Бағдагүл де тілек айтып жатыр:

	– Аға, тез кел!

	– Аға, түлкі əкел!

	Бекежан да қарап қалмады.

	– Аға, шапшы! – деді.

	Əкеме еріп, бурыл атты сау жүріске салдым. Қарауыз сергек елеңдеп, сылаң қағады.

	* * *

	Жездем екеуміз күншығысты бетке алдық. Түнде қар жауған. Аспан шайдай ашық. Көк шатыры көкпеңбек. Төңірек түріліп, Кербұлақ тауының сай-саласы, жыражылғасы, тау-тасы алақандағыдай жарқырап жатыр.

	Біз аузы ауыл артына келіп жайылып жатқан ұзын сайды өрлеп келеміз. Маған Кербұлақтың əр сүйеміне дейін белгілі. Оның əр сайы, жықпыл-жыралары, беткейлері, жотасы – мен талай шарлаған жерлер. Біраздан бері көрмеген қырларға көз тігіп, өзіме таныс белгілерді түгендеп келемін. Менің бұл күйімді бұрын оқыған қызық кітапты қайта парақтап отырған адамның кейпіне баласа болар.

	Əжінің қорасының желкесіндегі шоқыға шыққанымызда күн арқан бойы көтеріліп қалған. Қар беті – сансыз ине-жіп іспетті күміс қылау, жылт-жылт етеді.

	– Түстен кейін жел көтеріледі. Қанша соғарын қайдам, боран болады. Жылқыны мына Секітас сайының басындағы қолатқа жинайық. Боран соқса, сайға түсіп, тобылғыны порт-порт үзіп, күрт-күрт шайнап тұрады. Мен Шатыртөбе жаққа шашыраған жылқыны айдап келейін. Сен былай істегін: Əбиірбайдан асып, Үкінің қорасына дейін ұзын жонмен тартқын да отырғын. Жолай көрген аттардың қай жерде тұрғанын көңіліңе тоқи бер. Қайтарыңда сол аттар сол тұрған жерлерінен көп ұзай қоймайды, жинап айдап кел. Сен келгенше мен де оралармын. Жылқының бəрін қосып түгендейміз. Ал, жолың болсын. Кездесетін жер – осы, ана шоқының басындағы оба.

	Жездем қарагердің басын Шатыртөбеге, мен бурылдың басын Əбиірбайға қарай бұрдық. Қарауыз жездемнің алдына түсіп алып, безілдей жөнелді. Ойбай-ау, бұл менің күшігім емес пе, маған неге ілеспейді? Жездем нің əмірі бəрімізге жүреді, қарауыз екеуміз бір-бірімізді қанша жақсы көргенімізбен, жездемнен қаймығамыз. Қарауыз маған қарағыштап барады. Ит те болса, іші қу, жол – үлкендікі, бірінші кезекте соған ілесу керек. Оның үстіне, үлкен адам аң қашатын алысқа барады. Қарауыз қу оны да біледі.

	Мен өн бойы күнге қарсы жүріп келемін. Күннің өзі де, қар бетіндегі жалт-жұлт еткен сəулесінің сан-сан сынықтары да көз шағылыстырады. Қапталда, қойнауда екіден-үштен топтасып жайылып жүрген жылқыны түстеп келемін. Қайтарда осы маңнан тауып алармын деп санама тоқып отырмын.

	Үкінің шоқысына шыққанымда алда аппақ қар сіреп басқан бел-бел белесті сайын дала жатты. Қыс болды екен, ол жаққа мал атаулы аяқ басып бара алмайды. Қалың қасат қар, басқа малды былай қойғанда, жылқының өзін қарыс жер алға бастырмайды. Қар кетіп, жер аяғы кеңігенше бұл даладан ұшқан құс, жүгірген аң кездеспейді, бəрі таяудағы тау-тасқа тығылады. Ал, Кербұлақ тауының сансыз жыралары ұядай жылы, тіптен, жел тимейтін жерлер де бар. Атам қазақ ерекше есті санайтын жылқы ондай жерлерді жақсы біледі, боран басталды екен, тіке солай тартады.

	Аттардың иесіз ен далаға беттемейтінін жақсы білсем де, мал іздеген адамның əдетімен Үкінің қорасының желкесіндегі шоқы басында алысты көзбен шолып біраз тұрдым. Бір сəтте Нарқызылдың ұшар басынан ақ жал қар ұшқыны жалп ете қалды. Ұзамай жел көтеріледі енді.

	Дереу бурыл аттың басын кері бұрып, тебіндім. Түндегі орнынан қырға шығып жайыла бастаған аттарды жинап, Секітас сайының басындағы қолатқа айдай жөнелдім. Жел əлі жеткен жоқ. Күн шақырайып тұр. Қар жіпсіп, иненің жасуындай есепсіз тамшылар жылт-жылт етеді.

	Əбиірбайдың қорасының тұсынан өте бергенімде ызғырық та жетті-ау. Жел бір ұйытқып, алдымдағы қарды желпіп өткендей болып еді, демде жан-жағым ақырын жылжи жөнелді. Бір жақсысы – жел арттан, аттар менің ық жерге айдап келе жатқанымды түсінгендей сар желіп келеді. Біртін-біртін аспан мен жер тұтасып, ақ түтек боран басталды да кетті. Əбиір болғанда мен жылқыны межелі жерге – Секітас сайының басындағы кең қолатқа иек арттырып үлгердім. Əрі қарай оларды айдаудың қажеті жоқ, енді олар желдің өтінен құтылды, өздері-ақ шуап барып, сай ішіндегі қалың қорысқа кіре ді де кетеді. Боран қанша күн соқсын, қаптаған ақ тас па мен тобылғының, ну құрақ-қамыстың басын шалып тұра береді. Жел тимейтін от жыралардың жусаны мен беткейлердің бозын тебіндейді.

	Бурылдың басын Əжінің қорасының желкесіндегі шоқы басындағы обаға қарай бұрдым. Бурыл ат ығып ба ра жатқан аттардан қалғысы келмей қиқаңдады. Мені баласынады, ілгері қарай аяқ басқысы жоқ, қалт тұра қалды. «Шүу-шүу!» – деп тізгін қақсам, шегіншектегенін қайтерсің! Аттың қырсыққанына көніп не болыпты маған. Қамшымен борбайдан осып-осып жібергенімде желіп жүріп берді. Бұл Кербұлақтан қанша боран соғып, соқыр түнек болсын, мен адаспаймын. «Жалаңаяқ жар, қызылаяқ қыр кешкен» дейтін жер ғой бұл Кербұлақ маған. Адам табанына тікен кіріп, өкшесін тас тескен жерді ұмытушы ма еді?!

	Бурыл ат аянып тұр екен. Менің мықтап бекінгенім ді біліп, мейлі енді, обаға ерте жетейік дегендей, бүкектеп желе жөнелді. Обаға тез-ақ жеттім. Биікте жел құтырынып, адам ұшыратындай болып тұр екен. Жездем əлі келмепті. Не істеу керек? Кетіп қалсам, жездем іздейді. Жай іздеп қана қоймайды, бойын қорқыныш билейді. Адасып кетті ме, жоқ жел аттан ұшырып түсірді ме? Жездем осындай жаман ойларға беріледі. Енді, мен қорқа бастадым. «Қайда жүрсің, əке?! Жылқыны түгендей алмай жүрсің бе, жоқ əлде, адасып кеттің бе? Ертерек көрінші көзіме!»

	Аттан ақырын сырғып түсіп, шылбырдан мықтап ұстап, обаның ық жағына отырдым. Бурыл ат желге жонын беріп, басын төмен салып ықтап тұрды. Содан əртүрлі ойға батып ұзақ отырдым. Жездем келе қоймады.

	«Жездемнің бір көрген бораны осы деймісің, бір мəнісін жасар, қой, қайтайын».

	Бурыл атты обаға тартып мінбек болдым. Мінер жағынан мінуге аяғымнан қорқамын, қамшылар жағынан мінуге əрекет жасадым. Сөйтсем, оңбағыр бурыл ат мінгізбей-ақ қойғаны. Оң аяғымды үзеңгіге қарай көтере бергенімнен құлағын жымырып, аузын ашып тістемек болды, іле артқы аяғын серпіп қалды. Тұяғы сынған аяғымның жіліншігіне жанай тиіп, шым ете қалды. Ауырған жерімді еңкейіп ұстай бергенмін, бурыл ат шылбырды кере тартып жүріп берді, біраз жер дедектетіп апарып, зорға тоқтады. Шылбырдан қатып ұстап қалғанмын, одан айырылу – айдалада қалу, боранға ұшу, ит-құсқа жем болу. Обаға қайта тартып, қамшылар жағынан қайта мініп көрмек болдым, қайда-а, маңайына жолататын емес. Не істеу керек? Не сол аяқпен тəуекел ету керек, не жездемді күту керек. Жездемді күтудей-ақ күттім ғой, келмеді, енді қашан келері де белгісіз. Не де бол са, үзеңгіге сол аяқты салып көрейін. Мінер жағына шығып едім, бурыл ат қыбыр етпеді, үзеңгіге сынған сол аяғымды асықпай салдым, енді ұмтылып міну ғана қалды, болмады, қалың киімім ыңғайсыздық көрсетті. Үзеңгіден аяғымды алып, дереу үстімдегі тонды шешіп, оба үстіне қойдым, атқа мінген соң іліп аламын. Жел жеңіл киімімді кеулеп, өкпемді тесті. Аяғымды үзеңгіге қайтадан салып, ердің басы мен қасынан екі қолым мен мықтап ұстап, «Əуп!» – деп жеп-жеңіл мініп алдым бурыл атқа. Сол аяғыма көп салмақ түскендей де болған жоқ. Е-е, бұдан былай атты өстіп қияға тартып мінуге болады екен.

	Мен атқа өзім міне аламын! Алақай! Атқа өзің міне алудан асқан бақыт бар ма адамға?! Бурыл ат, енді сенің қамшылар жағыңа жармасудың түк те қажеті жоқ. Оң жағынан мінгізбедің деп мен сені кінəламаймын. Сенікі – дұрыс. Сен мінер жағыңнан мінуге үйренгенсің. Жылқы – кірпияз мал, сен де солсың.

	Мен тонымды іліп алып кидім. Сол сəт жездем де жетті қарагерді ентелетіп.

	– Əлдеш, бармысың? – болды жездемнің алғашқы сөзі.

	– Бармын. Жезде, мен атқа өзім міне аламын! Бурыл атқа осы қазір ғана мінер жағынан міндім.

	– Қалайша? Аяғың ауырып қалған жоқ па?

	– Жоқ, ауырған жоқ.

	Мен жездеме болған жайды айттым.

	– Алданыш, жылқы түгел. Енді ит-құстан аман болса, тұрады Секітас сайында. Бұл боран біраз соғар, кетейік ауылға.

	Жездем қарагерді тебініп қалды, мен де тізгінді босаттым. Бурыл қарагермен қатарласа берді. Қарагер алшаңдап басып, қатты аяңдай жөнелді, бурыл ат бүгжеңдеп желіп келеді.

	* * *

	Кешке қарай денем дел-сал болып, етім қыза бастады. Көп ұзамай, көзім шаншуға кірісті. Мен мұнымды үйдегілерге білдірмеуге тырыстым. Білдірсем, олар мені енді қайтып жылқыға жібермей қояды. Онда даладағы қызықтың бəрінен құр қаламын. Алайда, апамнан мұндайды жасырып болмайсың, біліп қойды. Апам – кішігірім тəуіп. Тамыр ұстайды, ем-дом жасайды. Айтып отырса, бəрімізді бір-бір ажалдан алып қалған.

	Көзім қарығыпты.

	Адамның ең жанды жері – көзі екен, ауырғанда жанымды шығарды. Тамыры суырып, көзім шарасынан шығып кете жаздады.

	Көзімнің ауырғаны ертеңіне түске қарай бəсеңдеді. Көзім əлі де жөнді ашылмай, жарық дүниеге сығалап қарай бастадым. Суық өтіп кеткен екен, жуық арада қызуым басылмады. Тамақтың тəттісі аузыма тосылды, бірақ тəбетім тартпады. Буын-буыным құрып, сансырап қалдым.

	– Əлдешті тасбұлауға салып, адыраспанға шомылдыру керек, – деді апам түскі ас үстінде.

	– Қайда шомылдырамыз? – деді əкпем.

	– Үйге.

	– Мен үйге шомылмаймын. Апам күлді.

	– Өсіп қалдым, дейсің ғой. Қайда саған əлі. Əміржан, пешке отты жақсылап жақ. Қазанға су құй, адыраспан қайнат, Əлдешті тас бұлауға өзім саламын.

	Қайтемін, көнемін. Бұл үлкендер көнген-көнбегеніңе қарамайды енді, өздері шығарған үкімді өздері мүлтік сіз орындауға кіріседі. Оның үстіне, ем қонса, ертерек жазылсам деген ой көкейімді тесіп тұр ғой, үнсіз келістім.

	Əкпем апамның айтқанын орындауға кірісті.

	Апам далада бірдеңе істеп біраз жүріп, ішке асығыс кірді.

	– Ал, Əлдеш, басыңды көтер, тас қызды. Əміржан, кел, бір қолтығынан сен, екіншісінен мен сүйемелдеп апарайық.

	Апам мен əкпем мені еппен қолтығымнан демеп тұрғызып, далаға алып шықты. Апам үйдің батыс жағындағы ыққа үлкендігі қос жұдырықтай, қос жұдырықтай жеті тастың үстіне от жағып қыздырыпты. Мені сол тастардың үстіне талтайтып тұрғызып қойып, үстіме жездемнің шапанын жапты, киімімнің бəрін шешіндірді.

	Əкпем шапанның етегін көтерді, апам:

	– Бисмилла, менің қолым емес, бибі Фатиманың қолы. Айналайын ақ құдай, өзің ем қыла гөр қоңыр қозыма, – деп ыстық тасқа бір кесе су шашып келіп жіберді.

	Тас баж етіп, бу бұрқ ете түсті. Ыстық су аяғыма шашырап, тиген жері тыз-тыз ете қалды. Əкпем ай-шайға қарамай, шапанды қымтап жатыр. Апам тағы екі рет су шашты, шапан іші ыстық буға толды.

	Мен терлеп қоя бердім.

	Апам күбірлеп сөйлеп, мені айналып жүр. Мен əуелде назар аударған жоқ едім, енді көзім бақырайып қарадым да қалдым, апам аппақ қудай селдір шашын жайып жіберіп, мойнына бұршақ салды, сөйтіп ал кеп құдайға жалына бастады:

	– Уа, құдіреті күшті құдайым, байымды, баламды алғаның аз ба еді?! Ыдырысты алдың, бетімді тырнап қан қылдым, көндім, Əлдижанды алдың, көз жасымды көл еттім, шыдадым. Енді Алданышқа көз алартпашы, жаратқан ием. Мені ал, Əлдижанды қалдыр дегеніме көнбеп едің, алла, мен енді өзімді Əлдештің жолына құрбандыққа шалдым. Мені ал, баладан аулақ! Бар болсаң, сөйт, тəңірім!

	Апам бұршақты қолы қарыса бүріп, өзін-өзі қылқындырып жатыр, екі көзінен жас парлап барады.

	– Апа, апатай, қолыңызды босатыңызшы! Сіз өлмеңіз, ешкім өлмесін! Мен жазыламын!

	Апам мойнын бунақтаған бұршақты жібере салды.

	– Əлдеш, сен жазылдың! Ал, үйге жүр, шомылдырамыз.

	Апам мен əкпем мені адыраспан қайнатқан суға шомылдырып, үстіме қалың көрпе жауып, жан-жағымды қымтап, жатқызып тастады.

	Түнімен қара терге түстім, жамылған көрпем сығып алғандай су болды.

	Ертеңіне жеңілейіп қалыппын, асқа тəбетім шапты.

	Апам да, мен де аман қалдық.

	Апамның мойнына бұршақ салып, мені айналып, зар илеп, құдайға жалынғаны көпке дейін көз алдымнан кетпей қойды.

	Айналайын апам-ай, мен үшін жанын қиғысы келді-ау.

	Мен жазылдым.

	* * *

	Жездем мені өзімен бірге жылқыға тағы алып шығатын болды.

	Апам мен əкпем бұған зəрелері ұшып қарсы тұрды.

	– Адам қысында бір-ақ рет тұмауратады. Қайта-қайта не қылған ауру, Алданыш барады менімен бірге жылқыға. Ауырса, жазылады. Бала шынықсын. Шаруа істеуді үйренгені өзіне жақсы, тындырғаны маған жақсы.

	Мына сөзден кейін жездеме енді ешкім қарсы тұра алмайды.

	Жездем маған жұмыс тапсырғалы отыр.

	Қыс қатайған сайын жылқыны бағу қиындап бара жатты. Қора басына үйілген екі маяны жайылымға шықпай, ауылда қалатын арық аттар кеулеп жеп, тауысып барады. Шəкен мен Кенен енді оларға ауылдың аяқ жағындағы үлкен саздағы маяны бұзып, содан жалғыз аттық шанамен шөп əкеліп салатын болды. Бір жақсысы – өрістегі аттар бір күн де қолға қараған емес. Өңшең сайдың тасындай құр аттар Кербұлақтың жездем жаздай қорып, мал аяғын тигізбеген жықпыл-жықпыл жыраларында емін-еркін жайылып жүр.

	Жылқы жинап жүргенде қашқан түлкіні шанда бір болмаса, қарауыз құтқармайды. Қарауыз – керемет ізшіл əрі иісшіл. Тып-тыныш келе жатқанымызда кенеттен елеңдеп, тұра кеп жүгірер еді. Ізінше тастан түлкіні айдап шығып, қуып бара жатқанын бір-ақ көретінбіз.

	Ізіне түсіп барсаң, түлкіні жайратып тастап шоқиып күтіп отырады.

	Алпыс екі айлалы түлкіні алу тазыға оңай емес. Кіпкішкентай түлкінің тазыға көрсетпейтін қорлығы жоқ. Түлкінің ең алдымен жүгінетіні – төрт аяғы. Қара тұмсығынан құйрығының ұшына дейін сүп-сүйір жебе ғой шіркіннің, зымырап бара жатқанда төрт аяғына көз ілеспейді. Түлкінің төрт аяғынан кейінгі сенері – құйрығы. Түлкі айласының денін құйрығымен жасайды. Қар бетінде қалқып келе жатқан түлкінің құйрығы – бейне қалтқысыз қайық. Түлкі небір алғыр тазы енді жетіп, ауыз салдым дегенде құйрығын бір жағына қарай бұлт дегізіп алдайды. Тазы екпінімен біраз жер өтіп барып, қайта түзеліп қуғанша түлкі ұзап кетеді. Əккі түлкі тым бастырмалатып қуған тазыны құйрығымен алдап, тасқа соғыстырып, тікенге отырғызып кетеді.

	Түлкі жер жағдайын керемет пайдаланады. Ол қайдан қашпасын, тіке тасқа тартады. Кербұлақтың сан сыз сайларындағы тастың бəрі – түлкінің қорғаныс нысандары. Түлкі тастың тесігін, жарығын, үңгірін – бəрбəрін кəдесіне жаратады. Қардың өзін де əжетке асырады. Қасат қармен безіп, тазыны тайғанақтатып тастайды. Үресін қардың өзін көтеретін, тазы омбылап қалатын тұстарын таңдап қашады.

	Аңшылықта таңданарлық жай да кездеспей тұрмайды.

	Осы қыста бір қызық жағдайға қарауыздың да тап болғаны бар.

	Жездем жотадағы маяны көрейін деп барып, жақындай берсе, одан бір түлкі атып шығып, қаша жөнеліпті. Жап-жазық, мидай далада түлкі қайда қашады, қарауыз əудемжерге жібермей қуып жетеді. Жездем қарауыз түлкіні алды ғой енді деп жайымен жақындай бере көреді, Лашын мен түлкі бір-біріне қарсы қарап шоқиып отыр. Апырау, мұнысы несі? Ат үстінен еңкейіп қараса, тазы мен түлкі бір-бірінің тұмсығынан тістеп қатып қалыпты. Жездем дереу аттан түсіп, анықтап қараса, түл кі қарауыздың тұмсығынан, қарауыз түлкінің жағынан қарпыған екен. Түлкі жездемнен қаймығып шегініп, қарауызды сүйретуге көшіпті, қарауыз бұлқынған болады, бірақ тұншығып əлсіреп бара жатады.

	Жездем түлкіні көкжелкеден алыпты. Қарауыздың да, түлкінің де жағы қарысып қалыпты.

	Ойланып тұратын уақыт қайда, жездем дереу түлкінің аузына қамшының сабын тығып, қарауыздың тұмсығын шығарып алыпты.

	Мен қанша құмартқаныммен, сондай бір қызықты көре алмай-ақ қойдым. Ақыры оның да реті келді-ау.

	Желтоқсан айының аяғында Кербұлақта аттың тізесінен келетін қалың қар жауды. Түнімен төпеген қардан соң жылқыны түгендемек болып барсақ, бытырамай, кешегі тастап кеткен сайда жайылып жатыр екен.

	– Алданыш, қой, бүгін біраз түлкі қағып қайтайық. Мен білсем, қазір Мұхтар төре де шығады. Бүгін бір қансонар болайын деп тұра екен, – деді де жездем қарагердің басын өрге бұрды.

	Біз Кербұлақтың оңтүстік жақ бетіндегі ұзын жонмен Шатыртөбеге қарай беттеп бара жатқанда өзеннің солтүстік қапталындағы қобыдан Мұхтар да көрінді. Мұхтар басынан бөркін алып бұлғап, жоғарғы Шатыртөбе жақты көрсетті, жездем де сөйтті. Бұл – екеуінің түлкінің бəрі бүгін Шатыртөбеде, солай қарай тарта берейік дегендері.

	Мұхтардың ақ тазысы осы қыста алғаш аңға қосылып, ауызданған, соған қарамай, аты шығып үлгерді. Төренің үлкендігі тайдай, жіңішке, жарау көк иті мен ақ тазысы қашқан түлкіні құтқарған емес.

	Ақ тазы – Ысқақтың көк қаншығының күшігі, əкесі Қонысбайдың ақ тазысы. Салпаң құлағы да, құйрығының ұшы да шашақ-шашақ ақ тазы ұшқанда көз ілеспейді.

	Алшынның қорасының тұсына келгенде жездем айтты:

	– Алданыш, сен осы жерде қал. Шатыртөбеден Мұхтар барып түрткен түлкі осылай қарап қашады. Мен түлкіні əріректен күтіп, қарауызды қосамын. Ақ тазы осы тұсқа дейін түлкіге жетсе, жетті, жетпесе, қалады. Сен қарауыз бел жазып қуғанша айқайлап түлкінің бетін бір қайтарсаң болғаны, əрі қарай қарауыз өзі біледі, құтқармайды.

	Мен жездемнің айтқанын істеп, бурыл аттың ауыздығын алып оттатып тұрдым. Жездем бір белді асты да көрінбей кетті, ал Мұхтар төре Шатыртөбені қапталдап, басына шыққанша көрініп бара жатты.

	Шатыртөбе десе дегендей, үлкен шатыр төбе Кербұлақтың басында шоқиып тұр. Бергі беті – жалаңаш, арғы беті – терең сай, құзар жартастар. Бұл тастан түлкі қашпайтын кез жоқ. Алыс болғандықтан, аң қаққандар Шатыртөбеге ат ізін анда-санда бір салады.

	Бір кезде Мұхтар айқайлап, бөркін алға қарай бұлғап, əрі қарай шауып, сайға түсіп кетті. Содан жездем де, Мұхтар да көзден ғайып болды. Мен əбден күттім, қашқан түлкі тұрмақ, екеуінің қарасын бір көруге зар болдым. Күн бесінге ауды. Күте-күте ішім көгерді. Аттан түсіп, жетектеп алып, əрлі-берлі жүрдім. Əй, бір уақыттар болғанда көрінді-ау, екеуі өзенді бойлап дəудірлесіп əңгімелесіп келеді. Жақындағандарында көрдім, Мұхтардың қанжығасында екі, жездемдікінде бір түлкі бар екен. Мөхтар төре өте көңілді көрінеді. Шатыртөбеден екі түлкі қашыпты, ақ тазы мен көк ит екеуінің де аяғын қия бастырмапты. Бергі беттен бір түлкі қашыпты, қарауыз қағып түсіпті. Екеуі мені мұнда бекер қалдырғандықтарына өкініш білдірді. Қар қалың, түлкі малтығып қаша алмапты. Мен қызықтан құр қалыппын!

	Өзен бойымен əрнені айтып, көңілді келеміз. Əлсінəлсін ақ тазыға қызығып қарап қоямын. Тұмсығы жарты кез, шүйдесі үшкір, мойны ақалтеке аттыкіндей ұзын, бұлшық еттері серіппелі болаттай шымыр ақ тазы керемет сұлу. Қашқан түлкіні тасқа тығылып, не інге кіріп кетпесе, адымын аштырмайтын желқұйынның өзі. Бір ғажабы – Мұхтардың көк иті де ақ тазыдан қалыспайды. Ақ тазы жетіп шалған түлкіні көк ит іліп əкетеді.

	Əжінің қорасының бас жағындағы қалың қамыстан өте бергенімізде жолды қиып күнгейге өткен түлкінің ізі сайрап жатты.

	– Бұл түлкі ұзай қойған жоқ, жаңа із. Мен ізіне түсейін, қашса, көрерміз. Мына белдің арғы жағы жазық, түлкі олай қарай қашпайды, осы қамысқа ұрады. Сіздер анау мойнақтан күтіңіздер, – деп Мұхтар төре түлкінің ізімен кетті.

	Шаршап қалған ба, ақ тазы ізге түспеді. Көк ит ізді иіскеп-иіскеп алып, шоқыта жөнелді. Мұхтардың түлкінің соңынан бел асып кеткеніне көп уақыт өткен жоқ, жездем:

	– Ал, Əлдеш, түлкі! – деді.

	Мен сасып қалып, жан-жағыма алақтап, ештеңе көре алмадым.

	Қарауыз қамысты жағалап безіп барады. Тесіле қараймын, оның алдында қыбырлаған тірі жан жоқ, қарауыз біраз жер жүгіріп барды да оң қапталға қарап бұғынып тұра қалды. Сонда барып көрдім, көк ит бір түлкіні əдеп ылди төмен жосылтып қуып келеді екен. Жетіп, бір шалып, екі шалып, аузына түсіре алмады. Түлкі сай табанында күтіп тұрған қарауызды, андыздап шауып келе жатқан бізді көрді, тағы бір жеткен көк итті құйрығымен алдап, ылдиға қарай өткізіп жіберіп, кері бұрылды. Көк ит екпінін тоқтата алмай, бірталай жер орағытып барып қайырылғанша қарауыз өкпе тұстан қосылды. Түлкінің əлі құрып, түзеліп қаша алмай, құйрығы салбырап, шəңкілдегені-ай сондағы! Аяп кеттім, менің де денем дел-сал болды. Ая-аяма, иттер ештеңені елең қылар емес, қарауыз түлкіні өкпесінен қарпып, жерден іліп əкетті. Өшігіп қалған екен, көк ит те ауыз салды. Сорлы түлкінің үні өшті.

	Жездем түлкіні менің қанжығама байлады. Бұл бұрынсоңды аңға шығып жүріп, қанжығама байланған жалғыз түлкі еді. Алған аңды алдымен үлкендердің олжалануы – ата заңымыз, маған кезек келмейтін.

	Түлкінің жан бергені қиын, аянышты екен. Мен енді аңға шығуға беттемей қалдым.

	* * *

	Кербұлақтың сары желі үш күн сарнап соғып барып тоқтаған.

	Бурыл атпен жездем тапсырған шаруаны атқаруға – боранда қолаттарды ықтап тұрып, енді ашыққа жайылуға шыққан жылқыларды түгендеп қайтуға шыққан бетім. Күнгей беттің қыр жотасымен өрлеп келемін.

	Үш күн бойы соққан қатты жел жердегі қарды ғана суырмаған, аспандағы бұлтты да тым-тырақай қылып қуған. Кербұлақ аспанында бір шөкім шуда да жоқ, көкпеңбек.

	Жел қар біткенді сай-сайға айдап тастаған, күнгей беттер қап-қара болып кеткен.

	Үкінің шоқысынан Əбиірбайдың қорасына қарай құлайтын ұзын қолаттың етегіндегі сіреген қар үстінде тұрған жалғыз қараға көзім түсті. Жан-жағында қыбыр еткен жан жоқ, жалғыздан жалғыз тұрғаны несі екен бұл шіркіннің?!

	Желе-жортқан күйі келіп, тұсына жақындай бердім, бауыры қар сызған бір сұр ат басын төмен салып бүрісіп тұр. Бурылды тебініп, омбылатып жақындадым. Сұр ат басын бері бұрып, сəл көтеріп, қайта төмен салды. Түсінікті, шылбырының ұшы қар астында, дəу де болса, иесі ұстап жатыр. Қардың іші жылы болады, үресін астында қалған адам үсімейді, ұйықтап жата береді дегенді естігенім бар.

	Ойбай-ау, естігені несі, өз əкемнің басынан өткен жай ғой бұл.

	Мен туғанда əкем маған метірке яғни тууы туралы куəлік алмақ болып, Шоқпардың арғы жағындағы Темірқазықтағы ауылсоветке барып, қайтарда боранға ұрыныпты.

	Əкем Темірқазыққа магазинші Шəлімбайдың боз биесін сұрап мініп барыпты. Аспан мен жер тұтасқан əлемтапырақта бағыт-бағдардан айырылып, адасуға айналыпты. Сөйткенде боз бие үресін қарға омбылап тұрып қалыпты. «Өлді!» – деген осы шығар. Алғаш бойын осындай үрей билеген əкемнің ойына əкесі айтқан:

	«Қардың асты жылы болады. Жан қысылғанда үресін қарды үңгіп жіберіп жатқан адамды боран да, үсік те алмайды», – деген сөзі түседі. Дереу үресін қарды үңгіп ұра жасап, боз биенің шылбырын қатып ұстап, ішігімен жақсылап қымтанып жата кетеді. Шынында да, қар асты ұядай жылы екен, демде есінеп, ұйқы дұшпан меңдеп бара жатады.

	Əбиір болғанда, əкем жол сорабынан көп ауытқымаған екен, ертеңіне боран басылып, жол ашылады. Осы тұстан шанамен өтіп бара жатқан Төлеуіш аға жол үстінде қаңтарулы тұрған боз биені көріп қалады. «Ойбай, жездем жазым болып жүрмесін!» – деп жақындай бергенде қар астынан əкем сопаң етіп шыға келеді.

	Мынау – дəл сол көрініс.

	Қазір қар астынан сұр аттың иесі сопаң етіп шыға келер.

	Сұр аттың жанына жақындадым. Сұр ат басын жерден алмаған күйі қозғалған болды, шылбыры жібермеді.

	Кенет сұр ат маған таныс жылқы сияқтанды. Иə, соның дəл өзі – Вова менімен жарысатын сұр құнан. Жамбас торыға жеткізбей, діңкелеткен серейген сұр құнан жұмыр жон, оқтаудай жараған дөнен айғыр болыпты. Аш, көзі кіртиіп кеткен. Есті жануар менен бір көмек күтіп оқыранды.

	Аттан түсіп, сұр дөненнің шылбырын қос қолдап ұстап, шірене тарттым. Алдымен шылбырды қатып ұстаған қол шошаң ете қалды, іле қатқақ қар быт-шыт жарылып, бір адам сүмірейіп тұрып жатты.

	Алғаш қорқып қалып едім, оным бекер екен, қар астынан шыққан адам маған көзінің қиығын бір тастады да əрі қарап үнсіз үстін қаға бастады.

	Не деп тіл қатарымды білмей тұрмын. Қар астынан шыққан адам гүр ете қалды:

	– Əй, бала, бұл қай жер?

	– Кербұлақ. Əбиірбай сайы.

	– Мен мұнда қайдан келіп қалдым?

	– Қайдам?

	– Мына сұр ит ығып əкелген ғой. Бала, ана қоржынның сол жақ басында арақ бар, бір бөтелкесін əперші маған.

	Қоржынның сол жақ басына қолымды салдым. Қолым бөтелкеге тиді, төрт-бесеу сияқты, біреуін суырып алдым.

	– Бол, əкел бері!

	– Ағай, сізді мұнда əкелген сұр дөнен емес, арақ-ау деймін.

	– Иə, арақ. Мас боп қалыппын.

	– Онда ішпеңіз, тағы мас боласыз.

	– Əй, бала, үлкенге ақыл айтатын сен кім едің сонша? Былжырамай, тез соз андағы арақ ұстаған қолыңды бері қарай!

	Арақты бермесем, болатын емес, алакөзімен атып тұр. Енді сəл қитықсам, аузынан ақ ит кіріп, қара ит шығатын.

	Қолы қалтырап тұр екен, сонда да бөтелкені шап беріп ұстап, басын дереу аузына апарып, тығынын тістеп жұлып алып, түкіріп жіберді. Іле арақты қылқылдатып жұтып жатты. «Апыр-ау, бөтелкенің аузын қалайша тез ашты?» – дегенімше ішіндегі арақты ішіп бітіп, бөтелкені лақтырып жіберді.

	– Əй, жүгермек, Аңырақай қай жақта?

	– Ана солтүстік жақта.

	– Сен кімнің баласысың өзі, тап-тұйнақтай екенсің.

	– Ыдырыстың баласымын.

	– Кербұлақтың басында Ыдырыс деген адам жоқ, күнту Қалқабай деген ұста-диірменші бар. Диірменіне ұн тартқызуға талай барғанмын. Қалқабай кейінгі кезде жылқы бағатын сияқты еді ғой, тоқташы, тоқташы, мен сені бұрын көрген сияқтымын.

	– Иə, көргенсіз. Мен де сізді көргенмін. Сіз – теміржолшысыз. Мына атыңызды – сұр құнанды, жоқ, сұр дөненді де танимын.

	– Қайдан танисың?

	– Мен жазында осымен жарысамын деп аяғымды сындырғанмын.

	– Е-е, бəсе, Қалқабай ұстаның баласы екенсің ғой. Бірден солай демейсің бе, əлдеқашан бас сүйегі қурап қалған Ыдырысты айтқанша.

	– Сіз олай демеңіз. Ыдырыс – менің атам.

	– Шамшылын қарай гөр, ей мұның. Иə, Ыдырыс атаң – нағашы атаң.

	– Сіз оны қайдан білесіз?

	– Мен бəрін білемін. Түбім – осы ауыл, барлыбаймын. Ана Əбиірбайдың қорасы – менің атақонысым. Мен Əбиірбай атамның немересі – Əліпбаймын. Əй, Əміржан əкпемнің баласы – жиен, тарт сұр дөненді көлденең, мінейін де Аңырақайды көздейін.

	– Қойыңыз, сіз жете алмайсыз Аңырақайға.

	– Неге?

	– Массыз.

	– Тапқан екенсің бір бөтелкеге мас болатын адамды. Мен мас болу үшін бір бөтелке емес, бір қоржын арақ керек. Арақ. Қарашы, бар ма екен қоржында.

	– Жоқ.

	– Əй, сен не, «Байдың малын байғұс қызғаныптының» керін келтіріп?

	– Ағай, сізге енді ішуге болмайды.

	– Ол қамқорлығың өзіңе, əкел бері!

	Бағанадан бері бір орнында қозғалмай сөйлеп тұрған Əліпбай ағай атына қарай жүрмек болып еді, тəлтіректеп кетті.

	– Ой, мынау қайтеді, ей?! Атаңа нəлет арақ, бұл сөйтеді енді, алдымен буынды алады, содан соң тілден қалдырады, ақырында естен тандырып алып ұрады.

	Əліпбай ағай осы сөздерді айтып болғанша буыны құрып, тілден қалып, естен танып бітті. Тəлтіректеп барып, қалың қарға етпетінен құлады да оң жамбасына қисайып, қор етіп ұйықтап кетті.

	Не істеу керек? Дал болдым.

	Шылбырдан қатып ұстап, Əліпбай ағай жатыр естүссіз, сұр дөнен тұр сүмірейіп. Кəдімгі үйреншікті тірліктері сияқты.

	Екеуіне кезек-кезек қараймын. Елсіз-күнсіз айдалада, қар үстінде қаннен-қаперсіз жатқан адамды қалай тастап кетпекпін?

	Басын көтермек болып əрекеттеніп едім, болмады, қатты ұйықтап кетіпті, денесі – былқ-сылқ.

	– Əлдеш, неғып тұрсың? Андағың кім?

	Қалай келіп қалғанын аңғармаппын, Мұхтар ағай ақ жал атының үстінде бізге төніп тұр.

	– Əліпбай деген кісі. Қар астында ұйықтап жатыр екен, жаңа шықты.

	– Алда, ақымақ-ай, а! Мас қой, шамасы. Арақ деген пəле – осы, адамды жолдан шығарады. Мұны қайттік енді? Қой, тұрмайық, мен Əліпбайды өңгерейін, сен аттан түс, екі қолын маған əпер.

	Мен Мұхтар ағайдың айтқанын істедім, аттан түсіп, Əліпбай ағайдың екі қолынан ұстап, көтерген болдым. Мұхтар ағай керемет қарулы адам ғой, Əліпбай ағайдың екі білегінен ұстап, лып дегізіп алдына бір-ақ салды.

	– Ал, Əлдеш, сен шаруаңнан қалма, жылқыңды түгенде. Сендей баласы бар Қалекең – бақытты. Ал, мен!.. Жарайды. Мен Əліпбайды үйге – жылы жерге апарайын. Айтпақшы, біз отырған үй – Əліпбайдың атасы Əбиірбайдың үйі. Мұның сол үйде тууы да мүмкін. Сол үйден жазылып шығады бұл енді, – деп Мұхтар ағай ауылын көздеді.

	Қырға шығып, төмен қарадым.

	Əліпбайды өңгеріп, сұр дөненді жетектеп алған Мұхтар ағай бірталай жер ұзап қалыпты. Ақ жал ат та, сұр дөнен де бастарын төмен салып, ілбіп барады. Кеудемді əлдеқандай аяныш кесіп өтті. Кімді аяймын, жаға ғана маған разы боламын деп өзіңнің баласы жоқтығы өзегін өртеп, «мен!» – деп арғы жағын айта алмай, тұтығып қалған Мұхтар ағайды ма, жоқ, араққа мас болып, ес-түсінен айырылған Əліпбай теміржолшыны ма, білмеймін, əйтеуір, мəре-сəре болып, біраз тұрып қалдым. Мұхтар ағайлар ұзай берді.

	Бурыл атты тебіндім, жылқыны ертерек түгендеу керек.

	Үкінің шоқысына шыққанша осы жақта жайылатын жылқыны санап отырдым. Жиырма ат, он жекеменшік биелер мен тай, байталдар.

	Шаруаны бітіріп, көңілді демдеп, қайтып келемін. Жездеме Əжінің қорасының артындағы қыратта ұшырастым.

	– Жылқың түгел ме екен? – болды жездемнің алғашқы сөзі.

	– Түгел. Сізге айтатын бір əңгіме бар.

	Мен болған жайды асықпай айтып шықтым.

	– Солай. Мұхтар өте дұрыс айтқан, арақ – адамды аздыратын пəле. Сен əлі-ақ жігіт боласың, заманыңның асы осы болған соң, қайда барасың, ішесің. Сонда осы көргенің, Мұхтар төре екеуміздің айтқанымыз есіңде болсын.

	– Жоқ, мен ішпеймін.

	– Іше-е-сің. Ақылыңды ішпесең болыпты, əйтеуір.

	– Сөйтемін.

	Осылайша ақ қар, көк мұз айдалада менің алыс алдағы күніме бағытталған бір соқталы ой айтылып еді.

	Асқар бел əкем мен жақсы ағайдың ақылы ұмытылмағай!

	* * *

	Қысқы каникулға балалар келгенде мен қолыма таяқ ұстағаным болмаса, көп кемдік көрмейтін болғанмын.

	Мен оқуға бармақ болдым. Үлкендер бұл мəселе жөнінде екіұдай қалып танытты.

	Жездем айтты:

	– Аяғың əбден жазылғанша оқуды қоя тұр. Апам жездемді қостады:

	– Сөйт, балам. Оқу табылады, денсаулық табылмайды.

	Əкпем екеуіне қарсылық білдірді:

	– Барсын. Бала қатарынан қалып қояды.

	«Қатарынан қалып қояды» деген қандай ауыр сөз еді, апам да, жездем де үндей алмай қалды.

	– Иə, мен оқимын, ешкімнен қалмаймын.

	– Мейлің, оқығын. Біздікі аяғың тағы ауырып қалып жүре ме дегендік қой, – деп алдымен апам ыңғайға жығылды.

	– Бар. Бара ғой. Аяғыңды абайлап жүрерсің, – деп жездем де көнді.

	Мені Шоқпарға шанамен Шəкен алып жүрді. Бұл бір аттық шананы жездем талдан шапқан. Бүкіл Кербұлақ өзеніндегі жалғыз шана – осы. Тау елінің көлігі – ат, түйе. Қарды қақ жарып жатқан жол – жалғызаяқ. Қыстай шанаға жегіп, шөп тасып жүрген, аузынан жем үзіліп көрмеген қара айғыр қан сорпа болды. Сонда да астаудай сауыры бұлт-бұлт етіп, бүкектеп желді де отырды. Шана қатты қардың үстіне келгенде жеңіл сырғып, жұмсақ қарды таспадай тіледі.

	Шоқпарға сəске түсте жеттік. Əбдірахман атайдың үйіне əкелген сəлем-сауқатты түсірдік. Бабахан мен Күлəш оқуда екен. Оқу деген сөзді естігеннен жүрегім зірк ете қалды.

	Мектепке мені кім ертіп апарады? Директор оқуға қабылдар ма екен? Осы тəрізді сұрақтар сансыратып барады.

	Шəкен мектепке дейін ертіп келді де əрі қарай баруға жүрексінді.

	– Енді өзің бар, – деп қарап тұр.

	– Жоқ. Мені директорға ертіп кір, айт: «Оқуға алыңыз», – деп.

	– Ой, құрысын! Ұрсып жүрсе, қайтемін?

	Шəкен директордың кабинетіне өзі кірмегені былай тұрсын, екі ортада менің кеудеме қорқыныш ұялатты. Үлкен үмітпен келіп едім, демнің арасында жігерім құм болды.

	Мектеп директорының есігін қаққанымда мен сенім атаулыдан айырылып біткенмін.

	– Да, – деген жуан дауыс естілді əріден.

	Есікті жасқана ашып, ішке ендім. Төрде қызыл мата жабылған стол басында қалың қара шашын кейін қайырған толық, маңдайы жарқыраған, қабағы қалың, сұсты адам отырды.

	– Ағай, рұқсат па?

	– Кел. Иə, не шаруамен келдің?

	– Ағай, мен – сіздердің оқушыларыңызбын.

	– Оқушымыз болсаң, бар, оқы.

	Қуанып кеттім, тез бұрылып, есікті көздедім.

	– Əй, бала, тоқташы!

	Төбеме біреу мұздай су құып жібергендей болды, кілт тоқтадым.

	– Сен, бала, тұра тұршы. Қайдан келген оқушысың өзің?

	– Ауылдан келдім.

	– Ауылдан келгеніңді түрің айтып тұр, қаланың баласы сендей болмайды.

	– Ағай, мен жетінші класта оқуым керек еді, аяғым сынып...

	Директор дүр сілкінді.

	– Е-е, əлгі күзінде ауданға есеп бергенде ешқандай документің жоқ, əбден қорлық көрсеткен қу сен екенсің ғой.

	– Ағай, мен қу емеспін, озат...

	– Тоқта, білемін. Қайбір озатпын дейсің. Фамилияң қалай еді сенің?

	– Ыдырысов.

	– Ыдырысов, сенің шаруаң біткен, есеп өтіп кеткен.

	Күзде кел.

	– Ағай, мен қазір оқысам деп едім.

	– Жоқ, оқымайсың. Үлгере алмай, мектепті артқа тартасың.

	– Ағай, үлгеремін. Мен – озат оқушымын.

	– Бала, сен өзі маған ұнап бара жатырсың, бірақ айтқаным – айтқан, күзде кел. Оқуға аламыз ба, жоқ па, сонда сөйлесіп, шешеміз.

	Шошып кеттім, қазір алмаса, алмасын, күзде алсын.

	– Ағай, мақұл, күзде келейін, алыңызшы.

	– Міне, мұның дұрыс енді. Сен шынымен тəуір оқушы боларсың, тегі. Келістік. Күзінде келгін де ың-жыңсыз жетінші кластың партасына отырғын. Ыдырысов, сен жетінші емес, одан жоғарғы класта оқитын, ересек тартып қалған балаға ұқсайды екенсің.

	– Оныңыз рас, ағай. Мен оқуға сегізден асқанда барғанмын.

	– Бəсе. Бара ғой, ендеше.

	– Сау болыңыз, ағай!

	– Сау бол, Ыдырысов!

	Мен директордың кабинетінен басым салбырап, жүдеп-жадап шықтым.

	Шəкен бұл халімді бірден байқады.

	– Не, алмай қойды ма?

	– Алмай қойды.

	– Мейлі, күзде келесің.

	– Директор да солай деді.

	– Бəсе. Босқа əуре болмай, күзде бір-ақ келу керек еді.

	– Жездем келгенде алатын еді.

	– Қалайша?

	– Айтып түсіндіретін еді жағдайды.

	– Заңы солай болса, айтқанда не, айтпағанда не.

	– Үлкендер біледі қайтіп айтуды.

	– Мейлі, бір жыл оқымай қалған екенсің, онда тұрған не бар?

	Екеуміз енді үн-түнсіз Əбдірахман атайдың үйіне қарай беттедік.

	«Əй, Шəкен-ай, онда тұрған көп нəрсе бар. Сен оқудың не екенін білмейсің ғой. Бастауыш класты бітірдің де, колхоздың жұмысына кірістің де кеттің. Оқу – балалардың жарысы. Жолдастарым озып кететін болды енді менен. Күзде мен жетіншіге келгенде олар Шуда оқып жүреді. Теміржолшылардың балалары Шу қаласындағы мектеп-интернатқа барады, мен сияқты колхозшылардың балаларының қайсысының қайда оқитынын ата-анасы ғана біледі. Мен бірге оқыған достарымнан көз жазып қаламын! Қайтемін, көнемін!»

	* * *

	Біз салымыз суға кетіп, үйіне келгенде Əбдірахман атай:

	– Сенің келгеніңе қатты қуанып қалып едім. Қыстай кітап оқытып, рақатқа батпақшы болып ем, қап! – деп көкірегі қарс айырылды.

	Біраз ойланып қалды да:

	– Қой, мен барайын, директормен сөйлесейін, сені оқуға алсын, – деп орнынан тұрмақ болды.

	Адас апай шар ете қалды:

	– Қой əрі, тыныш отыр. Директор сені қайтсін?

	– Қайткені қалай? Айтамын: «Əлдешті оқуға ал», – деп.

	– Алмайды ол. Өзі бір дөрекі адам көрінеді, сөзі тиіп жүрер.

	Əбдірахман ағай өзіне де, маған да басу айтты:

	– Солай, ожар адам дейді осы директорды жұрт. Бірдеңе деп жүрсе, жарамас. Алданыш, алдағы күзде кел оқуға. Оған дейін мен жақсы кітап қолға тисе, сақтап қоямын.

	– Мейлі, сөйтемін.

	Əбдірахман атай – кітап сөзін тыңдаудан жалықпайтын адам.

	Адас апай шай қамына кірісті.

	Əбдірахман атай Абай домбыра деп аталатын шағын домбырасын қолына алып, үн-түнсіз отырып, шерте бастады. Сарнамай, тұншықпай шыққан қоңыр үн жан ға мұң ба, сағыныш па, аңсау ма, жайында бір сезім ұялатады.

	Күй аяқталды. Əбдірахман атайдың екі көзі жасау рап қалған ба, қалай? Бұл күй емес, ұзақ сарын, тегі. Мəселе атында емес, затында, көңіл қылын шерткен сазды əуезде. Мұндай аты жоқ саз халықта өте көп, оларды асқан шеберлікпен тартатын домбырашылар да аз емес. Солардың бірі – Əбдірахман атай.

	Кітапқұмарлығы да ерекше бұл кісінің.

	– Шіркін, Абай адамзаттың асылы ғой. Абайды осыншама келістіріп жазған Мұхтар Əуезовті айтсаңшы, данышпан-ақ! – деп таңданғаны бар бірде Əбдірахман атайдың.

	Сонда менің жүрегіме əдемі бір сезім құйылған. Өмі рі мынадай үлкен кітапқа арқау болған ақын Абайды керемет жақсы көріп кеттім. Абайдай болсам, шіркін! – деген бір арман ұялады кеудеме.

	Əбдірахман атай əуелім мені ойынға жібермей оқытатын кітапты.

	Бірде Əлібек ойнауға келген, Əбдірахман атай қадала кетті:

	– Əй, Оңғарбай тəтемнің баласы, немене, Əлдешті ойынға шақырып келдің бе?

	Əлібек сасып қалып, жалтарды:

	– Жоқ, əншейін.

	– Ой, жолың болғыр, өтірігін қарай гөр! Бала жайданжай жүрмейді. Бар, өзің ойнай бер. Əлдеш маған кітап оқып береді. Құр тентіреп, сандала бергенше бір мезгіл кітап оқысаңдар қайтеді? Əй, балалар-ай, білмейсіңдер ғой, ақыл-білімнің бəрі – кітапта.

	Қызық, осы əңгімеден кейін Əлібек бір мезгіл кітап бетін ашатын болды.

	– Кітапты Əлдеш құсап бірде-бір бала оқи алмайды. Кітапты оларға оқытып, сөзді қор қылғанша, екі қолымды алдыма салып, қарап отырғаным жақсы.

	Мен қысқы, көктемгі каникулда үйге кеткенімде Əбдірахман атай осылай деп қолына түскен кітапты тығып қойып отыратын болған.

	* * *

	Міне, енді атайдың ойлағаны, менің жолым болмай, ауылға қайтып барамын.

	Түрлі ой буып, тұншығып келемін.

	Соншама арман болып, сеніммен күтіп жүрген оқу Шоқпар станциясымен бірге алыстай берді. Шоқпардан ұзаған сайын ащы өкініш ішімді күйдіріп, еңсемді езіп барады.

	Менің оқуға мерзімінен кешігіп барғаным жалғыз бұл емес.

	Үшінші, төртінші кластарды да жартылай оқығанмын.

	«Кербұлақ», «Қарауылтөбе» колхоздары Шу бойына көшіріліп, тауда қалған бірен-саран үйдің, малшылардың балалары қайда оқырымызды білмей, сандалып қалғанбыз. Жездем оқуға əне апарамын, міне апарамын деп жүріп, қыркүйектің орта шенінде əкеліп, Жақып төренің үйіне жатқызған.

	Ол оқудан Бейсебек ағайдың балдызының қоқан-лоққысынан қорқып, қалай қашып кеткенімді ілгеріде жазғанмын, білесіңдер. Содан жездем қысқы каникулдан соң Қордайдың Көкқайнарындағы Бүбісара əкпемнің үйіне апарған, еш қиындық көрмей, оқып кете бардым.

	Ал, төртінші класқа барар кезде таудың балаларына мектеп ашты. Біз, тау балалары, мектептің ашылатыны жайында ерте құлағдар болғанбыз.

	Бірінші қыркүйек күні он шақты бала жиналдық. Мектеп – Атабек төренің үйі. Үй есік-терезеден ада, аңғал-саңғал.

	* * *

	Атабек төренің үйі бүкіл Кербұлақ ауылындағы сырты əктелген екі үйдің бірі, екіншісі – Қосай бастықтыкі.

	Атабектің үйінің күншығыс жақ қабырғасының сыртына інісі Əскен Чапаевтың əйдік суретін салып қойған. Əрине, Əскен кітаптан көшірген. Сөйте тұра, ғажап, азамат соғысы батырының бейнесі өзінен айнымайтын.

	Чапаевтың арынды ақ боз аты, алға сілтеген алмас қылышы, желбегей жамылған шекпені, қара елтірілі малақайы, қияқ мұрты – бəр-бəрі келіскен.

	Осы сурет Атабек бригадирдің басына пəле болып жабыса жаздаған. Кім екені белгісіз, біреу бір түнде Чапаевтың басын күрекпен қырнап кетіпті.

	Қырсық қылғанда, ертеңіне Шоқпардан анда-санда мотоциклмен келіп, ауылды аралап тұратын учаскелік милиционер Иванов сап етіп келе қалыпты. Қоғамдық тəртіп сақшысы басы жоқ Чапаевты көргенде бұлқан-талқан болған, ай-шайға қарамай, Атабекті тергеуге алған.

	– Бұл қалай, халық батырын бұлайша қорлауға кім право берді саған? Чапаев болмаса, ақтар əкелерің ді танытатын еді. Кəне, айт, өкіметтің саясатына қарсы бас көтеріп жүрген кім? Мен оны, ол табылмаса, сені Шоқпарға айдап апарып, түрмеге қамаймын.

	– Ойбай, нəшəндік, мұны кім істегенін мен де біле алмай, дал болып отырмын. Сол оңбағанды тапсаңыз, жақсы болар еді, оны Шоқпарға өзім айдасып барар едім, – деп Атабек зар қағады.

	– Жоқ. Оны мен емес, сен табасың. Таппайды екенсің, сотталасың.

	– Құдайым-ау, енді қайттік?!

	– Сен, алдымен, айтшы өзің, Василий Ивановичтің суретін кім салып жүр?

	– Əскен салған.

	– Ол кім?

	– Інім.

	– Ол не, суретші ме?

	– Жоқ, оқушы.

	– Міне, пəленің басы қайда? Ей, саяси соқыр, көсемдердің суретін кім көрінгеннің салуына рұқсат жоқ. Чапаев – сендерге, қазақтарға көсем. Ол сендерді ақтардан азат етемін деп жүріп, Орал өзеніне ағып өлген. Сені осыны білмегенің үшін де жазалау керек.

	– Айналайын нəшəндік, əуелі үйге кір, сусын іш, содан соң айдарсың мені Шоқпарға, жазалау да ешқайда қашпас.

	Атабектің үйіне сусын ішуге сəскеде кірген Иванов тысқа бесін əлетінде бір-ақ шығады. Ет пен араққа əбден бөккен Иванов ықылық атып тұрып айтты дейді:

	– Шайтан алсын, Чапаевты. Мынаның қалғанын қырғызып таста. Бар еді, жоқ. Сол жақсы.

	Атабек бригадир учаскелік милиционер Иванов кете салысымен, Чапаевтың суретінің қалғанын өткір күрекпен қырғызып тастап, орнын сылатып, кепкен соң əктетіп тастаған.

	Əскен өкіріп жылаған.

	Ол Чапаевты аяды ма, өз өнерінің өшкеніне өкінді ме, ешкім білген жоқ.

	Білгенім – Чапаевтың суреті Əскеннің адамды бейнелеген соңғы туындысы.

	Атабек ағасы Ивановтан өлердей қорыққан екен, Əскенге ешқандай сурет салғызбайтын болды.

	Əскен енді қолына балға мен қашау алып, ауылдың сыртындағы терең сайдың жылтыр тастарына сурет салып жүретінді шығарды. Көргенім бар, олары – өң жанжануарлардың суреті.

	Ағасы ғана емес, Əскеннің өзі де қорқып қалды-ау, сірə, Ивановтан.

	Біздің ауыл көшіп барған Ақтоғаннан Кербұлақтікі сияқты сурет салатын жартас тұрмақ, жай малтатас емге табылмайды, Шу бойы – сары топырақты мидай дала.

	Əскен, мүмкіндік болмай, сурет салуға əуестенуді біржола қойып кеткен.

	* * *

	Міне, енді Атабек төренің осы үйі тау балаларына мектеп болды. Мұғаліміміз Керейқұлов деген жас жігіт.

	Ағай Кербұлақ өңіріндегі малшылардың жəне де біз сияқты жұртта қалғандардың бастауыш кластарының балаларын сазға алқа-қотан отырғызып, бір ескі есікті тасқа сүйеп тақта қылып, бес-алты күн оқытты да жоқ болды. Естуімізше, үйленіпті. Əне келеді, міне келедімен бір ай өтті, екі ай өтті, ағай келмеді.

	Кербұлақтың жыра-жырасына кіріп кеткен балалар қайтып жиналған жоқ. Ел енді мектебі бар жердегі ағайын-туғанын, жекжат-жұратын іздей бастады. Біздің баратын жеріміз – Көкқайнардағы Бүбісара əкпемнің үйі. Жездем мені Көкқайнарға апаруды кешіктіре берді.

	– Бажам – селсебет, қашан барсақ та алдырады оқуға. Қысқы кəнікөлден кейін бір-ақ апарамын. Ештеңе жоқ, оқып кетесің, – деп қойды жездем маған.

	Шынында да сөйтті, қыс ортасында алып жүрді мені Көкқайнарға. Бұл кезде біздің сүліктей көк биеміз бар болатын. Көк биені жездем колхоз бастығы Толықбайдан бес қойға айырбастап алған.

	Көк бие Толықбайдың күрең жорғасының қарындасы. Күрең жорға ғажап жылқы еді. Толықбай бастық Шоқпардан араққа тойып алып, күрең жорғаның басын қоя беретін де, төредегі үйіне жеткенде тізгінін бір-ақ тартатын. Осы екі арада күрең жорғасынан бір танбай заулайтын.

	Бойы ұзын, балуан денелі жігіт ағасы Толықбай тізгінді кере тартып, шашын сыпырып тастаған тақыр басын күрең жорғаның сауырына дейін шалқайтып жатар, жоқ, отырар еді. Екі тізесі күрең жорғаның жалынан асып, екі табаны сағағына тиер-тимес болып шіренетін.

	Күрең жорға Толықбай бастық тізгінді қанша шірене тартқанымен, ауыздықты тістеп алып, басын жебедей созып, шапқан атқа жеткізбей, ұшатын.

	Көк бие жорға емес, бірақ жүзіктің көзінен өткендей сұлу, желе аяңдап жөнелгенде жер шақ келтірмейді. Бір жаманы үркек, не болса, соған елеңдеп, атырылып тұрады, тіптен, шөп басынан үркетінін қайтерсің. Жездем осыдан қорқып, Шəкен екеумізді өз бетімізше көк биенің үстіне шығарып көрген емес.

	Міне, қазір де мен көк биеге жездеме мінгесіп келемін. Қасымызда есік пен төрдей үлкен боз биесіне мінген Дəмбай ақсақал бар, Көпбай сайын өрлеп жотаға шықтық. Алда көз тоқтатар қара жоқ, қалың қар басқан алып Жайсаң жотасы жатты көлбеп.

	Біз Дəмбай қартпен осы жерден екі айырыламыз. Дəмбай қарт оңтүстік шығысты бетке алады. Соғандыдағы қарындасының үйіне бара жатыр. Біз жотаны тіке оңтүстікке қарай қақ жарып көктеп өтіп, Көкқайнарға барамыз.

	Кенет Дəмбай қария баратын тұстағы басаттан алты арқар шуап шығып, сол қалпы Соғанды тауына қарай жайымен кетіп бара жатты.

	– О-о, Дəке, сізге жақсы болды, арқарлар жол салып бара жатыр. Бізге қиындау, жотада қар қалың екен. Мейлі құдай көк биеге қуат берсін. Шү, жануар! – деп жездем тебініп қалды.

	– Қалеке, жолдарыңыз болсын!

	– Сіздің де жолыңыз болсын, Дəке!

	Көк бие тізеден асатын, беті сəл қатқылдау, асты жұмсақ қалың қарды қақ жарып, аяңдауға мұрша жоқ, желе жортып келеді.

	Қалың қар ештеңе етпейді, пəлесі – жотаны екі жерден тіліп өтетін, табанында су көлкіп жататын терең өзек. Бір жақсы жері – екі өзек «Кербұлақ» пен «Көктөбе» колхоздары қамбаларының ортасында қосылып, бір сайға айналады, жаманы – табанындағы су көбейеді. Сол судан өту қиынға соғады-ау деп қорқып келемін. Шынында, солай болды. Мойынқұм колхозының қамбасының алдындағы жайпақ өткелдің екі жағасына мұз қатып, жарлауыт болып қалыпты. Көк бие жарлауыттан қорқып, суға түскісі келмей, жалт беріп, əуреге түсірмек болды. Жездем тізгінді жиып ұстап, қаһарланып: «Үй! Шүу!» – деді. Білемін ғой, жездемнің зекігеніне жылқы атаулы шыдас беріп көрген емес. Көк бие де дір-дір еткендей болды да жайпаққа қарғып түсті. Асты сан-сан бұлақ су қатпаған екен, көк бие кешіп барды да ышқынып кеп арғы жағаға қарғып шықты.

	– О-ой, керемет қарулы екен бұл көк бие! – деп жездем көк биенің жалынан сипап-сипап қойды.

	Болды, енді өзек жоқ, сіреп жатқан қар бар. Бір белді асқан соң алда ұзын күнгей бет жатты. Күнгей беттің қары жұқалау екен, көк бие желдей есіп жүріп берді. Сол бетімізбен суыт жүріп, Шалабай сайының аузына шығып қалғанымызда алдымыздан біреу жалбаңдап шауып шықты. Жете бере:

	– Ассаллаумаликүм! Ағай, осы қазір ғана қойыма қасқыр шапты. Мына балаңызды осында тастап, жүріңізші. Екеулеп қуып, қасқырды ұрып алайық, – деп ентікті.

	– Қасқыр қайда?

	– Қасқыр да, қой да мына қырдың астында.

	– Əй, жігітім, қойыңа бар! Қасқырдың аузына тосатын балам жоқ менің. Бар, қойыңа ие бол!

	– Мейлі, онда. Мен кеттім.

	Қойшы атының басын кері бұрып, шаба жөнелді.

	Жездем оң жамбасына ауып отырып артына, маған қарап мырс етті:

	– Бұл ел қызық, ей! Кім баласының басын қатерге тігеді?! Қасқыр сені емес, мені жесін! Жоқ, екеумізді де жемейді. Жаным тірі болса, қасқыр тұрмақ, одан зорын да жолатпаймын мен сенің маңайыңа.

	– Жезде... Əке...

	– Алданыш... Əлдеш...

	Тарылған даласының қары жұқалау, əрі жол бар екен, көк биенің сау аяңымен Көкқайнарға əп-сəтте-ақ жетіп келдік.

	Содан ертеңіне жездем көк биенің басын ауылға қаратқаннан май айының аяғында оқу бітіп, алып кетуге келгенше, «Əкем ауылға аман-есен жетті ме екен?» – деп қорқып жүрдім.

	Қорқынышым сағынышқа ұласатын. Біздің үйдің ішінің үлкені мен кішісінің бірін қалдырмай сағынатынмын. Бүбісара əкпемнің үйінің ауыл жақ жетіне шығып алып, Кербұлақ жаққа телміріп қарап тұрып, екі көзімнен мөлтмөлт жас таматын. Ертеңмен шығып кетсем, кешке жақын ауылға жетіп баратындай көрінетін. Онда оқуды қайтем? Жоқ, мен оқуды тастай алмаймын. Апамды, əкемді, əкпемді, бауырларымды, қарындастарымды сағынармын, сарғаярмын, бірақ оқуды тастай алмаймын. Мен оқуым керек!

	* * *

	Жезде, бүгін де өзіңіз алып келіп, директормен сөйлесіп, оқуға алғызғаныңызда арғы жағын өзім көретін едім ғой. Ешкімнен кем оқымайтын едім.

	Мен егіліп келемін. Екі көзім боталап, ерік берсем, егіліп жылайтын түрім бар. Шəкен бəрін біліп келеді, бірақ үндемейді. Шіркін, қазір астымда бурыл ат болар ма еді, болса, басын ауылға дейін қоя беріп, бара апамның қолтығына басымды тығып, өкіріп жылар едім.

	Қара айғыр сары шананы асықпай сүйрейді. Біз қайтарда Қызылқора арқылы жүргенбіз. Шəкен бұл жол ашық деген. Өкінішке қарай, олай болмай шықты. Шана қалың қарды таспадай тіліп келеді. Қара айғыр қара терге түсіп, қамшының күшімен жүретін болды.

	– Ойбай, мына қара айғыр болдыратын болды, – деді Шəкен біз Əулиеқорадан өте бергенде.

	– Онда қайттік?

	Ептеп-септеп Алпысбайдағы Бижан қойшының үйіне жетсек болды, қара айғырды шалдырып аламыз. Басын біраз шөпке қойып, суарып, бір ат дорба жем жегізсек, бұл ауылға дейін ойнақтап отыратын болады.

	Алпысбай қорасын қыстап отырған Бижан қойшы – Шəкен екеумізге нағашы болып келеді, əкпемнің жақын аталасы.

	Нағашымыздың сақау əйелі Күлімхан – сұмдық ақкөңіл адам, бізді көрген бойда кəдімгі бір төркіні келгендей құрақ ұшты:

	– І-ій, айналайындай-ай, келіңдей, келіңдей. Тоңып қалыпсыңдай ғой. Жиен (Шəкенді айтқаны), жеңешем (апам), қыз (əкпем), күйеу (жездем) аман-есен бе? Алда, айналайын-ай, а, биаз қойлық көйген екенсің ғой. Аяғың жазылды ма енді, əке?

	– Жазылды.

	– Жақсы бопты. Ал, енді қайдан келесіңдей?

	– Шоқпардан. Əлдешті оқуға апарып едім, алмай қойды. Босқа сандалып, қайтып келеміз.

	– Онысы несі алмағаны?

	– Білмеймін. Күзде кел деп қайтарды.

	– Мұғалімдей де қызық екен, неге алмайды? Жақсы оқиды деуші еді ғой бұл қайнымды, алмай ма?

	Күлімхан апамның сөзі жүйке-жүйкемді босатты. Шын пейілмен айтылған сөз жабырқау көңілдің ең нəзік қылына тиеді.

	Шəкен қара айғырды шанадан шығарып, жем-су беруге кірісті.

	Күлімхан апай демнің арасында шай жасап, «Қоя-ақ қойыңыз», – деп айтқанымызға көнбей, қазан көтерді.

	– Түстеніп кетіңдей, балалай. «Үлкеннің мыңына бейгенше, баланың биіне бей», – деген бұйынғылай. Сүй ет, би қайнаса, піседі. Асықпаңдай, байасыңдай. Аттайың да тыңайып алсын.

	Осыншама аңқылдақ, ақкөңіл адамның айтқанын орындамау мүмкін емес еді.





Шəкенді қайдам, бұл менің өмірімде өзіме əдейі арналып асылған алғашқы түстік болатын, соны жеп, жолға шықтық.

	Аузын ашса, көмекейі көрінген Күлімхан апайдың кеңпейілі, дарқан дастарқаны барлық қайғы-мұңымды ұмыттырып жіберіп еді, былай шыға бере қайта қозды.

	Шана есіктің алдына келіп тоқтағанда мен жылап отырғанмын. Табалдырықты аттаған бойда еңіреп барып, төрге ұзынымнан түстім.

	Үй іші болған жайды бірден түсінді.

	– Не, алмады ма? – деді апам сонда да.

	– Алмады.

	– Шəкен, бір жері ауырғаннан аман ба өзі мына баланың?

	– Аман.

	Мен солқ етіп өксіп кеттім.

	Апам мен əкпем жездемді ортаға алды:

	– Біліп ем ғой осылай боларын. Баланың сағын сындырып...

	– Өзің апар десе, болмадың.

	– Қара енді, баланың «Оқуға барам», – деп лепірген көңілі жер болып қайтқанын көрмейсің бе?!

	– Директор баланың сөзін қайтсін? Өзің барсаң ғой, үлкен адам деген атың бар, директор кербақпай, ең болмаса, оң жауабын айтар еді ғой.

	– Бəсе, десеңізші!

	Жездем сонда да үндемеді. Сонысы жақсы, əйтпесе, бір көтерілсе, қиын.

	– Əлдеш, тұр! – деді бір уақытта. – Əлде кімнің баласы құсап жасымсығаның сонша! Ер бала жылай ма екен?! Оқисың əлі-ақ. Үстімдегі жалғыз көйлегімді сатсам да оқытамын мен сені!

	– Мен енді оқымаймын, сіз сияқты ұста боламын.

	– Міне, жігіт! Төрт мүшесі түгел адамның сөзі – осы болуға керек. Жаның тірі болса, бəрін көресің əлі-ақ.

	Оқушы бол, ұста бол, бəрінен бұрын аман бол, адам бол!

	Үй ішінің көңілі орнына түсті. Апам мен əкпем бос сөздерін қойды. Екеуінің шыж-быж болып жатқаны мен үшін, əрине. Мен сергіген соң, олар жадырап сала берді.

	– Əлдеш, əлі оқыған зиялы адам болады, – деді апам.

	– Кім болса, ол болсын, аман болсыншы, – деді əкпем.

	Өстіп менің оқуды бір жыл доғара тұруыма бəріміз көндік. Көнбегенде қайтеміз, амал жоқ.

	* * *

	Мен ертеңіне жездеммен бірге жылқыға қайта шықтым.

	Біз аттарды жинап, түгендеген соң жездем:

	– Алданыш, сен үйге қайт. Мен қара биелерді бір көріп қайтайын, – деді.

	Жездемнің «қара биелер» деп отырғаны – ішінде біздің күзде Бүбісара əкпеме берген боз биенің орнын басқан қара биеміз бар біраз жекеменшік жылқы. Олар өздерінше бір үйір болып, саяқ аттардан бөлек жайылады. Аттардың ішінде бір күрең айғыр бар, биелерді сол иемденіп, Үкінің қорасы жаққа айдап əкеткен. Жездем анда-санда барып көріп қояды. Бүгін сөйтпек болды.

	Мен үйге бесін əлетінде келдім. Жездем кешікті. Күн батып, ымырт жабылды, жездем жоқ. Шам жағылып, ел орынға отырды, жездем жоқ. Бəріміз мазасыздана бастадық.

	– Апыр-ау, бұл Қалқабай қайда жүр? – деп қойды апам.

	– Келеді де, – деді əкпем.

	Деуін деді, бірақ үнінде мазасыздану бар еді.

	Кешкі ас пісті, əкпем жездемді күтіп, қазанды түсірер болмады. Біздің көзімізге ұйқы тығыла бастады. Қара қаншық шəу етіп үрді де тынды. Ізінше атты адамның келіп түсіп жатқан тықыры білінді.

	– Шəкен, далаға шықшы, папаң келді-ау деймін, – деді əкпем.

	Шəкен орнынан тұрғанша сыртқы есік, сосын бергі есік ашылып, үйге бір қап аяз бұрқ етіп кірді.

	Бəріміз елеңдей қалдық. Дүниедегі ең жақын жолаушының келуі, оның үстіне, зарықтырып келуі кімді бейжай қалдырсын.

	Жездемнің жүзі пəс. Біз бір жайсыздықтың болғанын ұқтық, бірақ ешкім тіс жарып, ештеңе сұрамады.

	Жездем шешінді, маған су құйғызып беті-қолын шайды. Дастарқан басына келді. Үрпиісіп отырған біздің бəрімізді бір шолып өтті.

	– Қара тайды ұрлап кетіпті! Со... Апам жездемнің сөзін шорт үзді.

	– Қай қара тай? Əкпем шошып кетті:

	– Құтымның қара тайы болып жүрмесін!

	– Иə, Құтымның қара тайы қолды болды. Екі атты адам алыпты. Тайды бірінің жетектеп, бірінің артынан айдаған ізі сайрап жатыр.

	Апамның жүрегі қарс айырылды:

	– Ойбұй, сорлатқан екен ғой Құтым сорлыны. Қандай иттің балалары болды екен?

	Əкпем адамгершілік тұрғыда сөз айтты:

	– Құтымға қиянат жасаған бұл маңның адамы емес шығар. Тегі бір пір атып кеткен адам болмаса, шиеттей жан, шикі өкпелерді аяр еді ғой.

	– Мүмкін, Майтының жайлауына дейін із əр жерден бір көрініп қалып отырды, əрі қарай түн болып кетіп, ізден айырылып қалдым.

	– Біткен екен шаруасы. Майтының жайлауынан əрі асса, шығандап кеткен екен.

	– Кім білген, ертең тағы бір байқап көремін. Қарауыз ізді алатын сияқты, бір жайында қылармыз деймін.

	– Апыр-ау, мұны енді қайтіп айтамыз Құтымға.

	– Иə, маған да сол қайғы болып тұр.

	– Сенбейді ғой енді ол жазған.

	– Сенен көретін болды.

	– Көрсін, қайтеміз, айтамыз. Шəкен, Əлдеш, барыңдар, Құтым апаларыңды ертіп келіңдер.

	– Қой, осы жеті қараңғы түнде ме? – деді əкпем.

	– Иə.

	Əкеміздің айтқаны – бізге заң. Шəкен екеуміз киіне бастадық. Бізде қайбір керіліп-созылып киініп жататын киім бар, күпəйкемізді иығымызға іліп, басымызды тымағымызға сұғып, аяғымызды етігімізге сүңгітсек болғаны. Сол аз ғана тірлікті атқарғанша менің ойым сан саққа жүгіріп үлгерді. Жездемнің бізді Құтым апайға жұмсағанынан гөрі осы жеті қараңғы түнде қара тайды тауып келіңдер дегені жақсы еді.

	Құтым апай біздің үйден əжептеуір жер жоғарыдағы Дəмбай атайдың ескі үйін иемденген.

	Шəкен екеуміз далаға шықтық. Сүттей жарық ай сəулесі мол себелеп тұр.

	– Не деп айтамыз? – деді Шəкен былай шыға бере.

	– Біз ештеңе айтпаймыз, шақырамыз.

	– Сол шақыру үшін бірдеңе деу керек қой.

	– Қайдам, сен үлкенсің, сен айтасың.

	– Сен мұндайда кіші бола қаласың, басқа уақытта жол бермейсің.

	– Шəкен, ағатай, мен айта алмаймын, батылым бармайды.

	– Менің де. Енді қайттік?

	– Барамыз, айтамыз.

	– Мақұл, сөйтпесек, болмайды.

	Құтым апай – аурушаң адам. Шалы Жаманқұл төре қайтыс болып кеткен. Құтым апай ауруын сылтауратып

	Шуға көшпей, төрелердің жұртында жалғыз үй қалып қойған. Жалғыздық кімге жарасқан, былтыр біздің үйді қара тұтып, көшіп келген. Жамекеңнен қалған жатаған маңғұл күрең биесі, дəу қара сиыры бар. Күрең бие жазбай құлындап, қара сиыр жылда бұзаулап, шелекшелек сүт береді. Шиеттей жан соны талшық етеді, күзгі жиын-терін кезінде Жайсаң жотасындағы қырман басына барып, үлкен қызы Айшакүл екеуі анау-мынау жұмыс істеп, азын-аулақ азық жинап алады. Күрең биенің құлынын тайдан, қара сиырдың бұзауын танадан асырмай жұмсайды. Енді мына əдемі, шұжықтай семіз қара тайды малдану ойларында бар еді. Үнемі құлағын жымырып алып, аяғын санап басатын күрең бие қартайған, қара тай орнын басар деп жүрген. Құтым апайдың бұл ойы орындалмайды енді. Қандай аянышты!

	Құтым апай:

	– Қара тайды үйретіп бер, – деп Шəкенге қолқа салып жүрген.

	Үлкендігі анау-мынау биедей шу асау қара тайды үйрету оңайға соқпайтынын біліп, Шəкеннің мойны жар бермей қойған.

	Сол қара тай қолды болыпты.

	* * *

	Шəкен екеуміз Құтым апайдың үйіне жасқана ендік. Төрткөз кішкентай терезесі бір елі қырау, жетілік кірəсін шамның əлсіз сəулесі талмаусыраған алагеуім үйде балаларының ортасында пеш түбінде Құтым апай ыңқылдап ауырып жатыр.

	Мен əлі күнге осы кісінің сау жүрген күнін көрген емеспін. Ел Жаманқұл төре барда шалына еркелейді дейтін, ендігісіне не жарық? Ең үлкені – Айшакүл, екіншісі

	– Базаркүл менімен жасты, тағы бір қызы мен бір ұлы жалғыз өзінің тапқан-таянғанына қарап қалған Құтым апайдың өтірік ауыратын жөні жоқ, əрине. Төрт баланың қарнын ашырмай асырау, үстілеріне бірдеңе жапсыру керек. Рас, күрең бие мен қара сиырға қысқа арнап шөп дайындамайды, екеуі де өз аяғымен жайылады. Мұндай жалғызілікті адамды, басиесіз үйді бір қинаса, отын қинауы керек. Алайда, тауда қалған азын-аулақ үйге қысқа отын жинау еш қиындық туғызбайды.

	Кербұлақ – берекелі, құйқалы өңір. Тау беткейлері қаптаған түп-түп ақтаспа, қолаттар – топ-топ тобылғы, жыра-жыра қызыл миа, самсаған қурай, сай-сала жыпырлаған тезек. Əйелдер жалпылдық отынды да, тезекті де алысқа бармай, ауыл маңынан-ақ ат көпір қылып жинап алады. Сөйтеді де шетінен алып, отқа жаға береді. Қой қоралардан ойылған сап-сары көң қандай қуатты. Қыстайғы қайрат қылар отын – сол. Табиғаттың мұндай байлағынан Құтым апай да құры қалмайды, өзі қарайып қасында жүріп, қыздарына қажетті отын жинатып алады.

	Құтым апай үйінің тірлігі осындай ойларға жетелей берген.

	Біздің келгенімізді аяғымыздың тықырынан біліп жатқан Құтым апай:

	– Бұлар кім жеті қараңғы түнде түртінектеп жүрген? – деп кергіді теріс қарап жатқан күйі.

	– Шəкен аға мен Əлдеш аға, – деді Медер.

	– І-і, бұлар не ғып жүр?

	– Сізге келдік. Папам шақырып жатыр.

	– Не боп қалды, сондай-ақ жеті қараңғы түнде дірдектейтін?

	– Сіздің қара тайыңыз жоғалыпты, соны естіртеді.

	– Өзім де білгенмін əлдеқашан-ақ жоғалатынын. Айтып барыңдар əкелеріңе, енді күрең биенің өзін сойып жесін ол оңбаған. О неменем ол, құртатын тайды құртып алып, мезгілсіз уақытта балаларын шұбыртып жібергені!





	Құдай бар болса, жазасын берсін Қалқабайдың. Мына шиеттай жан, шикі-өкпелердің көз жасы ұрсын! Жамекеңнің аруағы атсын!

	Құтымның мына сөзі біздің бетімізден осып-осып жібергендей болды. Үлкен, өзі аурушаң адамға не деп болады, əйтпесе, өзім қатарлы бала осылай деп көрсінші, қолында өлейін.

	Шəкен екеуміз Құтым апайдың үйінен жер болып шықтық.

	Базаркүлдің Шоқпарда оқып жүргені қандай жақсы болды, ол үйінде болғанда нағыз масқара сол еді.

	Үйге жақындағанда Шəкен уайым қылды.

	– Құтым апайдың сөзін қайтіп айтамыз папама? Мені де осы ой қинап келе жатқан.

	– Білмеймін.

	– Онда айтпай-ақ қояйық.

	– Неге, мен айтамын.

	Иə, айтамыз. Папам Құтым апайдың жаңағыдай қарғысына лайықты адам емес.

	Біз Құтым апаймен болған əңгімені айтқанда үй ішінде тылсым тыныштық тұна қалды.

	– Құтымның қасиетсіз адам екені бесенеден белгілі емес пе, неменеге түнере қалдыңдар?! – деді апам.

	– Аруағыңнан айналайын Жамекең төре: «Қалеке, Құтым ауру, балалар жас, осыларға қарайласа жүр, баскөз бол», – деп тапсырып еді өлерінде. «Жамеке, тірі кісі тірлігін істер. Ал, мен қолымнан келгенін аямаспын», – дегенмін сонда. Мен сөзімде тұрдым. Құтымның біреуі екеу болсын деумен келемін. Құтым сол қасиетімді білмеді. Атаңа нəлет қос қарақшы, осыдан таң атсын, апта іздермін, ай іздермін, жамандатқыр қара тайдың бір хабарын шығармай тынбаспын.

	Əкем бұдан əрі сөйлей алмай, өндіршегі бүлкілдеп үнсіз отырып қалды.

	– Бұл Құтым адамгершілікті білмейді екен. Өзі өлімші болып ауырып жатқанда Медерді Бекежанмен бірге емізіп, балпанақтай бала қылып беріп едім. Сол жақсылықты білудің орнына қарғағанын қарай гөр, ей!

	Сөйт, тауып бер тайын, əйтпесе, Құтымды айтамыз, бүкіл ел-жұрт сенен көріп жүрер пəле болып.

	Əкпем айтқан бұл қауіп бəріміздің көкейімізді кесіп тұрған.

	Əңгімеге нүктені əкемнің өзі қойды:

	– Ел-жұрт Қалқабайдың ешкімнің ала жібін аттамайтынын біледі. Қалқабай екі қолына – еңбегіне сенген адам. – Əкеміз екі алақанын жайып көрсетті бізге. – Солай, балаларым, сендердің де еңбексүйгіш болып өскендеріңді көргім келеді менің.

	Шəкен екеуміз үнсіз келісіп тұрмыз.

	* * *

	Ертеңіне əкеміз жылқыны жинап, қоғамдап қайтуды Шəкен екеумізге тапсырды да, өзі қарауызды ертіп алып, атының басын Майты жайлауына қарай бұрды.

	Біздің үйдің іші түгел тілеуін тілеп қала бердік.

	А, құдай, бар болсаң, көмектесе гөр əкеме. Қара тай табылмаса, əкем намыстан бір кəдік болып жүрер! Құдайым, айналайын, өзің оңда!

	Кешке қарай жылқыны түгендеп болып келе жатып, анадайдан байқадым, мамаағашта қарагермен бірге бір жылқы байлаулы тұр. Қарагер қатты жортуыл көріп, қан сорпа болған екен, ес жия алмай мүлгіп тұр. Жанындағы семіз торы биенің де шекесі қызбапты, үсті-басы ақ қырау.

	«Не болды екен, қара тай табылды ма екен?» Күдік пен үміт қатарласып, кеудемді қысты. Шəкен де сондай күйде болды, əрине. Мұндайда адам аузына келіп тұрған сөзді айта алмайды, ең əдемісі – үнсіздік, əліптің артын бағу. Шəкен екеуміз үйге алабұртып кірдік. Үйдегілердің бəрі көңілді сияқты, біздің де бетімізге қан жүгірді.

	Əкеміздің сыры маған жақсы мəлім, не бітіріп келгенін бірден айта қоймайды, ешкім оның алдын орамайды.

	Шəкен де, мен де екіұдай мəре-сəре күйден жөнді арыла алмай, дастарқанға құлықсыз жақындадық.

	– Батырлар, қалай, жылқы аман ба екен? Неменеге ұнжырғаларың түсіп кеткен, бастарыңды көтеріңдер, қара тай табылды.

	– Қайдан?

	– Кім ұрлапты?

	– Көпесбай.

	– Қалай таптыңыз?

	– Тапқан мен емес қарауыз.

	– Қалайша?

	– Сендер келсін, деп айтпай отыр едім, айтайын, шынымен, қарауыз тапты. Мен кеше қара тайды алғандардың ізін жоғалтқан жерге барып, қалай жүрерімді білмей, дал болып біраз тұрып қалдым. Қарауыз маған жалтақтап қарай берді. «Лашын, қара тай қайда? Түс ізіне!» – дедім қатты бұйырып. Сол сол-ақ екен, қарауыз астында қара тайдың ізі жатқан қарға тұмсығын тығып иіскелеп, құйрығын бұлғақтатып-бұлғақтатып алып, ілгері қарай желе шоқырақтай жөнелді. Содан қарауыз қар бетін тұмсығымен сызғандай болып тартты да отырды. Сезіп келемін, қарауыз ұрылардың ізінің сорабына түсті. Отыз үй өзеніне құлағанда бұл ойымның дұрыстығына көзім кəміл жетті. Өзеннің екі жағындағы саздағы қар ды жел жөнді суырмапты. Екі ұрының да, қара тайдың да іздері сайрап жатты. Қарауыздың қара тұмсығы сол іздерге келіп тірелгенде пəленің қайдан болғаны да анықтала бастап еді. Ұры Көпесбай болды деген бір сенімді ой мені қарауыздың алдына түсірердей етіп ентелетті. Бірақ қайда, Көпесбайдың ауылына дейін алда əлі талай ойпаң, бел-белес жатты. Ұры Көпесбай болмай, басқа болса, қарауыздың алдына түсудің қажеті жоқ, түссем, бүлдіремін, қарауыз асығып, алаңдап, іздің сорабынан айырылып қалады. Ең жақсысы – қарауызды асықтырмай, соңынан ілесу. Сонымен, қойшы, қарауыз із сорабымен салып ұрып, адастырмай тура Көпесбайдың үйіне алып келді. «Қарауылтөбе» колхозының бұл қияндағы қорасын бұрын көрген жоқ болатынмын, бірақ Көпесбайды білемін.

	Жақын маңда ел жоқ, жұрт жоқ, əбден еркінсіп кеткен Көпесбай қатын-баласымен жабылып, əдеп қара тайды жəукемдеп жатыр екен, үстінен түстім.

	Құдай басқа салмасын, жаңа ғана мəз-мейрам болып жатқан бірүйлі жанда үрей қалмады. Бəрі əрі ұяттан өртеніп, əрі енді күніміз не болар екен деп үрпиіп тұр.

	– Қалеке, аттан түсіңіз, əңгімелесейік. Болар іс болды. Мəселенің кілті енді сіздің қолыңызда. Мен не айтсаңыз да мақұлмын, – деп мүлəйімсіді Көпесбай.

	Қаным қарайып, қақ басқа қамшымен салып жібергім келіп бір тұрдым, əйелі мен балаларын аядым да басылдым.

	– Əй, Көпесбай, құдайдан қорықсаң не етті? Құтымның қара тайын ұрлағанша, менің қара биемді ұрламадың ба?! Жəмекең төренің аруағынан қорықсаң қайтеді? Мен енді қара тайдың етін артып жүре алмаймын, бұйырсын, жеңдер. Əкел ана торы биеңді, соны жетектеп қайтамын. Айыбы да, өтеуі де – сол, – дедім Көпесбайға.

	Құдай адамды өйтіп сорлатпасын де, лəм-мим деуге шамасы жоқ, Көпесбай төмен қараған күйі маған торы биесінің шылбырын ұстатты.

	– Көпесбай, сен білмейді екенсің ғой, қазақ малын берсе де, ноқтасын бермейді. Жіп əкел, өзім ноқталап алайын, – деп торы биені басқа жіппен ноқталап, жетекке алдым.

	Мен орнымнан қозғаларда Көпесбай:

	– Қалеке, бір сұрағаным болсын, мені құдай ұрғанын ешкімге айта көрмеңізші! Сүйекке таңба ғой бұл. Естіген елдің бетіне қалай қараймыз? Əсіресе, балаларымның бетіне таңба болмай ма, – деп үзеңгіме жармасты.

	Жаңылмайтын жақ, сүрінбейтін тұяқ жоқ. Көпесбай да сөйткен шығар. Бір үйлі жанды əбиірсіз етпейін, ешкімге айтпайын деп сендіріп кеттім, ауыздарыңа абай болыңдар. Қара тайдың орнына бие алған соң, Құтым тыншыр, біз енді ана бейшараларды аяйық. Көпесбайды қойшы, балаларына обал, – деп барып басылды жездем. Үлкендер өздерінен гөрі балалардың абыройын көбірек ойлайды екен.

	* * *

	Даладан əкпемнің асығыс айқайлағаны естілді.

	– Балалар, елік!

	Біздің үйдің балалары жапа-тармағай есікке қарай тұра ұмтылдық. Бізге апам да қосылды. Босаға жақ бұрышта жатқан Лашын да басын бауырынан жұлып алып, сыртқа атқып шықты.

	Есік алдында шыға бере көрдік, еліктің бір танадай қып-қызыл текесі диірменді айнала секеңдеп жүр. Мүлде есі шығып кеткен, лағып қаша алмайды, құдды арқандап қойған сияқты. Өзгені қайдам, мен бұл еліктің біздің ауылға жансауғалап келгенін бірден білдім. Бейшараны осында қуып тыққан, əлбетте, қасқыр.

	Мұны қарауыз да біліпті. Қарауыз дəл алдында секіректеп жүрген елікке қарамай, жоғарғы мұрынға қарай ұмтылды.

	Мұрын жаққа көз жібердім. Бірден көрдім, Кенбайдың тамының тұсында бір ақ қасқыр тұр диірмен жақта секеңдеп жүрген еліктен көз ала алмай. Аузына түсіп тұрған елікті қалай қисын!

	Кербұлақтың басын мекендеген бұл түз тағысы, меніңше, өзіне қарай тайсалмай заулап келе жатқан қарауыздың азулы апайтөс екенін жақсы біледі. Бұл өңірде қарауыз тап бермеген аң аз. Аңның талайын алып, алмағанының зəресін ұшырған бұл. Мына қасқыр да солардың біреуі болуы керек, өлермен болып, безіп барады.

	Əне-міне дегенше, алдымен қасқыр, одан соң қарауыз мұрынды айналып кетті.

	Бəріміз оларды көзімізбен ұзатып салып, елікке назар аудардық. Елік аршындап аттап, Бозтөбенің етегін жағалап барып, Көпбай сайына кіріп кетті. Ендігі бір сəтте айнала түк болмағандай мүлгіп тұрады.

	Қарауыз сүт пісірім уақыттан соң оралды. Көңілсіз, қабағы кіртиіп кеткен, орына барып жата кетті. Көмектеспегенімізге өкпелегені де.

	Əй, Қарауыз-ай, білсең етті, саған көмектесетін жездем де, Шəкен де үйде жоқ қой. Бала-шаға – біздің қолымыздан не келеді?!

	Біз – əкпем, апам үшеуіміз қарауызға қатысты өзді-өз ойымызды айттық.

	– Қарауыз неге елікті қумай, қасқырды қуды?

	– Əкпе, Лашынның елікке жаны ашыды. Бұл еліктің бізден жақсылық күтіп келгенін білді.

	– Əлдеш дұрыс айтады. Лашын тегін ит емес, ақылды.

	* * *

	Қарауыздың қасқырға қатысты бұдан басқа да біраз əңгімесі бар, енді соларға көшейін.

	Қасқарып қашқан қасқырға тазыдан басқа ит жете алмайды. Таулы жерде қасқыр қалай қашуды жақсы біледі, небір қиынға салып, ат бауырын жазып шаба алмайтын қиялармен құйғытып ұзап кете барады. Мұндайда адам мен қасқырды маңайластыратын құдірет – тазы. Аңшылар мақтанып: «Итім қасқыр алды», – деп жатады. Қасқырға ешқандай иттің əлі келмейді. Ал, батыл, қайратты, жүйрік тазы қасқырға жеткен бойда таңынан алып, көтеріп тастайды. Енді қасқыр тазыны аузына түсірмек болып əуреленіп, ыза буып, тазы жай оғындай жарқылдап, əрлі-берлі ұйтқып, керемет бір майдан басталады. Қасқыр қашпақ болса, тазы тартып кетіп, қашуына мүмкіндік бермей, дымын құртады. Өстіп екеуі де əуре-сарсаң болып жүргенде тазының иесі келіп жетеді. Əрі қарай мəселе адамға келіп тіреледі, қасқырды ұрып аласың ба, атып аласың ба, өзің біл.

	Жездем жылқыдан кештетіп келе жатып, Секітастың желкесіндегі кезеңнен қасқырдың қылтиған екі құлағын көріп қалыпты. Көрмей өтіп кетсін деп бұғып жатқаны ғой пəленің. Қарауыз, əрине, қасқырдың қос құлағын жездемнен бұрын көреді де тұра ұмтылады. Күн болса кеш, оның үстіне, Секітастың етегіндегі сайдың екі беті де жарлауыт, арғы бетке өту үшін сай басындағы жазықпен айналу керек. Бір жағынан қарауыз қасқырды тоқтата алар ма екен деген күдік те болып, жездем ауылға кете барады.

	Содан қарауыз ел жата келді. Өкпелеп, жүдеп, берген тамақты ішпей, жатып алды. Жездем бүлдіргенін сезді.

	Қарауыз өз бағасын біледі екен. Қайтсін, ол иесі үшін жан беріп, жан алысуға барады, иесі онысын бағаламайды, басын қауіп-қатерге байлап, тастап кетеді. Жоқ, қарауыз, біз сені жақсы көреміз. Мынау – бір білместік.

	Жездем басынан сипап отырып, қарауыздың ашуын əрең тарқатты.

	Ертеңіне ізбен барып қараса, қарауыз қасқырға көп ұзамай-ақ жетіпті. Қарауыз бен қасқыр біраз жерді майдан қылыпты. Содан қарауыз қасқырды шоқиып отыруға мəжбүр етіпті де иесін күтіпті, күткені сол қасқырды айналып жүре беріпті, жүре беріпті. Қасқыр шоқиған күйі бір орнында айнала беріпті, айнала беріпті. Қасқырдың отырған орны көк мұз болып қатып қалыпты.

	Жездем мұны көргенде қатты өкінген.

	* * *

	Қысқа қарай Құстүтін нағашым қойды тастап, тана баққан.

	Кербұлақта малшыға үй, малға қора іздеудің қажеті жоқ, өңшең бос тұрған үй, қалағаныңа өзің кір, қалғанына малыңды қама дейтіндей молшылық.

	Нағашым да сөйтті, біздің үйдің жоғарғы жағындағы əңірейіп-əңірейіп бос тұрған тамның біреуін өзі иемденді, екі-үшеуіне таналарды қамады.

	Малды ауылдың бір қызығы – соғымбасы. Кербұлақтың басын ала қыстап отырған малшылар бірін бірі соғымбасыға шақырып, түннің бір уағына дейін əңгімедүкен құрады. Жердің оты, малдың күйі айтылып, ел мен жер туралы өткен-кеткен қопарылып қозғалады. Бұрынғылар айтқан екен делінетін көп-көп аталы сөздер ортаға салынады.

	Осындай бір шырайлы отырыс нағашым үйінде болып, дастарқан енді жинала бастаған. Нағашымның иттері абалап үрді.

	Əкпемнің дауысы шықты:

	– Мыналар қайтеді, ей, біреуі шықпай ма?

	Дауыспен бірге əкпемнің өзі де кіріп келді, асығыс, абыржулы. Төрдегілер де, берідегілер де дүрдиіп қалды.

	Əкпем ентігін зорға басып, жездеме қарап сөйледі:

	– Көк қасқа сиырды қасқыр талапты, ауызғы үйге келіп тығылды. Қан-қан болып қорада тұр.

	– Кербұлқ тыныш еді, қайдан келді екен, бұл пəлелер? – деді жездем орнынан апыл-ғұпыл тұрып жатып.

	– Бəріміз түгел атқа қонайық. Ай сүттей жарық, шошытып, ұзатып қуып тастайық, əйтпесе күн көрсетпейді ол атаңа нəлеттер, – деп Мұхтар шапшаң киіне бастады.

	Соғымбасына жиналған малшылар түгел атқа қон ды, бірақ Мұхтардан басқасы: «Қой, ауылға ертерек жетейік», «Ол қанды ауыздар біздің ауылды да шулатып жүрмесін» – деген тəрізді сөздер айтып, асығыс жыражыраға сүңгіп бара жатты.

	Біз үйге қарай жүгіре басып жөнелдік. Келе, дереу ерттеп жездем Қарагерге, Шəкен кер дөненге, мен бурылға мініп, мұрынды айнала бере аттардың басын қоя бердік.

	Бағана, кешке жақын көк қасқа сиыр төменгі саздағы мая түбінде қалған, өзеннің арғы бетіндегі маяда арықтұрақ аттар тұрған.

	Жездем қарагер аттың басын солай қаратты. Жақындай бере көрдік, мая маңында жылқы жоқ. Жүрегім секем алды, немене, қасқыр бəрін қырып кеткеннен сау ма?!

	Бір сұмдықтың болғаны анық еді. Қарауыз маяға қарай құстай ұшты. Сол сəт маяның бүйірінен бір көк шулан атқып шығып, домалаңдап қаша жөнелді.

	– Қасқыр! – деді Мұхтар ақ жал атының басын сəл ірке беріп. – Ажалына жолыққан шығар, не ғыпты. Бұл қазір тоқ, қарауыз ұзатпай жетеді. Қарауыз жетіп, таңынан бір тартып, тоқтатса болды, арғы жағын маған қоя беріңдер. Ал, атқа қамшы басыңдар. Қарны қар сызған тоқ қасқыр жолға түсіп қашады. Басқа қайда барады?

	– Шүу, кеттік! Иə, аруақ!

	Бəріміз аттың басын қоя бердік. Мұхтар ағайдың айтқаны келді. Қасқыр өзеннен өте салып, жолға түсіп алып тоңқаңдап барады.

	Біз де жолға іліге бере жаппай атқа қамшы бастық. Жездемнің қарагері, Мұхтардың ақ жалы, Шəкеннің кер дөнені бірінен-бірі озып, аға жөнелді, менің тайбурылым да төгіп келеді.

	Жездемдер көріп келе жатыпты, төрелердің бергі жағындағы қалың қамыстың тұсына таяғанда қарауыз қасқырға жетіпті де таңынан алып, көтеріп тастапты. Қас ыр бір сүрініп барып ұмтылған екен, қарауыз бұлт етіп, оң қапталына шығып, тағы бір тартыпты. Өкпесі өшіп, діңкелеп қалған тоқ қасқыр қалың қамысқа артын беріп жата кетіпті.

	Мен жеткенде жездемдер аттан түспепті, қарауыз қасқырдың алдында дүрдиіп жүр. Көкжалдың екі көзі – қарауызда.

	– Мұны қалай аламыз, жазым қылып жүрмей ме? – деп жездем Мұхтарға қарады.

	– Көрейік!

	Мұхтар ағай ақ жал аттан қарғып түсіп, тізгінін маған ұстатты да қолындағы жуан сойылын оңтайлап ұстап, қасқырға қарсы жүрді. Батырдың нағыз өзі ғой бұл Мұхтар ағай!

	Қасқыр басын қақшитып, ырылдап айбат шекті.

	– Лашын, бас!

	Қайран қарауыз иттің сырттаны ғой, оқтай атылып барып, қасқырдың құлақ-шекесінен ала түсті. Үлкендігі тайдай қасқыр арылдап-гүрілдеп орнынан атып тұрды.

	Мұхтар ағай қандай шамдағай, шіркін, көз ілеспес шапшаңдықпен қасқырдың екі құлағынан шап беріп ұстай алды. Қасқырдың бір кез дерлік тұмсығы сорайып, жылмиып тұр.

	Жездем аттан түсіп, Мұхтардың сойылын қолына алды.

	– Қалеке, ұр дəл қара тұмсықтан!

	– Сенің қолыңа тиіп кетсе, қайтем?

	– Ұстасыз ғой, көздеп ұрыңыз!

	Жездем сойылды жоғары көтеріп, сəл бөгеліп тұрды да оңтайын тауып, сілтеп кеп қалды. Қасқырдың мұрнынан қара қан бұрқ ете түсті.

	Қасқырды жездем байланды.

	* * *

	Біз жер-суға сыймай дəудірлеп келеміз. Мұхтар ағай ерекше таңданыс білдірді.

	– Қалеке, бұл қарауыз керемет екен! Бұл өңірде қасқыр алатын тазы жоғалып кетіп еді, мынау ерледі. Жарамды атпен жақсылап қосса, қарауыз қашқан қасқырды қарыс жер аттатпайды екен.

	Сөзге Шəкен араласты:

	– Қарауыз емес, сіздер ғой қасқырды соғып алған.

	– Əй, баламысың деген, қасқырға ешқандай иттің əлі келмейді. Қасқарып қашқан қасқырға тазының тазысы жетіп, батылы барып тартады. Мына қарауыз – сол, тазының тазысы.

	Қарауызға бір, жездемнің қанжығасындағы қасқырға бір қарадым. Қасқыр ересен үлкен екен, салбыраған сирақтары қар сызады.

	Жездем де қасқырға бұрылып қарап таңданды:

	– Апыр-ау, мынау неткен үлкен қасқыр еді!

	– Айтпаңыз, тегі. Бұл – бір ноян, керемет қу қасқыр. Бүгін Кербұлақтың басынан келіп тиіссе, ертеңіне аяғынан, одан соң ортасынан кірісіп, ойрандап жүрген пəле. Өн бойы тек бір-бірден ғана ірі қара жейтін.

	– Талай малдың жаны аман қалатын болыпты да енді, Мұха.

	– Кербұлақтың малына тіл бітсе, қарауызға рақмет айтар.

	– Жоқ, Мұха, адам болмаса, ит не ол?

	Өстіп үлкендер самбырлап сөйлеп, біз – Шəкен екеуміз лəм-мим демеген күйі маяға келіп қалыппыз. Маяға жақындай бере көрдік, бір ат теңкиіп жатыр. Жылқыда бір тұрқы қысқа торы ат бар еді, қасқыр соны жайратыпты.

	– Жылқы мал емес, – деп кейіді Мұхтар. – Көк сиыр жалғыз өзі жегізбей, ауылға аман-есен жеткенде бұлар бір қора болып алып, жолдастарын қасқырға жайратып, тұр енді түк болмағандай маяны кеулеп.

	Шынында, солай, жылқылар маяға басын тығып, көк бояқ шөпті күрт-күрт шайнап тұр.

	Біз ауылды бетке алдық. Жездем кешке жақын көк қасқа сиыр қалған маяға бұрды қарагердің басын.

	– Мұха, жүріңіз, көк қасқа сиыр мен мына пəленің айқасын көрейік.

	– Жүріңіз.

	Біз маяға таяп келіп, ауылға қарай жолға түстік.

	– Міне, мына жерде бір айқас болыпты, қарға қан тамыпты.

	– Əне, көк қасқа сиыр қасқырды біраз жер қуып барып, жолға қайта түсіпті.

	Үлкендердің айтып келе жатқанының бəрі – рас. Жолдың əр жер, əр жерінде қасқыр мен көк қасқа сиырдың айқасының ізі шиыр-шиыр болып сайрап жатыр.

	– Көк қасқа сиыр мына тажалмен əбден айқасыпты. Жалғыз қасқырға жақсы сиыр жегізбейді. Ал, он шақты сиыр болды ма, бітті, қанша қасқыр болса да денелеріне тісін тигізбейді. Сиырлар торпақ, таналарын ортаға алып иіріліп тұра қалып, қасқырға мүйізін тосады. Жұрт біле бермейді, əйтпесе, нағыз қасиетті мал – осы сиыр. Жазатайым қасқыр жеген сиырдың өлігін көрсінші, бəрі жатып өкіріп, жер-дүниені азан-қазан қылады. «Ойда отыз сиыр өкірсе, қырда қырық сиырдың мүйізі сырқырайды» деген сөз содан қалған. Керемет бауырмал мал бұл сиыр дегенің. – Мұхтар төре əңгімені бір бастаса, біраз көсіліп барып тоқтайтын əдетіне басты. – Қасқырға мұндағы осал мал – жылқы, бұл жануарлар қасқыр көрді екен, үркіп, жөңкіп жүріп береді. Қасқыр қуып беріп, жеткен бойда жылқының құйрығынан алып, табандап тұра қалады да жібере салады, алға қарай тырмыса тартқан жылқы екпінімен ұзынынан түседі, бұл қу ес жиғызбай, тамағын орып жібереді.

	Қасқырдың ендігі бір кəнігі əдісі – жылқыға ит құсап құйрығын бұлғаңдатып жақындайды. Аңқау құлын-тай қызық көріп, топтан бөлініп, қасқырға жақындайды. Қасқыр төрт аяғын аспанға көтеріп жатып, еркелеген болады. Жас жылқы иіскемек болып ентелейді, сол сəт қасекең көз ілеспес шапшаңдықпен мұрнынан ала түседі. Қасқыр бері, жылқы əрі тартады. Қу қасқыр шірене тартқан жылқыны жібере салады, жылқының əлділері шоңқиып отыра кетеді, əлсіздері шалқасынан түседі, арғы жағы белгілі – шабы жарылып, орнынан ұшып тұрады да ізінше омақаса құлайды.

	Қасқыр түйені де оңай жейді. Қасқыр оны да ойна ған болып жақындатып, мұрнынан ала түсіп, шөгеріп алып, өркешін ойып жей береді. Түйе қасқыр өркешін жəукемдеп жатқанда орнынан тұруды білмейтін көрінеді. Өркеш – қалың май, ауырмайтын болуға керек.

	Мұхтар ағайдың əңгімесіне елітіп, ауылға қалай жеткенімізді білмей қалыппыз.

	– Ал, Қалеке, мен кеттім, – дегенде барып серпілдік. Мұхтар төре біздің үйдің артындағы сайға түсіп, Əбиір-

	байға қарай тартты.

	Ол енді жалғыз өзі талай қырдан асып, талай сайды өрлейді. Ойпырым-ай, қорықпай ма, немене? Денем түршікті.

	Мұхтар ағай ештеңе ойлайтын емес, жалғызаяқ сүрлеуге түсті де ақ жалды тебініп қалды. Ақ жал бүлкек желіске салды.

	* * *

	Ертеңіне жездем ауылдан шыға бере жылқыны жинауға Нарқызыл жаққа тартты. Маған бұрынғыша Үкінің қорасы жақтағы жылқыны қоғамдап қайтуды тапсырды.

	Кездесетін жер де бұрынғы – Əжінің қорасының желкесіндегі шоқының басы.

	Мен өзіме тапсырылған шаруаны бітіріп келіп, шоқы басында тұрмын. Ат үстінен еңкейіп ауыздығын ал дым. Бурыл ат қызыл тобылғының басын үзіп, күрт-күрт шайнайды. Əккі жануар біледі, жерге жабысқан селдір бозды талғажау қылғанша, түп-түп тобылғының басын порт-порт үзген жақсы.

	Қыстың қысқа күні байып келеді.

	Көкжиекке арқан бойы жетпей, тұтасып тұрған ауыр бұлттардың бауырын өрттей қызыл жалқық шарпыған. Одан төменіректегі селдір бұлттар қара қошқыл қанға бөккен.

	Айнала ақырын-ақырын сұрғылт тартып келеді. Енді біраздан соң маңайды салбырап түн басады.

	– Жездем неге кешігіп жатыр?

	Осы оймен жоғары қарай бердім. Əй, əйтеуір, көріндіау! Сарыла күткен адамым – əкем келесі қырдан асып, бері қарай құлады. Қарагер ат – төрт аяғын керемет еппен, құжынаған ірілі-ұсақты тастың арасынан саңылау тауып, қашап басатын тау жылқысы. Шамасы, шаршағанау, бір-екі рет тұяғы тасқа тиіп сүрініп кетті.

	Жездем зекіген де, тебінген де жоқ, сұлық отыр. Қарауыз көрінбейді. Жүрегім бір жайсыздықты сезгендей болды.

	– Жезде, Лашын қайда?

	– Лашын жоқ. Лашыннан айырылып қалдық.

	– Қалайша?

	– Қарауыз мен үшін жанын пида етті.

	– Қайтіп? Не болды?

	– Айтайын. Қарауыз иттің сырттаны еді ғой, қайран! Жылқыны түгендеп болдым да, Нарқызылдың төбесіне шығып, түлкі қақтым. Етігімнің қонышын қамшымен сартсарт ұрғаным сол еді, жар астында бір топ ұялы қасқыр жатыр екен, өре түрегеліп, маған қарай ұмтылғаны. Қарагердің басын кері бұрып, қамшы бастым. Қасқырлар қырға шыққанша мен сары жазыққа түсіп алдым.

	Қарагер құстай ұшты, қарауыз қапталдасып заулап келе жатыр.

	Ұялы қасқырлар андыздап ағып келеді, бірте-бірте жақындай бастады. Пəлелердің сұры жаман. Бұлар – ұйыққан қасқырлар. Ұйыққан қасқырлардың қатыгездігі жөнінде талай əңгіме естігенмін.

	Өмір мен өлім белдесетін сəттің жақындап келе жатқанын мен де, қарауыз да, қарагер де жақсы түсіндік. Тақымымдағы сойылды қолға алдым, қарауызға қарадым, көзіміз айқасты. Қарауыз қорықпапты, екі көзі от шашып, долданып алыпты. Қарауыз менің кейпімнен не көрді, не түсінді, білмеймін, кенет, екпінін басып, кейіндей берді. Əне-міне дегенше, қасқырлар қарауыз ға жетпек болды. «Апыр-ау, мұнысы несі, бір жері кетті ме, не болды бұл қарауызға?!» Атқа қырын отырып, көріп келемін, алда дара келе жатқан көкжал қарауызға ауыз салмақ болды. Сол сəт қарауыз түлкінің өзін талай алдаған əдісін қолданды, оң жаққа жалт берді, көкжал ауа қауып, ағып өтіп кетті. Қарауыз сытылып шығып, қырындай салып, əрі, Нарқызылға қарай тартты. Бір мойын қасқырлар кері бұрылғанша қарауыз ұзап қалған.

	– Түсіне қойдым, қарауыз мені құтқармақ болған. Қарагердің басын тартып, қарап тұрмын. Қарауыз не жеткізбей, не қара үзіп кетпей, қасқырларды шұбатып ерткен күйі бел асып кете барды.

	Көзіме жас келді. Қандай керемет еді бұл қарауыз!

	Құдай айналайын, жар бола гөр күшігіме!

	Содан күттім-күттім, қарауыз жоқ. Нарқызылдың басына шығып, айқайлап шақырдым, қарауыз жоқ. Қасқырлар да жоқ. Нарқызылдың адырлары түк болмағандай бедірейіп, сұлап-сұлап жатыр. Қайтейін, қайттым.

	Əкем маған, мен əкеме қарадық. Екеуміздің де қарауызды қатты аяйтынымыз білініп тұр. Бірақ қолдан келер түк жоқ, амал қайсы, көнуге тура келеді.

	Сол сəт бурыл ат елең етіп, жаңа жездем асып түскен қырға қарады. Мен де қарадым, қыр басында қарауыз тұр.

	– Жезде, қарауыз!

	– Кəне?

	– Əне!

	– Ой, айналайын құдай-ай, бар екенсің ғой. Қалай ғана құтқардың екенсің қарауызды жаңағы анталаған пəлелерден?! Құдіреті күшті құдай, саған бəрі мүмкін. Қарауыздың өзі де сұмдық. Біраз созылып жүгірген соң бұл қасқыр тұрмақ атқан оққа жеткізбейді. Мен білсем, бұл қасқырларды Соғанды тауына апарып, адастырып тастап қайтты.

	– Жезде, жүріңіз, кетейік.

	– Қасқырлар келіп қалады деп тұрсың ба? Жоқ, келмейді. Олар алыста қалды.

	– Сөйткен шығар.

	– Сөйтті. Қарауыз қасқырларды шығанға шығарып тастады.

	– Жарайсың, Лашын!

	Қарауыз біздің өзіне арнап өң разы сөз айтып тұрғанымызды біліп тұр. Жақсы сөз жан семіртеді. Қарауыз да марқайып тұр, бірақ ол мұнысын сездірмеді,өзінің əр кезгі байсалды қалпынан айныған жоқ.

	Осындай зат қой ол.

	* * *

	Қарауыз біздің үйдің адамдарынан басқа жан атаулыға құйрығын бұлғаңдатып көрген емес. Паң, өр күйінде өлді.

	Ол өз иелерінің бəрін жақсы көретін, сонда да маған деген ілтипатты ерекше еді. Өмірі мені сағынумен өтті десем болады. Аяғым сынып, оқымай қалған бір жылдан басқа жылдары мен жазда болмаса, қалған уақыт та жырақта оқуда жүрдім. Мен ауылға келген сайын қарауыз керемет қуанатын. Сонда да кейбір ит құсап қутыңдап аяққа оралмайтын, құйрығын бұлғаңдатып жағынбайтын, біртүрлі моп-момақан болып тұрып білдіретін жақсы көретінін.

	Ит жасымен өлшегенде қарауыз көп жасады, он екі қар басты. «Жақсы ит өлігін көрсетпейді» деген сөз рас екен, қарауыз да сөйтті.

	Бұл беріректе болды. Біздің үйдің еңбекке жарамдылары жұмысына жаппай тартылған колхоздың сиырлы ауылы Теректінің Бұқпан деген жеріндегі үлкен қайнардың басында отырған.

	Теректі – Кербұлақтың түстігінде, Жайсаң жотасының оң бүйірін сағалап ағатын өзен, сол өзеннің қос қапталын алып жатқан кең өлке. Біздің «Кербұлақ» колхозы қосылған Ленин атындағы колхоздың жері екен бұл.

	Жездем мен Шəкен – сиыршы, əкпем мен Кенен – сауыншы.

	Біздің үйдің үлкендері колхоздың кез келген жұмысын істеп кете береді. Олар – колхозшылар.

	Колхозшы – бұл қара жұмысшы. Колхозшы – қолынан колхоздың қара жұмысының бəрі келетін адам. Колхозшы – шөп жинаса, пішенші, егіншілікпен айналысса – диқан, төрт түлік малдың қайсысын бақса – сонысына қарай қойшы, жылқышы, сиыршы, түйеші болып шыға келеді.

	Сол жылы Лашын қатты қартайды. Азуының айналасындағы қара жүні, қара құлағы, қара кірпігі – бəр-бəрі ағарып кетті. Адамға жасып, жасқанып қарайды. Қайран жайнап, жұтынып тұратын қарауыз күйтиіп қалды. Аянышты!

	– Қарауыз, күшігім-күшігім! Лашын! Қарауызды еркелетпек болып басынан сипадым. Қарауыз мөлиіп тұр. Жасынан əдеті – басынан, мойнынан, арқасынан сипағанды жақсы көреді, лəззат алып, мүлгіп тұрады. Қазір де сөйткен болды, бірақ құлықсыз, енжар.

	Бір күні қарауыз үй маңынан көрінбей қалды. Кенен түскі астың қалғанын итаяққа құйып:

	– Лашын, кə-кə, – деп айқайлап шақырып еді, қарауыз жоқ болып шықты.

	Біздің үйдің адамдары бір кəдіктің болғанын бірден білді. Содан қарауыз зым-зия жоғалды. Ол өлуге кеткен еді, біздің бəріміз білдік мұны. Бірақ қай жыраның ішіне, қай тастың астына барып өлгенін біле алмадық.

	Түс əлетінде біздікіне Атабай төре келді. Төрені төркіні келгендей қауқылдап қарсы алды біздің үйдің адамдары. Бір себептен солай да. Төре Кербұлақтан келіп отыр. Кербұлақ қазір қаңырап бос қалған. Мал жайлауда, ел əлдеқашан көшіп кеткен.

	Екі диірмен де құлап қалған. Костя атай əуелі біздің əкеміз ұстаған, содан соң Қарауылтөбедегі диірмендерді істен шығарып, Шоқпарда ашылған тың совхозына көшіп кеткен. Олар қай жерде нан бар, сол жерге тартып отырады. Ал, қазақтар атажұртты қимайды. Қарауылтөбе ауылының жұртында отырған бес-алты үй, міне, осындай туған жерден қусаң кетпейтіндер, соның бірі – Атабай төренікі.

	Дастарқан басында жездем мен төре екеуі біраз əңгіменің басын шалды.

	– Қалеке, қарауыздың қайда барып өлгенін білесіз бе? – деді бір уақытта төре.

	– Жоқ! – деді жездем жұлып алғандай.

	– Өзі туған жардың астына барып өліпті.

	– Қойыңыз!

	– Рас. Осы жуырда сол маңнан өтіп бара жатып, жардың жанына бара қалмасым бар емес пе. Жар ернеуі не жақындай бере көрдім, қарауыз жар астында, баяғы күшік кезінде бауырын талай төсеген жерінде ұзынынан түсіп, өліп жатыр. Қарауыз – иттің сырттаны ғой, туған жеріне жетіп, жантəсілім етіпті.

	Жездем таңданар деп едім, жоқ, өйтпеді, үн-түнсіз отырып қалды.

	Ертеңіне ертеңгі шайдан соң жездем:

	– Əлдеш, сен күрең бие мен бурыл атты ертте, Əміржан, сен қарынға біраз сары май сал, – деді.

	Əкпем де, мен де: «Неге?» – деп сұрамадық.

	Бəрін ішіміз сезеді: жездем мені ертіп Кербұлаққа, қарауыздың өлігін көруге барады.

	Сөзді ұзартып қайтейін, дəл солай болды. Суыт жүріп отырып, Кербұлақтың Барлыбай ауылының ескі жұртына түс əлетінде жеттік. Қаңырап бос қалған ауыл көңіл құлазытады. Біз отырған үйдің төбесі жоқ, қабырғалары қалқиып тұр. Диірменнің орны төмпешік болып жатыр. Бəрі аяулы, бəрі жоқ. Тек елесі бар. Өзек өртейді.

	Таяй бере көрдік, қарауыз дəл Атабай төре айтқандай, жарға жабысып өліп жатыр екен.

	– Апыр-ау, бұл қай өліс?! Сұмдық екен бұл қарауыз! Көп жыл серігім, досым болып едің сен, Лашын, басыңа май құяйын. Сен одан да зорға лайықтысың, қолдан келгені осы болды. Разы бол!

	Жездем қарындағы еріп кеткен сұйық сары майды қарауыздың басына лақылдатып құйып жатыр. Мен көз алмай қарап тұрмын. Қарауыз сары майды үнсіз сіміріп жатқан сияқты. Жездем майды құйып та бітті, май топыраққа сіңіп те бітті.

	– Əлдеш, кеттік, – деді жездем.

	– Жүріңіз.

	Жездем күрең биенің үстіне ауыр көтеріліп, құлықсыз

	«Шүу», – деді. Мен де торы атқа көңілсіз міндім. Көпбай сайын өрлеп қырға шықтық.

	Тыныс тарылтқан қапырық Кербұлақтың қалың тасты сайларында тұнып қалып, Жайсаң жотасының аңқылдаған самалы кеуде кеңітті.

	Кішкене жүрген соң жездем:

	– Ал, балам, бүгінгі көргеніңнен не ұқтың? – деді.

	– Қайсысын айтасыз?

	– Қарауыздың өлігін айтамын.

	– Өзі өмірге келген жерді қалай тауып келген бұл Лашын, соған таңғалып келемін.

	– Иə, бұл – таңғаларлық жай. Тағы басқа не ұқтың?

	– Қарауыз...

	– Жоқ, сен тұра тұр, өзім айтайын. Қарауыз маған үлкен ой тастап кетіп отыр. Адам тұрмақ, итке де туған жері ыстық екен. Туған жер тіріге ғана емес, өліге де керек екен. Ит екеш, ит өстіп отырғанда маған не жорық?!

	«Ер – туған жеріне, ит – тойған жеріне», – деген атам қазақ. Осы ұғым енді керісінше болып шығып отыр. Сұмдық қой бұл, сұмдық! Адамның жер бесікке – тал бесікке бөленген жерінен аттануы керектігінің көрінісі осындайақ болар. Жан бар жерде қаза бар. Менің көбім кетіп, азым қалды. Қой, көшпесек болмайды екен күнтулардың ортасына. Ит құрлы болмағаным ба, немене?

	– Жезде, қойыңыз, қапа болмаңыз. Сіз бізді жетілдірем деп жүрдіңіз ғой мұнда.

	Дұрыс айтасың. Бұл – өзім сендерге талай айтқан сөз. Осы Кербұлаққа о баста өзім үшін, денсаулығым үшін көшіп келіп едім, Пішпектен ауру меңдеп əзер жеткем, əр кез айтып жүрмін ғой, Кербұлақтың таза ауасы, мөлдір суы дертіме шипа болды, құлан-таза айығып кеттім. Осында сендерді көрдім, өсіп-өндім.

	Біз Сөрелі сайдың басындағы биікке шықтық. Төменде Кербұлақ алақандағыдай болып анық көрініп жатыр.

	Сонау Шатыртөбеден Далауызға дейін əр сай, əр төбе ыстық бізге. Біз өрлемеген жыра, өрмелемеген биік жоқ. Атпен де, жаяу да кезген жерлер.

	Жездем екі көзі жасаурап отырып, Кербұлақтың ойшұңқырын, тау-тасын түгел сүзіп шықты.

	Мен де сөйттім.

	– Шіркін, Кербұлақ жер жаннаты ғой. Бұл дүниенің пейішін көрдім мен осы жерден.

	Кербұлақты енді мен де, сендер де сағынып жүретін боламыз. Қош, Кербұлақ!

	– Қош!

	– Əлдеш, сен қоштаспа Кербұлақпен. Кербұлақ – сенің кіндік қаның тамған жерің. Сен анау төменгі Бөкей ауылындағы қоржын тамды ұмытқан жоқ шығарсың.

	– Иə, ұмытқан жоқпын.

	– Сен сол тамның күншығыс жақ басында ел наурызкөже беріп жатқанда туғансың. Кейін қанша алыс кетсең де, сол тамның орнына барып жүргін, көп нəрсе есіңе түсер. Туған жер адамға несімен ыстық, оны сол кезде түсінетін боласың. Сендер – Кербұлақтың балаларысыңдар.

	– Айтқаныңыз болады, жезде, Кербұлаққа келіп тұрамын.

	– Солай болғаны жөн.

	Əкем мені қайтып сөзге тартқан жоқ. Суыт жүріп отырып, ауылға күн батпай жеттік. Кешкі ас үстінде төрт көзіміз түгел отырғанда жездем бекініп келген ойын айтты.

	Ешкім қарсы болған жоқ.

	– Көшетін болсақ, мұндай жаз ортасы емес, көктемде көшу керек, – деді Шəкен.

	– Неге?

	– Көктемде сол елдің шаруасына араласып кетеміз. Қазір жиын-терін бітейін деп қалды, не онда жоқ, не мұнда жоқ боламыз.

	– Мұның жөн екен, ендігі жылы көктемде көшеміз.

	Оған дейін мен барып, ағайындармен ақылдасып, үй жағын ойластырып қайтайын.

	Тоқтам осы болды.

	– Жар астында жатқан шынымен-ақ Лашын ба екен? Қарауыз расында өзі туған жерге барып өліп пе? – деді Шəкен мені оңашалап.

	– Иə, сөйтіпті. Баяғы екеуміз барып алатын жардың астында жатыр жер құшып.

	– Ғажап! Ол о бастан сондай қасиетті болатын.

	– Айтпа тегі. Сұмдық! Жездем де таңғалды.

	– Əрине. Ойпыр-о-й, мына Теректіден сонау Кербұлаққа сүлдесін сүйретіп қалай жетті екен?! Оны сонша ентелеткен күш не?

	– Оның аты – туған жер, соны сүю.

	– Иə, қарауыз бұрыннан жершіл болатын, жердің түбінен қоя берсең, тауып келетін Кербұлақты.

	– Қайран қарауыз! Күшігім менің!

	Өстіп менің балалығымның желден жүйрік, алғыр, апайтөс тазысы – талай-талай мерейімді өсіріп, қиялымды сан-сан қиырға жүйткіткен қарауыз өмірбақи есте жүрер аяулы бейнеге айналып еді.

	Міне, енді ол жөнінде ұзақ хикая жазып отырмын. Қарауыз – менің ешуақыт аузымнан түспес əңгімем.

	Менің ойыма қарауыз түссе, балалығым елес береді. Қайтып көре алмас балалық елі, қандай ыстық едің, шіркін!

	Жас ұлғайған соң аңсайтының көбейіп, асығатының азаяды екен. Адамға өткеннің бəрі қымбат болып көрінеді, бірақ бірде-біреуі балалыққа татымайды. Балалық жай қиял емес, ол – көрген-білгендерің, ақтық демің біткенше естен кетпес өткенің. Менің бала кезімдегі көргендерімнің ең елеулісі – осы Қарауыз.

	Лашын! Қар бетінде қызыл түлкінің соңында қалқып бара жататын қайран қарауыз! Балалық деп атала тын тəтті күндерімді желдей ескен екпініңмен бірге ала кетіпсің сен.

	Қарауыз! Сен ешуақыт естен кетпейсің. Балалығым жөнінде əңгіме айтсам, аузыма алдымен сен түсесің.

	* * *

	Менің аяғым сынған жылғы қыста қияндағы ауылда көргендерім туралы айтылар əңгіме өте көп. Солардың бір парасын – Мұхтар төре жайындасын айтпасқа болмайды. Оны қазір оқығанда көресіздер.

	Жалпы мен айтайын: осы романның өзегі ретінде жазылған жайдың біразы – тəмсілдер, яғни ғибрат аларлық астарлы мазмұны бар əңгімелер.

	Мұхтар төре Əбиірбайдың қорасында бойдақ сиыр бағып отыр. Бір үйде үш жан: Мұхтардың өзі, шешесі – Қатша əжей, əйелі – Ақтамақ жеңгей. Балалары жоқ, Ақтамақ жеңгейдің пұшпағы қанамаған.

	Үшеуі де ғажап жақсы адамдар. Бала көрсе, мейірімдері төгіліп тұрады. Бала атаулыны сөздерімен де, əрекеттерімен де жақсы көретіндерін білдірмей тұра алмайтын.

	«Өз балалары жоқ болған соң сөйтеді-ау» – деген бір ой келгені маған. Сол ой ұлғая келе мен оларды аяйтындай болып жүретінді шығардым.

	Осыншама ақкөңіл, аңқылдаған балажан адамдарды айналайын ақ құдай неге қысты екен?!

	Мұхтар ағай – атбегі, аңшы адам. Денесінде қырым ға артық ет жоқ, өң серіппелі сіңір, қайратты, шамдағай, ержүрек.

	Қансонар кезінде Кербұлақтың қия-беттерінде ақ жал атымен құйғытқанын көрсеңіз, жағаңызды ұстар едіңіз. Өлем-тірілем дегенді білмей, ақ жалды танаулатып, түлкіге ақ тазысы мен көк итінің ізін ала жететін.

	«Апыр-ау, бұл не деген жүрек жұтқан адам!» Мен осы ойымды жездеме айттым:

	– Жезде, Мұхтар ағай қалайша тау-тастан қорықпай шабады. Атымды мертіктіремін, өзім жазым боламын дегенді білмейтіні несі?

	– Мұхтар – батыр адам. Мұхтардың... Оны өзінен сұра. Сұраса да болар еді, бірақ біртүрлі жүрексіне бердім. Қаңтар айының басы. Мұхтар ағай айтады: «Түлкі – қазір бір ішек. Бұл кезде ол тасқа тығыла бермей, қар үстінде қалқып қашқанды жақсы көреді. Қаңтарда түлкіге тазының тазысы ғана жетеді. Тазыға жүйрік атпен жəрдемдеспесе болмайды».

	Төре мұны бізге əдейі айтып отыр. Біз қарауызды түлкіге қосып жібереміз де, артынан ізбен барамыз. Ал, Мұхтар ағай түлкіге тазымен бірге ұмтылады. Қысында түлкі жазық жерде жүрмейді, таста болады. Тастан тазы айдап шыққан түлкі өң кедір-бұдыр жерге, қия жарға, үресін жалға салады. Мұндай жерде қу түлкі тазыны алдауға шебер. Тазыны адастырып, тасқа тастап, немесе өзін көтеретін, тазыны көтермейтін жұқа үресін ге омбылатып кетеді. Сондайда адам айқайымен, лаж болса, жүйрік атпен түлкінің бетін қайтарып көмектессе, тазы күш алады, өршелене түседі.

	Тазымен түлкі алу – жатқан бір айқас. Осындай бір айқаста Мұхтар ағай аттан жығылды.

	Ақ жал айырықша қарулы, жүйрік ат қой, шіркін, ылди қарай шауып келе жатып, сандықтай тастан қарғып өтіпті. Есіл-дерті түлкіде болып, сақтықты ұмытқан Мұхтар ағай аттан ұшып кетіпті. Біраз жер аунап барып, отыра кеткен.

	Жездем екеуміз ентелей жеткенде, Мұхтар ағай үзеңгіге аяғын салып жатыр екен. Сірə, бір-екі рет ұмтылып, міне алмаған, тағы сөйтті, үзеңгіге сəл көтеріле берді де оң аяғын қайта жерге қойды.

	– Төреке, абайлаңыз, бір жеріңіз ауырып қалған-ау!

	– Сол иығым көтертпейді. Сөзге мен араластым:

	– Аға, сіз мүлде қорықпайсыз, жаныңызды аямайсызау деймін.

	Мұхтар тағы бір ұмтылып, тағы міне алмады атқа. Жездем аттан түсіп, Мұхтар ағайды ақырын сүймелдеп мінгізді ақ жалға.

	– Ештеңе етпейді, сүйек аман, еті кеткен, – деп Мұхтар ағай маған қарады. – Алданыш, қорықпайсыз, дейсің, ə. Қалекең қорқады. Ол кісі сендер үшін қорқады. Қалекең бірдеңеге ұшыраса, сендер жетім қаласыңдар. Мен кім үшін қорқамын? Менің жаным кімге керек? Бала жоқ....

	Жүрегім дір етіп, өкпем аузыма тығылды. Тұла бойым ұйып бара жатты.

	Осы сəт жанымызға тазылар жалаңдап жетіп келді. Ақ тазының аузының айналасы – қан, түлкіні жайратқан. Тазылар түлкі алғандарын сездіріп, бізге тағатсыздана қарайды. Түлкі қалған жаққа бізді бастап жүрмек болады. Оған ешкімде құлық қалмаған. Үшеуміз үн-түнсіз ауылға беттеп келеміз.

	Əжінің қорасының жоғарғы жағындағы жолмен мойнақты асып, Мұхтар ағай Əбиірбайға, біз өзенді бойлап ауылға тартамыз енді. Жол айырығына жеткенше ешкім лəм-мим деп үн шығарған жоқ, өзді-өз ойымызбен келеміз.

	«Айналайын ақ құдай, бар болсаң, Мұхтар ағайға бір перзент бере гөр. Апамның: «Құдай жақсыны бір нəрседен қысады», – дейтіні осы екен ғой. Айналайын ақ құдай, бар болсаң, Мұхтар ағайды қыса көрме.

	Қатшы əжей мен Ақтамақ жеңгей қандай жақсы адамдар! Айналайын ақ құдай, бар болсаң, жақсы адамдарды жарылқай гөр! Бұлар өмірден бала көрмей өтуге лайықты адамдар емес. Айналайын ақ құдай, мына үш мүскінді есірке, көз жастарын көл қылма!»

	Жол айрығына келдік.

	– Мұха, қалай иығыңыз ауырғанын қояйын деді ме?

	– Шүкір. Қалеке, сіз жаңағы сөзімді қалай түсінді екен деп ыңғайсызданып келемін.

	– Төреке...

	– Қалеке, балаңның жоқтығы жаның қиналғанда қатты білінеді екен. Жас ұлғайған сайын ол қайғыға айнала ма деймін.

	– Қайдағы жас ұлғайған, қырықтан енді астың емес пе?

	– Иə. Мені қойыңыз, Ақтамақты айтсаңызшы, сол жақындап қалды ғой қырыққа. Əйел қырықтан кейін бала көтермейді.

	– Көтереді. Əй, Мұхтар, жай қолыңды, бата берейін.

	Құдай саған қошқардай ұл береді.

	Мұхтар елпеңдеп, екі қолын жайды.

	– Айналайын ағатай, айтқаның келсін! Ақсары бас қой айттым, а, құдай!

	– Иə, Раббым алла, сүйген құлың Мұхтарға бір ұл бер! Жақсы адамды жабырқатып, жасытпа, жаратқан ием! Əумин!

	– Əумин!

	– Əумин!

	Мұхтардың еңсесі көтеріліп, қанаттанып бара жатты. Былай шыға бере жездем:

	– Құдайым жақсы адамды жақсылықтан құр қалдырмаса керек. Біздің батамызды қабыл қыла гөр, алла! – деп бетін сипады.

	– Жезде, бата берген сіз ғой, неге «Біздің бата» – дейсіз.

	– Батаға қол жайған адамның бəрі ортақ. Мұхтарға сенің де тілегің осы шығар?

	– Осы!

	– Мұның дұрыс. Басқаға жақсылық ойлаған адам жаман болмайды. Күн суытып барады. Əкем: «Ертеңгі суыққа ұрынсаң, ұрын, кешкі суыққа қалма» – дейтін. Сол рас, ал, кеттік, – деп қарагерді тебінді.

	Мен де бурыл аттың тізгінін босаттым. Арада екі күн өткенде кешкілік біздің үйге Мұхтар ағай келді.

	Мұхтар ағай қыстап отырған Əбиірбайдың қорасы мен біздің үйдің арасы – талай жер. Қораның аяқ жағындағы қалың қамыс сыңсып тұрған сай түн тұрмақ, күндіз жүруге қауіпті. Қалың қамысты жарып өтетін жол түнде түнек шығар тегі. Мұхтар ағай ақ жалға ер салмай, жайдақ мініп келіпті. Иттерін ертпей, тастап кеткен. Белгілі, олар – Қатша əжей мен Ақтамақ жеңгейге абай.

	Мен аяғым сынып шоқиып отырып қалғанда дойбы ойнайтынды шығарғанмын. Əрі-беріден соң əжептəуір ойнайтын болғанмын.

	Үлкендер əңгімелесіп отырғанда Шəкен екеуміз дойбы ойнамақ болдық.

	– Қайсың жақсы ойнайсың, кел, ойнайық, – деп Мұхтар ағай бізге бұрылды.

	– Əлдеш жақсы ойнайды.

	– Өзім де солай ойлап едім. Кəне, тік, Алданыш. Дойбы тақтасын жазып, тастарын тіктім.

	– Ақпен мен ойнайын ба, жоқ, əлде, сен ойнайсың ба?

	– Сіз ойнайсыз. Жол – үлкендікі.

	– Мұның жөн. Ендеше, «Ойыншы болсаң, ортадан жүр», – деген ал, жүрдім ортасынан ойып тұрып.

	– Мен оң иықтан жүрейін.

	Ойынды осылайша қызу бастап, үнсіз ойлануға кірісіп кеттік.

	Үш-төрт жүрістен кейін тас беріп, тас алу басталды.

	Сəті түсіп, Мұхтар ағайды ұтып кеттім.

	– Мен қарайып қалыппын. Қой, жөндеп ойнамаса болмас, тегі.

	Мұхтар ағай алғашқы ойындағыдай емес, əр тасын ойланып жүрді. Шынымен ойыншы екен, ұтты.

	Тағы да төрт рет ойнадық. Жалпы есеп – 3:3 болып, тең түстік.

	– Қалеке, мына Əлдеш адам болады екен. Дойбыдан маған адам шақ келмеуші еді, Əлдеш жаман састырды. Ұтатын түрі бар, əуелім, – деді Мұхтар ағай ойын біткен соң жездеме.

	Жездем үндеген жоқ. Əрине, іштей қуанып отыр. Содан Мұхтар төре қыстай оқтын-оқтын келіп, менімен дойбы ойнап кетіп жүрді.

	Қыс аяғы болып, көктем келіп қалған. Ертеңгі шайға отыра бергенбіз, Мұхтар ағай кіріп келе жатты. Дəл бір біздің үйдің біреуі алыс жолдан келгендей даудырласып қалдық. Мұхтар ағай төрге шығып отырар-отырмастан:

	– Қалеке, білем, сіз осал адам емессіз, əулиесіз.

	Батаңыз қабыл болды, – деді жүзі алабұртып.

	– Иə!

	– Ақтамақ – екіқабат!

	– Құдай бар екен!

	Бұл сөзді айтқан – жездем.

	– Түу, жақсы болған екен! Бұл – апам.

	– Бəсе, Ақтамақ – бала туатын кең-мол əйел. Бұл – əкпем.

	Біз, балалар жағы, жымың-жымың етіп, үнсіз қуанып отырмыз.

	«Қандай мейірімді едің, ақ құдай! Менің ақ тілегім қабыл болыпты. Жаратқан ием жар бола гөр Мұхтар ағайға. Бəрімізді жарылқа!»

	Ақ тілеуім осылайша ақтарылды. Құдайдың құлағына жете гөр!

	* * *

	Жақсы сөз жерде жатқан ба, Ақтамақ жеңгейдің аяғы ауырлағаны тау еліне тез тарады.

	– Əуелі құдайдан, содан соң Қалқабайдан жəрдем болды.

	Қалқабай – құдайдың сүйген құлы. Бата беріп еді, қабыл болды, – депті Мұхтар ағай өзі сияқты баласы жоқ туысқаны Ысқаққа.

	Бір балаға зар болып жүрген Ысқақ төре дереу біздің үйге қарай тартыпты.

	Ысқақ төре – Далауызда қорықшы. Оң аяғының басын, яғни жіліншігінің қылтасынан əрі қарайғы жағын соғысқа беріп келген ақсақ. Аяғының басы – протез. Таяқ ұстамайды, протезін сықырлатып ақсаңдап жүреді. Өмірі ат үстінде өтіп келе жатқан адам. Керемет көкпаршы. Көкпарды осы протезді аяғының тақымына басады.

	Мұхтар мен Ысқақ – ағайынды адамдар, екеуінің əкелері бірге туған. Ысқақ төреде де бала жоқ, жақын бір інісінің қызын асырап алған, əйелі Шолиман екеуі соны өбектеп отыр.

	Шай ішіліп болып, дастарқан жиналған соң біздің үйдің адамдары далаға шығып кетіп, жездем, Ысқақ төре жəне мен орнымызда отырып қалдық.

	– Қалеке, сізде бір əңгімем бар еді, – деп Ысқақ төре маған қарады. Мұнысы – əңгімесіне мені куə қылғысы келмегені.

	Жездем түсіне қойды:

	– Төреке, сен Əлдешке қарама, айта бер. Баланың үлкендердің əңгімесін естігені жақсы, – деді.

	– Онда айтайын, Қалеке. Мен сізден бала сұрап келдім, батаңызды беріңіз!

	Жездем шошып кетті:

	– Ойбай, құдай сақтай гөр! Бұл не сұмдық! Қандай сөз?

	– Сіз Мұхтарға бата берген екенсіз, Ақтамақ жүкті болыпты.

	– Өй, қой! Мұхтарға берсе, құдай берді.

	– Дұрыс қой. Бəрі бір құдайдан. Қалеке, сіз тегін адам емессіз, батаңызды беріңіз. Сіз батаңызды берсеңіз, құдай перзентті қылады мені де.

	– Айтқаның келсін! Не десем екен, ə? Ысқақ, шынымды айтсам, саған қазір бата беруге болмайды.

	– Неге?

	– Құдай сүйер ісің жоқ сенің.

	– Қойыңыз. Абайлап сөйлеңіз. Мен – Абылайдың тұқымымын. Маған тіл тигізгеніңіз – Абылай ханға тіл тигізгеніңіз, аруақ атады!

	– Аруағыңнан айналайын хан ием сендей тұқымына разы болса, аруағы ата қойсын. Мен бірдеңе білсем, Абылай атаң саған өкпелі.

	– Қалқабай, сен мына сөзіңе жауап бересің. Төреге бүйтіп тіл тигізуге қақың жоқ. Не күнəм бар, айтшы!

	– Міне, көрдің бе, шын сөзге шытынап шыға келдің. Сен төрені, өзіңді өзге жұрттан артық көресің. Сен өйткенше, құдайға құлшылық ет. Қазір сенің əр қадамың – күнə. Көктем шықты болды, қағынасың. Содан ала жаздай Кербұлаққа көшіп келген көрші колхоздардың малшыларына бүйідей тиесің. Қашан көрсем, қой немесе қозы өңгеріп бара жатасың. Оны саған ешкім өз еркімен бермейді, жер қорығансып, қорқытып аласың. Көрші қалқоздардың қойшыларын қан қақсатасың. Сен – Далауыздың қорықшысысың, бұл жақта нең бар? Сенсіз де бөтен малды жолатпаймын мен бұл маңға. Сен – ақ бата іздеп емес, қармағыма бірдеңе ілінер ме екен деп жүрген адамсың. Жоқ, Ысқақ төре, мен батамды ақ, адал адамға беремін.

	– Қалеке, айтыңызшы, айналайын, мен сонда не істеуім керек? Бір перзент үшін төре емес, құл болуға бармын.

	– Ештеңе істеудің, төре де, құл да болудың түк қажеті жоқ. Құдайдан қорық!

	– Қорқамын. Қорқып жүрмін. Тұяқсыз қаламын ба деп қорқамын. Əкемнің оты өше ме деп қорқамын.

	– Құдайдан қорықсаң, оныңды құдай да, адам да көреді. Бір мен емес, бүкіл ел береді батасын. Əсіресе, Кербұлақтың басында отырған шопандар қауымы ақ алғысын жаудырады. Батаменен ер көгереді. Көгересің!

	– Айтқаныңыз келсін, Қалеке! Бəрін қойдым, ешкімнің ала жібін аттамаспын енді. Осыдан перзентті болсам, көк тазының бір күшігін беремін сізге.

	– Əне, сен осыған үйренгенсің, дүниедегінің бəрі сатылады деп ойлайсың. Жоқ, бата сатылмайды.

	– Қойдым, қойдым, Қалеке!

	– Қойсаң, бір құдайдан жəрдем болсын!

	– Айтқаныңыз келсін! Иə, құдай, өзің оңда!

	Ысқақ төре ақсақтығын ұмытып, елпілдеп басып, есікті көздеді.

	– Төреке, жолың болсын! Құлқың өзгеріпті, құры қалмассың! Құдай сені перзентті етсін! Аумин!

	– Аузыңа май, ағатай!

	Төренің есікті жабуға шамасы келмеді, асығып барады.

	Жездем екеуміз далаға шықтық. Төре торы атының басын ауылына бұрыпты.

	– Құдай, бейшараға бір шарана көрсетсе екен, – деді жездем.

	Дүниеде адамға жақсылық тілеуден асқан не бар екен! Осы ой мені көпке дейін тербеді. Құданың құдіреті! Əкемнің ауызы уəлі болды. Осы əңгімеден бір жыл өткенде Ысқақ төренің əйелі Шолиман ұл туды. Бұл кезде Мұхтар ағайдың ұлы Қуат аяғын апыл-тапыл басып жүрген.

	Менің əкем əулиелік жасаған адам емес, мына екі жағдайда да, Мұхтар төре айтқандай, берген батасы қабыл болды.

	* * *

	Күн бесіннен ауып, Қарабеттің көлеңкесінің басы өзеннен бері өткен. Енді көп ұзамай, күн басаттан асып, апақ-сапақ болады.

	Бұл кезде төмені Шоқпардан Кербұлақтың басындағы қыстауларға қарай асығыс кетіп бара жатқан жолаушы болмаса, жоғары жақтан төмен қарай бет алған адам көзге шанда бір жалынады.

	Мен ауыл үстінен əрі-бері өткен жолаушыларды «Бұл кім болды екен? – демеймін, Кербұлақтың адамдарын көз ұшынан танимын. Ал, бұл жақта бөтен жолаушы болмайды. Менің бұл қасиетімнің сыры – мен Кербұлақтың жылқыларын түгел алыс-жақыннан бірдей айнытпай ажыратамын. Астындағы атын таныған соң үстіндегі адамның есімін атау ғана қалады.

	Міне, жоғары мұрынға жуан торысын бүлкектетіп шыға келген адамның Ысқақ төре екенін бірден білдім.

	Шəкен екеуміз ат қораға шөп кіргізіп жүргенбіз, төрені көре салып:

	– Ысқақ төре келе жатыр, – дедім.

	– Қой, ол емес шығар. Мезгілсіз уақытта оған не бар бұл жақта? – деп Шəкен айырына сүйеніп тұра қалды.

	– Сол

	– Қайдан білдің?

	– Қарасаңшы, астындағы ат төренің жуан торысы, содан білдім.

	– Рас, ей?

	Шəкен осылай деуге мəжбүр болды: төре таяп қалды. Төрекеңе Шəкен екеуміз жарыса сəлем бердік.

	Төре сəлемімізді асығыс алды.

	– Балалар, Көлтабанның түстігіндегі жыраға бір түлкіні індетіп келдім. Інінің аузы екеу екен, екеуін де киіміммен жауып кеттім. Жəрдемдерің керек. Кəне қайсың барасыңдар? Мен қазір барып, іннің төменгі аузына түтін саламын. Сонда біреуің іннің жоғарғы аузын ашып қойып, қолдарыңа таяқ ұстап тұрсаңдар болғаны. Түлкі түтіннен қашып, дəл аяқтарыңнан астына келеді. Таяқпен қара тұмсықтан бір персең, бітті, түлкі біздікі

	– Шəкен, сен жүр деді.

	Шəкен көнбеді, шаруаларының тығыз екенін айтты:

	– Онда сен маған кəшек байлап бер. Алданыш кел, маған мінгес, – деп төре ендігі тірлігімізді орын-орнына қойды.

	Мұнысы дұрыс. Ақсақал адамға көмектесуіміз керек. Мен дереу төре босатқан үзеңгіге əлдеқашан қатты – қайырымға жараған сол аяғымды салып, жуан торының үстіне қона кеттім.

	Төре Шəкен буып берген кəшекті алдына өңгеріп, торы атты бірі сау, бірі протез аяқтарымен тебініп, шоқыта жөнелді.

	Ішінде ін бар қалың тобылғыға жақындай бере төре қауіп қылды:

	– Қу түлкі киімді тұмсығымен түртіп тастап, шығып кетпеді ме екен?

	Ысқақ төренің күмəні бекер болып шықты, іннің екі аузы да жабылған күйінде жатыр екен.. Сірə, түлкі киімді тұмсығымен түрткілеген, тазылар елеңдеп тұр.

	Ысқақ төре кəшекті дереу іннің төменгі жақтағы аузына таяу тастап, сіріңке жағып тұтатты. Су кəшек бықсып, көк түтін бұрқырап шыға бастады. Төре түтінді күртешесін шешіп алып, сонымен желпіп ішіне айдап жатыр.

	– Əлдеш, іннің жоғарғы аузына бар да тыққан киімді алып таста. Түтін жетіп барады. Түтінмен бірге түлкі де басын көрсетіп қалар. Мə, мына таяқпен бір ұрып жайрат, – деп төрекең өне бойы тақымында жүретін қатқан қара таяқты қолыма ұстата салды.

	Лезде барып, іннің аузына тығылған киімдерді алып тастап, таяқты қатып ұстап, қаздиып тұра қалдым. Көп ұзамай, түлкінің «түшкіргені» естілді. Ін түбінен лек-лек болып лоқсыған түтін тұншықтырып бара жатса қайтсін, түлкі іннің аузына таман жақындай бере мені көрді де əрі қарай сүңгіп кетті. Қайта тұншығап, жөтеліп кері бұрылып, ін аузына таяды. Екі көзі мөлтілдеген жас, менен мейірім күтіп мөлиеді.

	Маған қалғаны – түлкі басын берірек шығарса, таяқпен қара тұмсықтан осып жіберу еді, бейшараны аяп кетіп, əдейі шегіне бердім.

	Түлкі іннен зып етіп шығып, зыта жөнелді. Жақын жерде қарауыз тұрған, тап берген, аузына түсіре алмады. Ысқақ төренің əккі тазылары інге телміріп отырған, тұра ұмтылды. Қу түлкі құйрығымен алдап, екі тазыға ауа қаптырып, демнің арасында ұзай берді.

	Тазылар көсіліп қуғанша түлкі өзеннің арғы бетіне шығып кетті. Күнгейдің қары жұқа, түлкі шығандап барады.

	Ысқақ төре қолын бір сермеді де маған қарады, қапқара болып түтігіп кетіпті.

	– Əй, жолың болғыр! Жүр, кеттік. Серті бар, іннен шыға қашқан түлкі жеткізбейді, – деп төре отты өшіре бастады.

	Мен үндей алмадым. Не айтамын?! Ысқақ төре екеуміз жолымыз болмай, қайтып келеміз. Бір жақсысы ауылға жеткенше төрекең лəм-мим демеді.

	Төре атының басын біздің есіктің көзіне таяп барып тартты.

	– Ал, бала, түс аттан. Түстім.

	– Əлдеш, сен осы жаңа түлкіні əдейі жібере салдыңау деймін.

	– Иə, сөйттім.

	– Əлдеш, сен үлкейгенде жақсы жігіт боласың.

	Ысқақ төре басқа сөз айтқан жоқ, жуан торысын тепеңдеп, ауыл аяғындағы мұрынды айналып бара жатты. Басы салбырап, екі иіні түсіп кеткен.

	Маған ренжиді, əрине.

	Төре, Кербұлақтың қызыл түлкісі таусылмайды, əліақ əлекедей жаланған ана екі тазыңыз аман болса, қанжығаңызға талайы байланар. Ал ана түлкі менен араша сұрады ғой, аяп кеттім. Сізге де сауабы тиеді.

	* * *

	Ұста дүкенін ұстаған, оған ертелі-кеш келіп-кететін адам бір үзілмейтін, олардың бəрін риза етіп, сан алуан əңгімелерін естуге əбден үйренген біздің əкеміз ел көшкен жұрттағы тым-тырыс тіршілікке көпке дейін көндіге алмай жүрді.

	Айналдыратыны диірмен еді, колхоз бастығы оны тартып алып, басқа адамға берді ғой. Диірменнің бодауына берген қорықшылыққа əкеміздің мойны жар берген жоқ, «Құдайдың жерін қорғаған – болмаған тірлік», – дей тін. Бірақ бастық сеніп тапсырған соң қайтеді, Кербұлақ басын аптасына бір рет шолып қайтады.

	Шу ауданының бүкіл малы Кербұлақтың басындағы Нарқызыл, Шатыртөбе маңын жайлайды, одан əрідегі Ойжайлау да малға толады. Сол қаптаған қалың мал жаз ортасы ауа жайлаудың түте-түтесін шығарып, сүйреткі қылып, еміп тұрған Кербұлаққа емінеді.

	Бұл кезде Кербұлақтың бас жағының қорықшысы біздің əкеміздің емес, аяқ жағының қорықшысы Ысқақ төрешінің жұмысы қызады. Ысқақ төре екі күннің бірінде ертеңгілік торы атымен тепеңдеп, өзенді өрлеп кетіп бара жатады, ал қайтқанын ешкім көрмейді. Сөйтсек, мұның сыры бар екен.

	Əкеміз Кербұлақтың төр жағын бір көріп қайтайын деп барса, Əбиірбай сайының басындағы шабындықтың дəл ортасына Абай колхозының бір қойшысы қойын қаптатып қойып, үйін тігіп жатқанының үстінен түсіпті. Əкемнің: «Мұныңыз қалай?» дегеніне қойшы жөндеп жауап бергісі келмейді. Ешкімнің қиқақтағанына көніп көрмеген əкеміз қойшыны бұлтаңдатпай жөн сөзге келтіреді.

	– Бұл жерді кеше маған ақсақ қорықшы бір қойға сатып кеткен, – дейді қойшы.

	– Бұл жердің қорықшысы мен. Ал, мен шабындықты ешкімге ту-талақай еткізе алмаймын. Көшіңіз! – дейді əкем шабынтыққа жабыла бас қойған қойды қайырып.

	– Қойшы таяғын көтереді, əкем оны қолынан жұлып алып, лақтырып жібереді.

	Қойшы:

	– Бүйтеді екенсіңдер, алған қойымды қайтарыңдар, – дейді безеріп.

	Əкем:

	– Кімге бердің, содан ал,– дейді қабағын қарс жауып.

	– Саған да бір қой берейін, соны өңгер де кет, – дейді қойшы мол қолсып.

	– Қойың өзіңе. Колхоздың жері ешкімге сатылмайды, – дейді əкем зілденіп.

	Қойшы əкемнің сұсты жүзіне бір қарап алып, əңгіме ні бұдан əрі созудың қажеті жоқ екенін түсінеді де үйін тігуді тоқтатып, қойын кері қайтарады.

	Ысқақ төренің былығы бір бұл емес, көп екен. Олар əкемнің алдынан шыға берген. Əкемнің Ысқақ төреге батасын бергісі келмегендігінің астарында оның осындай өнбес тірлігі жатқан.

	Қысында Кербұлақты қорудың еш қажеті жоқ, оның жыра-жырасындағы қораларда өзіміздің колхоздың малы қыстайды.

	Күз түсіп, аспанды сұр бұлт басқанда жайлауда мал қалмайды, малды ауыл Шу бойына түсіп, əрі қарай құм қойнауларына кіріп кетеді.

	Қыстыгүні біздің жаққа жоқ іздегендер, малға қатысты шаруамен келген белсенділер болмаса, жан баласы ат ізін салмайды.

	Қандай да қонақтың келгеніне бəріміз қуанып қалатынбыз. Келген адам таныс па, жоқ, таныс емес пе, жездеме бəрібір. Бір-екі ауыз сөзге келді, болды, кімнің қайдан, қай елдің адамы екені, ата-бабасының өткенкеткені, өзінің өмірі жөніндегі əңгімелер өрбіп жүріп беретін. Содан қонақ аттанғанша айтылмаған əңгіме қалмайтын. Шіркін, сол əңгімелердің есімде қалмай, ұмыт болғаны өкінішті. Əсіресе, «Бұрынғылар айтқан екен», – деп басталатын əңгімелер ғибратқа толы болушы еді. Дегенмен, мен оларды ізсіз кетті дей алмаймын. Өйткені, менің өз халқыма, оның сөз өнеріне сүйіспеншілігімді оятқан сол əңгімелер емес пе. Иə, сол əңгімелер менің көкейіме көп ой ұялатып, тұжырым тұндырған.

	Көктем шығып, мал аяғы ұзарған күндердің бірінде қияндағы біздің үйге жоқ іздеп жүріп келіп қонған кісі мен əкем ұзақ əңгіме-дүкен құрды. Əлгі кісі сөзшең екен, көп əңгіме айтты, одан əкем де қалысқан жоқ. Меніңше, екеуінің айтылмаған сыры қалмады. Ертеңгі шайдан соң жоқ іздеген адамды шығарып салып, соңынан қарап тұрып əкем:

	– Түу, ішім босап қалды-ау! – деп рақат күйге енді. Менің əкем ешқандай бүкпесі жоқ, ішке қулық сақтамайтын, ашық-жарқын адам болған. Өзі кісіге қылдай қиянат жасап көрмеген, кеудесі кең ол ешкімнен жаулық күтпейтін. Оның шыны да, сыры да – ашық, ары – таза, бүгежектеуді білмейтін.

	Көп көрген қулық-сұмдығым мені қанша жерден айлакер болуға бастағанымен, əкемнің осы асыл қасиетінің жұғындысы мені адамшылықтан айнытқан емес. Не болса, соны құпия қылып, қуланбаймын, ойымдағыны ірікпей айтамын, өйтпесем, ішім толып кететін сияқтанады.

	* * *

	Жездем үйге алабұртып кірді. Мұны мен ғана емес апам да байқапты.

	– Қалқабай, не болды, өңің сынық қой, – деді.

	– Диірмен құлайтын болды. Жаңа көрдім, иесі – ақбас диірменді тастап кетті.

	– Қалайша? Жылан інінен шығатын уақыт болып қалғаны ма?

	– Таңданарлық əңгіме болды. Жаңа диірменнің жанынан өтіп бара жатсам, есігінің көзінде ақбас жатыр екен. Мені көре салып, оқтаудай болып қадалып ысылдап біраз тұрды. Содан соң диірменге қарап лоқсыды ма, өксіді ме, мойнын құлқылдатты келіп. Аузынан зарзапыран атты, сірə. Ізінше сарт етіп ұзынынан түсті. Бір сəт сол бойы қозғалмай жатты да, Қарабетке қарай ақырын жылжып кете барды. Диірмен енді көп тұрмайды, құлайды. Қайран диірмен!

	Жездем күрсінді. Бəріміздің қабағымызға кірбің ұялады. Неше жыл асыраушымыз болған ескі диірмен бəрімізге қымбат еді. Қанша өміріміз өтті оның төңірегін де, өмірдің бір белесіне шығарып тастады ғой бізді осы диірмен.

	Костя ағай екі диірменді бірдей жүргізе алмады. Екеуінің арасы талай жер. Төменгі диірмен жөндемділеу болды-ау деймін, соның қасындағы бос тұрған үйге көшіп кеткен. Мына диірменге шолақ құйрық торысымен ертеңді-кеш келіп-кетіп тұратын. Оған ескі диірмен көнбеді. Ақыры келгенді қойған. Диірмен қаңқайып тұрған.

	Жездемнің айтқаны келді, ертеңгілік қарасам, диірмен құлап қалыпты. Жүгіріп келсем, диірменнің морыған қара кірпіші, шіріген қара қамысы үйінді болып жатыр. Суы жоқ науа, арбиған пəрек жетімсіреп тұр.

	Біздің үйдің бірде-біреуі үйіндінің маңайына жолаған жоқ.

	– «Бүлінгеннен бүлдіргі алма», – деген, аулақ жүріңдер, – деп тиып тастаған жездем.

	Костя атай бірнеше күн арбасымен келіп жүріп, диірменнің бар жарарын алып кетті.

	Əттең, ескі диірмен. Кербұлақтың берекесі еді, тыптипыл болды. Жан-жақтағы малшылар ұн тартқызуға келіп, қауқылдасып ұшырасып, даудырласып əңгіме-дүкен құрар еді. Аспан мен жердің арасындағының бəрі айтылатын, сап тиылды.

	– Ақбас Қарабеттің дəу қара тасын мекендепті. Ол енді ашулы, қара тасқа жоламаңдар. Барсаңдар, абайлаңдар, – деді жездем.

	Біз қара тас жаққа қарай аяқ баспайтын болдық.

	* * *

	Кербұлаққа көктем ерте келеді. Көктем тұрмақ, қыс та да қар жатпайтын күнгей беттер күннің көзі жылт етті болды, қап-қара болып кетеді. Түске дейін мүйіз, түстен кейін киіз дейтін кездің өзінде-ақ жердің арқа-басы кеңейіп сала береді.

	Көктем лебі жеткен соң тұра ма, көк дүр етіп көтеріледі. Күнгей көктеп тұрғанда, теріскейдің терең сайларында қар жатады. Күнгей мен жотада мал аяғы ұзарады, көк қуалайды.

	Жылқы енді кешке қарай қанша қоғамдағаныңмен, таң атқанша бытырап кетеді. Сондықтан да жылқыны көп жинай бермей, өрісте жүрген жерлерінен түгендеп қайтамыз.

	Кезінде аты шыққан жүйрік болған бөрте ат жанын да бір құнан, бір тай бар Шатыртөбе жақта жүретін. Шатыртөбеден əрі қарай біраз жүрсең, көрші Қордай ауданының жері басталады. Мал картаның сызығына да, қағылған қадаға да қарамайды, оған құдайдың жерінің бəрі бір, бұйырған шөпті жұлып жеп жүре береді.

	Бөрте ат та сөйтіпті, көк қуалап Қордай ауданының жеріне өтіп кетіпті. Көрген адам айтыпты, бөрте атты жанындағы құнан жəне таймен бірге «Соғанды» колхозының қорықшысы айдап əкетіпті. Жездем «Соғандыға» іздеп барса, бригадир бөрте атты колхоз орталығы на мініп кетіпті. Бөтеннің малын аямайтын жаман əдет бар ғой, мынау – сол. Əйтпесе бригадир көлік таппай, жаяу жүрген адам емес шығар. Құнан мен тай сарайда қамаулы тұрып, қаншырдай қатып қалыпты.

	Жездем құнан мен тайды айдап келді. Бөрте атты келіп алып кететін күнді қамбаның қарауылына айтып кетіпті.

	Көк қуып бытырап кеткен жылқыны түгендеп, жинап болғанымызша сəске түс болған. Бөрте аттан басқа жылқы түгел.

	– Əлдеш, бөрте атты сен барып алып қайтсаң қайтеді?

	Бұл сөзі, əлбетте, жездемнің таңдауды менің өзіме салғаны емес, жұмсағаны.

	– Мақұл, барайын.

	– Онда осы жотамен тарт та отыр. Қырғыздар Аңырақайға мал айдайтын үлкен жолға жеткен соң, соған түсіп, оңға қарай біраз жүрсең, сол жағыңда «Соғандының» қамбасы көрініп тұрады, бөрте атты соның қарауылынан аласың. Ал, жолың болсын!

	– Шүу!

	Жайсаң жотасы – бұл бір алып жон арқа.

	Шудың кемерінен өрге қарайғы дала Бала Жайсаң, Теректі өзенінің оңтүстік өкпесіндегі үстірт Орта Жайсаң, Кербұлақтың оң иығындағы алып жазира Жайсаң аталады. Мұны кейінгі кезде орыс ағайындардың ауанымен «Дальний Жайсан», тіптен «Дальний» дейтін болған. Аудан орталығында мойнын созып сорайып тұрып, Жайсаңды алыссынып осылай атаған ғой ұлы халық өкілдері. Əйтпесе, бұл жер жер шарының ешқандай нүктесіне алыс-жақыны есепке алынып емес, географиялық қасиетіне сай Жайсаң аталған.

	Қазақ – жер-суға ат қоюға шебер.

	Мына Жайсаңның жері жайсаң-ақ. Мұны Жайсаң жотасы деп те атайды. Шынында, алып жота бел-белес, ұзын-ұзын сай болып тарамданып жатады. Сол сайлардың бəрінің табанында мөлдіреп су жатады, жыражыра толған қайнар. Бір сөзбен айтқанда, Жайсаң – жасыл жайлау. Бірақ соңғы жылдары Жайсаңды Шу, Қордай аудандарының шаруашылықтары егін салып, аңызға айналдырып жіберген, малдың талғажау қылуына түрен түспейтін тастақты, ойлы-қырлы жерлер қалған.

	Алып жота – Жайсаң асқар Алатаудың сілемі – Қордай тауларына барып тіреледі. Жайсаң жотасының екі қапталы құжынаған аласа таулар, күнгей жақтағысы – Кербұлақ, теріскейі – Тарылған.

	Мен күншығысқа қарай, Қордай жақты бетке алып келемін. Бурыл атты сау жүріске салып қойғанмын.

	Сəске түс. Ойымда ештеңе жоқ, уақытты бір мөлшерлеп қояйыншы деп күнге қарадым. Күн жоқ, бетін біршөкім ауыр қара бұлт басыпты. Бұлт ішінде аппақ мұздай сəл иілген бөрене іспетті бірдеңе тұр. Бұл не, айдаһар емес пе? Зəрем ұшып кетті, əлгіден көз алмай, тесіліп қарап, ат тізгінінен айырылып қалыппын.

	Сол сəт алып бөрененің төменгі ұшы созыла бастады. О-о, оқ жылан екен ғой. Оқ жылан адамды тесіп өтеді дейтін үлкендер. Астапыралла-астапыралла! Екі көзім – оқ жыланда, «Астапыралланы» айта беріппін.

	Алып бөрене солтүстікке қарай созылып, басы бұлт шетіне жетіп, кері қарай бұрылды. Содан бұлттың оңтүстік шетіне жетіп, қайта солтүстікке қарай жылжыды. Енді бас жағы бұлттың шетіне сүңгіп кіре берді. Сөйтіп біртінбіртін қысқарып, бұлтқа шым батып, ғайып болды. Солсол-ақ екен қара бұлт біршөкім ақшарбы бұлтқа айналып, Шатыртөбеге қарай жылжып бара жатты. Жаңағы қара бұлттың орнында енді күн көз шағылыстырып жайнап тұрды. Апыр-ау, бұл не сұмдық? Шеті-шегі жоқ ойға батып келемін. Қанша ойлан-ойланба, анық-қанығына жете алмайтын бір кереметке кезігіппін мен.

	* * *

	«Соғандының» қамбасына келсем, бригадир кеткен жағынан əлі келмепті. Отағасы үйінде жоқ екен. Мектеп жасына жетпеген екі қыз, бір ұлы етегіне оралған əдемі жеңгей:

	– Қап, əуре болатын болдың-ау, қайным, – деп жікжапар болды. – Отыр, шай іш, уəдесінде тұрса, бригадир бүгін келеді.

	Бригадир дастарқан жиналмай-ақ келіп қалды. Арақ ішкен, масаң. Мені көрді де:

	– Мынау қайдан шыққан бала, слушай, Сұлушаш, – деп қамшысымен етігінің қонышын сарт дегізіп бір салды.

	– Бұл – бөрте атқа келген бала.

	– Солай ма? Сұлушаш, сен өзің айт бұған, балаға беретін ат жоқ. Əкесі келсін, поллитр əкелсін. Əй, бала, əкеңе айт, сөйтсін. Өйтпейді екен, актілеп, бөрте атты оприходит етіп жіберемін.

	Мен не дерімді білмей, титығып отырмын.

	– Ей, жүгермек, дабай, шəг, ө-марш!

	Бригадирдің оң қолы жеңгейдің иығына қарай созылып бара жатты.

	– Слушай, Сұлушаш, сен өзің...

	– Қойыңыз, ағай!

	– Қоятын не бар? Ха-ха...

	– Ағай, ұяттағы!

	– Какой ұят! Ұялатының мына бала ма? Бала, жөнел! Далаға атқып шықтым. Мамаағашта бурыл мен бөрте ат байлаулы тұр. Көп ойланып жатпай, бөрте аттың ертоқымын, жүгенін сыпырып тастап, босатып қоя бердім де бурылға міне салып, қамшы бастым.

	Бөрте ат ауылдың қайда екенін біледі екен, алдыма түсіп алып, безіп берді. Маған да керегі осы – демде ұзап кету.

	* * *

	Үйдегілерге бара жатқан жолда көргенімді айнытпай айтып келдім.

	– Қорыққанда аузыма «Астапыралла-астапыралла»

	дегеннен басқа сөз түспепті, – дедім.

	– Мұны ендігəрі жан баласына айтпа, – деді апам асығыс үрейлі үнмен. – Астапыралла-астапыралла, – дегенің жақсы болған екен. Алланы ауызға алған адам пəле-жаладан аулақ болады. Тағы қайталап айтамын: үнің ішіңде болсын. Ешкімге тіс жарып, ештеңе айтпа.

	– Неге?

	– Құдайдың сүйген құлына көрсеткен киелі нəрсесі – ол, басқа адамға айтуға болмайды.

	Көп ұзамай, белгілі болды, «киелі нəрсені» Кербұлақтағы малшылардың талайы көріпті, не екенін ешкім ажырата алмаған. Сол «киелі нəрсе» сол жұмбақ күйінде қалып қойды.

	* * *

	Қыстай Кербұлақты еркін шарлаған күш көліктер көктемде талыстай-талыстай құр ат болған, көкке аунаған соң асыр салып ойнайтынды шығарды.

	Бір күні қасында екі адам бар ферма меңгерушісі Мұзафар келді де, аттарды санап алып, алдарына салып Шуға айдады да кетті. Енді олар жаппай арбаға, шөп машинасына, тырмаға жегіледі.

	Жездеме қорыққа мін деп қарагер атты тастап кеткен.

	Содан бір апта өткенде төменгі мұрыннан құрық сүйреткен екі салт атты шыға келді.

	Біз, ойнап жүрген балалар, елеңдеп қарай қалдық. Бірі – мосқал, екіншісі – жастау кісілер екен. Жастауы бізге жымыңдап қарап:

	– Əй, балалар, Қалқабай қарияның үйі қайсы? – деді.

	– Анау – есігінің алдында мамаағаш тұрғаны.

	– Іштеріңде ол кісінің баласы бар ма?

	– Бар, мына бақыр бас.

	– Бақыр бас, əкең қайда? Вова тағы тақылдады:

	– Мен жаңылыс айтыппын, Қалқабай атай мұның əкесі емес, жездесі.

	– Мейлі, əкесі ме, жездесі ме, бізге бəрібір, ауылда болса, болғаны.

	– Ауылда жоқ.

	– Қайда?

	– Шатыртөбеге кеткен.

	– Онда не бар?

	– Жездем – қорықшы.

	– Мейлі. Жездең – енді қорықшы емес, жылқышы.

	– Қалайша?

	– Асықпасаң, көресің.

	Солай болды. Екі жылқышы сол күні-ақ мұрынның арғы жағындағы сазға тастап кеткен жылқыны жездеме санап өткізді. Үлкенді-кішілі ұзын саны алпыс төрт. Осы қыста біздің колхозға қосылған «Көктөбе» колхозының жылқысы екен – бұл. Биыл Теріскейде қыс қатты болып, қырылған жылқыдан қалғаны көрінеді. Бір сөзінде жастау жылқышы бұларды «қотыр жылқы» деп қалды.

	– Кербұлақтың мөлдір суын ішіп, шүйгін шөбін жеген соң мұның бəрі жазылып, жұнттай болып семіріп кетеді, – деп көңіл тоғайтты «Көктөбенің» атақты жылқышысы Сағал қария.

	Жездемде үн жоқ. Сезем, «Қотыр жылқы» деген сөзден сескенеді.

	Сағал қария бастырмалатты:

	– Қалеке, ұнжырғаң түсіп кетті ғой. «Ат арыса – тулақ» – деген. Бұл жылқы сөйтіп тиіп отыр сенің қолыңа, əйтпесе, қайда-а. Қотыр түгі де жоқ, жұттан шыққан мал қайбір оңсын, арып-ашқан, үсті-басын жара басқандары да бар. Сен босқа өкінбе. Бұл «Көктөбенің» жүйрік күрең айғыры мен зауыт қара айғырынан тараған жылқы. «Көктөбенің» бəйге күрең биесі мен торы биесі де бар мұның ішінде. Соларды бір мезгіл мініп-түссең, көңілің өседі. Бұл жылқыны баққаныңа əлі-ақ қуанатын боласың.

	Жездем үнсіз мырс етіп күлді. Қайтеді енді, елсіз тауда басқа жұмыс жоқ. Бізді жұмыс істемей, қалай асырамақ? Қотыр тұрмақ, қыршаңқы жылқы болса да бағады əкеміз біз үшін.

	* * *

	Шынында да, жылқының ішінде небір атақты жануарлар бар екен, бірақ бəрі жүдеу, қотыры да бар. Талайды шулатқан жүйрік күрең айғыр шор аяқ болыпты, күрең бие қартайған, тəуірі торы бие екен.

	Мен күрең биенің күрең тайына өлердей қызықтым. Тұрқы есік пен төрдей келіскен күрең бие өмірінде бір-ақ рет құлындапты, онысы – өзінен айнымайтын күрең тай. Жылқыны күндіз бағу маған жүктелді. Жездем күндіз ұйықтап, түнде жылқы ішінде болады. Кербұлақта қасқыр қалың, иесіз малды аямайды.

	Күрең тай менің көз құртыма айналды. «Шіркін-ай, менікі болар ма еді?» – деген арман көкейімнен кетпейтін болды.

	Осы жайды жездеме айттым:

	– Жезде, күрең тай менікі болсыншы! Жездем іле жауап қатты:

	– Əй, баламысың деген. Күрең тайдың енесі күрең бие – бəйгенің алдын бармеген жүйрік. Сағал күрең биені əдейі үйірге қосып, құлынын алып отыр. Оған мына жылқы бір төбе, күрең тай – бір төбе. Маған тапсырып кеткен: «Күрең тайдан көз жазба», – деп, жазылды болды, алып кетеді.

	– Жазылмағаны жақсы екен ғой онда.

	– Неге?

	– Күрең тай көз алдымда жүреді.

	– Жоқ, жазылсын жануар. Ертең екеуміз жылқыны Қызылқораға айдаймыз. Мен саған бір ақыл айтайын ба?

	– Айтыңыз.

	– Ақылым – бөтеннің мүлкіне ешқашан көз алартпа, қанағатшыл бол. Осы айтқаным өмір бақи есіңде болсын, сонда пəле-жаладан аман жүресің.

	Күрең тай жөніндегі əңгімеден туындап айтылған осы ақыл санама мықтап ұялап еді, өмір бойы ұстанып келемін.

	* * *

	Мамырдың ортасы. Жайсаң жотасы еміп тұр.

	Қотыр жылқы қоң алған, кейбіреуі болмаса, жазылып кеткен. Сонда да емдеу керек.

	Жездем екеуміз ертелеп атқа қонып, жылқыны Қызылқора жаққа қарай айдай жөнелдік.

	Аққайнар басындағы жалғыз қараша үйде əкпем, Іздəн, Бекежан қалды, апам, Бағдаш, Шəкен, Кенен – өзендегі тамда.

	Ауылдан əудемжер ұзаған соң жездем:

	– Ал, Əлдеш, біз енді жылқыны суыт айдаймыз. Қызылқораға бұларды бусандырып айдап бару керек, дəрі сонда денелеріне жақсы сіңеді, – деп қарагерді тебінді де, жылқыны қоғамдап айдауға кірісті.

	Мен де кер дөненге қамшы бастым.

	Біз жылқыны қуып отырып, сəске түсте Қызылқораға əкеліп қамадық.

	Ферма меңгерушісі Мұзафар ағай өңшең жалаңда ған жігіттерді даярлап отыр екен, дереу іске кірісіп кетті. Алдымен асауларға бұғалық салып, құлақтарынан басып тұрып, керолин қосқан ыстық сумен жуа бастады. Жылқы – есті мал деген рас, тегі, не бір шу асау денесіне дəрілі су тигенде қалт тұра қалады. Əуелім кейбіреуі сүйсініп, қышыған жерін тосатындай.

	– Əлдеш, сен барып, емделген жылқыны сазға жинап тұр, – деді жездем.

	Асау саяқтар бітіп, кексе биелер емдеуден шығып келіп, қосылған соң жылқы тынышталып, бастарын отқа қойды.

	Қора алдына жылқыларды емдеп жатқан жігіттермен бірге жездем де шықты. Бұл – жылқы емделіп бітті деген сөз.

	Жездем қолын бұлғап шақырды. Жанына жақындадым.

	– Əлдеш, жүр, Ыстыбайдың үйінен шай ішейік, – деді. Біз Ыстыбай атайдың үйіне кіргенде аспан ашық еді, аузымыз шайға тиген кезде күн бұзылып, көп ұзамай,

	жаңбыр тамшылары терезені тырсылдата бастады.

	– Ал, Əлдеш, жылқыға тарт, мен тағы екі-үш кесе шай ішпесем, басым ауырып тұр. Бар да жылқының бетін Далауызға бұр, – деді жездем кезекті кесе шайға қолын созып жатып.

	– Жарайды.

	Біздің үйдің балалары бірде-біреуміз əкеміз, апамыз, шешеміз жұмсаса, осыдан басқа сөз айтып көрген емеспіз.

	Ауылдан шыға бере кер дөненнің басын қоя бердім, тұрқы ұзын, шабысы жайында жануар көсіле жөнелді.

	Жылқы батыстан желдетіп жауған жаңбырдан Əулиеқораға қарай ыққан екен, əне-міне дегенше жетіп, алдын орадым. Қайыру беру қайда, ес-түсі шығып кеткен жылқы жаппай шабысқа түскен. Жаңбыр аппақ жал-жал болып құйған кезде құлын-тай шыңғырып, биелер оқыранып, шұрқырап жосып, түлей бір əлем пайда болған. Бұл бетінен қайтармаса, жылқы Əулиеқораның желкесіндегі құзға құлап қырылады.

	Кер дөненге қамшы бастым. Жылқының алдында күрең айғыр басын қақшитып алып зулап барады екен, біраз жер жеткізбей, ақыры жанамалатты-ау, құрықпен сол қапталынан салып-салып жібердім. Кезінде алдына қара салмаған, бүгінде шораяқ кəрі айғыр кер дөненнен оза алмады. Мен кер дөненді күрең айғырдан не оздырмай, не қалдырмай, қапталдап жарысып тарттым да отырдым. Күрең бие, торы бие сияқты жүйріктер алда, қалың жылқы олардан кейін шұбыра шауып келеді. Өстіп аққан күйі Əулиеқораны батыс жағынан айналып өте бердік. Енді қауіп жоқ, алдыңғы жақ – жайдақ жыралар.

	Кер дөненнің басын қырын бұрдым. Мұным – жылқының алдын өткізіп жіберіп, соңын байқамақ болғаным. Жылқы шашау шықпай жөңкіп келеді екен.

	Жаңбыр саябырсыды. Жылқының екпіні басылып, алдыңғылары шөптің басын шала бастады.

	Күн кеш тартып келеді. Менің көкейіме үрей үйірілді. Жездем жоқ, дəу де болса, адасты. Амал қанша, жылқыны жалғыз өзім айдай беремін. Жылқы жүре жайылып келеді.

	Кер дөнен елеңдеп, тізгін керді. Артыма қарадым. Жездем қарагерді көсілтіп келеді екен, маған жете бере басын тартты. Қарагер қайық қой, жануар, лып тоқтады.

	– Əлдеш, қалай амансыңдар ма?

	– Аманбыз.

	– Іздеріңнен біліп келемін, Əулиеқораны айналып өтіпсіңдер, дұрыс болған. Күрең айғыр есті жануар ғой, жəрдемі тиген шығар.

	– Тиді, жылқының алдына түсіп алып, Əулиеқораны қырындай тартты. Кер дөнен де керемет екен, күрең айғырмен жарыстым да отырдым.

	– Дұрыс істегенсің. Жылқыны еркіне жіберейік, бұлар енді Жотаға дейін тоқтамайды, жүре оттап, тартады да отырады.

	Жездемнің айтқаны келді, жылқы шөптің басын жұлып, бытырамай жайылып келеді. Күрең айғыр басын жерге салған жоқ, жылқының алдында алшаңдап басып, тартты да отырды. Қалпынан соңынан ерген жылқыға қамқорлық сезілгендей.

	Біз Ақкөнекті өрлеп, жотаға шыққанда түннің бір уағы болған, Аламанға қарай құлағанда менің ұйқым келе бастады. Түрлі ойлар қамап, еңсем езіліп, төмен тартады. Кірпігіме ұйқы тығылып, қалғып кетіппін.

	Үйде көрпеге оранып ұйықтап жатырмын, біреу жұлқып оятты. Селк етіп көзімді ашып алдым, ат үстінде тербеліп, басым айналып келеді екенмін, лақ деп құсып жібердім.

	Кер дөнен менің лоқсығанымды əдейі шығарған дауыс деді ме, үрікті ме, білмеймін, ала жөнелді. Ерден ауып түсіп қала жаздап барып оңалып, кер дөненнің басын тарттым.





Тағы қалғып кетіппін, жылқы шұрқырап, жосып жүріп берді. Кер дөнен ілесе жөнелді.

	Жездемнің дауысы шықты:

	– Айт! Лашын, айт!

	– Лашын жоқ. Оны абай болады деп əкпем алып қалған.

	Мен жылқыға қасқыр тигенін сездім. Жоқ Лашынды мен де айтақтамақ болдым, дауысым шықпады.

	Кер дөнен құстай ұшып, жылқының шетін ала ызғып келеді. Қарагерді желдей ескізіп жездем жетті. Біз ат басын тарттық.

	– Əлдеш, білдің бе, жылқыға қасқыр тиді. Қиынсайға қасқыр күшіктепті деп естіп едім, рас екен, мынау – сол. Ашыққан-ау, шамасы. Ішінде адам бар жылқыға киліккен деген не сұмдық! Биыл қасқыр қалың болады екен, – деп жездем қарагердің басын тартты. – Балам, кел, сен қарагерге мін. Бұл – жуас. Андағы – жас мал, тарпаңдау, үркек. Оны маған бер.

	– Жезде, тарпаң тұрмақ, асау болсын, маған бəрібір.

	– Мұның дұрыс. Мына қасқыр деген бір пəле болайын деп тұр. Жотаға мал келгенше бұлар бізді айналдырады енді. Қайтсек екен? Жылқыны күндіз-түні көзден таса қылмау керек шығар. Бұл пəлелер, əсіресе, түнде қағынады, жылқыны бір елі көзден таса қылмай, жабылып күзететін болармыз, сірə.

	Жездем өстіп кəдімгідей уайым қылды. Мен де ойланып қалдым.

	Жылқыны ауылға аман айдап келдік.

	Жездем бекер қауіптенбеген екен, қасқыр келер түні бір тайды жарып кетті. Үй ішіміз түгел үрпиісіп қалдық, енді қалай, төлеуге тура келеді.

	– Түнімен жылқының ішінде жүру керек екен, – деді жездем.

	– Сөйтіңдер, əйтпесе, тай атаулының бəрін жеп бітеді бұл қасқыр мына бетімен, – деді əкпем.

	Жездем Шəкен екеумізге бір-бір қарап алды да, тоқтамды ойын айтты:

	– Ал, балаларым, дайындалыңдар, бүгін кешке жылқы күзетуге шығасыңдар. Əлдеш, сен қазір дереу апаңа қымыз апарып беріп қайт.

	* * *

	Жайлаудың бір қызығы – жылқы күзету.

	Жылқы деген жануар – аяғымен жайылатын мал. Еркіне жіберсең, бір түнде талай жерге барады. Жылқы күзеткен адам оны қалаған жағына қарай қайырып отырады. Ал, біздің түні бойғы іс-əрекетіміздің жоспарын кешке қарай əкеміз анықтап береді.

	Аққайнардың басындағы жазықта жылқы бытырай жайылып, Сөрелі сайдың басына жеткенде жусайды.

	Сол кезде екеуің қырлау жерге шығып алып, аттарыңның шылбырын құрыққа мықтап байлап, астарыңа басып, сəл қисайыңдар. Бір мызғысаңдар, ұйқыларың қанады. Жылқы таңға жуық қозғалады. Сол кезде ояныңдар да атқа қоныңдар. Жылқының бетін бері бұрып, ауылға қайтыңдар, күн шыға суатқа өздері келеді. Түн түріліп, жер жүзі ашылған екен, бұл жотада бірде-бір ит-құс, жалпы аң атаулы қалмайды, бəрі басаттағы сай-сай ға түсіп кетеді. Ашық жерде оңай алдыратынын біледі олар.

	Шəкен екеуміз əкеміздің айтқанын айнытпай орындаймыз. Жылқы – дін аман.

	Жылқышы осындай болады, түнде ат үстінде жүріп, күндіз ұйықтайды. Өйткені жылқы түнде жайылып, күндіз үйездеп тұрады. Жылқы содан көлеңке басын ұзартып, күн салқын тартқанда барып қозғалады. Сол кезде алдымен іздейтіні – су.

	Жездем мен əкпем науаны суға меймілдетіп толтырып қояды.

	Кешке дейін ыстық мəңгіртіп, қым-қуыт араласып кеткен жылқы суға қанған соң үйір-үйірімен оқшауланады. Үйірін қызғанып, ашу шақырған айғырлар шайнасып та қалады. Мұндайда жылқышының айбарлы дауысы мен ұзын құрықтың зуылы керек. Осы екеуі тыныштандырады жылқыны.

	Шəкен екеуміз түнгі күзеттен келсек, əкпем бір қарын қымыз дайындап қойыпты. Соны алып, қарауызды ертіп, кер дөненмен өзенге қарай тарттым.

	Өзендегі ауыл мен Аққайнардың арасы жап-жақын. Аққайнардың жоғарғы жағындағы бір қырды ассаң, Көпбай сайының басына ілігесің. Əрі қарай арба жолмен құласаң, сайдың аузы өзенге барып тіреледі. Өзеннің арғы бетіндегі қоржын там – біздің үй.

	Апам Бағдаш екеуі осы үйде отыр. Өзен жағасында сала-сала жүгері, күнбағыс, картошка бар. Апам жаз бойы солардың ішінде жүреді.

	Мен дүниеде апамдай еңбекқор адамды көрген емеспін. Апам – өзінше бір агроном, күтіп-баптаған бақшасы қара құлпы болып жайнап тұрады. Олардың арамшөбін отайтын да, жоғары тоспадан су айдап келіп, суаратын да бір өзі жəне барлық жұмысты дəл уақытында атқарады. Жиын-терінді де жалғыз өзі жүргізеді. Қоржын тамның бір басын қап-қап жүгері, шемішке, картошкаға толтырып қойып, бір-ақ демалатын.

	Апамды еңбекке сонша ентелететін не екен? Бұл сұрақтың жауабы, меніңше, белгілі, ол – біздің қамымызды жеу. Апам – барлық өмірін, күш-жігерін, білім-білігін – бəр-бəрін бізге арнаған адам. Шүйкедей ғана ақ апам біз үшін таудай іс тындырып жүретін.

	Мамаағашқа қарауыз менен бұрын жетіп барып, иіскелеп, арқа жүні дүрдиіп ырылдады.

	– Лашын, не болды? Үйден апам шықты.

	– Лашын біліп тұр, – деді апам.

	– Нені?

	– Əуелі аттан түс, содан соң айтамын.

	– Нені?

	Дереу аттан түстім.

	– Ал, апа, айтыңыз.

	– Айтсам, түнде осында қасқыр келді.

	– Иə.

	– Иə, сөйтті. Кеше Асқар төре келген. Көксай жақтан қасқырдың інін қазып, күшігін алыпты. Бөлтіріктің біреуін тірі алып бара жатыр екен, ойбай салдым: «Төреке ау, мұныңыз неңіз? Қасқыр енді ізіңізбен осында келіп, ойран салады», – дедім. Айтқанымдай-ақ, түнде қаншық қасқыр жетіп келді. Көзім ілініп бара жатыр екен, бірдеңе елестегендей болды, басымды көтеріп алсам, қасқыр əдеп мамаағаштың маңайын иіскеп жүр екен. «Айт!» – дедім, қаншық қасқыр елең қылған жоқ, басын төмен салып, Асқар төренің ізімен жүгіре жөнелді. Көп ұзамай, Көлтабандағы сиырлы ауылдан шу шықты. Қасқыр екі бұзауды жарып кетіпті. Ол пəле енді сиырлы ауылға күн көрсетпейді.

	– Сіздерге ше?

	– Ол мұнда қайтып келмейді. Қасқыр – кекшіл жыртқыш. Ол өзіне жамандық жасаған адамның ауылын тапты, соларды айналдырады.

	Шынында, апамның айтқаны айнымай келді, қаншық қасқыр сиырлы ауылдың мазасын алып бітті. Естіліп жатады, біресе торпағын, біресе танасын жарып кетіп, асқынып барады.

	Сиырға тие алмайды. Табын сиыр қасқырды бұйым ғұрлы көрмейді.

	Асқар төре тазы жүгіртіп, ін қазғаны болмаса, қолына мылтық ұстамаған адам, Рысбек мергенге хабар айтыпты.

	Рысбек – сұр мергеннің өзі. Бұл кісі, керісінше, ит ертпейді. Қосауыз он алтыншы мылтығы, ескі дүрбісі бар.

	Кербұлақтың аңы – Рысбектің малы. Бұл өңірде одан өзге мылтық шошайтқан адам жоқ. Сол Рысбек сиырлы ауыл адамдарының шарасыздығын естіп келіп, еркінсіп, күндіз де бой көрсетуді шығарған қаншық қасқырды бірақ күнде атып алыпты.

	Адам мен аңның айқасы қашан да осы, екі аяқтының пайдасына шешіледі.

	Кербұлақтың бұл тұсын қан қақсатып жүрген осы қаншық қасқыр болса керек, жұрт тыншып қалды. Бірақ жездем: «Сақтықта қорлық жоқ», – деп, Шəкен екеумізді түнде жылқыға шығарғанын қойған жоқ. Мейлі, жылқы аман болсыншы!

	Керолиннен екенін, жоқ, ауру келгенін, кім білсін, жылқы емдеуден қайтқалы бергі он күн ішінде төрт тай делбе болды.

	Делбе болған жаман екен, жылқы еріндері жыбырлап, басы қалтылдап, денесі дірілдеп барып жығылады. Тайдың алғашқысы жығылғанда «Өлді-ау!» – деп зəрем ұшты.

	Жездем анау айтқандай абыржыған жоқ, қайта мұны дұрыс санады:

	– Ештеңе етпейді, жөні – осы. Ем қонған. Денесіндегі құрт өлерде жанталасып жатыр да. Құрт өліп, жыбырлағанын қойды болды, тұрып кетеді.

	Расында да солай болды. Төрт тай да, одан кейін делбе болған жылқылар да бір-бір жығылып, тұрып кетті. Сөйтіп, бұл ауру сап тиылды.

	Қотыр жылқы жазылды.

	* * *

	Біздің үйдің жанына бір отар қошқар баққан Бұқарбай ағайдың үйі көшіп келді. Бұқарбай ағайдың айтуынша, біздің ірілендірілген шаруашылық меринос қой өсіре тін болыпты. Мына қошқарлар əдейі сатып алынған, биылғы күйекке осылар түседі екен. Қошқар бағу жатқан азап көрінеді.

	Бұқарбай ағай таң қылаң бере қошқарларды өріске айдап шығарады, күн қыза бастаса болды, қошқарлар арқардікі сияқты үлкен мүйізді бастарын көтере ал май, етпеттеп, екі өкпелерін соғып, қозғалмай тұрып қалады.

	Күн қызғанда жылқы да жайылмайды, төбе-төбеде үйездеп тұрады.

	Бұқарбай ағай екеуміз де көлеңке іздейміз. Үйлерімізге келіп, ас-су ішіп, дамылдап жатамыз.

	Күн басаттан асып, бөктерді көлеңке басқанда, жылқылар пырылдап қозғала бастайды.

	Мен келе салып, шетте тұрған жылқыларды айдап, бастарын өзенге қарай бұрамын, кексе жылқылар түсіне қояды да өзенге қарай желіп кете барады. Сол-ақ екен бүкіл жылқы қозғалады. Шөлдеген жылқыны енді тоқтату мүмкін емес, Кербұлақтың мөлдір суына қанып барып, басын бір-ақ көтереді.

	Мен жылқыны суға қандырып, жотаға шыққанда, Бұқарбай ағай қошқарларын түртпектен өргізіп жүреді.

	Салқын түскен соң жылқы да, қошқар да жайылуға кіріседі. Бұқарбай ағай екеуміз енді биіктеу жерге шығып, аттарымыздың ауыздығын алып, малды көздеп отырамыз.

	Бүгін де сөйткенбіз.

	Бұқарбай ағай таусылмайтын əңгімесін жаңа бастаған. Кенет, «Əлдеш, анау не?» – деп ойға қарай оң қолын созды.

	Міне, ғажап, бір арқар қозықасын ертіп алып, жайлап кетіп барады.

	Бұқарбай ағай екеуміз ешқандай сөзге келмей, аттарымызға міне салып, ұмтылдық.

	Арқар жеткізетін бе еді, демнің арасында алдағы белден асып кетті. Қозықа енесіне ілесе алмады, бір түп жусанды пана көріп, басын тығып жата кетті.

	Қозықаға мен бұрын жеттім де, аттан апыл-ғұпыл түсіп, бас салдым.

	Қозықа қыбыр етпеді, құшақтап, не істерімді білмей тұрмын.

	Бұқарбай ағай атын тебініп жақындай бере, қос қолын созды да бұйыра сөйледі:

	– Əкел бері!

	– Неге?

	– Балаларыма апарып беремін, ойнайды.

	– Бермеймін, мен мұны енесіне қосамын.

	– Қоспайсың!

	Бұқарбай ағайдан құтылудың жолы кер дөненге қамшы басу еді, сөйттім де.

	Басын ылдиға қарай бұрдым да салып ұрып жөнедім.

	Жылқышының аты қой торыға жеткізуші ме еді, демде ұзап кеттім.

	Сол сəт кезеңге қозықаның енесі шыға келді, мені көре салып, тұра қалып, алдыңғы екі аяғын тарпып-тарпып алды да бел асып, ғайып болды.

	Əрине, арқар менің қозықасын өзіне қосқалы келе жатқанымды білмейді, өз жаны тəтті, жеткізбейді. Сонда да кер дөненге қамшы бастым, арқар маңайлатпайды. Артыма қарадым, Бұқарбай ағай көз ұшында қалып қойыпты, сөз жоқ, маған ренжіп тұр, қайтейін, қозықаны енесінен адастырғым келмеді.

	Кер дөненнің басын тартып, арынын бастым да түсе салып, қозықаны қалың шөптің арасына жібере салдым.

	Қозықа əлсіз екен, тəлтіректеп бара жатты. Белгілі, енесі көп ұзамай-ақ табады мұны. Шіркін-ай, сол кезде екеуінің кездескенін көрер ме еді!

	* * *

	Күн ысып, жылқы қайнардың суына қанбайтын болды, сөйтіп оларды өзенге, Кербұлақтың суына айдап бару қажеттігі туды. Бұл жұмыс маған тапсырылды. Күн еңкейген кезде үйездеп тұрған жылқыны басатқа қарай айдау керек. Алғашқы күні өзенге дейін жая айдап барғанмын, екінші күні басатқа жетісімен, жылқының өздері сайға түсіп алып желіп жүріп берді. Енді Есім сайының басына дейін айдап барсам болды, жылқы тұрмақ, астымдағы атым да өзенге қарай ентелей ұмтылады. Жылқының арты өзенге жеткенде, алды суға қанып шығып жатады. Мен алдыңғы лекті қайырып тұрамын, əйтпесе, суға енді бас қойған тай-құнандар, саяқтар асығып, қанбай қалады.

	Өзенді кешіп ішкен кейбір үлкен жылқы алдыңғы аяқтарымен су тарпып, үстіне шашады, кейде жата кетеді. Жылқы судан қорықпайды, тек құлағына су кетпесе болғаны. Суға жатқан жылқы басын кегжитіп көтеріп алады. Көргенім бар, құлағына су кеткен жылқы есеңгіреп қалады екен.

	Жылқыда бір кенже құлындаған жіңішке сұр бие бар. Сұр құлыны өзінен айнымайды. Сол сұр бие суды алдыңғы аяқтарымен тарпып-тарпып жата кетті. Сұр құлын да шешесіне еліктеп, жата кеткен, мойнын созғанына қарамай, су басынан асып кетті. Сұр құлын атып тұруын тұрды, бірақ есеңгіреп қалды. Басын шайқап сілкінді де енесіне ілесіп кете барды.

	Осымен біттіге санағанмын, сөйтсем, қызығы алда екен.

	Суға қанған жылқы көп шашау шықпай оттап, жотаға қарай жылжып отырады. Өзеннің шыбын-шіркейі көп, кешке қарай буып жібереді. Мен жылқыны шұбырындыға салмай, күнде жотаға шығатын сайды өзгертіп отырамын. Бүгін Шолақсайға салғанмын. Сай табаны дымқыл, əр жер, əр жерде шоқ-шоқ құрақ бар. Жылқы құраққа кіріп кетіп, басын шалады.

	Шоқ құрақтан шыққан топ ішінде сұр бие жалғыз кетіп барады. Сұр құлын қайда? Сұр бие оқыранып, құлынын іздеді, жоқ. Сұр бие шоқ құраққа қарай тұра шапты. Мен де кірдім құраққа. Сұр құлын жатыр тырайып ашықтау жерде.

	Мен жақындамақ болып едім, сұр бие құлағын жымырып айбат шекті. Құрық көтердім. Сұр бие тайқып шықты. Аттан түсе салып, сұр құлынның басын көтердім. Сұр бие төніп түсіп, тарпып жібере жаздады.

	Ендігі бір мезетте сұр бие құлынының қолтық тұсына басын біраз салып тұрды да тастап кете барды.

	Сұр құлын сұлық жатыр. Енесі тастап кетті, бір кəдік болып жүрмесін. Мен сұр құлынды тұрғызбақ болып, едəуір əурелендім. Сұр құлын қозы емес, түк шығара алмадым.

	Айналайын сұр құлын, тұршы! Сені тастап кетсем, қасқыр жеп қояды. Сен өлсең, обал, ал қасқыр жесе, біз төлейміз. Бір тай төлегеніміз де жетеді. Мен сені тастап кете алмаймын, сұр құлын! Тастап кетсем, үй ішіне не бетімді айтамын? Сен бір пəлеге ұрынсаң, менің де шекем қызбайды. Алдыма салып берген малға ие бола алмаған, істеген ісі шала бала боламын мен.

	Мен осылайша күбірлеп, сұр құлынға төніп отырып байқамаппын, сұр бие тұр жанымда мөлиіп, кілт шегіндім. Сұр бие сол мөлиген қалпы сұр құлынды айналып жүр. Құдды бір біреуіміз ауырып қалғанда: «Құдайым айналайын, осы күнімді сақтай гөр! Пəле-жалаңды маған бер!» – деп айналатын апам сияқты. Кім білсін, сұр бие де құдайға жалынып-жалбарынған болар, онысы қабыл болған шығар, сұр құлын басын жерден ақырын көтеріп, тапырақтап барып орнынан тұрды. Сұр бие керіп тұра қалды. Сұр құлын енесінің емшегіне жабысты. Сұр бие иіп тұр. Енесінің сүтімен сұр құлынның бойына қуат кіре бастады. Сұр бие сұр құлынын əбден емізді де басат қайдасың деп желіп жүріп берді.

	Сұр бие мен сұр құлынның соңынан шоқытып, Жотаға шықсам, Теректінің басындағы белден қара бұлт қайнап шығып жатыр екен. Белгілі жай, жаңбыр жауады. Жау жаңбыр, нөсерлет! Жаңбыр қанша жаусын, қорқыныш жоқ. Жылқы ығып ешқайда кетпейді, адырға түседі де сай-сайға кіріп, ықтап тұрады. Тасты яки жарды бір жылқы ықтап тоқтаған екен, одан əрі бірін-бірі паналап тізіліп тұра қалады.

	Жаңбыр бір құйып өтті де тоқтады. Батыс жақ көкпеңбек болып ашылып келе жатты.

	Жылқы əжептəуір тоңып бүрсеңдеп қалған екен, құлын-тайлар ширығып, жарысып ойнай бастады. Менің екі көзім – күрең тайда. Күрең тай əрлі-берлі жүйткіген топтың алдында құстай ұшып заулайды. Өрен жүйрік болады əлі-ақ бұл жануар! Шіркін-ай, менікі болар ма едің! Қайда-а, күрең тай – колхоздікі. Колхоз малы – ортақ. Күрең тай – кімнің тақымына тисе, сонікі. Аттың парқын білмес біреудің тепкісіне түсіп, тулақ болып жүрмесе екен, жануар! Көңілге бір медеу – күрең тай – атақты күрең биенің құлыны. Күрең бие жылқышы Сағалдан басқа ешкім мініп көрмеген, бəйгеге қосылатын бедеу бие екен. Күрең тай – күрең биенің қартайып, бəйгеге қосуға жарамай қалғанда барып туған жалғыз құлыны. Сағал жылқышы анда-санда əдейі келіп, көріп кетеді күрең тайды, жазылды болды, алып кетпек.

	Күрең тай – көкбайталдан кейін мен құлай жақсы көрген жылқы.

	Жездем де қызығады екен сөйтсем, қотыр жылқының жазылғандарын айдап кетуге келген Мұзафар ағайға:

	– Мұзеке, мына балам ана күрең тайды жақсы көріп қалыпты, сол жүре тұрса қайтеді? – деді.

	– Жазылған жылқыны тез əкету керек. Күрең тай жазылыпты. Күрең тайға көз тігуші атқұмар адам аз емес. Сағал ерекше күтімге аламын деп құлшынып отыр, мұны соған апарып тапсырамын, – деп ферма меңгерушісі маңайлатпады.

	Күрең тай жазылған жылқылармен бірге айдалып кете барды. Көңілім құлазып, жылқы іші қызық болмай қалды.

	* * *

	Біздің үйдің шай-қанты бітіпті.

	Шай-қант əкелетін жер екеу – Шоқпар станциясы мен Шадырқұл кенті.

	Шай-қантқа баратын адам да екеу – Шəкен жəне мен.

	Шоқпар мен Шадырқұлдың қайсысына қайсымыз барамыз, оны шешетін де, қант пен шайды қанша аламыз, оларды анықтайтын адам да екеу – жездем мен əкпем.

	Ертеңгілік желі басына биелерді айдап келіп, құлындарды байлаған соң əкпем:

	– Шай-қант байыды. Кəне, қайсың барасың? Шадырқұл жақын, соған барса да болады, – деді əкпем. Əкпемнің «байыды» дегені – таусылды дегені.

	– Мен барайын Шоқпарға, – деп, лып ете қалдым мен түсіне қойып.

	– Бар, – деді жездем.

	Бітті, мен Шоқпарға шай-қант əкелуге барамын. Əкпем дереу тапсырма бере бастады. Əкпемнің тапсырмасы – шай, қант.

	Біздің үйдің дастарқанына шай, қанттан басқа қажеттінің бəрін – құрт, ірімшік, сары майды əкпемнің өздері істейді.

	Жездем де тапсырмасын айтты:

	– Он пəшке махорка, екі стақан насыбай əкел. Қарагерге мініп бар.

	– Неге, кер дөнен ше?

	– Алыс жолға қарагер жақсы, жүрісі қатты, жер өндіреді, жележортсаң, үсті жайында, қайық қой – жануар.

	Жездем дұрыс айтады, қарагер – тымақты алшысынан кигізетін аяңшыл, қусаң жетіп, қашсаң, құтылатын жүйрік, мініске мықты, мойымайтын ат.

	* * *

	Қарагерді жіті аяңдатып, Шоқпарға түс əлетінде жеттім.

	Əбдірахман атайдың қорасының сорайып шығып тұрған шабағына қарагерді енді байлап жатыр едім, қайдан шыққанын, Əлібек сап ете қалды.

	– Қотыр жылқышыға сəлем! Өй, тоқта-тоқта, байлама андағы қораның шабағына қотырыңды, былғайды. Бүкіл Шоқпарды бүлдіретін болдың сен.

	– Жаяу Мұса, күндейсің, ə, атқа мінген адамды.

	– Қотыр атты қайтемін мініп, керек болса, мен түйе мінемін.

	Əлібектің əкесі Оңғарбай атам – осы өңірдегі түйе ұстайтын жалғыз адам. Түйелері болған соң мінбеуші ме еді, Əлібектің екі өркештің ортасында жарбиып отырғанын талай көргенмін. Тау елі Шуға көшкенде Оңғарбай атам Шоқпарға тұрақтаған.

	Қарашы енді, Əлібектің туған ауылын ұмытып, Шоқпардың шотын шаба қалғанын!

	– Əй, қойшы, атқа қолың жетпеген соң, сөйтесің, түйе мінесің. Түйе – мініс малы емес, күш-көлік.

	– Ой, данышпаным-ай! Дəрежең қанша болып еді ей, тоқсан тоғыз екен ғой, біреу қосып қоямыз, жүз. Данышпан жүз дəрежелі, Шоқпарға бір көзбояғыш келіп, екі күн болды, ел қырылып көріп жатыр. Жүр, бүгін сағат бесте балаларға көрсетеді екен, соған барайық.

	– Құрысын. Мен қазір магазиннен шай-қант аламын да қайтамын.

	– Қайдан, Клава магазинші екі күннен бері көзбояушының қасында, магазинді ұмытқан. Күніне бір рет ашқан болады. Кеттік, сол жаққа барайық, ашса, аласың шай-қантыңды, ашпаса, көзбояушының қызығын көреміз.

	Келсек, магазин, шынында, жабық екен. Күттік. Ашылмады. Күткендердің қарасы көбейе бастады.

	«Көзбояушы балаларға өнерін көрсетіп болып, үлкендерге бастардың алдында біраз уақыт бос болады. Магазин сол кезде ашылады екен» – деген хабар шықты.

	– Көрдің ғой, данышпан. Қайтесің, көзбояушының қызығын көресің. Түнге қаламын деп қорқасың ба, немене? Ештеңе етпейді, қорқатын түк те жоқ. Кербұлақ – өзіміз түнде талай барған жер.

	Мына шіркін қайтеді, ей, сонда бұл Əлібек менен батыр болғаны ма? Бұған қалай көнерсің?!

	– Тапқан екенсің қорқақты! Кербұлақ – шырттай қараңғы түнде екі көзімді тас қылып таңып тастап жіберсе де қорықпай баратын жер ол. Жүр көзбояушыңа.

	– Бəсе, сені қайрап салса, ештеңеден қаймықпайсың, батырсың.

	– Не, сонда сен мені ақымақ қылып тұрсың ба?

	– Өй, қой, данышпан еш уақытта да ақымақ болмайды.

	– Əй, қойшы, кеттік.

	– Кеттік.

	Əртіс, жалғыз көзбояушы емес, көп екен.

	Сайқымазақ, ит, мысық, ешкі, мегежін, тағы басқалары өнер көрсетті.

	Үстінде аппақ көйлек, қап-қара костюм, қолында солқылдаған темір шыбық бар көзбояушы шықты-ау ақыры. Жүзі сұсты. Жымиған болады, бірақ зəрлі адам екені білініп тұр.

	Көзбояушы шыбығын жоғары шошайтып, қалт тұра қалды. Екі көзі мені тесіп барады.

	– Екі қолдарыңның саусақтарын айқастырыңдар! Мен 21-ге дейін санаймын да, «Қолдарыңды ажыратыңдар!» – деймін. Кімде-кімнің саусақтары ажырамай қалса, сахнаға шықсын, – деді көзбояушы əрлі-берлі жүріп.

	Əлібек те, мен де саусақтарымызды айқастырып алдық. Көзбояушы 21-ге дейін санады, менің саусақтарым жабысқан жоқ, Əлібектікі жабысып қалыпты.

	Сахнаға Əлібек, бір қыз жəне бір əйел шықты. Көзбояушы Əлібектің екі қолын ажыратып жіберді де, құйрығынан шапалағымен бір салып қоя берді. Жұрт қыран күлкі болды. Əлібек көзбояушыны алдамақ болған екен, онысы болмады.

	Сахнада бір қыз бен бір əйел тұр айқасқан қолдарын ажырата алмай, пенде болып. Екеуін де таныдым: Əбдірахман атайдың көршісі машинист Иванның қызы Нина мен магазинші Клава.

	Ендігі бір сəтте көзбояушы Нина мен Клаваға айтқанын істете бастады.

	Нинаға айтты:

	– Алыста тұратын туысқаның бар ма?

	– Бар. Москвада əкпем тұрады.

	– Əкпеңді көргің келе ме?

	– Əрине.

	– Міне, онда мына айнаға қара.

	Нина қолайнаға қарай берді де, шап беріп ұстай алды.

	– Ой, Лиза, əкпе!

	Нина əдеп айнаны аймалап жатыр. Ғажап! Клаваға айтты:

	– Мен осы сахнада тұрамын, іздеп тап! Көзбояушы тұр сахнаның ортасында.

	Клава соқыр адамша екі қолын алға жайып, ары жүрді, бері жүрді, көзбояушыны таба алмады.

	Керемет!

	– Клавдия Петровна, сіз енді велосипед тебесіз. Ал, кеттік.

	Клава əдеп велосипед тепкен болып тыпырлап жатыр. Клава «велосипедті» тебе-тебе қара суға түсіп, терлеп кетті.

	– Ей, көзбояушы, жетеді. Клаваның жүрегі ауру. Инфаркт болып қалып жүрмесін. Онда мен сені түрмеге қамаймын!

	Клаваның күйеуі милиционер Саша ағай осылай деп сахнаға қарай талтаңдап басып бара жатты.

	Жұрт қыран күлкі болды.

	Мен қорқып отырмын, Клава ауырып қалса, магазинді ашпайды. Онда мен бүгін қайта алмай қаламын. Жоқ, көзбояушының өнерін де тамашаладық, магазин де ашылды, мен қоржынның екі басын шай-қантқа, темекіге толтырып та алдым.

	* * *

	Мен қарагерге мініп, «Шүу!» – дегенде күн батып, қас қарайып бара жатыр еді. Шоқпардан шыға қарагерді желе шоқырақтата жөнелдім. Аққайнарға дейінгі жолды көзіме елестетіп шықтым. Қазір өткенде емдеуге жылқы айдаған жолмен Ақкөнек асып, Аламан жайлауын көктеп өтіп, Аққайнардың сол жақ қолтығынан бір-ақ шығамын. Қорқыныш жоқ, жер жазық. Қоржын тоқ, көңіл – орнында.

	Əне-міне дегенше, Далауыздың түстік жағындағы жазықта тұрған Жыланкөз əулие мазарының тұсына таяй бердім.

	Жыланкөз жарықтықтың мазары жөнінде əңгіме көп. Оған жан адам аяқ басып бармайды, бірдеңені бүлді ріп алып, əулиенің назасына ілігерміз деп қорқады. Бұл негізсіз де əңгіме емес. «Тоқтасын осы тұстан өтіп бара жатып, мазарға қарап тұрып, кіші дəрет сындырған екен, аузы қисайып қалыпты», – дейтін бір əңгіме бар. Өтірікшынын кім білген, Тоқтасынның ауызы қисық екені рас. Жыланкөз əулие мазары деп неге аталды екен бұл, мүмкін, жылан көп шығар. Қараңғы түнек ішінен қалың жылан қылаң бергендей болды.

	Қарагердің басын қоя бердім. Жануар құстай ұшты. Шыбын-шіркей сартылдап бетіме соғып жатыр, біреуі көзіме кіріп кетті. Екі көзімді тас қылып жұмып алдым. Аттың екпіні қорқыныш атаулыны зым-зия қылды.

	Əжептəуір сілтеген соң қарагердің басын тарттым. Екпіні басылып, аяңға түскен соң, қарагер солға қарай бұра тартпақ болды. Мен көнбей, тура тарта бердім. Қарагер қайта-қайта солға қисайғанын қоймады. Мұнысы несі? Жан-жағыма жақсылап көз салдым, айналаның бəрі қара түнек, бағыттан айырылып қалыппын. Қарагердің басын тартып, біраз тұрдым. «Ат – жершіл, алда-жалда адассаң, басын қоя бер, ауылды айнытпай тауып келеді», – деп жездем талай үйреткен, сөйту керек.

	Қарагерді еркіне қоя бердім. Қарагер солға бұрылыңқырады да сау желіске салды. Содан желісін не күшейтпей, не бəсеңдетпей тартты да отырды. Мен барша бағдардан айырылып қалған екенмін, еш қимылəрекетсіз отыруға тура келді. Қарагер ұзақ желді, ауылға жетер болмады. Содан əбден сілем қатып барып бір белге шыққанда алдан от көрінді. Жан-жағыма қараймын, танымайтын жер. Қарагер мама ағашқа келіп басын тірегенде үйден əкпем сөйлей шықты:

	– Əлдеш, қайда жүрсің, қарағым-ау!

	– Адасып кеттім. Басын еркіне қоя беріп едім, қарагер мамаағашты тауып келді.

	– Дұрыс істегенсің. Жылқы – есті мал. Ат адаспайды. Əкпем Шоқпардан неге кешігіп шыққанымды сұраған жоқ. Мен де айтпадым. Айтып қайтейін, мен жездем мен əкпемнің тапсырмаларын орындап келдім ғой. Ал, əкпем болса, біздің қандай да бір шаруаны болмасын, тиянақты тындырғанымызға жүзі ерекше нұрланып қуанады.

	Ата-ана баланы жұмсауы, бала тіл алуы тиіс. Бұл – біздің үйдің өмір заңы. Бізге үлкендер ренжірлік тірлік істеу – жат. Үлкендер бізді дігерлеп ұрсып, əуреге түскен емес. Біз үлкендердің жаны қиналатын ештеңе істеп көрген емеспіз.

	Апам – ашуы жоқ адам. Əкеміздің аларып бір қарағаны жетіп жатыр – жым боламыз. Əкпемнің ашуын білдіргені қызық.

	– Ерте кетіп, кеш келіп, салақтаған Əлдекем, – деді бірде мен ойынға əбден салынып, шаршап келгенімде.

	Осыдан кейін, ойын қанша қызып жатса да, əкпемнен тағы да сондай сөз естіп жүрмейін деп ойыннан үйге уақтылы оралатын болдым.

	Күн батып, қараңғы түсіп бара жатқан, əкпем Шəкенді өзеннен су əкелуге жұмсады. Шəкен қорықты-ау деймін, барғысы келмей, қипақтады.

	Əкпем:

	– Əлдегімнің баласы құсап, тіл алмағаны несі? – деді. Шəкен шелекке жармасты.

	Мен ойланып қалдым: Əлдегім деген кісінің жаман баласы болған екен ғой, біз соған ұқсап жүрмейік.

	Дастарқан басында күле беріп едім, əкпем:

	– Əлдегімнің баласы құсап ыржақтағаны несі? – деді.

	«Апыр-ау, осыншама жаман баласы бар Əлдегім деген кісі кім болды екен?!» Əрине, əкпем біледі ол кісіні, сұрадым:

	– Əкпе, Əлдегім деген кісі кім? Неге бізді соның жаман баласына теңей бересіз?

	Əкпем күлді.

	– Əлдегім дегенім əлдебіреу дегенім ғой. Сендер əлдебіреудің емес, əкелеріңнің, біздің баламызсыңдар, жақсы болыңдар деген сөз – ол.

	Түу, неткен керемет! Қашан ұғар екенбіз біз сөздің астарын?! Əзірге асықпайын, ұғармыз əлі-ақ. Жоқ, ол мүмкін емес.

	Мен білсем, өзінің ана тілін жүз пайыз білетін адам жоқ бұл дүниеде. Тіл – халық қазынасы. Көл-көсір көп, түпсіз терең дария – ол. Дегенде, өстіп күніге бір сөзден үйрене берсек, əлі-ақ ұғынықты адам болып шығамыз.



	* * *

	Біздің үйдің адамдарының бір күнгі айналысар тірлігі ертеңгі шай үстінде талқыланып, ұйғарым жасалады. Бүгін де төрт көзіміз түгел жиналған соң жездем:

	– Ал, балаларым, нəрат ашайық, – деп, шайын бір ұрттап қойып Шəкен екеумізге қарады.

	Мен жымың ете қалдым. Неге?

	Жездем «наряд» деген сөзді «нəрат» дейді. Соған күлкім келді.

	Қазақтың көп сөзіне өзгенің бір сөзі бұрмаланып еніп отыр. Күлкім сап тиылды. Мұны өз сөзімізбен айтсақ, болмай ма, немене?

	Наряд – колхоз басқармасы төрағасының күнде таңертең өткізетін жұмыс бөлісу жиналысы. Нарядты өстіп, жұмыс бөлісу десе қайтеді? Жездеме осыны айтқым келіп, оқтала беріп едім, Шəкен үлкендігін істеп, тиып тастады:

	– Əлдеш, тыныш отыр.

	Мен жым болдым. Айтып отырмын ғой, нарядты бастық өткізеді. Бастық бас салып ұрсуы керек. Мен көрген бастықтың бəрі сол, əдеп адамдарға ұрсады да жатады. Бастықтар ұрыспаса, колхоздың жұмысы тоқтап қалып, мектепте оқу тарап кететін сияқты. Дүниені ұстап тұрған күш – ұрсу дерсің.

	Ал, жездем ұрысқан жоқ, Шəкенге тіктеп бір қарап қойды. Шəкен жым болды.

	Жұмыс бөлісуде менің үлесіме кешегі Шоқпардан əкелген қант-шайдан апамдарға тиесілісін апарып беру тиді.

	– Апаңды сағынып қалған шығарсың, бүгін қонып, мауқыңды басып, ертең кел, – деді жездем.

	– Сөйткін, – деді əкпем.

	– Мақұл!

	Əкпем тек шай-қант емес, қоржынның екі басын басқа да оны-мұныға толтырып жатыр. Оның ішінде, əрине, бір қарын қымыз бар.

	Қоржын қампайған сайын қуана түсемін. Апамның қашанғы əдеті – мен ауылға апарған түймедейді түйедей көреді.

	Апам бұл жолы да сөйтті:

	– Асырағаныңнан айналайын! – деп мəз-мейрам болды.

	Ақ апам менің! Кішкентай қуанғаныңыз не тұрады сіздің!

	Үйден Бағдаш шықты да əй-шəй жоқ маған қадала кетті:

	– Не, сен апама келдің бе? Апам – сенікі емес, менікі.

	Сендер бізді жұртқа тастап кеткенсіңдер.

	Мен не айтарымды білмей, тұтығып қалдым:

	– Б... Б...

	Апам араша түсті.

	– Бағдаш, бұл не сөз? Əлдеш бізге шай-қант əкеліпті.

	Саған мəнпəси.

	Бағдаштың өкпесі бірден басылды:

	– Мəнпəси! Аға, сен жақсысың.

	– Ағаң жақсы, əрине. Осыларды беріп жіберген шешең де, əкең де жақсы.

	Бағдаш əкесі мен шешесін ойлап кетті-ау деймін, томпиып тұрып қалды.

	Үйге кірдік. Дастарқан басында шоқиып Мария отыр.

	* * *

	Мария – біздің ауылда өскен ұлты басқа əйел. Со ғыс жылдары жер аударылып келген. Мұса деген чешен бала мен Марияны сиыршы Рыскелді асырап алған. Екеуі де бізден əлдеқайда ересек болатын.

	Мария екіқабат болып қалған. Пəленің Мұсадан болғанын білген Рыскелді қатты ашуланған:

	– Ойбай-ау, сен екеуің бір үйдің баласы емессіңдер ме, мұның нең? – деп Мұсаға қамшы көтеріпті.

	Сөйтсе, Мұса қаймығудың орнына көзін алартып, тісін шықырлатыпты.

	– Апыр-ай, мынаның сұры неткен жаман еді! Бүйтіп бала болғанша, бордай тоз. Бар! – деп қолын бір-ақ сермепті Рыскелді.

	Мұса сол кеткеннен мол кетіп, зым-зия жоғалған.

	Мария ұл туды. Марияның өзін де, оның Мұсадан айнымайтын ұлын да Рыскелдінің үй-ішінің бəрі өбектеп отырған.

	Марияның бағы ашылмаған əйел екен, баласы ауырмай-сыздамай, өзенге ағып өлді. Мария жалғыз өзі суға шомылуға барып, баласын өзен жағасына отырғызып қойыпты. Сөйтіп шашын сабындап жуып болып, көзін ашып қараса, бала суға бір батып, бір шығып ағып бара жатыр екен. Шешесі өзен жағалай жүгіріп қуып жеткенше, бала тұншығып өліп қалыпты.

	Баласын көмгендегі Марияның шыңғырып жылағаныай! Жан адам шыдап тұра алмаған.

	Мария баласының моласының топырағы кеппей жатып, ұшты-күйлі жоғалған. Содан көріп отырғаным – осы.

	Мұнысы несі екен, Мария маған тесіле қарады. Көзі неткен өткір еді, өңменімнен өтіп барады.

	– Əлдеш, сен мені ұмытып қалған жоқсың ба?

	– Жоқ.

	– Сен жақтырмайсың ғой өзі.

	– Неге?

	– Сендер жақтырыңдар-жақтырмаңдар, маған бəрібір. Мен баламның моласын бір көрейін деп келдім. Мен – бақытсыз əйелмін.

	– Мəриə, сен оны неменеге айтып отырсың Əлдешке.

	Қой, əрі!

	– Айша апа, сіз ренжімеңіз. Мені үлкендер түсінбейді, «жынды» дейді, ал балалар түсінеді, сөйлеседі. Апам бəрімізге төсекті көген басына салды.

	Мен Марияның өзін «жынды» дегенінен секем алып қалыппын, сергек ұйықтадым. Көзім ілініп кеткен екен, апамның қарлығыңқы дауысы шықты:

	– Мəриə, неге ұйықтамай жүрсің?

	– Айша апа, осы, мен түнімен ұйықтамаймын.

	– Неге?

	– Көзім ілініп кетсе болды, балам түсіме кіреді.

	– Оны ұмытатын уақыт болған жоқ емес пе?

	– Болған жоқ. Айтыңызшы, ана өлген баласын ұмыта ала ма?

	– Жоқ. Ұмыта алмайды. Анаға баласының қазасы – зіл қаратас, қасірет, жазылмайтын дерт. Əлдижан өлгелі қанша жыл өтті, қайғым артпаса, кеміген жоқ.

	– Дұрыс айтасыз. Мен де солаймын. Кейде алаңдап, жынды болып қаламын.

	– Мəрия – сенің басың жас, өмірің – алда. Байға тисең, бала тапсаң, қайғың тарқайды. Сөйтпейсің бе, біреудің етегінен ұстамайсың ба?

	– Айша апа, менің өмірім өтіп кетті. Мен өмірімде бірақ адамды, бір-ақ рет сүйетін адаммын. Мен енді ешкімді де сүйе де, ешқандай бала да туа алмаймын.

	– Кім білген, бəрі бір құдайдың қолында.

	– Ой, Айша апа, сіз құдайға сенесіз, мен сенбеймін.

	– Қой!

	– Рас. Құдай адамдарды алдайды. Құдай – барлардың жағы, біз сияқтыларды көзіне де ілмейді. Құрысын ондай құдай!

	– Əй, Мəриə, тоқтат сөзді! Құдайға тіл тигізбе! Əйтпесе...

	– Айша апа, қойдым, қойдым.

	– Иə, қояйық, балаларды оятармыз.

	– Дұрыс айтасыз, балалар ұйықтасын. Айша апа, айтыңызшы, қазақ неге қыздың баласынан ұлдың баласын жақсы көреді.

	– Оны кім айтып жүр?

	– Ешкім де айтқан жоқ, білініп тұрады. Мысалы, мына сіз Əлдешті өлген өз балаңыз Əлдижаннан жақсы көресіз бе?

	– Мəриə, сен өйтіп қай-қайдағыны сұрама. Əлдижанның жөні – бір басқа, Əлдештің жөні – бір басқа. Əлдижан – қайғым, Əлдеш – қуанышым. Əлдижанды құдай алдынан жарылқасын. Айналайын құдайым Əлдешті аман қылсын! Кішкентай күнім менің əлі-ақ əдемі жігіт болады. Мен байдан да, баладан да көрмеген қызығымды Əлдештен көремін. Əлдеш əйел алады, мен келін жұмсаймын, кішкентайларын бағамын. Əлдеш Ыдырыс атасы мен Əлдижан ағасының отын өшірмейді. Мені басым жерге жеткенше асырайды.

	– Мен сізге соны тілеймін. Арманыңызға жетіңіз, Айша апа!

	– Айтқаның келсін, Мəриə. Қой, енді ұйықтайық.

	– Ұйықтайық. Мен ертең ертемен жол жүремін.

	– Қайда барасың?

	– Алысқа барамын.

	– Мəриə, сен ешқайда бармай-ақ, осында қалсаңшы.

	– Жоқ, мен еш жерде тұрақтай алмаймын, Мұсаны іздеймін.

	– Ол таптырмас енді.

	– Таптырады. Біз əлі-ақ ол екеуміз қосылып, бақытты өмір сүреміз.

	– Арманыңа жет, айналайын!

	– Айша апа, сіз қандай жақсы адамсыз. Рас айтасыз, Мұса табылады. Мен оны қайтсем де табамын.

	– Тап!

	– Сөйтемін!

	Апам мен Мария тыншыды. Мен ұйықтай алмай, көзім бақырайып жатырмын. Апам мен Марияның əңгімесі көкейімнен кетер емес. Айналайын ақ апам менің! Сіз Əлдижан ағамды ешқашан ұмыта алмайды екенсіз.

	Апа, бəрі өзіңіз ойлағандай болады. Мен ержетем, жігіт боламын. Үйленемін. Сізді астыңызға алты қабат көрпе төсеп отырғызып қойып асыраймын.

	Апа, ауылсовет біздің үйді бір түтін деп тіркейді.

	«Ыдырысов Алданыштың үйі» атанамыз. Сонда тарқар ма екен қайғыңыз?

	Əй, қайдам-ау! Апатайым-ау, сіз Əлдижан ағамды еш уақыт ұмыта алмайды екенсіз. Ағатайым-ау, неге өлдіңіз екенсіз, шешеңді шерменде етіп кеткеніңіз неңіз?!

	Жүйке-жүйкем босап, екі көзімнен тарам-тарам жас ағып жүріп берді.

	Апам қайтіп сезіп қойды екен, алақанымен көз жасымды сүрте бастады.

	– Сен бəрін біліп жатыр ма едің, қап!

	– Апа, бəрі дұрыс.

	– Түсінгеніңнен айналайын сенің! Апам мені құшақтап алды.

	* * *

	Көзім ілініп барады екен, жүгерінің жоғарғы жағындағы көлденең саланың басына байлап қойған төрткөз қаншық безектеп үрді. Кəдімгі біреуге тап-тап берген шабыныс үріс.

	Апам орнынан ақырын тұрып жатыр.

	– Апа, қайда барасыз мына жеті қараңғы түнде?

	– Əлдеш, байқайсың ба, ана төрткөздің үрісі жаман. Жүгеріге не борсық, не мал түсті. Мен барып біліп келейін, сен ұйықтай бер.

	– Жоқ, ұйықтамаймын, мен де барам.

	– Мейлі онда, жүре ғой.

	Апамның айтқаны айнымай келді, жүгеріге борсық та келіпті, сиыр да түсіпті. Сиырлар көлденең саланың қалың жүгерісіне енді бас қойыпты. Төрткөз қаншық шынжырдан босай алмай, аласұрып тұр.

	Қарауыз мына оншақты сиырдың сонша еркінсігеніне онша мəн бермей, төрткөз қаншықты тыныштандырмақ болып жанына барып, аңтарылып тұр.

	Апам жүгіре басып жеткен бойда алдыңғы сиырды таяқтың астына алды. Мен де аузына үлкен сотаны тістеп алып, шайнаңдап тұрған бір үлкен сиырды қолымдағы қамшымен осып-осып жібердім.

	– Лашын, айт!

	Біздің үйдің үлкен-кішісінің бірде-біреуінің пəрменін екі етіп көрмеген қайсар қарауыз сиырларға тап берді, жетіп барып, мен ұрған сиырдың əукесіне жармасты. Қатты тістеді ме, қайдам, сиыр «мө-ө» – деп алып, қарауызды қуып келіп берді. Қарауыз қашып бара жатып, тағы бір сиырды тістеп өтті. Сол-ақ екен ол да қарауыздың соңына түсті.

	Өстіп апам, қарауыз жəне мен үш жақтап сиырларды жүгерінің ішінен қуып шықтық. Қарауыз қалың жүгеріден ашыққа шыққан сиырларды ызбарлы ырылдап, алдыартына кезек-кезек шығып, қуып барады.

	Апам сиырлар жамсатып кеткен жүгеріні көріп, қатты қапа болды:

	– Қап, ала жаздай еткен еңбегімнің босқа кеткенін қарашы! Ол қарасандар енді маза бермейді. Сотаның дəмін бір татқан сиыр жерден шөп үзіп алмайды, осылай қарай ентелейді де тұрады.

	– Онда қайттік?

	– Біраз аялдай тұрайық, көрейік, қайта соғып жүрмес пе екен?

	Апам айтып, аузын жиғанша жаңағы сиырлар өзекті бойлап жақындап қалыпты.

	– Айт, Лашын!

	Лашын аққан бойы барып, сиырлардың шəт-шəлекейін шығарды. Сиырлар, қашқаны қашып, қашпағаны қарауызды сүзбек болып, əуреге түсіп, демнің арасында жоқ болды.

	Апам көлденең саланың шетіне менен бұрын таяй берген, шыж-быж болды:

	– Əлдеш-ау, құртыпты ғой, құртыпты! Қалың жүгерінің арса-арсасы шығыпты. Сота біткен жамсап жатыр жерде. Енді қайттік, құдайым-ау?! Əй, көріңде өкіргір қу Ораз, баққан малыңа ие болсаң қайтеді? Осыдан таң атсын, ертемен барып, ит теріңді басыңа қаптамасам ба, қап! Əлдеш, айтшы, сиырларды жүгеріге жолатпау үшін не істеу керек?

	Мен бірден түсіндім, апам ақылдасып емес, көмек сұрап тұр. Сонда не істеуім керек?

	– Апа, ертең бара салып, жездем мен əкпеме айтайын:

	«Апама жəрдем керек екен, соған мені жіберіңіздер», – деп. Жіберсе, кешке қарай қайтып келемін. Мен сіздің қасыңызда болсам, жүгеріге бір сиыр да жолай алмайды.

	Өзінен гөрі біздің қамымызды көбірек ойлайтын апам:

	– Жоқ, ол болмайды. Сен жылқы күзетуге керексің. Қарауызды тастап кет. Төрткөз қаншық – саққұлақ. Сол шəу етіп үрді болды, қарауыз екеуміз ұшып жетеміз де қуып береміз келген сиырларды. Əлдеш, айтпақшы, ана Секітаста бір дəу борсық бар, сол да пəле болды. Жүгері сота байлағалы бері сонымен алысумен келемін.

	– Апа, ол борсық енді ажалына келеді, қарауызға борсықты алу түкке тұрмайды.

	– Қайдам, үлкендігі иттей көрінеді ол неменің, бой бермес.

	– Апа, керек болса, қарауыз борсықты інінен алып шығады, талай сөйткен.

	Төрткөз қаншық ырылдады. Қарауыз өзекке қарай тұра жүгірді.

	– Борсық келген екен, – деді апам.

	– Онда болды.

	Апам екеуміз ентелей басып келіп, өзекке түсе бере көрдік, қарауыз төрт тағандап ентігіп тұр, алдында бірдеңе жатыр бұғынып. Жатқан, əрине, борсық.

	– Бас, Лашын!

	Қарауыз тап берді, борсық пысылдап, қарауыздың өзіне жабыспақ болды. Қарауыз анадай жерге атқып түсті. Борсық етпеттеп жерге жабысқан күйі барып, жайпақ суға қойып кетті. Су борсыққа тереңдік етті, бетінде қалқып тұр.

	Қарауыз суды кешіп, ойтқып жүріп, борсықты екі-үш рет умаждады. Мен көп ойланып жатпай, апамның таяғын ала салып, суға түстім. Борсықтың менде ісі жоқ, қарауыздың қандай да бір қимылын аңдып, сақадай сай болып жатыр.

	– Əлдеш, абайла! Ол пəленің тісі өткір, тістеп алмасын. Дəл қасқасынан ұр! Таяғың Лашынға тиіп кетіп жүрмесін, – деп апам мазасызданып тұр.

	Таяқты Лашынға тигізіп не болыпты. Борсықтың кебістей басы тұрмақ, жұдырықтай доптан мүлт кетіп көрмеген маған бұл сөз болып па, апамның айтқанын бұлжытпай орындадым, тіктеп қара тұмсықтан ұрдым. Борсық суға батып кетіп, қарны жалтырап қалқып шықты. Қарауыз борсықтың тамағынан қарпып-қарпып тастады.

	– Əлдеш, əкел андағыны бері сүйретіп. Бұл – жүгеріні дүмбілінен жеп, əбден семірген борсық. Мен етін қуырып, майын шығарып алып, жездеңе беріп жіберемін. Борсықтың майын ішсе, жездең ауырмай жүреді. Өзі талай айтпап па еді, Қалқабайды өкпе ауруынан жазған Кербұлақтың таза ауасы, мөлдір суы, борсығының майы.

	– Апа, онда мына борсықты ұрып алғанымыз жақсы болған екен де.

	– Əрине, жақсы болды. Ауруға ем таптық, жүгерінің жауынан құтылдық. Сиыр ештеңе емес, айқайласаң тоқтайды, айдасаң шуап кете барады. Ал, мына борсықтың басқан ізі білінбейді, өзі көзге көрінбейді.

	– Апа, сізді бүйтіп табаныңыздан тоздырғанша, піскен шығар, жинайық та жүгеріні.

	– Жоқ, əлі бір он күні кем.

	– Оны қайдан білесіз? Меніңше, дəні əбден толық.

	– Білетін не бар, паясы əлі жаппай қурай қойған жоқ. Паясы қурамаған сотаны үзген екенсің, баданадай болып тұрған дəн солып, бүрісіп қалады.

	– Апа, сіз – агрономсыз.

	– Ол кім еді?

	– Ол – оқыған адам, бəрін біледі.

	– Оқыған адам былтыр сенің аяғың сынғанда түкті білмей, ат-тонын ала қашқан мал дəрігерлеріндей болса, жетіскен екенбіз. Бұл жүгеріні мен өмір бойы өсіріп келемін, ешқандай оқусыз-ақ білемін нені қай уақытта істеуді.

	– Молодец, апа!

	– О не сұмдық, не деген сөз?

	– Ол – сіз жарайсыз, деген сөз.

	– Маладес дегенше, сөйдемейсің бе, балам-ау?

	– Орысша айтқаным ғой.

	– Қазақша тұрғанда орысша неменеге керек? Адамға ана тілінен басқа тілдің түкке қажеті жоқ.

	– Апа, мен енді он күннен кейін келемін, мүмкін, Шəкен мен Кенен де келетін шығар. Сөйтіп, бəріміз жабылып жинаймыз жүгеріні.

	– Сөйтіңдер.

	Апам екеуміз келіп, төсекке бас қойғанда шығыстан сібірлеп таң атып келе жатқан.

	* * *

	Мен қатты ұйықтап қалыппын. Оянсам, жалғыз жатыр екенмін Оң жағымдағы апам мен Бағдаштың да, сол жағымдағы Марияның да орындары бос, бəрі тұрып кетіпті. Көгендегі қой-ешкі ағылып жіберіліпті. Тез-тез киіне бастадым. Үйден апам мен Бағдаш шықты. Мария көрінбейді.

	– Апа, Мария қайда?

	– Кетіп қалды. Мұсаны іздеп кетті. «Қой, табылмайды, осында қал», – десем, көнбеді.

	– Кім біледі, табылар.

	– Иə, сөйтсін, табылсын. Əй, бірақ... Мейлі, оны қояйық, шай ішейік. Жотаға қайт содан соң. Борсықтың майын дайындап қойдым, жездеңе апарып бер.

	– Мақұл. Жылқы ертеңгі суға келген шығар.

	– Шаруаның жайын білгеніңнен айналайын сенің!

	– Апа, сіздер қорықпайсыздар ма, Бағдаш екеуіңіз ғана қалып?

	– Қорықпаймыз. Сонда да қарауызды тастап кет, абай болады.

	– Қарауыз қалар ма екен?

	– Қалады. Қарауыз бəрін түсінеді, біздің үйдің қайсысына қай кезде керек екенін жақсы біледі.

	Шынында, қарауыздың түсінігі мол ғой, мен атқа мініп жатқанда ілеспек рай білдірген, апам:

	– Лашын, жат! – деп еді, көген басына барып етпетінен түсіп жата кетті.

	Мен:

	– Лашын, сен қаласың, жат солай, – дедім де кер дөненді тебіндім.

	Қарауыз былқ етпей жата берді.

	Ауыл алдындағы Бозтөбенің етегіндегі қорым тұсынан өтіп бара жатыр едім, кер дөнен елең етіп, солай қарады. Мен де жалт қарасам, қорымның бергі шетіндегі қалың шөп ішінде Мария отыр екен, сөлбірейіп тұрып жатып, маған айқайлады:

	– Əй, сұмырайлар, балам қайда менің?! Оңбағандар, баламның моласын малдарыңа таптатып, жермен-жексен етіп жіберіпсіңдер. Шөп шығып кетіпті. Мен құртамын бəріңді. Қазір барып, үйлеріңді өртеймін. Мұса осы ауылда. Сендер оны тығып жүрсіңдер.

	Мария аузына келген сөзді айтып, екі қолын ербеңдетіп, біздің үйге қарай кетіп бара жатыр. Кер дөненді тебініп қалып, желе-шоқырақтатып барып, алдын орадым. Мария дəл баласы өлгендегідей шыңғырып жіберді. Сасып қалдым. Марияның көк көздері бозарып кетіпті, шарасынан шығып барады.

	– Иттің баласы, кет əрі! – деп кер дөненнің басынан бір салды.

	Кер дөнен кегжең ете қалды.

	Екі өкпесін қолына алып ұшып, апам жетті.

	– Əй, Мəриə, аулақ жүр баладан! Айтатының болса, маған айт, алатыныңды да сөйт, менен ал.

	– Маған сендердің ештеңелеріңнің қажеті жоқ. Балам қайда. Баламды тауып беріңдер. Мұсаны өзім тауып аламын.

	– Балаң өлген. Бейкүнə нəресте – пейіште. Мұса құрысын. Құрыған.

	– Балам – пейіште, мен – тозақта. Бұл əділеттілік емес. Мен де барам пейішке. Өлемін. Өлтіріңдер. Қорқасыңдар, ə. Менен бəрі қорқады. Мұса да қорқады. Қашып жүр. Ха-ха...

	Күлкісі қандай жаман еді. Мария жынданған екен. Қайтпек керек? Оны мұнда тастап кетуге болмайды, апамдардың мазасын алады, жамандық жасауы да мүмкін. Қой, мұны Шоқпарға апарып тастамаса, болмас.

	– Мариə, сенің балаң Шоқпарда.

	– Рас айтасың. Өзім де солай ойлағанмын. Мұса да сонда.

	– Онда жүр, мін атқа, Шоқпарға апарып тастайын.

	– Жоқ, мінбеймін. Мен аттан қорқамын. Өзім-ақ кете беремін.

	Марияның айқай-шу шығарғаны қандай жылдам болса, жуасуы да сондай тез болды. Төмен қараған күйі аяғын жайымен басып, ауыл аяғындағы мұрынды айналып кетті.

	Апам екеуміз қарадық та тұрдық.

	– Əлдеш, неғып тұрмыз, мен кеттім үйге, сен жолыңнан қалма, бара бер.

	– Апа, Мария қайта айналып келсе, қайтесіз? Мен бүгін бармай-ақ қояйын жотаға.

	– Келмейді. Келсе, көреміз Бағдаш екеуміз. Бейшараның есі кіресілі-шығасылы екен. «Балаң мен Мұса Шоқпарда», – дегенге сеніп қалды. Шоқпарға жетпей, тоқтамайды ол енді.

	– Сөйтсе екен. Кеттім онда.

	– Бара ғой, айналайын. Баласынан да, панасынан да айналдым.

	Мен ұзай бердім. Апам қарап тұр. «Аман болса екен апам мен Бағдаш!»

	* * *

	Жездем екеуміз ұзап жайылып, Шатыртөбе жаққа шығандап шығып кеткен бір топ жылқының бетін кері бұрып, маңайды шолмақ болып бір биіктеу төбеге шықтық.

	Қордай тауларынан саулап түскен сары жел аңырап тұр. Желге қырын қарап тұрып, аузымды аштым, гуілдеген дыбыс шықты. Гуіл аузымды қалай ашқаныма қарай құбылып, өзіндік бір əуен пайда болды. Мен жездеме байқатпай, аузымды қайта-қайта ашып-жауып біраз гуілдеттім.

	Өстіп, өзіммен-өзім болып тұрып байқамаппын, төменде созылып жатқан, қырғыздар Аңырайқайға мал айдайтын үлкен жолдың үстінде тұсымыздан бір құла ат өтіп барады екен.

	– Жезде, мынау неткен ат?

	– Бұл – қашқан ат, туған жерін бетке алып барады.

	– Ұстамаймыз ба?

	– Жоқ. Мұндай қашқан ат атып алмаса, ұстатпайды. Көрдің бе, қаншырдай қатып, жарап алған. Садақтың оғындай екен жануар. Жылқыдан ақылды мал жоқ. Олар жолда қуғын болатынын, талай өткелектен өтетінін біледі. Мұндай тəуекелге өз күшіне сенген жылқы ғана барады. Мынау сондай, жүйрік ат, жеткізбейді.

	– Сонда да қуып көрейік.

	– Мə, қарагерге сен мін, аямай көсілт. Қарауызды айтақтап қосамыз, ол жетіп, алдын орайды. Сол кезде сен де дауыс жететін жерге жақындарсың. «Бас, Лашын» – десең болды, қарауыз құла аттың омырауына жабысып, жібермейді. Əрі қарай бізде де жан бар ғой, Бекен төренің қой қорасына қақпайлап апарып, кіргізіп ұстаймыз.

	Жездем бұл сөздерді айтып біткенше екеуміз ат ауыстырып мініп, төмен қарай сорғалай жөнелдік. Құла ат құстай ұшты. Қарауыз заулап барады. Біз де атқа қамшы бастық. Керемет бір шабыс басталды. Құла ат, шынында, жүйрік екен, бізді маңайлату қайда, қарауызға зорға жеткізді. Қарауыз алдын екі-үш рет ораған соң барып мен құла атқа жақындай бастадым. Дауыс жететін жерге де жеттім-ау. «Бас, Лашын!»

	Қарауыз өмір бойы бұлжытпай орындап келе жатқан бұйрықты естіген бойда құла аттың омырауына жармасты. Құла ат жалт беріп жолдан шығып, сол қапталдағы Бекен төренің қой қорасы жаққа қарай тартты. Бізге керегі де осы – құла аттың жолдан шыққаны – бағытынан айырылғаны. Мен енді құла атты түре қумай, оң қапталын алып шауып отырдым. Жездем де жетті.

	Құла ат Бекен төренің қой қорасына еш қиындық көрсетпей, өзі барып кірді. Жануар текті жылқы екен, демде тыншып тұра қалды, тек қарауызға тіксініп қарап қояды.

	Жездем кер дөненнен түсіп, оң қолын жалына қарай созып жақындап еді, былқ еткен жоқ. Жездем құла аттың мойнынан ұстап, жалын, содан соң сауырын сипады.

	– Əлдеш, андағы шылбырды əкел.

	Мен қарагердің шылбырын шешіп бердім. Жездем құла атты шылбырмен ноқталады.

	– Мұны не істейміз енді?

	– Не істейміз, иесі іздеп келіп əкетер. Оған дейін жүреді, жоқ, бос жіберуге болмайды. Ең дұрысы – жылқыға мініп алған. Сен мініп жүр.

	Осыдан үш күн өткенде сəске түс кезінде құла аттың қуғыншысы да жетті. Құла ат Қордай ауданындағы Қасық ауылынан қашып шығыпты.

	Құла аттың иесі момын кісі екен, мұрнын қайта-қайта тарта береді.

	– Бұл бір пір атқан ат болды. Былтыр дөненінде Топардағы қайынжұртым беріп еді, өстіп қаша береді, ығырым шықты. Сіз жылқы бағады екенсіз, осының орнына бір тай берсеңіз де айырбастар едім. Бұл өзі жүйрік жылқының тұқымы, – деп мұрнын бір тартып қойды.

	– Қойыңыз, тай ұят болар. Əлдеш, бар, торы байталды ұстап əкел, – деді жездем. Мен құла атпен жылқыға қарай тұра шаптым.

	Түс ауа құла аттың иесі торы байталды жетектеп, Көпбай сайының аузына кіріп бара жатты.

	Жүзіктің көзінен өткендей құла бесті біздің мамаағашта байлаулы тұрып, иесі жаққа бір қарады да басын төмен салды.

	Біздің үйдің іші құла атқа түгел төніп тұрмыз.

	– Биені атқа айырбастағаны несі? – деп əкпем жақтырмады.

	– Бұл – ат емес, тұлпар, – деді жездем.

	– Оны қайдан білдің?

	– Түрі айтып тұр емес пе?

	– «Жаздай тапқан жігіттен, жазбай құлындаған бие артық», – деген атам қазақ, бие жақсы ғой, – деп апам əкпемді қостады.

	– Мейлі, балалар мінсін. Колхоздың аты бүгін бар, ертең жоқ, – деп жездем бізге қарады.

	– Мінеміз, – дедім мен.

	– Осындай жақсы ат керек бізге, – деді Шəкен.

	– Мініңдер, – деді əкпем.

	– Ер қанаты – ат. Адымдарың ұзарсын, – деді апам.

	– Əумин, – деді жездем.

	Бəріміз бата қайырып, алақанымызбен бетімізді сипадық. Міне, енді мен құла атты жылқыға мініп жүрмін. Құла ат мінген сайын таралып, ширап, сылаң қағады.

	– Бұл құла жай жылқы емес, қазанат. Қарашы қандай сұлу! Құйма тұяқ, тік бақай, бура сан, сауыры жаялықтай. Басында қылаудай ет жоқ, қамыс құлақ, қой мойын, танауы кең, өмірі өкпесі өшпестің өзі, – деп масаттанды жездем ертеңгілік құланы ерттеп жатып.

	– Сонда бұл қарагерден де жүйрік пе?

	– Қарагер – қажымайтын-талмайтын мініс аты. Рас, ол бір жылқыдай-ақ жүйрік, ал мына құла – өрен жүйрік.

	– Оны қайдан білдіңіз?

	– Жақында көресің.

	– Қалайша?

	– Шынқожаның қайнарында аудан малшыларының тойы өтетін болыпты. Соған құланы жаратып апарып, бəйгеге қосамыз.

	– Кім шабады мұнымен?

	– Сен шабасың. Бүгіннен бастап суытуға кірісеміз.

	Құла атты суытып баптау ісі, шынында да, сол күні басталып кетті. Алдымен қарагер мен құла атты жарыстырып көрдік.

	Тоспаның тұсынан өте бере Шатыртөбеге қарай бастарын қоя беріп едік, қарагер Құтан төренің күмбезіне дейін жеткізбей барған, құла ат шапқан сайын үдейтіннің өзі екен, қуып жетіп, басып оза берді.

	– Əлдеш, болды, басын тарт! – деді жездем.

	Құланың еті қызған екен, біраз жер бой бермей, екі қолымды қарыстырып барып, зорға тоқтады.

	– Нағыз алысқа сілтейтіннің өзі екен. Құдай қаласа, той күні бəйгеден маңдайы жарқырап жалғыз келеді, – деп жездем құла аттың жалынан ұстады. – Еті қалыңдау, жақсылап суыту керек.

	– Сонда не істейміз?

	– Ол жағын маған қоя бер. Саған кер дөненді ұстап беремін, соны мін, ал мынаны мен суытуға кірісемін.

	Солай болды, мен кер дөненге міндім.

	Құла ат ерекше күтімге алынды. Түнде от жерге арқандалып, күндіз көлеңке астындағы атақырға байланады. Екі күннің бірінде жездем үстіне қалың жабу жауып, қан сорпа қылып терлетіп келіп, кермеге байлап, таң асырады.

	Той болатын күн де келіп жетті. Жездем мені əбден бабына келіп жараған құла атқа мінгізіп ертіп алды да, өзі алға түсіп, Шынқожаның қайнарына қарай тарттық. Құла түк желікпей, төрт аяғын жай, бірақ сергек басып келеді. Екі көзі мөп-мөлдір, жүні жылтырап тұр, сіңірлері серіппелі болаттай қатты.

	Тойлы ауылға біз жақындай бергенде ат айдаушы өңшең жал-құйрығы сүзілген бəйге аттарын топтан ұзатып айдап бара жатты.

	Жездем қаракерден түсіп, құла аттың кекілін жіппен жақсылап шошайтып байлап, тартпасын мықтап тартты да:

	– Ал, балам, жолың болсын! Құдай, өзің қолда! Əумин, – деп бата берді. – Тездет, ана топқа барып қо сыл. Қайтарда тізгінге ие бол, босатпа. Тізгінге сүйеніп шапқан ат барлықпайды. Анау Қадырдың қамбасының желкесіндегі қырға шыққан соң еңкейіп, екі көзін беторамалыңмен сүрт те бергі еңіске қарай жібер басын, бұл жұлдыздай ағады. Жалына жабысып ал, құла ат бірен-саран ілескен аттан қара үзіп кетеді.

	– Мақұл.

	Мен желе шоқырақтатып келіп, топқа қосылдым да кете бардым. Бəйге аттарына араласқан соң құла ат керемет сергектеніп алды, ала-ала жөнеледі. Басын тарта-тарта екі қолым қарысты.

	Ат айдаушы бізді қай жерден қайырады, білмейміз. Алыстаған сайын атқа шауып, əккі болған балалар ал ға озғысы келмей, кейіндеп, ат айдаушы ұрсып, зықымызды шығарды. Сөйтіп келе жатқанда, балалардың алдына шығып алғанмын, ат айдаушы: «Ал, балалар, жөнеліңдер!» – деп айқай салып, қырын қарай шаба жөнелді. Құла ат айдаушы шапқан жаққа қарай атырылды. Ат айдаушыға қатарласа бердім, иманды болғыр кісі екен, тізгінімнен ұстай алып, құланың басын бəйге аттары заулап бара жатқан жаққа бұрып жіберді.

	– Шүу, жануар!

	Құла аға жөнелді, тізгінді шірене тарттым да, еркіне жібермей, тежеп, бірқалыпты шабысқа түсірдім. Содан құла ат ұзыннан-ұзақ шұбатылып бара жатқан аттар ды бір-бірлеп артқа тастап, сілтеді де отырды. Басы Қадырдың қамбасының желкесіндегі қырға барып тірелетін ұзын сайды қапталдап бара жатқан төрт-бес аттың шабысы ерен, жеткізер емес. Қырға шыққанша, бұл аттарға жақындау керек, құланың тізгінін жібермек болып едім, жездемнің айтқаны ойыма түсті. Қой, сап-сап көңілім, елірме. Мынау оңай шабыс емес, қырға барлықпай, еркімен шықсын, əрі қарай жіберемін басын. Құла атты менің ойымды біліп келе жатыр дерсің, бір қалыпты сілтеді де отырды. Қырға шыққанда алдыңғы үш атқа арқан бойы жақындадым. Қостөбенің басын да тұрған жұрт қарауытып көрінді. Құла ат ылди қарай көзін жөнді сүрткізбей, тізгінді тартқанымды елемей, құстай ұшты, үш атты іркес-тіркес артқа тастады. Алда, əжептəуір жерде Əмірбектің күрең аты кетіп барады. Үстіндегі Əмірбектің үлкен ұлы Бейсен – атқа көп шапқан əккі бала. Күрең – басы озды болды, жеткізуді білмейтін жүйрік.

	Бұл далада өзінен ат озып көрмеген күрең тұлпар қашанғы əдетімен көсіліп барады. Құланың күреңнен беті қайтып көрмеген емес пе, тайсалмай, өршелене сілтеді. Міне, ғажап, құла ат күреңге жететін болды. Əне-міне дегенше, құйысқан тістесіп еді, демде бастары қатарласты. Мұндай қорлықты күрең де, Бейсен де өмірі көрмеген, екеуі де састы. Құла аттың мойны оза бастады. Бейсен күрең атқа қамшы басты. Бітті, бəйге атының санына қамшы тигені – оның əлсіздігі деген сөз. Күреңнің көзі шарасынан шыға шақырайып, ышқына шапты. Құла түк сезер емес, сілтеп келеді. Күрең қалуға айналды, екі көзінен жас мөлт-мөлт тамды. Қайтсін-ай, өмірі бəйгенің алдын бермеген сəйгүлік бүгін қалады. Жануарды аяп кеттім, менің де екі көзімнен жас парлап қоя берді. Құла ат алға шықты. Мен еңкейіп құла аттың жалына жабысып, тізгінінен қатып ұстаған күйі сөреде шулап тұрғандардың тұсынан ағызып өте шықтым.

	Қарагер атты танаулатып жездем жетті.

	– А, құдай! Иə, аруақ! Ақсарбас! Əлдеш, сен енді өстіп, құла атты желдетіп жүр, мен бəйгесіне барайын.

	– Мақұл. Барыңыз.

	Содан жездем көпке дейін келмей, əбден шыдамым таусылғанда барып көрінді-ау көзіме. Жанында бір милиционер бар, келе жатыр.

	Жездем көңілсіз.

	– Əлдеш, құла аттан айырылдық, – деді таяй бере.

	– Неге?

	– Оны мына мілиса бала біледі.

	– Мен қайдан білемін, маған бастық бұйырды: «Əкел!»

	– деп, – алып барамын.

	Құла аттың жүгенін, ер-тоқымын сыпырып алдық, милиционер жүгенге жармаспақ болып еді, жездем:

	– Қазақ малын берсе, берген, ноқтасын бермеген, – деп бір-ақ кесті.

	Милиционер құла аттың мойнына белдігін салып жетектеп алды.

	Жездем мені мінгестіріп, ер-тоқымды өңгеріп, қарагердің басын ауылға қаратты.

	– Жезде, не болды, айтыңызшы!

	– Не болсын, Əмірбек дау шығарды. «Құла ат Қалқабайдікі емес. Бұл – ұрлық ат. Бəйгені Қалқабайға емес, иесіне беру керек», – деп шімірікпей айқайға басты. Мен құдайдың шынын айттым, ешкім елер болмады. Қайта мілисаның бастығы: «Атыңыздың дəкімөті бар ма?» – деп өзіме жабысты. «Қазақтың атында дəкімөт болушы ма еді? Аттың дəкімөті – иесі», – дедім. «Жоқ, ондай болмайды. Құла атты біз алып кетеміз, дəкімөтін əкеліп көрсетіп, аласыз», – деді де жаңағы баланы жұмсады. Бар əңгіме – осы.

	Осындай да болады екен-ау, айдың-күннің аманында құла аттан айырылдық та қалдық. Екі күннен кейін, жездем Қасыққа құла аттың документіне жүргелі жатқанда Шудан ферма бастығы Мұзафар ағай келді. Мұзафар ағайдың əйелі Бəтен – біздің елдің, күнтудің қызы.

	– Қайын аға, құла ат алдыңғы күні Шуға апара жатқан машинадан қарғып кетіп, пышаққа ілініпті, – деп Мұзафар ағай жездеме аянышпен қарады.

	– Мұзафар, Қасыққа жүргелі тұр едім, мына айтқаның дұрыс болды. Жалғыз үйлі күнтуға жақсы ат мінгізуші ме едіңдер сендер, – деп жездем төтесінен бір-ақ қайырды.

	– Қайын аға, қойыңыз. Əмірбек тентек болған екен деп, барша сиқымға өкпелемекпісіз?

	– Сиқымға өкпелеп не бопты маған? Еліңнен айналайын, қыздарыңды алдым, өсіп-өндім. Мен сиқым болайыншы, Əмірбек өстіп шатақ шығарар ма еді, қайта қуанар еді. Соны айтып тұрмын.

	– Оныңыз рас енді.

	– Əне, көрдің бе, шындықтан аса алмайсың. Мұзафар, осыдан көр де тұр, Əмірбектің күреңінен мына қарагер де озады. Онда қайтер екен ол – пəлеқор, қарагер ентаңбасы бар, колхоздың малы.

	– Қайтеді, колхоздың аты озса, ешкім дауласпайды.

	– Кім білген, бұл қазақтың ру-руға бөлінгені, аз атаның баласын басынғаны кəмүнізімде де қалмас.

	– Қойыңыз, Қалеке, түңілмеңіз. Ел болған соң телітентексіз болмайды. Əмірбек соның бірі шығар. Одан да қарагерді суытуға кірісіңіз, осы айдың аяғында тағы бір үлкен той болады.

	– Мақұл, оны да көрейік.

	– Сөйтіңіз.

	Үлкендердің əңгімесі осымен бітіп, үйге кіріп кетті. Мен дел-сал күйде орнымда тұрып қалдым. Көз алдыма Əмірбектің екі көзі шақырайып шығып бара жатқан күрең аты келді. Мен құла атпен баса-көктеп өтіп барамын. Кенет заулап бара жатқан машинадан құла ат қарғып кетті, қара жердің шаңы бұрқ етті. Селк ете қалдым. Көз алдымда көлбеңдеген көріністер ғайып болды. Мамаағашта байлаулы тұрған қарагерге тесіліп қарап қалыппын.

	Көкбайтал мен күрең тайдан, құла аттан көре алмаған қызық сенен бұйырар, жануар. Қарагер – ендігі үмітіміз сенсің. «Үмітсіз – шайтан», – дейді апам. Халықтың сөзі ғой – ол. Қандай асыл сөз! Үміт!

	Адам үмітпен өмір сүреді. Мені де көп үмітім алға сүйрейді. Əзірге есіл-дертім – ертерек мектепке барсам, жақсы оқысам.

	* * *

	Мектепке баратын уақыттың төбесі көріне бастады. Ертеңгі шайда осы жайында əңгіме өрбіді.

	Сөзді əкпем бастады:

	– Биыл Іздəн мен Бағдашты оқуға бермесе, болмас. Ел аман, жұрт тынышта сауатсыз қылмақпыз ба екеуін? Қой, өзіміз ішпейік-жемейік, балаларды оқытайық.

	– Онда мен Шоқпарға барып келейін. Əбдірахманмен сөйлесейін, қоржын тамының бір басын берсін. Соған апамды үш баламен қояйық.

	– Берер ме екен?

	– Береді. Біз де береміз астық Əбдірахманға.

	О-о, мен өз үйімде жүріп оқитын болдым! Бөтен үйде жүріп, біреудің қазан-ошағына телмірген қандай жаман еді десеңші. Оқудан қарның ашып, көзің қарауытып келгенде бір жапырақ нан үзіп жеуге батылың жетпейтіні неткен қорлық!

	Бəрінен де Ізбала мен Бағдагүлдің оқуға баратын болғаны қатты қуантты мені. Ізбаланың он екіге, Бағдагүлдің тоғызға келгенше мектеп бетін көрмегені бəрімізге батады, əрине. Бірақ амал қанша, мүмкіндік жоқ. Үш баланы бірдей кімнің үйіне қойып оқытпақ? Мына ақыл неге бұрын ешкімнің ойына келмеген? Жылда «Іздəн мен Бағдаш оқуға келесі жылы барады» – деумен уақыт өтіп бара жатқан.

	Жездем Шоқпарға барып қайтты. Əбдірахман атай қоржын тамының бір басын беретін болыпты.

	* * *

	Бізді Шоқпарға көшіруге дайындық басталды. Негізінде, біздің отбасы – екі отбасының қосындысы.

	Апам баласы, келіні жəне менімен қоржын тамның бір басында, жездем, əкпем, Шəкен, Іздəн, Бағдаш жəне Бекежан екінші басында тұрған күндер əжептəуір алыстағанымен, апамның тұрмысқа қажетті оны-мұнысының жұрнағы сақталған екен, солар түгенденіп, жинастырыла басталды. Азық-түліктің қамы жасалды. Көшіріп апаратын көлік те ойластырылды. Сөйтіп, əне-міне дегенше, бəрі дайын болды.

	Аяғым сынғаннан дəл бір жыл өткенде, тамыздың отызы күні колхоздың Шəкен айдайтын арбасына бүкіл үй ішіміз болып, шат-шадыман көңілмен қазан-ошақ, көрпе-жастықты, азық-ауқатты тиеп жаттық.

	Біздің көшті көруге Құтым апай мен Базаркүл кел ді. Құтым апай ыңқылдап ауырып тұрып, ақырын сөйледі:

	– Айша, көш құтты болсын! Қалқабай, Əлдешті бөлек шығарып жатыр екенсіңдер ғой. Əміржан, бұларың дұрыс. Əлдеш жігіт болды, Əлдижан ағасының түтінін түтетсін енді.

	Құтым апай өрелі кісі екен, қапелімде айтқан мына сөзі бəрімізді толқытты.

	– Айтқаныңыз келсін! – деді апам.

	– Əлдеш – бүгіннен бастап бір үйдің иесі, – деді жездем.

	– Айналайын құдай, сəтін сала гөр! – деді əкпем. Мен не дерімді білмей, Базаркүлге қарадым. Базаркүл қып-қызыл болып кетті.

	– Апа, Базаркүл оқуға бармай ма? – деп əңгімені басқа жаққа бұрдым.

	Құтым апа іле жауап қатты:

	– Қайдағы оқу, əкесі жоқ қызға осы оқығаны да жетеді. Шоқпардың оқуы бітті, Шуға апаруға жағдай жоқ, Базаркүл оқуды қояды.

	Базаркүл мұңайып тұр. Дəл былтырғы менің кейпімді киген. Дүниеде қатарыңнан қалған жаман!

	Қайтейін, Базаркүл, саған іштей жаным ашығаннан басқа менің қолымнан не келеді? Шіркін-ай, балалардың оқуына еш нəрсе бөгет болмаса, əйтпесе, мынау не, мектебі бар ауылдың балалары оқып, біз сияқтылар шеттеп қаламыз. Қаншама жақсы оқитын бала оқуын жалғастыра алмай жүр, өкінішті-ақ. Солардың бірі – Базаркүл.

	Базаркүл, мен де сен құсап, Шоқпардың оқуын тауысайын. Содан соң, ендігі жылы екеуміз бірге сегізінші класта оқуға Шуға барамыз. Аудан орталығында интернат бар, сонда жатып оқимыз.





	Біздің өмір жолымыз əлі қосылады.

	Менің іштей не айтып тұрғанымды Базаркүл сезді, əрине, маған қимай қарай берді. Сөйтті де демде:

	– Əлдеш, жолың болсын! Жақсы оқы! – деді де əрі қарап кетті.

	Көріп қалдым, көзіне жас үйіріліпті. Қап!.. Арба орнынан қозғалды. Ішім əлейім-жəлейім болды. Базаркүл неге жылады, оқи алмағанына қиналды ма, жоқ, басқа бір себеп бар ма?.. Басыма əртүрлі ойлар келді, ұшығына шыға алар емеспін.

	Арба ауылдан ұзай берді. Ақыры ешкімге жаутаңкөз болмай, өз үйімде жүріп оқитын болдым-ау!

	Іздəн мен Бағдаш та оқиды. Екеуінің оқымай жүргеніне мен қатты ыңғайсызданатынмын. Кəдімгі бір үлес бөліскенде бір нəрсені əділетсіз артық алып қойғандай болып жүретінмін. Шынында, солай ғой. Əкемнің бір-ақ баланы оқытуға шамасы келді, ол мен болдым. Міне, енді етек-жеңіміз кеңи бастап еді, үшеумізді оқытатын болды.

	Арба ырғағымен ойға батқан қандай жақсы еді, шіркін! Барлық ой оқуға келіп тіреледі.

	Сынған аяғым сəл-пəл қисықтау, əнтек қысқалау. Аңдап қараған адамға болмаса, басқаға байқалмайды. Бірақ балалардан ештеңені жасырып болмайсың, «Ақсақ» – деп кемсітер ме екен, қайтер екен?

	Əбдірахман атай қандай кітап дайындап отыр екен? Оршыбек ағай қалай қарсы алар екен? Мен мектепке осындай ойлармен келдім.

	Бөтен балалар менің аяғымның сəл-пəл кемістігі барын байқамаған сияқты, оның үстіне, өзім де білдірмеуге тырыстым, əрине.

	Əбдірахман атай:

	– Əлдеш, келдің бе, құдай қаласа, кешке «Абайды» оқимыз, – деп қуанып қарсы алды.

	– Былтыр оқып едік қой.

	– «Абайды» жылда, ай сайын, күнде оқу керек. Қазақ баласына мектепте көп оқудың қажеті жоқ, Абайдың өзін, Əуезовтің осы кітабын оқыса, жетіп жатыр. Бүгін Абайды көп оқып, көкейіне көп тоқыған бала ертең өмірден таяқ жемейтін болады. Бала оңы мен солын ажыратамын, жақсы мен жаманды білемін десе, Абайды оқысын.

	Шіркін, қазақтың қариялары-ай, қалай дəл тауып айтады?! Əбдірахман атайдың мына сөзінің шындығын өмір бойы көріп келемін.

	* * *

	Оршыбек ағай мені көрген сəтте ерекше қуанды.

	Менен бұрын сөйлеп кетті:

	– Жарайсың, Ыдырысов! Мен сені енді оқымай қалатын шығарсың деп қорқып едім. Оқығаның дұрыс. Сен – келешегің бар баласың. Аяғың жазылысымен неге келмедің? – деді ағай.

	– Келдім, ағай, қысқы каникулдан соң. Директор ағай: «Үлгере алмайсың, күзде кел», – деп қайтарып жіберді.

	– Қап! Маған жолықпадың ба? Сен үлгермек түгілі, «беске» бітіретін едің жетіншіні.

	Төбем көкке бір елі жетпей, алабұртып тұрмын. Бір жыл оқымай қалғаныма өкініш те жоқ емес, əрине. Ағай менің бұл күйімді сезе қойды.

	– Ештеңе етпейді, асықпа, өмірің – алда, оқып үлгересің, əлі-ақ жоғары оқу орнын да бітіресің сен, – деп қанаттандырды ағай мені.

	Мен оқуды көңілді бастадым. Əсіресе, екі қарындасым Ізбала мен Бағдагүлдің мектеп есігін ашқанына жүрегім жарыларман болып жүрмін.

	Кеудемді өлең кернеді. Қолыма қағаз, қалам алып, жаза бастадым.

	Балаға оқу керек,

	Тауыққа шоқу керек,

	Құлынға шабу керек,

	Күшікке қабу керек.

	Бұл не, өлең бе, жоқ, əлде бірдеңе ме?

	Айналайын Абай ата, қолдай гөр! Өстіп, кеудемді кернеген жайларды өлеңге айналдырып жүрейін, рұқсат ет!

	Қарашы, «Балаға оқу керек» деген сөзді тауып жаздым-ау деймін!

	Мен бір жылдың ішінде оқуды кереметтей сағынып, зорға жетіп отырмын. Ал, екі қарындасыма оқудың зары əбден өткен.

	Балаға оқу керек. Бұл – ақиқат. Бала оқығанда да өте жақсы оқуы керек. Мен бұл ойымды қарындастарыма айттым.

	– Жақсы оқимыз, – деді Іздəн.

	– Аға, сіз сияқты оқу озаты боламыз, – деді Бағдаш.

	– Сөйтіңдер. Өң «беске» оқиық.

	Біз осыған келістік. Ендігісін уақыт көрсетеді. Алда өмір бар.



	ЭПИЛОГ

	Оқығандар анық байқады, бұл кітап – менің алыста қалған аяулы шағым – балалығымның жаңғырығы.

	Адамның бала күнгі көргендері уақыт өте келе, қалың шөп арасына шашылған маржан іспеттенеді. Ол маржандарды əуелі табу, одан соң əдемілеп жіпке тізу қандай қиын болса, жазушыға бала кезінде басынан кешкендерін есіне түсіріп, елеп-екшеп, жарарын қағазға түсіру – одан да өткен қиямет-қайым.

	Мен сол мехнатты тірлікті қалай атқардым, оны, оқырманым, өзің бағамда. Менің бір-ақ айтарым: бұл кітап – өмірдің өзі.

	Осымен тоқтаса да болар еді, бірақ адамдардың оқыған кітаптарының кейіпкерлерінің кейінгі тағдырын білгісі келетіні бар. Мүмкін, бұл кітапты оқығандар да сөйтер, онда айтайын.

	Аяғым сынғанда, қатты ауырып қалғанымда апамның құдайға жалынып-жалбарынып мені айналып, өз басын өлімге тіккенін ілгеріде жаздым ғой, бір жақсысы – мен де, апам да аман қалып жүрдік.

	Беріде, менің балам Бауыржан емшектегі кезінде суық тиіп ауырып, мұрттай ұшты. Баланың ыстығы шамадан тыс көтеріліп, өмір мен өлім белдесті дейтін сəт туды. Кешқұрым бала дем ала алмай, кірпігі əрең қимылдап қалды. Бəріміздің үрейіміз ұшып кеткен, кейбіреулер көз жасына ерік бере бастаған.

	– Баланың бесігін ортаға қойындар! Сөйтіңдер де бөлмені босатыңдар!

	Есі шығып отырған ел кім не айтса, соған мақұл. Апамның айтқанын істедік. Біз бөлмеден шықпай жатып-ақ апам күбірлеп, бесікті айнала бастаған. Апам əлгі бөлмеден көпке дейін шықпады. Үнсіздік орнаған. Бір уақытта апамдар қалған бөлмеге əкпем кіріп кетіп еді, кемсеңдеп шықты. Менің əйелім Бану шыңғырып жіберді:

	– Бауыржа-а-ан!

	Əкпемнің дауысы сыбырлағандай болып əрең шықты:

	– Бала қалды... Апасы кетті...

	Бəріміз демімізді ішке тартып отырып қалдық. Əкпем аңырап қоя берді:

	– Ұрпағы үшін шыбын жанын аямаған, анашым-ау!

	Жаппай жылау басталды. Апамды ақтық сапараға шығарып салдық. Бауыржан жазылып кетті. Бұл қалай, апам қайтіп өлді, білмеймін. Білетінім – бұл болған əңгіме.

	Қазір ойлаймын: апамның мойнына салған бұршақты бұраған қолы қарысып қалып, тұншығып өлген болар.

	* * *

	Əкем бізді, өз сөзімен айтқанда, «үйірімізге қосып кетті». Біздің үй аудан орталығындағы аталастарымыздың арасына жетпісінші жылдың көктемінде көшіп келді. Бұл кезде мен облыс орталығында қызмет істеп жүргенмін.

	Əкем біздің үйді кенеттен көшірді. Естуімше, бір сыйласатын адамы: «Қаңғыған күнту», – деп қағытыпты. Əкем сөзге келмей, бірден күнту ағайындарына барып, болған жайды айтыпты. Сөйтсе, өзі қатарлы қариялардың да намысы келіп, бір-бір арбаларын жегіп, бір-ақ күнде үй сатып əперіп, əкемдерді араларына көшіріп алыпты. Бұл əңгімені ести сала құстай ұшып жеттім.

	Сонда көрген əкемнің шексіз қуанышқа бөленген нұрлы жүзі өле-өлгенше көз алдымда тұрар-ау, тұрар!

	– Əлдеш, «Таяқ еттен, сөз сүйектен өтеді» – дегенді білетін боларсың. Менің сүйегімнен өткен екі сөз бар еді, бірі – қаңғыған күнту, екіншісі – күшік күйеу, екеуінен де құтылдым. Құрысын! Мені енді ешкім кемсіте алмайды, – деп өзіне-өзі разы болып еді сонда əкем.

	Əкем туысқандарымен аралас-құралас жеті жыл өмір сүріп, осынысын өлшеусіз бақытқа балап барып озды дүниеден. Əкемді мен армансыз адам санағанмын. Сөйтсем...

	Əкемнің қайтыс болғандығы жөнінде қайғылы хабар алған кезде де, жолда да жылай алмадым. Неге екенін, қайғы көпке дейін тереңіне тарта алмады.

	Қаралы үйге жақындап келеміз. Жанымдағы əйелім Бану да, інім Бекежан да, келінім Күлəш та көз жастарына ерік берді.

	– Ата-а!

	– Əке, əкем-ау!

	«Мен не деп жылайын, əке?! «Əке», – десем, елден ұят, «жезде» – деуге бүгін тілім келмейді, əке!»

	Мен улап-шулап көрісіп жатқандардың ешқайсысына қарамай, ауызғы бөлмеге кіріп, бір бұрышқа отыра кетіп, солқылдап жылай бастадым. Сол сол-ақ екен, əкеме деген небір керемет сөздер кеудеме сыймай, тілімнің ұшына келді, бірақ бір де біреуін айта алмадым.

	Пəни дүниеден бақи дүниеге аттанып бара жатқан мына алып адамның менің əкем екенін өзі де, мен де білеміз, ел де біледі.

	Біраз адам менің қайтіп, не деп жылағанымды көрмек болып ентелеп тұр. Мен естіртіп «Əке» – дей алмадым, іштей мың мəрте айттым. Айналайын жаратушым-ау, сені «Əке» демей, кімді «Əке» дейін! Бізді арқа етің арша, борбай етің борша болып жүріп асырап-сақтап, қатар ға қосқан, қасиеттім-ау, сені «Əке» демей, кімді «Əке» дейін! Ұрмай, ұрыспай, бір қарасыңмен-ақ шексіз-шетсіз тəлім-тəрбие берген, тереңім-ау, сені «Əке» демей, кімді «Əке» дейін! Өзіңді ұмытып, біздің тілеуімізді тілеп отыратын, қамқорым-ау, сені «Əке» демей, кімді «Əке» дейін! Ешқандай асып-тасуға жол бермей, «Əлдеш, абайласаңшы» – дейтін, ақылдым-ау, сені «Əке» демей, кімді «Əке» дейін!

	Əкемізді қайтпас сапарға шығарып салып келіп, жұрт аяғы саябырсыған кезде күйеу бала – Бағдаштың жолдасы Жақсылық айтты:

	– Аға, тура атамның айтқаны болды.

	– Не айтып еді?

	– Өлерінің алдында атам: «Қап, қайран балам қор болатын болды-ау! Мен өлемін. Əлдеш келеді еңіреп. Бірақ ел-жұрттан ұялып, «Əкем-ау!» – деп жылай алмайды. «Жезде», – деп айтқысы келмейді, құры солқылдап жылай береді», – деген. Дəл солай болды.

	– Əке!

	Көзіме бір көрінбейсің ғой енді! Көрінсең, ешкімнен ұялмай, қаймықпай, «Əке!» – деп еңірер едім.

	Оған қайда-а-ан! Адам өмірге келеді, кетеді. Менің апам да, əкем де, шешем де сөйтті. Олардың артында біз қалдық. Өсіп-өніп жатырмыз.

	Шүкір!

	* * *

	Базаркүл жөнінде айтсам ба, жоқ, айтпай-ақ қойсам ба екен? Не де болса, айтайын. Бұл əңгіме біз – Іздəн, Бағдаш, апам жəне мен Шоқпарға көшіп барған жылы болды.

	Оқу жылының бірінші тоқсаны аяқталуға жақындап, біз Кербұлақ жаққа тағатсыздана көз тігіп жүргенбіз. Əсіресе, мен асығамын.

	Ауылда қарауыз бар. Мен үйге бара салысымен, қарауызды ертіп алып, аң қағамын.

	Ауылда Базаркүл бар. Мен Базаркүлге арнап, төрт өлең жазғанмын. Үйге бара салысымен, мен ешқайда бұрылмай, тіке Базаркүлдікіне тартамын. Оңашасын тауып, Базаркүлге өлеңдерімді оқып беремін.

	Бір өлеңім былай басталады:

	Базаркүл, сені сүйемін,

	Алыссың, соған күйемін.

	Сағынғанда сені ойлап,

	Сырқырайды сүйегім.

	Ойбай-ау, мен мұны қайтіп оқимын?! Мен де, Базаркүл де əлі жаспыз. Əзірге ол ештеңе білмей, мен өлең жазып жүре беруіміз керек.

	Дəл бірінші тоқсан аяқталған күні Шəкен келді қос аттық арбамен. Жездем мен əкпем: «Балалар да, апалары да ауылды сағынған шығар. Аз да болса, аунап-қунап қайтсын, алып кел», – деп жіберіпті.

	Біз дереу жиналып, арбаға міндік. Шəкен, əлбетте, біздің ауылға асығып отырғанымызды жақсы біледі, аттарды сар желдіріп келеді. Кербұлаққа Далауыздан кірдік. Арба дөңгелегі жұмсақ сазға тиген соң, қаңғырлапсаңғырлағанды қойды. Екі ат желдей есіп, арба жеңіл зулайды.

	– Шəкен, ауылдың əңгімесін айт, жол қысқарсын, – деді апам.

	– Не айтам, қазір барғанда көресіздер бəрін.

	– Қарауыз неғып жүр?

	– Қарауыз сені сағынып жүр.

	– Сағынса, ертіп келмедің бе?

	– Ол – пəле, арбаға ілеспейді. Біздің арбамен аң қақпайтынымызды біледі.

	– Қарауыз – сондай, ақылды.

	– Апа, Базаркүл тұрмысқа шығатын болды.

	Біреу төбемнен суық су құйып жібергендей, денем дір ете қалды. Апам да шошып кетті:

	– Қойшы, құрысын!

	– Рас. Құтым апай Базаркүлді төркіні жағына ұзатқалы жатыр.

	Апам біраз ойланып отырып барып, Шəкенге қарап сөйледі:

	– Бір есептен ол да дұрыс. Базаркүл Алданыштан бір ай бұрын ақпанда туған, он алтыда. Құтым бейшара оны енді оқыта алмайды, қолы қысқа. Не оқу жоқ, не жұмыс жоқ, үйде отыру қыз балаға жараспайды, орнын тапқаны жөн.

	– Солай болатын болды.

	– Тағы не əңгіме бар?

	– Колхоз Қарауылтөбеден штаб ашып жатыр.

	– Ол не пəле?

	– Пəле емес, штаб. Штабта бастауыш мектеп, клуб, емхана, магазин болады, дейді. Біраз ел көшіп келетін көрінеді.

	– Оныңды штаб емес, береке десеңші. Кербұлақ ешқашан иесіз қалмайды. Бұл – əуел бастан түгін тартсаң, майы шығатын, құт-береке дарыған жер. Кербұлаққа əлі-ақ көптеп оралады көшкен жұрт.

	– Апа-ау, адамдардың өзіне салса, бүгін-ақ көшіп келуге бар. Оған өкімет жібере ме, бəрін колхоздың қызылшасына салып қойған.

	– Сол қалхозыңның бар малы мен бүкіл ақ егісі осы Кербұлақ өңірінде емес пе. Мал баққан, егін өсірген ел еш уақыт үзілмейді Кербұлақтан.

	– Рас айтасыз, Кербұлақ – құйқалы жер, бай өлке.

	Менің құлағыма мына əңгіменің бірі кіріп, бірі кірген жоқ. Əлде аяныш, əлде өкініш еңсемді езіп егілтеді. Үйге кіргенде сүлесоқ күйде едім. Себебін бəрі сезетін сияқты.

	Біздің келгеніміздің абыр-дабыры басылған соң далаға шығып, тасалау жерде Құтым апайдың үй жағына қарап, біраз тұрдым. Есіктерінің алдында Базаркүл жүр тынбай қимылдап, біздің үй жаққа қарап-қарап қояды. Мені күтеді-ау! Ай-шайға қарамай, Базаркүлдің үйіне қарай тартып отырдым.

	Базаркүл табаға нан салып жатып көріп отыр екен, жақындай бергенімде орнынан ұшып тұрды.

	– О-о, Əлдеш! – деп қуанып қалды.

	Ізінше менің өрт сөндіргендей түрімді көріп, екі бетінің ұшы қып-қызыл болып кетті.

	– Базаркүл, мен сені сағынып келдім. Сен ше?

	– Мен де сағындым.

	– Қайда-ан!

	– Неге олай дейсің?

	– Сағынсаң, неге құда түскізесің?

	Базаркүл үндей алмай қалды. Басын төмен салды, танауы қусырылып барады.

	– Саған құда түскені шын ба, айтшы.

	– Шын. Сөйтті.

	– Неге?

	– Əлдеш, сүт көп, көмір аз.

	Мына мəтелді Базаркүл нені мегзеп айтып тұр, қапелімде біле алмай, дал болдым.

	Есік сықырлап, ашылуға айналды. Мен аяғымды тезтез басып, үйді айнала бердім.

	– Базаркүл, бұл кім?

	– Вова ғой.

	– Ол жынды не іздеп жүр мұнда?

	– Жынды! Мені іздеп келіпті.

	– Ол сені қайтеді? Сені енді ешкім де іздемей-ақ қойсын.

	– Апа!..

	– Тоқтат сөзді! Сенің теңің бұл ауылдың баласы емес, Қайрат.

	– Ой, сіз...

	– Жə-жə, көбейтпе сөзді.

	– Апа, сүт көп, көмір аз.

	Апыр-ау, бұл Базаркүл нені жұмбақтап айта береді мына сөзді, түсінсем, бұйырмасын. Тоқта-тоқта, өз халін сүтке, қолынан келері жоқтығын көмірге балап айтады ол бұл сөзді. Шарасыз күй кешіп тұр Базаркүл!

	Алқымыма өксік тығылды. Мен үй тасасымен алыстап кете бардым.

	Шоқпарға келген соң көп ұзамай естідім, Базаркүл шешесінің төркініне – Қордай жаққа ұзатылып кетіпті.

	Базаркүлмен қайтып кездескен емеспін.

	Сарғайған қойын дəптерімде Шоқпарда жетінші класта оқып жүргенімде Базаркүлге арнап жазған төрт өлеңім бар. Соларды кейде оқып қоямын, балалықтың белгісі ғой, ыстық.

	* * *

	Балалық-ау, балалық!..

	Кетермісің естен.





