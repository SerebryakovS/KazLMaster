	Алдан Смайыл

	Тайга



	– Сен мені тыңдап отырсың ба?

	Қарсы алдымда күржиіп отырған Сергей әңгімесін күрт үзіп, тесіле қарады.

	– Иә, – деймін мен ыбырсып жатқан столға көңілсіз көз тастап.

	– Содан, – дейді ол, – үйорманымызбен түптүгел өртеніп кетті. Лап етіп тұтанды да, май құйғандай лаулап жана бастады. Қаңсыған балқарағайдың исі жұпар аңқиды. Е, сен оны қайдан білуші едің? Түсіңе де кірмейді ғой. Оған от тиген кезде айналаңа ғажап толқын үйіріледі. Көкбурыл бұйра түтінді кеуде кере жұтсаң, көкірегің шайдай ашылады. Одан артық, одан үрейлі не болушы еді, шіркін!

	Оттың қызуы күшті, сонадайдан шарпиды. Тура бүкіл Тайга түгі қалмай жанып жатқандай. Дүлей жалын құрбандық іздеп жиырылып жазылады. Мұның жанында алапат дауыл да, арсылгүрсіл тасыған өзен де, қияметқайым да түк емес. Шатыршұтыр, сатырсұтыр... рахаттана қарап тұра бер.

	Әнеміне жынойнақ жалынға қойып кеткім келеді. «Жан! Жана түс! Лаула! Алаула!» – деп айғайлап қоямын. Өрт маған үн қосқандай өршеленеді. Құшаққұшақ жалын аспанға атылып, қыпқызыл шоқ жанжаққа тарстұрс шашырайды. Отқа оранған үйдің ішінде мың сан жын аласұрып, егесе, таласатармаса ойнақ салғандай.

	Мұндай кереметті кім көрген, есім шыға қуанғаным соншалық, өртенген үйді айнала жүгірдім. Даусым семер емес, тіпті өз ырқымнан тыс даурығамын. «Күйре, қауса! Сатырла!» деймін бе, әлде құр бақылаймын ба, айырып болғысыз. Есірік сезім біржола билептөстеген. Тұлабойымды бүкіл ғаламның қарғысы қақырата қан қақсатып, кеулеп барады, кернеп барады.

	– Лағнет саған! – дейді әлдебір ашынған кекті үн.

	– Нәлет! – дейді өз даусым өзіме.

	– Мейлі! – деймін өрекпіген, есірген өртке алапат кекпен. Қарт Тайга қабырғасы қайыса күрсінеді.

	Осынау сең соқтырған, сандалтқан есірік сезім болмаса, дәл қазір төрт құбылам түгел. Ерік өзімде. Маған «тәйт» дейтін, қолымнан қағатын тірі жан жоқ. Тайгадағы шағын деревняда былтырғы күзден бері береке қалмаған.

	Бұл өзі қалың орманның қиян түкпіріндегі аядай ғана қоныс еді. Ел аң аулап, судан балық сүзіп, Тайгадан жаңғақ теріпақ тәптәуір күн көретін. Бізге содан артық рахаттың текке де керегі жоқ еді. Құдайдан сұрайтынымыз тек амандық қана болатын. Деревняның ортасындағы күмбезі қисайған ағаш шіркеуге барып, Жасағанға мінәжат еткендердің бәрі тек соны тілейтін. «Ей, Тәңірім! – деуші еді олар, – басымызды бүтін ете гөр, ошағымыздан от сөнбесін!»

	Құдай Тағала біздің осы өтінішімізді біразға дейін орындады. Саусаламат жүріп жаттық. Жарықтық Тайга да сыңсып тұратын, жасыл орман қысыжазы жайқалып, алаңсыз, аңғал күндер жапырақтай жауған уақытта сөйткен Тәңірді де ұмыта жаздаушы едік. Содан...

	Ол қырлы стакандағы арақты қағып салып, темекіні құныға сорды.

	– Сен мені тындап отырсың ба? – деді қарлығыңқы дауыспен.

	– Иә, – дедім мен.

	– Содан... ешқандай арманмұңымыз жоқ еді. Бізді құдіретті Тайга мұңаймауға үйреткен еді ғой. Әуелі құдайға, сонан соң осынау ұлы орманға жүгінетінбіз. Бұ дүниеде жасағанға кіршіксіз көңілмен, қылаусыз сене алғанның да бір ғұмыр екенін, сендер, құдайсыздар, қайдан білуші едіңдер.

	Солай ғой, нақ осылай ғой. Зеңгір көкке жүрегің талпынып, заңғарға көңіліңде кірбің қалмай құшағыңды жайғанда, бүкіл әлем бауырыңда тоғысып, бауырыңнан жамырар еді ғой. Шіркінай десейші, құдайды жерден іздетпей, көктен аңсатқан құдіретті дүние қандай кемеңгер еді...

	– Е, оны сен қайдан ұғушы ең? Жаратқанның жатырынан түсе қалғандай кілең тақуа, мына біз де түсіне алдық па оны.

	Содан ғой, жалғанның жазымы көптігінен ғой... Жер жаралғалы, аспан күмбезденіп, Тайга жасыл желек жамылғалы қаймағы бұзылмаған тыныштықтың шаңырағы ақыры бір күн шайқалды емес пе?!

	Сергейдің жанары жансызданды. Кәдімгі судан шығып қалған балықтың көзіндей тұзданып, сөніп бара жатты. Бөтелкеге созған, тарамыстанған қолы қалтырап, әнеміне шынтағынан үзіліп түсіп, қыдырып кететіндей үрейлендіреді. Оның өзі де мына баянсыз дүниені кезіп жүрген елес тәрізді еді. Тайганың адасқан сағымы секілді болатын. «О, құдірет!» – деп оқыс күңк еткенде, сол елес ғайып болып, кешкі қызғылт шапақ терезесінде дірілдеген бөлмеде иесіз дауыс қалқып бара жатты. Әлде Сергей, әлде әлгі дауыс, бәлкім екеуі қосылып... күңгіркүңгір.

	– О, құдірет! Тайгаға қайқайдағы адамдар келетін болды.

	Олар бізге, біз оларға аңтаң қараймыз.

	– Сұмдықай! – десті шалдар. – Тайганың бұл қиянында ықылым заманнан бері бізден басқа тірі пенде жоқ еді ғой.

	– Ал керек болса, – дейді келгендер, – мұндайды кім көрген? Кәдімгі меңіреу түкпір. Аңмен бірге өріп, бірге жайылған жабайылар. Керемет деп осыны айт.

	Шалдар әбігерге түсті. Поп байғұсты алға салып, біздің жайжапсарымызды жарыса айтып жатыр. Келгендер бұрынғадан да бетер даурықты.

	– Әй, мыналар қай тілде былдырлайды өзі? Түсініп көр енді. Бізге олардың да көп сөзі түсініксіз болатын. Тайганың балапан талындай кілең сылыңғыр жігіттер май жаққандай жылпжылп етеді. Бізден сескеніп те, жиіркеніп те тұр.

	– Айтыңдаршы, – деді кеспелтек келген біреуі. – Мұнда өзі өкіметі бар ма?

	Шалдар аңтарылып, сақалдарын салалай берді. Қақырынып жөткірінді.

	– Ол кім еді? – деді таңырқап.

	– Мәссаған! – деп мәз болды келгендер. Шалдар өздіөзі күңкілдесті.

	– Бұлар қай құдайға табынасыңдар деп тұрған шығар,– деді поп.

	– Жоқ, патшамызды сұрайтын секілді, – деді Матвей қария.

	– Сендер қайдағы құдай мен патшаның құлағын шулатып тұрсыңдар? – деді кеспелтек. – Олардан ада болғалы қай заман... Құдайды үркітіп жібергенбіз, ал патшаны тарс еткіздік. Сонымен іс бітті.

	Ол қолындағы мылтығын аспанға қаратып басып салды.

	Мүлгіп тұрған Тайга шулап қоя берді.

	Поп көк шалғынға сылқ етіп отыра кетті. Жұрт та жапыржұпыр тізе бүккен. Мылтықтың гүрсілі, патша жайлы суық сөз естерін шығарып жіберсе керек.

	Еркектерден оқшау тұрған кемпірлер бағанадан тілсіз тұр. Олардың қолынан үпіршүпір шоқынысудан басқа не келсін. Қияндағы деревнямызда солардан сорлы ешкім жоқ шығар, сірә. Байғұстардың сөзін тірі жан елемейді, шалдары да, балалары да. Ал келін дегеннің кім екенін жұрттың бәрі біледі. Барып тұрған пәленің өзі ғой олар.

	Қатын дегенің, достым, Тайгада өздігінен өсіпөне беретін балқарағай емес. Ал қызқырқын деревняда емге ғана табылады. Құдайдың құдіреті, біздің қияндағы қонысымызда әйел атаулы кілең ұл туатын. Бұл қырсықты қойсайшы, келіндердің іші біліне бастағаннан бүкіл деревня құдайдан қыз сұрап, қоғадай жапырылса да, поп байғұс әулиеәмбиеге күнітүн жалбарынып, зар илесе де, бәзбаяғы қалпы арыстай ұл шыға келеді.

	Содан қатын атаулы кердең қағып жүргені. Шалшауқан, кемпірсампыр олардың шылауына да жарамайды, елпең қағады. Енді қайтсін, айналыпүйіріліп келгенде, жігітжелеңге қаусаған кәріқұртаң емес, күндіз сылаңсылаң құлпыратын, түн баласы құшағында балқытатын әйел керек.

	Шалкемпір ақымақ емес қой, өлер жерін біледі. Күндізтүні сылпсылп. Үйде де, түзде де күйбеңкүйбең. Құдай ұрып мұрттай ұшпаса болғаны, анаумынау қыңқылсыңқылды да елеуге мұрша жоқ.

	Әне, солай. Шіркін десейші, мұның бәрі үйреншікті нәрсе еді ғой. Ешкім ештеңеге ренжімейтін. Осының бәрін Хақ Тағаланың бұйрығы, әуелден маңдайға жазылған пешене деп біліп, тәубә ететін. Құдайдың ісіне араласудан аулақ едік. Қияндағы момын тірліктің өз рахаты барды.

	Шіркеудің жанына иірілген ел ойда жоқта сау ете қалған адамдарға үрке қарап, сол тірліктің қаймағы бұзылмауын тіледі.

	– Сендердің бұларың болмайды, – деді олар. – Түрлеріңе қараңдаршы, өздерің. Құдды көрден шыққан аруақ сияқтысыңдар. Таз қалыптарыңа қайта келіп, маймылға айналып бара жатқан мақұлық дерсің.

	Мұжықтар да адам ғой, намыстанып көрмек болды. Ақ тиынның терісінен тігілген малақайларын бір шешіп, бір киді. Шалдардың сыртында манадан үнсіз тұрған еңгезердей Захардың қабағы түйіліп кетті. Тамағын қырнап, жөткірінді. Сірә, «Сандалмаңдар! Табандарыңды жалтыратыңдар!» дегісі келген шығар.

	Шамына тимесе сөйлемейтін, сөйлей қалса төбеңнен жай түсіретін нойыстың ауызынан басқа қандай сөз шығушы еді.

	Сәтін салғанда поп алдын орап кетті.

	– Бәрі де бір құдайдың қолында ғой. Иесі бардың – киесі бар, – деп мақамдап келе жатыр еді, кеспелтек тиып тастады.

	– Сен онан да айтшы, мына меңіреу орманға қай заманда сіңіп кеткенсіңдер ?

	– Оны әуелі құдай, содан соң Тайга біледі, – деп гүр етті Захар. Бұл оның ілік іздеген түрі еді. Кеспелтек одан әрі қырсықты.

	– Осылар бар ғой, қара да тұр, өздерінің адам екенінен де бейхабар.

	Захардың түгі бетіне шықты. Шалдар ұнжырғасы түсіп сілейіп тұр. Қағылез поп бір уыс болып бүрісіп қалған. Көгістенген ерні жыбыржыбыр етеді, тап бір сойған бұғының көк еті дерсің.

	– Данил бабамыздың атымен ант етейін! Жалған айтсам, жай соқсын! – деді үстіүстіне шоқынып. – Шіркеудің қасиетті жылнамасында жазылған ғой... Тұптура былай делінген: «Ұлы Петрдің кезінде тұзды теңізде кеме жасаған халықтанбыз».

	Кеспелтек елең етті.

	– Ұлы Петр дейсің бе? Қызық екен?!

	Поп жаттап алған жылнамасын жамырата түсті:

	«Кемені қарағайдан қиып жасадық. Заңғар қарағайды құлату қияметқайым еді. Зәулім ағаштар талайымыздың түбімізге жетті. Әбден тұраладық. Ит құрлы құнымыз жоқ еді. Өлмегендер өлім бұйырғандарға қызықты, өлгендер тірі қалғандарды мүсіркеді.

	Мен, Афанасийдың ұлы, Данил, тәуекелге бел байладым.

	Бір құдайға жалбарынып қашып шықтық».

	Поп осылай саңқылдап еді. Беліне түскен сақалы желпжелп етіп, жаңа қызып келе жатқанды.

	– Жә! – деді кеспелтек.

	Поп қапелімде шашалып қалды.

	– Жетер! – деп нығарлады анау. – Сықпыттарына қарашы. Адам ба, жын ба? Егер бар ғой, тілдесуге жарамай, әлдене деп былдырлағанда, құдай біледі, орман перісі шығар деп атып тастайтын едік. Ажалдарың жоқ екен.

	Содан кейін жанындағы серіктеріне бұрылды.

	– Бұларды не істесек екен? Осылай қалдырсақ, біз қайта айналып келгенше зымзия болуы мүмкін.

	– Алдымызға салып айдап әкетейік, – деді жылмиған біреу. – Бұл дегендерің дүниені дүр еткізетін сенсация ғой. Өзің ойлашы, Тайгадан тағы адам табылған.

	– Дұрыс, – деді кеспелтек попқа тесілген күйі. – Әйдә, жиналыңдар!

	Поптың өңі қуарып кетті. Үрпиіскен елге, мылтығын кезенген кеспелтекке алақжұлақ қарады.

	– Атама! – деп қылғынды. – Атай көрмеңдер! Ант атады бізді!

	– Далбасалама! – деп түксиді кеспелтек. Гүрс еткен мылтық даусы қатар шықты. Тайга ұлардай шулап қоя берді.

	Поп ақылесінен айырылған адам секілді еді. Көк шалғынға жүрелеп отыра кеткен. Самбырлап әлденені айтып жатыр.

	«Нелер күн, нелер ай өтті. Әбден қажыдық, сонда да жүре бердік. Қорлық пен зорлықтан қашып бара жаттық. Бір топ мұжық шұбырып шыққанда көктем еді, күз жетті. Суық түсті. Өзекті жанға бір өлім дедік. Бірақ дәмтұзымыз таусылмапты. Жаратқанның жақсылығы сарқылған ба?! Орман сұйылған бір тұста шағын деревняға тап болдық. О, тоба! Кілең әйелбала. Еркектен тігерге тұяқ жоқ».

	– Бұл қалай? – дестік.

	– Еркек біткен соғыста, – десті әйелдер.

	Бізден әуелі үрейленді, содан соң ойда жоқта сау ете қалған мұжықтарға таласты. Енді қайтсін, талай жыл байсыз сансыраған байғұстар ғой.

	Біз де мауқымызды бастық. Үзілуге айналған өмір қайтадан тал қармады. Күн көзі орманға күлімдеп төгілетінін көрдік. Мәңгілік жасыл шырша жайқалды да тұрды.

	Мен поптың не айтып жатқанын енді ұқтым. Ол әлгінде кеспелтек үзіп тастаған шіркеу жылнамасындағы әңгімені судай сапырып жатыр еді:

	«Иә, мәңгі жасыл орман мәңгілік жақсылық секілді жайқалды да тұрды. Жанымыз жай тапты. Жаратылыстың ізгілігінен үміткер жауқазынның жапырағындай көрген қызыққа жараса жамырадық.

	Алайда бұ дүниеде бәрі шектеулі ғой. Деревняға күндердің бір күнінде қуғыншы қарулы жасақ жалаңдап жетсе, жарық дүниеден күдеріңді үзе бер.

	– Қой, жетер, – дестік. Тағы да жолға жиналдық. Әйел біткен бірге кетпек болды. Соғысқа алынған мұжықтарынан күдер үзе бастаған мұндарлар бізге бауыр басып қалыпты. Біз бұған ішіміз жылып тұрса да, сыр бермей көрдік. Олар ұлардай шулады.

	– Тастай көрмеңдер! – деп оратылды. – Өлімге кеткен сорлылар оралатын күн қайда! Кілең қатын мына қиянда қырылып қаламыз ғой!

	Ойланған болдық. Толғанып та көрдік. «Жә!» – дестік.

	– Сірә осыларың жөн шығар.

	Ну орман қойнауына сұғынған сайын қалыңдай берді. Кей тұстарда ит тұмсығы зорға өтеді. Заңғар қарағай самғау самырсынмен таласып, тұтасып алғанда, қайдан келіп, қайдан шығарыңды білмейсің. Бізге керегі де сол еді. Тайга түнере, меңіреулене түскен сайын қыбымыз қанды».

	Поп осылай жөңкілді. Кеспелтектің тоқтатпақ болған қоқанлоққысына айылын да жимады.

	«Тәңірден соң Тайгаға табын. Ол бізді асырады, сақтады. Ұзақ сапарда қажытпады. Жемісін жерік асымыздай жедік. Аңқұсын адалға жараттық. Қара орманға қария анамыздай елжіредік.Тауқыметті Тайганың құдіретіне құлдық десейші. Сол көп күнде бізге жотадай жолбарыс жолбасшы болды. Ол қапталдасатын да отыратын. Әуелі азулы аңның бұл торуылы не торуыл екенін түсінбей аңтарылдық. Күндіз көз жазбай, түнде кезек қарауылдадық. Ақырында аңдысудан шаршадық. Жолбарыс бірде ғайып болып, бірде қайта қара танытып, сарсаңға салды.

	Кейбіріміздің ішімізде үрей бар еді. Әуелгі күдікті әйелдер шулатты.

	– Бұл соғыста өлген күйеулеріміздің аруағы, – деп шырылдады олар. – Опасыздығымызды кешпеген ғой, кектенген ғой!

	Сайсүйек сырқырағандай еді. Мұжықтар алақжұлақ абдырады. Сол сәт біз үлкен алаңқайда дамылдап отырғанбыз. Зәулім қарағайдың түбінен сылдырап аққан бұлақтың басында түнеп шықпақ едік. Бұл өзі шалғыны жайқалған шүйгін жер болатын. Күз күшіне енген кезде де аядай өңір өңін бермеген. Көңілі күпті біздерді алақанына салып алдаусыратқан сыңайы барды.

	Жолбарыс сол алаңқайдың төрінде ұзынынан сұлап жатты да қойды. Алыстан сескендіріп, қыбыр еткенді қас қақпай баққан. Қатын атаулы қарауылында қалтырады. Байғұстар күнделікті күйбеңді ұмытып, құдайға жапатармағай жалбарынумен болды. Әлдебір дүлей қорқыныш бізді де меңдеп бара жатқан.

	– Не істейміз? – деп аңтарылды мұжықтар. – Қайтсек екен? Не істеу керек екенін ешкім де білген жоқ.

	Осылай аңдысқан екі күн, екі түн өтті. Үшінші күні таңертең біз оны орнынан таппадық. Төртінші күні де көрінбеді.

	Аядай алаңқай қаңырап шыға келді. Біз одан сескене жүріп, бауыр басып қалғанымызды аңғардық. Тіпті аруаққа балаған, үрейі ұшқан әйелдер де іздейтін болды.

	– Әне бір талдың түбіне қарашы, – дейтін олар бірбіріне. – Жолбарыстың тап өзі. Жасырынып жатпақ қой».

	Поп енді желдей есті. Ол бүкіл ғұмырында тап осылай желпінбеген шығар. Әжімді жүзін жас жуып, әредік даусы дірілдегені болмаса, әңгімесін тамылжытыпақ баққан:

	– Әуелі Құдайға, содан соң кәрі Тайгаға тағзым етіңдер! Данил әулиеге алғыс айтуды да ұмыта көрмеңдер! Аруағына бас иіңдер! – деп саңқылдады.

	– Ол әулие болмаса, жолбарыстың қасиет иесі екенін түсінбес еді ғой. Иә, сезбес еді.

	– Жарандар! – деді Данил бесінші күн туғанда. – Тәңірім бізді жарылқаған екен, қорлықзорлықтан қан жылаған, арыпашқан, елжұртынан безінген сорлыларға мейірі түскен екен. Шаттаныңдар! Қуаныштан көз жастарыңа жуыныңдар! Жол серік болған жолбарысабыз Тайганың шапағат иесі. Ол бізді осынау жолда меңіреу орманның итқұсынан, жынперілерден сақтады. Мына ұядай мекенге бастап әкелді. Екі күн күзетіп, осы жерден тапжылмаңдар, түтін түтетіңдер, – деп кетті.

	– Ант етіңдер! Табан аудармауға ант етіңдер! Өсіпөнер ұрпақтың тілі сол антпен шықсын! Антты бұзған адамды мәңгілік қарғыс атсын!

	– Ант еттік! – деп тебіренді ел.

	– Ант етті! – деп күңіренді ұлы орман.

	Данил жолбарыстың екі күн бойы жатқан жеріне дізерлеп отыра кетті. Жанары күн шуағындай нұрланып, Тайганың тылсым қойнауына мейірлене қарады.

	– Ант етіңдер! Бұл дүниеде, тұқымтұқияныңда жолбарыс текті аң баласына адал болуға, қанын жүктемеуге ант етіңдер!

	– Ант еттік! – деп толғанды ел.

	– Ант етті! – деп жаңғырықты Тайга.

	* * *

	– Сен мені тыңдап отырсың ба? – деді Алексей бөтелкеге қол созып.

	– Иә, – дедім мен.

	Ол арақ құйылған стаканды көзінің алдына тосып сығырая қарады.

	Біраздан бері ұстара тимеген бетін түк жауып кеткен. Терісі қарайған саусақтары ебдейсіз, қолы сәл дірілдейді.

	– Олар сол күні шағын деревнямызды әбден қарап шықты, – деді әлден соң. – Келімсектерді айтам да. Өздерінің тіміскілемеген қуысы жоқ. Әуелі шіркеудің ішін аралады. Біздің бар асылымыз сонда тұратын. Қасиетті бабамыз Данилдың қолына салынған темір кісеннен бастап, деревняның мұжықтары әр кезеңде жасаған әшекейлі заттарға дейін осында еді. Әсіресе, құдайлардың суреті көпті. Оларды елдің бәрі жасайтын, еркектер де, әйелдер де, балалар да. Көбісі жай әшейін бейнелей салынған бірдеме демесең, ішінде көз жауын алатындары да бар еді. Келімсектер соларды көп айналдырды. Ал бұлғын мен құндыздың терілерін көргенде, көздері жайнап сала берді.

	Поп байғұс солардың бәрін алдарына тартып жүріп, деревнядан көшірмеуді өтінумен болды.

	– Ант атады! – дейтін ол. – Ант атады бізді! Күнәһар ете көрмеңдер!

	Оған деревняның әйелеркегі қосыла шулайды:

	– Құдай куә, қарғысқа ұшыраймыз! – деп қоғадай жапырылады. – Данил баба жақсылықтарыңды ұмытпас!

	* * *

	– Содан, – деді Алексей көзіне түсе берген шашын сілкіп тастап, – келімсектер жиі төбе көрсететін болды. Бізге біртебірте бауыр басайын деді ме, қайдан білейік, әуелгідей емес, жылы сөйлесетін. Тіпті қалжыңдауға да арланбайтын еді. Біз оған әжептәуір өсіп қалатынбыз. Енді ше, түсімізге енетіндей мұнтаздай таза, оңтайлы да сәнді киінген, баяғыда Данил бабамыз қашып шыққан ұлы отанымыздан келген аса сүйкімді жандар қайдағы бір меңіреу түкпірдегі мешеу деревняның адамдарымен тең дәрежеде тілдессе, бақыт деп соны айт. Әрқайсымыз оларға жақындасып қалуға құштар едік. Әйелдер де бұрынғыдай олпысолпы жүруді қойып, сылаң қағуды шығарды. Қырық буын шөбінің тамырынан қайнатқан бояумен бетауыздарын сылап, құбылып берді дейсің. Тура шіркеудегі жапжас, топтолық, жанары боталай қалған, жүзінен иманы төгілген құдай ананың суреті дерсің. Көкте тәңір, жерде Данил баба куә, оларды келімсектерден түк те қызғанған жоқпыз. Біздің сылаң қаққан қызкеліндерден басқа көз қызығар неміз бар еді. Олар аңша өріп, тағыланып кетпегеніміздің, Тайганың қиян түкпірінде ғасырлар бойы сүрініпжығылып күн кешкенде, адамдық қалпымызды сақтап қала алғанымыздың бірден бір кепілі болатын. Несіне қызғанайық, мейлі дедік, көлбеңдеңдер, әйелдер, қас қағымда мың құбылып, көз жауын алыңдар, қадалған жанарларда қан ойнап, тұла бойы қыжқыж қайнасын.

	Ал келімсектер оларға ұрлана қарап алып, асқақтай түсетін. Надан екенімізді, бұл дүниеде түк көрмеген сорлылығымызды айтудан сірә да жалықпайтын.

	Ұлы Петрдің артында мұра болып қалған Ресейдің бүгінгі тірлігі жайында желдірте айтып, шағын деревняны түк қалдырмай сүзіп шыққанша, сүзіп шығып, мүлде билептөстеп алғанша айбындарын асырып бақты.

	Жалған айтсам, Данил бабамның қарғысы атсын, біздің арамызда адамдар емес, құдіреті күшті құдайлардың өздері жүргендей сиқырландық та қалдық. Сол бір жаздың мамыржай күндерінде, садағаң кетейтін қарт Тайга да құлпырыпақ тұр еді. Сыңсыған ну орман сан мыңдаған жапырақ сыбырсыбыр сырласқанда, ұйытып жүре берер еді, сызылтып салған сыбызғы әнді естір ең. Сыбызғы ән қайқайдағы тылсым қиялмен сырластырып, сездірмей күрсіндірсе, көкіректе мұңды күй өріліп, уана алмай, уанғың да келмей, делсал балқитын едің.

	О, тоба десейші! Біз сол күндерде ештеңені де сезбедік қой. Қарт Тайга маужырады да тұрды, қарағай біткен өзегінде өріліп аққан шырынына балқып, аппақ қайыңдар үйірүйір бөлектеніп, заңғар да заңғар көп емен көкке теңессем деп дәмеленіп, қойнауы күңгіркүңгір күпті етіп, тас бұлақ бүлкбүлк қайнап, көсегені көгерткенде, бәрі де кешірімді еді, бәрі де жарасымды еді. Келімсектер еркімізді билеп әкетті. Олар тоғайды аралап көргісі келсе, сақалы сапсиған мұжықты емес, көк көйлегінің етегі қөлбең қаққан келінді жолбасшы етсе, күдік ойлап, күнәһар болған жоқпыз. Ұлы Петрдің бізге беймәлім жұмақ жерінде өсіпөнген өнегелі елдің өкілдері туралы сұғанақ пікірде болу, құдай сақтасын, барып тұрған көрсоқырлықтың өзі ғой. Жамандық біз секілді надандарға ғана жараспай ма. Періште сынды пенделерге шаң жуытпадық.

	* * *

	Алексей даусы тарғылданып, тісін шақыршұқыр қайрады. Арақты көп ішкендіктен шығар, жанары үрейлі, қадала қалса, өңменіңнен өтеді.

	– Сен мені тыңдап отырсың ба? – деп шаңқ етті. Бұл жолы даусы әмірлі еді. Мен басымды изедім.

	– Ендеше әрі қарай тыңда, – деп бұйырды ол.

	«Қасиетті Тайгада не жазық бар. Оның қойнауында қандай зұлымдық жасалса да, байғұс орман зәредей кінәлі емес. Сен оны қаның қарайып балталап жатсаң да, талағы тарс айырылып, тасталқан бола алмайды. Ну орман түңіле сыңсып, жапырақ біткен жамырай ызылдап, күңіреніп барып тынады. Ол ұлы да еді, сорлы да еді. Ал біз, шағын деревняның бейкүнә пенделері, Тайгадан басқаның бәрін қан жылап тұрып талақ етуге көндігіп кеткен пақырлар, келімсектердің айтқанынан шыққан емеспіз. Олар да иманды еді ғой, жалғыз ғана тілегімізді, деревняны сақтап қалыңдар деген ақтық өтінішімізді жерде қалдырған жоқ.

	– Жарайды, – деді, – солайақ болсын. Бірақ сыйсияпатымен қадірлі.

	Мұндай кішіпейілділікке, жаны жанатта болғыр Данил бабамыздың да көңілі бұзылар еді.

	– Құдай жар болсын, сендерге, – деп кемсеңдеді поп. – Екі дүниеде жамандық көрмеңдер. Жақсылыққа жақсылық рахымды пенделердің несібесі.

	Қолы дірілдеп мойнындағы кресті жоғары көтергенде, сақалынан тарамтарам жас ақты.

	– Данилдің үмбеті! – деп зарлады. – Мына періште сынды тектестеріміздің ізгі жүрегіне бас иіңдер. Олар бізді азғындықтан арашалап тұр ғой. Айтты ғой маған, түршігіп айтқан. Ұлы Петрден қалған ұлан жер діннен безіп, Хақ Тағаланы ғайбаттап, атабаба жолынан жаңылып, ібілістің етегінен ұстағанын білдім мен. Мына иманды пенделерден білдім. Осынау сүттей ұйыған өміріміздің қаймағы бұзылмауын, біздің сол күнәһар дүниеден ада болуымызды көксейді олар. Тағзым етіңдер, тәңірдей ұйыңдар.

	– Тағзым етеміз! – деп шулады ел.

	Келімсектер сонда жұрттың үстінен пайғамбарға ғана тән сырбаздықпен асқақтай қарап тұрды. Түске кірмейтін зілзәл тәккаппарлықпен табындырып, еркімізді біржола билеп алды. Көз алдымызда заңғарланып, аруақтанып бара жатты.

	– Ант етіңдер! – деп саңқылдады олар.

	Жұрт Тайганың қасиетті топырағына қаулап өскен, исі жұпар аңқыған шөптің үстіне дізерлеп отыра кетті.

	– Сендер үшін, Данил ұрпағы үшін біздің сөзіміз – құдай сөзі.

	– Құдай сөзі, – деп тебіренді поп.

	– Құдай сөзі, – деп қайталады жұрт.

	– Құдай сөзі, – деп сыңсыды Тайга.

	* * *

	Біз қуанышты едік. Бізге осы қоңыр тірлік нағыз жұмақтың өзі еді. Мейірімді жандарай десейші, түсінді ғой соны, дәл өзіміздей елжіреп тұрып сезді ғой. Төбемізге хан көтердік қой. Олардың қолын қағу, күмәндану күнә болатын. Құрақ ұшып қызмет еттік.

	Ал Тайга жаздың жайдары күнінде тамылжап тұрып күрсінуші еді. Жапырақтардың бейкүнә сыбыры сыпсыңға, тас бұлақтың сезіксіз сылдыры жұмбақ күбірге айналғандай, ну орман бізге белгісіз таңғажайып сырымен тұйықтанып бара жатты. Қайтсін енді, ол да қажиын деген шығар. Бұл дүниеде бәрі де өзгереді ғой, тау да, тас та, заман да. Ал адам дегеннің кәдімгі ібілестен айырмашылығы жоқтың қасы. Мен тура солай деймін.

	* * *

	Алексей қушиған жағын ысқылап, қақырынып жөткірінді, кеудесі сырсыр етеді. Арақ пен темекі өз дегенін істеп үлгерген, жүзінде қансөл жоқ, қырық жылғы тақыр тулақтан бір кесіп алып жапсыра салғандай. Қанталаған жанары әрі ызалы, әрі мұңды. Көнетоз көйлегінің жағасынан шығып тұрған, жұтқыншағы жұдырықтай мойнына дейін қарақошқылдана бастапты, шарапты көп ішетіндігінің белгісі.

	– Басыңа түспеген соң білмейсің, – деді әлден соң күрсініп айтты, – біздер бүкіл Тайганың көз алдында өзгеріп бара жаттық. Әуелі қатындар құбылды, олар дегенің ауа райына қарай сайрайтын кәдімгі пәтуасыз шымшықтың дәл өзі ғой. Талдан талға қонып, секектегеннен басқа бітірер түгі жоқ.

	Бірақ оны қалай айтарсың, басың пәлеге қалмай ма?! Келімсектер әкелетін әлемжәлем көйлеккөншекке малынып алып олай да, былай да ойқастайтын. Аяқты серпіп тастап, мықынын былқбылқ ойнатып, кердең қағады.

	Сонда деймін, шіркіндер осының бәрі әуелі Тайганың, одан қалды біздің, мына еркектердің арқасы екенін түсінсейші. Мұжықтар келімсектердің әмірімен ну орманның аңқұсына қырғидай тиіп, қырып жатқанда, осыларың қалай деп сұрап көрді ме екен. Оны кім берсін. Құдай тағала о баста санасыз ғып жаратқан соң, қайтып оңады. Қатын атаулы қасиетті Тайганы жылтыраған жалғыз орамалға шіміркпестен сата салуға дайын ғой.

	– Әкеле беріңдер, ата беріңдер! – деп сарнайтын. Ал біз есіл орманды қан сасыттық.

	Келімсектер болса, оқдәріні үйіп төкті. Жанат пен бұлғынға құмарлығы адам айтқысыз еді, алған сайын құнығып, ашкөзденіп бара жатты. Тайга жарықтық таңның атуы, күннің батуы тарстұрс атылған мылтықтың гүрсілінен тітіркеніп, бір бейшара халде бізге жасқана, бұғына қарайтын. Зәулім қарағай мен заңғар емен, сайда шалғын, қырда шырша қосыла күңіреніп, ұзақ сыңситын. Түн баласы қабырғасы қайыса уһілеп, төбе құйқаңды шымырлататын.

	* * *

	Алексей тынысы тарылған көксау адамдай тыжырынып, көкірегін уқалады.

	– Кеудеме мың сан ине қадалғандай, – деп қиналды.

	– Кәдімгі көк шырша бар емес пе, өткір қылтанақтарын кіршкірш түйреп, тесіп бара жатқандай.

	Стақанға апылғұпыл арақ құйды да қағып салды.

	– Міне, енді дұрыс болды, – деп кеуде кере дем алды.

	– Ал, сен, жақсылап тыңда. – Біз адамның ымын түсінбесек те Тайганың тілін ұғамыз ғой. Оның күңіренген үні Хақ тағаланың сарынындай естіліп, тәубаға шақыра берді. Бұта үстінде қылт етіп көрінген ақ тиынға мылтық кезенсең, Данил әулие қарап тұрғандай қолың қалтырайтын. Бұ дүниеде обалсауапты ойламаған пендеден өткен күнәһар болушы ма еді.

	Заты тағы демесең, аңқұс та, садағаң кетейтін, Тайга анамыздың ақ сүтін емген бейкүнә перзенттері ғой.

	Мұжықтар жиі шоқынатын болды, қалың орманды қан сасытып қайтқан әр сапардан соң ағаш шіркеуге жиылып, құдайға ұзақ мінәжат ететін. Одан бұршақ салып сұрайтыны жалғыз ғана тілекті: «О, жасаған! – деуші еді олар, – О, құдіреті күшті Тәңірім, келімсектерге тауфық бере гөр, тойымды ете гөр! Бізді Тайга анамыздың қарғысына ұшыратпа!»

	Ал Хақ тағала шіркеудің әлеміштенген төрінен бәз баяғы қалпы самарқау көз тастап, кірпік қақпастан тұра беретін. Қоңырқай бейкүнә жанарынан жұбаныш та, реніш те, аяушылық та сезілмейтін, ол керең еді. Тайга куә, тайганың барлық аңқұсы куә, егер құдай мұжықтардың зарына ден қойып, ғайыптан күңірене тіл қатса, тұйыққа тірелген, еркінен айырылып аңтарылған қамкөңіл ел сонау Данил бабамыздан бері қыр соңынан қалмай қойған қырсықты айтып еңіреп, зары мен мұңын үйіптөгіп, көз жасына шомылып отырып, жұмыр басты пенделікпен балағаттаудан да тайынбас па еді, кім білсін. Тәңір соны сезеді ғой, сондықтан мылқау ғой. Құдай атаулы адамнан аулақ болуды қалайды ғой.

	Поп байғұсқа енді сол меңіреу тәңірдің орнына жауап беруден басқа не қалсын.

	– Ей, мұндарлар! – деп тебіренетін ол. – Антты бұзбаңдар!

	Данил әулиенің бетіне қара күйе жақпаңдар!

	Дәл осылай дымыңды құртатын. Мұжықтар қойдай иіріліп, салы суға кетіп, жапырыласа шоқынып, үнсіз қалатын. Олар бір ғана шындықты білуші еді. Көкіректерде осы пұшайман өмірге наразалық тұтанып келе жатқанды. Сол сыздауықтай сыздататын.

	Келімсектер мұны білмеді дейсің бе, аңғарды ғой бәрін де. Енді шағын ғана деревнямызға тумысымызда көрмеген таңғажайып заттарды әкелетін болды. Әйел біткен әтір аңқып, неше түрлі жылтырақтарға шомылып шыға келді. Олар әлемжәлем сайтанның өзінен де сайқал ғой.

	– Ей, әңгүдіктер, – дейтін өрекпіп. – Обалсауап не теңің? Орманның иесіз аңын аяған өңкей сорлылар! Сандалмаңдар! Біз өмірдің тәтті дәмін жаңа тата бастадық.

	Қарт Тайга осының бәрінен хабардар болатын. Жаздың жайсаң күндерінде қалың ойға кетіп, мүлгіп тұра беруші еді. Ол да мұжық секілді көнбіс байғұс қой, бәлкім біздің қиын халымызды қамыға сезіп, сорлы немелерді құса қылмайын дейтін шығар, аңға барған сайын олжалы оралып жүрдік. Келімсектердің бұйрығы бойынша тиын атуды қойып, бұлғын мен құндыз ғана таңдайтын едік. Кездесе қалса, аюдан да тартынбайтынмыз. Бұлан мен маралдың мүйізі, балқарағайдың жаңғағы – бәрі кәдеге жарайтын. Сондай күндердің бірінде Гаврила мұжық жолбарыстың азуына түсіп мерт болды. Ойда жоқта қалың жыңғылдың ішінен шыға келген атандай жыртқыш байғұсқа тұтқиылдан тап берді. Біз ес жиып үлгергенше ұмаржұмар бүктеп, дардар айырды. Сорлы неме шыңғыра да алмады. Омырауы қыпқызыл қанға боялған барыстың астында пәршепәршесі шығып, о дүниеге опоңай аттанып кетті.

	Алексей баппен шоқынып, күбірлеп дұға оқыды.

	– Жаны жанатта болғыр, өмірде түк қызық көрмегенімен, бізден бақытты ғой, – деді жанары жасаурап. – Ол Тайганың киесі – барыстың құрбандығы емес пе? Ондай өлім – ақ өлім ғой.

	Алексей түнере түсті. Алдындағы арақты әлде қарғыс атқан сол күндеріне, әлде өзіне өшіге, өршелене қағып салды. Көк жуаны қашырқұшыр шайнады. Жақ еті жиырылып, жазылып, сұстанып алды.

	– Мен ол кезде бозбалалықтан ендіенді дәмелі, оң мен солды бірде айырып, бірде айыра алмайтын көксоққанның нақ өзі болсам да, қылаусыз сездім. Тайганың төзімі шексіз емес. Ұшқан құс, жүгірген аңды қан сасытқан құдайсыз құныкерлерге қасірет болып шүйлігер. Зауал болып зар еңіретер. Мейлі, келімсектер шағын деревнямыздың күлін көкке ұшырсын! Мейлі, тападай тал түсте дінсіз, имансыз пенделер қара құрттай қаптап, жайпап өтсін! Мейлі, сонау Петр заманынан бері қаймағы бұзылмай келе жатқан жұмақ өміріміз дозаққа айналсын! Мейлі... Қасиетті Тайга анамыздың бүкіл тірлігімізбен мұңлы сезім, мейірім шапағатымен жалғасқан ғазиз жүрегін жаралы ете алмаймыз.

	– Ұлы орманды ұлардай шулатқанша, құрбандығы болайық та.

	Қолымдағы мылтық жерге сылқ етіп түсіп кетті. Дәл осы сәтте, сорлы Гаврила ойда жоқта тап берген азулы барыстың тырнағында күлпарша болған, бәріміздің жантәнімізді әз ананың қарғысындай қарып өткен сұрапыл сәтте өзгелердің де бұл дүниеден безінгеніне күмәнім жоқты. Олар үрпиісе ұйлығып, тымтырыс. Қураған бұтақ ғайыптан сытыр етіп, шырт сынса, қорқыныштан, садағаң кетейін қасиетті Тайганың алдындағы үрейден тіл тартпай кете берер ме едік. Бүкіл орман қанын ішіне тартып алған, қасірет билептөстеген зауал сағатында бәрі де мүмкін еді.

	Елден бұрын қапсағай Захар тіл қатты. Жерге жүресінен отыра кетіп, қолын көкке жайды:

	– Аян бер, Данил! Желеп жебе, әулие! Тайганың қарғысынан кұтқара гөр!

	– Құтқара гөр! – деп шулады мұжықтар. – Мүсіркей гөр! Дімкәс Савелий жуан қарағайдың түбін құшақтай жығылды.

	– Кешпейді ешқайсысы! Мейірімі түспейді! Данил де, Тайга да! – деп зар еңіреген байғұстың даусы төбе құйқаны шымырлатты. Зәулім ағаштың сіңірлі бұтағы иіліп келіп тамағынан бүре қылғындырғандай үні қарлығып шығады. Ықылық атып, үздігіп барып оңалды.

	Бір кезде тымтырыс тына қалғандай еді, әлден соң азынап атып тұрды. Түрі әлемтапырақ. Қырық жыл ұстара тимеген қалың сақалмұртына шөпшалам жабысқан, әжім аямай айғыздаған тәйтері беті мен үрей жайлап алған ессіз жанары адамнан гөрі әлдебір қорқынышты мақұлыққа ұқсатады.

	– Аулақ! Аулақ! – деп аттандады.

	Шіріген қалың жапырақ көгістене жасырған жерді жұлына тепкілеп, жынды адамша аласұрды.

	– Аулақ! Аулақ! – деген ащы даусы Тайганың қойнауына қаңғып кетті. Өзі де орманның қиян түкпіріне маңып барады.

	Имансыз дүниеден қашып құтылмақ болған шығар. Ал Захар жүресінен отырған күйі тапжылатын емес. Жүз жылғы еменнен қалған жуан томардай кесек денесі бүлк етпеді. Гүрзідей жұдырық тас түйілген.

	Деревнядағы поптан кейінгі сөзі өтімді осы адам қазір не айтса, сол болатындығы күмәнсіз еді. Мұжықтар үйіріле көз салып, қыбырсыз тұр. Тайга болса, тілсіз. Жайшылықта әредік күрсініп қойып, қайта мүлгуші еді. Сонда алыс қойнауы ыңыранып барып тыншитын. Ал қазір жапырақ біткен сыбдырсыз қалғып, еңсесі езіліп, еріксіз есеңгіретеді.

	Захар орынан мылтыққа сүйеніп ауыр көтерілгенше, айнала әлем зіл салмақпен жаншып жіберетіндей көрінген. Ол қолындағы келімсектер сыйға тартқан, көздің жауын алатын қосауызды қарсы алдында зорайған қарағайға бір ұрып қақ бөлді.

	Тайга дір етіп барып сабасына түскендей, бір сиқырлы зыңыл естілді де ұзамай зымзия жоғалды. Қалың орманның қойнауын ұры жел кезіп өткен шығар. Әлден соң, алыстан, меңіреу түкпірден «Ау... Ау...» деген дауыс талып жетті. Дімкәс Савелий ме екен?!

	* * *

	Сол күннен бастап мұжықтар аңға шығуды қойды. Кезекті терітерсекті алуға келген келімсектер қанжығалары бос қайтатынын естігенде, сенерсенбесін білмеді.

	– Бұларды жын ұрған шығар, – деп қайран қалды.

	– Жоқ, – деді сонда Захар. – Жын да, пері де соққан жоқ. Қасиетті Тайга ананың әмірі солай. Ол сендерден де, сендердің Петр жеріндегі дінсіз елдеріңнен де құдіретті.

	Келімсектер жапатармағай тап берді.

	– Ант бұзғандар! – деп қаһарланды. Әзәзілдей азғырып, ібілісше арбады. Қорқытып та, үркітіп те көрді. Ал Захар қапсағай қара жартастай қатты да қалды.

	Дүние жалғанай десейші, тәңірдің өзіндей болмаса да көзіндей көрініп, көкейіндегіні қозғаған, көсегеңді көгерткен адамнан айналып кетпейсің бе! Захардың қатарында тұрып келімсектерге дес бермедік.

	* * *

	Алексей тақтай орындыққа жайғасып отырды. Шылым шекпек болып еді, қорапта ештеңе қалмапты. Жұмарлапжұмарлап лақтырып тастады да күлсалғыштағы темекі тұқылдарын алақанына үгіп, газетке мұқият орады.

	– Сен мені тыңдап отырсың ба? – деді нығарлап.

	– Иә, – дедім мен...

	– Ендеше, – деп жалғастырды ол әңгімесін, – біз райымыздан қайтпадық. Келімсектер қанша алдап арбаса да, Тайгаға енді ешкім мылтық ұстап шықпады. Қияндағы шағын қонысымызды бірақ түнде жоқ қылмақ болып бұрқсарқ еткенде де, оған құдіреті де, қатыгездігі де жететініне иландырғанда да саспадық.

	– Тайга ананың әмірі солай! – деп қасқайып тұра бердік. Гавриланы жүндей түткен барыс қасиетті, кекті орманның кәрі емей не болсын?!

	– Ал әйел атаулы (олар қашан да опасыз ғой) келімсектердің сойылын соғып, бір бүйірден түре тиісті. Азанқазан шулап, таптап берді. Көк долы жанарлар тікендей қадалды.

	Тер иісі шыққан мұжықтан жери бастаған оспадарлар түтігіп алып, тірідей талап жатыр. Тепсінсе – албастыдан, сылаң қақса – хор қызынан, тәубәсіне келсе – құдай анадан аумай қалатын бұл неткен сиқыр еді десеңші.

	Сірә, бұ дүниеде әйелдей құбыла алатын тек сары сайтан ғана шығар. Мұжықтар тымтырыс. Тайга да үнсіз тұнжырайды. Жаздың шуақты күнінде делсал мүлгіп, еңсені езеді. Сен білмейсің ғой, е, қайдан сезерсің. Ну орман көңіліңді аулап, мұңайсаң қамығып, қуансаң жадырап, таң қалдырар еді ғой. Сырыңды ұғып, сыбырлап, жапырақ біткен күбіркүбір тілдесер. Бейсауат ұшқан құсы жоқ, селт еткізер сыбыс жоқ, маралы мамырлап басып, үркегі елеңдеп сасып, қабағыңды бағар бәрі де.

	Сол бір тұйыққа тірелген шағымызда келімсектердің де өзіміздей өзекті пенде екенін, олардың да шарасыздықтың құлы бола алатынын сездік.

	– Уһ! – деді мұжық біткен.

	– Уһ! – деп күрсінді кәрі Тайга.

	* * *

	Алексей де кеуде кере тыныстады. Стақанға арақ құйды да, аузына апара беріп, үстелге қайта қоя салды. Манадан бері қалай байқамағанмын, оның тотыққан, арақтың уыты қарыған, көз алдын әжім торлай бастаған жүзінен, әлде рас, әлде шын, жастықтың шырайы аңғарылатын. Самайын қырау шалған, ішіп кеткен, өзін өзі аяуды ұмытқан осы кексе адамның өңінен тіпті бозбалаға тән пәктік сезілетіндей ме, қалай?

	Бәлкім шаршай бастаған шығармын. Әйтеуір сондай бір жылылық танылғаны рас. Кім білсін, ол қайтып оңалуы қиын, тауқыметі көп жанның қанын қуалай аққан соңғы шуақ болар.

	Ол менің зер сала қарағанымды аңғарды да:

	– Қазір мынаны төңкере салайын. Содан кейін жалғастырамын, – деп стақанға жармасты.

	– Сен асықпа, бұл өзі ұзақ хикая. Шер тарқатар шағым ғой бүгін, сабыр ет.

	* * *

	Жаздың сол бір маужыраған тамаша кешінде у да шу той болды.

	Шіркеудің алдындағы көкорай шалғынға жазылған дастархан көздің жауын алатын еді. Шіркін, молшылық деп соны айт. Данил бабамыздың кезінде Ресейді билеп төстеген Петр патша да мұндай салтанат құрмаған шығар. Адамзат атаулы осы уақытқа дейін мына бай дастарханның қамын ғана ойлап, бас қатырғандай. Онда не жоқ дейсің, бәрі бар. Шошқаның тұздалған майы мен сүбесі, жеңді білектей шұжық, жон еті бұлтиған бекіре, бабымен пісіріліп сырты жылтырап шыға келген кекілік, қызара бөрткен уылдырық, үйітілген торай, тіпті айтып тауыса алмайсың. Біз байғұс мұндай молшылықты бұрын соңды көріп пе едік?! Қараған сайын ашығып, жұтына бердік қой.

	Ал келімсектер иіліпбүгіліп құрақ ұшады. «Келіңдер, достар, қысылмаңдар. Бүгін бір шалқиық. Бұл өмір қу бейнеттен басқа не дейсің. Жүз жасаған да бір, осылай емінеркін көсіліп, дүниені бір жола талақ етіп, өзіңді де, өзгені де, құдіреті күшті тәңірді де тарс ұмытып, емінеркін масайраған да бір» дегенде еріксіз иланасың, қылққылқ жұтынып тұрып сенесің.

	Поп байғұс, обалы нешік, олардың ілтипатына жазылып жастық, жайылып төсек бола қойған жоқ. Қасында бардың қадірі болмайды демесең, діндар атаулы дегенің тірі әулие емес пе? Бұл дүниеде жүріп о дүниенің қамын солардан басқа кім ойлаған?!

	Келімсектер жікжапар болып, үйіріле түскенде, жарықтық уәж айтты. Данилден қалған аталы сөзге жүгінді:

	– Дүниеде себепсалдарсыз ештеңе жоқ. Мәнсіздіктің бәрі сайтан ісі, – деп салмақтады. – Данил әулие өсиет еткен:

	«Қажетке жаратылмаса, орманнан кесілген жалғыз тал шыбық та күнә арқалатады. Тәбетсіз ішкен ас харам». Мына мырзалыққа жол болсын?

	Келімсектер бас шұлғыды:

	– Әулие әке, айтқаныңның бәрі шын, – деп қостай кетті. – Бұл қаймана тірлікте бәрі өлшеулі ғой. Бірақ көңіл бар, көңілдің көлдей шалқыр кезі бар. Ілтипат дегенің – иіліп бүгілу ғана емес. Дәмтұзы жарасқанның – ықыласы жарасады.

	Поп ойланып қалды.

	– Жөн, – деді әлден соң. – Бірақ береген қолың алаған емес пе?! Мырзалақтың соңы ризалық болып біте ме? Келімсектер де келістіріп бақты.

	– Онда тамақтан өтпей тас болсын. Жайылған мына дастархан Данилге берген ас болсын, – деп жүгінісе қалды.

	Поп Данил әулиенің аты аталғанда мүдіргендей болды. Шіркеуге бетін түзеп, ұзақ шоқынды. Жарықтықтың жанары боталап, аппақ сақалын кешкі самал желпіп, кеудесін жауып кетті. Құс атаулы сайрауын қойған, ну орман келер түнге мойын ұсынып, сілтідей тынған, жұрт жымжырт болған бейуақта күбіркүбір оқыған дұғасы елтіп тыңдаған елдің жүрегін шымырлатты.

	– Олай болса, пейілдеріңе жаратқанның өзі төреші, – деді.

	* * *

	Сол кеште аласара бастаған, алыс кемерін көлеңке көмкерген аспан, тұнжыраған қарт Тайга, ну орманға сұғына еніп, бұғына тасаланған шағын деревня, сақалшашы додаланған, дастархан үстін гугу қыздырған мұжықтар, жұмбақ жымыңдасып, сылпсылп сыбырласқан әйелдер, тозығы жеткен ескі шіркеу көз алдымызда шырайланып бара жатты. Жаратқан иеміздің тойында отырғандай мәзмәйрам болдық. Тәңір куә, біз мұндай тойды осыған дейін де, бұдан кейін де көрген жоқпыз. Көңіл шаттанып, мұрт майланды, дүние шіркін жұмақ емес, жұмақтан және кем емес дегізді. Дастарханға қол салып, бір салғанда мол салып, ағынды судай тасыдық.

	Бәрі жарасымды еді, төрт құбыла тең еді. Келімсектер де қылаусыз шалқыды.

	– Алыңдар, бауырлар! Біздің осы жарастығымызға көкте тәңір, жерде Тайга қызықсын! – деп құлпыртты.

	Қазмойын шишалардың тығынын тарстұрс ұшырып, ыдыс біткенді шыпшып толтырды.

	– Кәне, алып қоялық! Үлкен елдің ұлы дәмі тосып қалмасын! – деп кеукеуледі.

	Ол пәле өңешіңе тұздық құя салғандай өртесін кеп.

	– Мынау бір сиқырлы неме екен, – десті қызара бөрткен мұжықтар.

	– Ішібауырыңды ерітіп, еңсені көтергенін қайтерсің.

	– О, бұл дегенің зәмзәмнің өзі ғой. Өзі болмаса да көзі ғой, – деп желпінді келімсектер. – Кәне, қасиетті Тайга үшін!

	– Әулие Данил үшін!

	– Әулиедей күнәсіз поп үшін!

	– Аспан үшін! Жер үшін!

	Құлақтың түбі «Үшін! Үшін!» деген желікпе сөзге толып кетті.

	– Өзім үшін!

	– Тауып айтқан сөзім үшін!

	Әлде тұман түсті, әлде ымыртта сағым ойнады. Көзімнің алды бұлдырап бара жатты. «Ағайынтуысқандар үшін, сары сазандай қатындар үшін!» – деп тақпақтамақ болған, әшейіндегі сабырынан айырылып, желпжелп еткен Захарды зорға таныдым. Қараптан қарап отырып көңілім бұзылды. Қараптан қарап отырып ән салғым келді. Кәрі Тайга алапат дауыл тұрғандай шайқалып, зәрені алғанына қарамастан құлақтың құрышын қандыра шырқап бір кетпек болдым. Сірә, «О, Тайга, Тайга! Қасиетті орманана» деп бастап та жіберсем керек. Мұжықтар күркірей қосылып, аспандата көтеріп әкетті. Әйелдер әсем үнмен егілте зарлатты:



	«О, Тайга, Тайга! Қасиетті орман-ана!

	Данилдің ұрпағына болған пана.

	Біз үшін тәңір басын қатырмайды,

	Дүние түгел суып жатырқайды.

	Дәнімен нәр береді балқарағай,

	Қиянда қалған бізге ол да құдай.

	Тіл қатпай түнереді кәрі емен,

	Жаратқан сорлы қылды бізді неден?

	Сұрап ем жабыққан соң мұның жайын,

	Күрсініп тұра берді бала қайың...»



	Захар тіпті есіріп алған. Күркіреген үні көп дауыстың ішінен айқын естіледі. Қорбаңқорбаң билейді. Ал поп байғұстың денесі бірақ уыс болып, бүрісіп қалыпты. Бетаузы жыбыржыбыр етіп ағыл да тегіл жылайды.

	Шүңірек көз Матвей, үйлене алмай арманда жүрген кәрі бойдақ, қатындардың ортасында ор қоянша орғиды. Шырылдаған жіңішке даусы аш күшіктің шәуілінен аусайшы.

	Әйелдер де мәзмәйрам, балтырлары жарқжұрқ етіп, жұлына билеп, делебеңді қоздырады. Шағын қонысымыздың маңдайымызға біткен жалғыз әнін аңырата салады:



	Жазылмай көңілдің сол жарақаты,

	Барып ем қайырылмады қарақаты.

	Келіп ем жылап аққан бұлағына,

	Бал бұлақ сыбырлады құлағыма:

	«Ұқпайсың айтсам-дағы әлденеше,

	Пендеге сайқал өмір өгей шеше».



	Әлде маған солай көрінді ме екен, бәлкім шынымен айқын естілген шығар, ымыртқа ұласқан шақта қарт Тайга біздің әнімізге қосыла күңіренді. Заңғар да заңғар көп емен, желегі желкен ақ қайың, тәңірі асыл жаратқан балқарағай кәдімгідей күрсінесе шырқайды:



	«Ұқпайсың айтсам-дағы әлденеше,

	Пендеге сайқал өмір өгей шеше...»



	Өзегім онсыз да өртеніп бара жатқанына қарамастан, қаз мойын шишаның аузынан қылққылқ жұттым. Қуаныш, күдік, қорқыныш – бәрі қатқабат келіп, өзімді өзім сезінуден қала бастадым. Жанарыма сыйған дүниені түгел бауырыма басып, аялағым келеді. Көз алдымдағы жандыжансыздың бәрін жайпап салғым келеді. Ұлы Тайганың құдірет күші кеудеме тасып құйылғандай ақырып айға шапқым келеді.

	* * *

	Алексей түнеріп барып тоқтады. Күлсалғыштағы темекі тұқылдарын үгіп, шылым орады. Бөлменің ішіне көкала түтін будақбудақ тарады.

	Орнымнан тұрып, терезенің желдеткішін аштым. Көңілсіз әңгімені баяндаған Алексейге еріп осында неге келгенімді түсінбей, бір уақыт кетсем бе екен дегенмін.

	– Сен мені тыңдап отырсың ба? – деді ол сонымды сезіп қалғандай.

	«Ал енді кетіп көр, – деген ой жүгіріп өтті. – Бұл, сірә, әңгімесін тауыспай жібермес».

	Сыртта әлдекімдер шаңшұң дауласады. Алексейдің жолдасжоралары шығар, сөздері тым дөрекі. Бұлардың осы демалыс үйінің сыртын сылауға жалданғанын білетінмін. Өздерінің айтуынша бір жерде тұрақтап жұмыс істеу дегенің, басы байлы құл болумен бірдей. Оның бетін аулақ қылсын. Жарық дүниеде бостандықтан қымбат не бар. Оған әркім әртүрлі жолмен жетеді. Ең қызығы ешқайда аялдама. Уақытша кәсіп тауып, ақшаны қалтаға басып ал да, қайқайып отыр. Қорың барда қонышыңнан бас. Сарқылса, екі қолға бір күрек қайтсе де табылады.

	Бағана түскі астан бөлмеме келе жатқанымда, қарсы кездесе кетіп, мына құралсайман тұратын, бір бұрышы екіүш адамның ас ішіп түнеп шығуына лайықталған абажадай қоймаға қоярда қоймай шақырған Алексейдің де шарқ ұрып тапқан шындығы осы.

	Әуелде биязы жігіт секілді көрініп еді, енді билептөстеп барады. «Сізге айтар құпиям бар. Бәлкім бір көмегіңіз тиер» дегенге көніп едім, енді сол құпиясы ұзынсонар әңгімеге айналып, сірә да бітетін емес.

	Жеті түнде Алексей асықпай айтқан осы әңгімеден басқа тірлік белгісі жоқ секілді еді. Шығармашылық үйі көлік жүретін көшеден қалтарыста болғандықтан қаланың толассыз ызыңы бұл жаққа жете қоймайды. Тек әредік ақынжазушы секілді сері елдің серпіліп алатын серуен шағы болмаса, бұл шаңырақ тыныш.

	Даладан ит үргендей еді, тез басылды. Аздан соң дәлізден аяқ дыбысы шықты, тықтық өкше, сылпсылп табан барынша сақ қозғалады. Кешікпей төбедегі бөлменің есігі сықырлап, сыңғырсыңғыр күлкі естілді. Түн баласында зарыққан жеріне сәтті жеткеніне қуанған аздап ессіздеу, аздап еркелеу жас күлкі.

	– Сол күні Данил әулиенің өзі де есінен айырылар ма еді, кім білсін, – деді Алексей. – Ал қарт Тайга пері соққандай теңселді, кәрі емен, сұңғақ қарағай, зәулім шырша, ақ қайың мен жуан бөксе қара ағаш ұмаржұмар араласып, ал кеп дөңгеленсін. Саған өтірік, маған шын, қымқиғаш сапырылысып жүріп, өзіміздің кәдімгі имансыз қатындарымызша әуелете шырқайды дейсің. Жер мен көк бір қитұрқы есер әнге басқан. Желөкпе сайқал әуен желіктіреді, қаныңды қыжқыж қайнатып, делебеңді қоздырады. Есі түзу естияр дүниені талақ еткізіп, құйынперен жынданғың келеді, сақсақ күлгің келеді, әлемді астанкестен талқандасам дейсің.

	Осындай қояншық күйде қанша уақыт лаң салғанымды білмеймін, әлде бір кезде омырауы ашылып қалған, ақ балтыры жарқжұрқ арбаған етжеңді әйелге көзім түсті. Тәңірау, десеңші, мұндай да ғажап сұлулық бола қояр ма екен. Мынау көктен түскен періштенің дәл өзі ғой. Жоқ... Жұмақтағы хор қызы, басқа ештеңе де емес.

	Мен қуанғаннан айғайлап жібердім. Айғайлап жіберіп, үздіге ұмтылдым. Ол шыр айнала билейді, сақсақ күледі, желді күнгі ақ қайыңдай қылықты шайқалады. Қос анары жанарыма сыймай барады, жүрегім аузыма тығылып, бәрін ұмыттым, құдіреті күшті бір соқыр сезімнің дүмпуімен оқтай атылдым. Әйел екпінімнен жерге құлап түсті.

	О, жасаған! Әпсәтте үлпілдеген мамық әлемге естүссіз араластым да кеттім. Әлдене бойымды балбырата аралап, балқытып бара жатты. Сол балқыған сәттерде бір нәзік үн:

	«Кел..., сүй, аяла!» – деп ынтығады. «Құдайау, – деймін, – дәл осындай тылсым да тәтті күй кешірген саған ғұмыр бойы құл болып өтпеймін бе. Тек мына шапағат шағыңды ұзарта гөр!»

	Енді қария Тайга желөкпе әнінен айнып, сызылта сыңсыды. Әлдилеп, бесіктегі періште нәрестедей өбектеп, көлкөсір мейіріммен қылаусыз еркелетті. Қорғасындай еріген дене әлдекім «үф» десе төгіліп жүре берер ме екен?! Әулие орман біледі ғой соны, сезеді ғой, ағаш біткен қымқиғаш араласуын қойып, жапырағы жайқалып, көк исі аңқыған саумал самалымен балбырата желпиді.

	Ол талықсығандай болып көзін жұмды. Жақ жүні үрпиіп, жүзінен қан қашқан. Көзінің алдындағы әжімі тереңдеп, қажып, құр сүлдері отыр.

	– Ой, сұмдықай! – деді бір кезде, – Ондай масқараны құдайым ешкімнің басына бермесін. Есімді жисам, құшағымда поптың әйелі жатыр. Екеуміз құдды ерлізайыптылардай әбден шатысқанбыз. Арақтың уыты ақылесін жеңген әйел қанненқаперсіз беріліп, мені бауырына құшырлана қысады. Ақ тамағын керіле созып, тағатсыз ләззат тілейді.

	Өн бойым суынып сала берді. Үрейім ұшып, безек қақтым. Тұстұстан өңкей сұсты, өткір жанарлар найзадай қадалып, өңменімнен өтіп барады. Қураған жапырақша қалтырап, әйелдің бір бүйіріне сылқ етіп аунап түстім.

	Мұндай сұмдықтан кейін өміріңмен қоштасудан басқа не қалушы еді. Мен секілді азғынды өлім ғана құтқаратын. Данил әулиеден бері қарай ұстанып келе жатқан қасиетті жол бойынша жақынына көз салудың өзі кешпес күнәді.

	Қорқыныш пен қорлық мастығымнан тез айықтырды. Әлгі сұсты жанарлардың қаһары қарымайақ қасқағым сәтте өліп кетсем екен деп армандадым.

	Қайда елжұрт?! Тұнығы лайланған сорлы поп қайда?! Екі дүниеде оңбайтын жексұрынның жүрегіне қара пышақты қарш еткізіп қадамай ма?! Итше қаңсылатып атып тастамай ма?! Кәрі Тайга жаралы жыртқыш болып, қан тілеп келіп, кектене таламас па!

	Бәлкім үрейлі жүрек алжастырған шығар, бәлкім есімнен ауысқан болармын. Жаңағы сұсты жанарлар енді қуана, қызыға қарайтын сияқтанып, бүкіл әлемім ұлардай шулады. Айнала қайтадан желөкпе әнге басып, желпініп сала бергендей. Қорқыныштан қалтырап жатып, шағын деревнямызда әлдеқандай тойдомалақ бола қалса, қатын біткен өңешін жырта шырқайтын қызойнақ әнді естимін. Қара жерді солқсолқ ентіктірген аяқ дыбысы келеді құлаққа.

	О, Тоба! Ел түк болмағандай қызына билеп жүр.

	Көзімді ашқанда көргенім осы еді. Кәріжас, кемпірсампыр, жігітжелең – бәрі есіріп алған. Әлгінде ғана жанымда үздігіп жатқан әйел ұштыкүйлі жоғалған. Жанарыммен кезіп жүріп, мидай араласқан көптің арасынан зорға таптым. Омырауы ашылған ебілсебіл күйі әр еркекке бір асылады.

	Орнымнан сүйретіліп тұрғанда, өзімді өзім жұбатқандай, сәл де болса жеңілдегендей халде едім. Маған әлгінде ешқандай сұсты жанар қадалмағанын түсіндім, бәрі қорқыныштың үрейлі елесі екені енді белгілі бола бастады. Жұрт дәл қазір ақырзаман туса де ештеңені сезбейтіндей пері соққан күйде еді. Аюдай күжірейген Захар бір шетте тал шыбықтай бұралған қызды жүндей түтіп жатыр. Екеуі де бұл дүниеден мүлде бөлектенген, жарқыраған аспан, айнала есірген жұрт, тесірейе қарап қатып қалған мен – бірі де есеп емес.

	Сорлы поп көгалға жайылған дастарханның шетінде жүрелеп отыр. Беліне түскен сақалынан жас сорғалайды, ағыл да тегіл аңырайды бейбақ, өне бойы солқсолқ етеді, иығы қушиып шөгіп кетіпті. Біреулер көк шөпке көміле құлаған, өлітірісі белгісіз. Ту сыртымнан шыққан ашы дауысқа жалт бұрылсам, екі кемпір бірбірінің шашына жармасып, итше таласып жүр. Одан әрі де биік қарағайлардың тасасынан хайуанға айналған үлкендерге үрейі ұша қараған балалар көрінеді.

	Байғұстар жылан арбаған балапандай бүрісіп қалған.

	Мен мына ібіліс жайлаған жерден тезірек кетпек болдым. Басым ауған жаққа теңселіп жүре бердім. Маспын ба, саумын ба, түгін білмеймін. Былай шыға бере жүрегім айныды, еңкейе беріп лақылдата құстым келіп, ішібауырым аузыма тығылып, екі бүктетілдім де қалдым. Аспаннан запыран жауғандай айнала көңірсіп жүре берді.

	* * *

	Ол бетаузын тыжырайтып, ықылық атты.

	– Құрысын бәрі, құрып кетсін! – деп күйзелді. – Дүниені түптүгел жын жайлап алсайшы! Пері соғып кетсейші!

	Даусы әрі зарлы, әрі жалынышты еді. Қанталаған жанары шатынап, әнеміне жарылып кеткелі тұр.

	– Содан өзіме өзім зорға келдім, – деді бір кезде. – Мәңгіріп тұрып Захарды, ол жұлмалаған қызды есіме алдым. Төбе құйқам шымырлап жүре берді. Қыз дегенім оның өз келініне ұқсайтын сияқтанды. Жожоқ, Лена ғой! Тап сол ғой. Патсайы қызыл көйлек одан басқа кімде бар? – Сүрініп жығылып кері қайттым. Аласұра билеген, бірбіріне кіжініскен, құдай аманаты шыңғыра жанталасқан жұртты киіпжарып, Захарды таптым. Ол алпамсадай болып, шалажансар талықсыған Ленаның үстінде ұйықтап кетіпті.

	Түршіге айғайлап жібердім. Деревняның бетке ұстаған жалғыз аруы, күнәдан пәк сұлу, менің күндіз есімнен, түнде түсімнен кетпейтін Ленам қарсы алдымда абыройдан жұрдай болып сұлық жатыр. Таяуда ғана еді ғой, күні кеше ғана болатын, көрген көзді шаттандырып, жайраң қағып жүргені. Жұпар иісі көкіректі шайдай ашып, сыңғыр етіп тіл қатып, емексіте беріп еппен іркіп, қас қағымда сан құбылып, сиқырлап тастайтын періште аяқ астынан арұяттан жұрдай албастыға айналғаны ма? Ашық қалған тоқ балтырына шаң қонып, қолаң шашы шөпшаламмен білтеленіп, сүйрік саусақтарының көбесі көгіс тартқан.

	Мен зілдей Захарды ашына жұлқыладым. Алпауыт мұжық ұйқылы ояу халде қолын сілкіп қалып ұшырып жіберді. Тәлтіректеп барып көлдей дастарханның үстіне құладым.

	Қарманып тұра бергенде, көзіме әлдекім ет тураған жеріне тастай салған кездік түсті. Қарғып барып қағып алдым. Жүрегім аузыма тығылды. Қайтып жібіместей қатайып сала бердім, жанарыма қан құйылды. Астындағы Ленаны қайта әурелеуге кіріскен Захардың үстіне қона кеттім. Өткір кездік қадалған жерін қаршқарш айырды.

	* * *

	Менің өн бойым мұздап кетті. Арақтан әбден қажыған жігіттің ұзынсонар әңгімесінен дәл мынадай сұмдықты күтпегендіктен бе, оның ессіз жанарына қараудан сескендім. Қара жұмыстан, күтімнің жоқтығынан тілімтілім болып кеткен саусақтары тарбиып үрей шақырады. Көз алдыма жыннан бетер құтырынған есірік жұрт келеді. Солардың төбесінде екі жүзді өткір кездік жалаң қағып, құрбандық іздеп жүргендей.

	Ебін тауып кетудің амалын іздестірдім. Орнымнан тұрмақ едім, Алексей барқ етті.

	– Отыр! – деді бұйырып. – Сабыр ет те, аяғына дейін тыңда!

	Одан кейін не істесең де еркің!

	Шылым тұтатпақ болып еді, қолы дірілдеп берекесі кетті.

	Шырпы жағып көмектесуіме тура келді.

	– Данил әулие жар болсын! – деді ол риза болып. – Көріп тұрсың ғой, мен әдепсәдептен мүлде жұрдай емеспін. Жақсылыққа жақсылықпен жауап қайтаратындай санам бар. Есіңде болсын, кісі өлтіргеннің бәрі туа қарақшы емес. Ол да бір түсініксіз тағдырдың зорлықзомбылығы. Мен Захарды о дүниеге жібергенім үшін түк те өкінбеймін. Есуас мұжық қызымен жасты Ленаны қорлағаны үшін өлуге тиіс болатын. Тірі жүруге хұқы жоқ. Ал мен поптың әйелімен шатассам ол сайқал қылт еткенді құр жібермейтін әзәзілдің дәл өзі еді. Күнә арқалағаным рас, бірақ одан кімнің келешегі құрыпсуалыпты, кімнің бағы тайыпты?!

	Осы ой Алексейді әр кез уайымқайғыдан аршып жүретін сияқты. Соны айтқанда өңіндегі ызғар аз да болса шайылғандай көрінді, үлкен әңгіменің арнасын қайта тапты.

	– Мен сол күннен бастап деревнядан бездім. Апта бойы орманды паналап жүріп, ойда жоқта Ленаға кезіктім. Ол танымастай өзгеріпті. Патсайы қызыл көйлегі өрімөрім. Мөлдіреп тұратын жанары енді ашына қарап, жерге сіңіріп жіберердей ықтырады. Қолында шыбықтан тоқылған кәрзеңке, іші толған қоқырсоқыр. Бірер саңырауқұлақ, бұлтиған жаңғақ, сиырдың тезегі және мен білмейтін әлдеқандай жеміс түбірі көрінеді. Сірә, Тайгадан жеуге жарайтын бір нәрселер теріп жүрсе керек.

	Екеуміз бірбірімізден көз алмай қол жетер жерге дейін жақындадық.

	– Сен кімсің? – деді ол.

	– Лена, бұл мен ғой, Алексеймін, – деп жылышырай тіл қаттым.

	– Қайдағы Алексей? – деді қыз. – Бәлкім Захар шығарсың?

	– Захарың не! Кәдімгі өзің білетін Алексей емеспін бе? – деп жақындай түстім.

	– Жақындама, – деді ол. – Білемін сені, ібілістің дәп өзі боларсың. Олар қазір қаптап кетті ғой. Ормандағы ағаштан да көп. Қайда барсаң да алдыңнан шығады.

	Лена сақтана кері шегінді. Оның тал бойында бұрынғы көз жауын алатын сұлулықтан түк қалмағанды. Уыз қыз мен көрмеген бес алты күннің ішінде көктей солған.

	– Мойындашы, – деді ол үштөрт қадам барып тұрған соң. – Перісің ғой. Оның несін жасырасың. Қорықпа менен, сендерге бәрібір адам атаулының құдіреті жетпейді.

	Содан кейін ойланғандай болып тұрды да, сықылықтап күліп жіберді.

	– Қызықай десейші, біз олармен, әлгі перілермен жапжақсы араласып кеттік. Өздері сонша мейірбан болар ма?! Әкелмейтіндері жоқ. Әдемі алқа керек пе, жүзік керек пе, сырға қажет пе, тек сұрай біл. Сиқырланады да, сол мезетте қолыңа ұстата қояды. Сен білмейсің ғой, солар келгелі деревнямызда күнде ойын, күнде той. Ой, несін айтасың, кенелдік те қалдық.

	Ленаның келімсектерді меңзеп тұрғанын білдім. Олар деревняны анадағы жынойнақтан кейін де тыныш қоймаған екен ғой.

	– Біздің перілеріміз сондай сүйкімді, – деді Лена. – Әрі мырза, әрі сұлу. Киген киімдері қандай тамаша. Қайсыбірінің тісіне дейін алтын. Сен қалай ойлайсың, мен олардың біреуіне тұрмысқа шықсам, поп некемізді қия ма екен?

	Менің кеудеме өксік толып кетті, көкірегім удай ашыды. Лена байғұс анадағы сұмдықтан соң ақылесінен жаңылған екен ғой.

	– Поп некелеріңді қимайды, – дедім жыларман болып тұрып. – Адам баласы жыншайтанмен тағдыр қоспайды.

	– Қандай өкінішті, – деп күрсінді Лена. – Олар сондай жақсы ғой. Аңқау да ожар мұжықтарға қарағанда қыздың баласындай дерсің. Өкініштіақ.

	Соны айтты да бұрылып жүре берді. Менің әлгі сөзіме қынжылғаны соншалық, қамыға жылап бара жатты.

	Қара орман бейшара болған Ленаның соңынан қабырғасы қайыса қарап тұрғандай. Ағаш атаулы сыңсып қоя берді. Тайга жарықтық ғазиз анаңдай сезімтал емес пе?! Саумалдап ескен баяу желдің өзіне көкірегі айырыла үн қосып, алыс түкпірі ыңырана сестендіріп, түршіктіріп бара жатты.

	Ал Лена ұзап кеткен, енді сәл кешіксем, қалыңға кіріп жоқ болмақ. Соңынан тұра жүгірдім, «Тоқташы, аялдай тұршы!» – деп жанұшырып келемін.

	Ол қайырылмады, бүкіл орманда жаңғырған даусымды естімегендей мойын да бұрған жоқ. Жолымдағы бұташыбықтарды быртбырт сындырып, қолаяғымды тікенге жырттырып, барымды сала асыққан сайын екі ара алшақтай түседі. Ақылесі ауысқан қыз желдей еседі. Бір сәт қолындағы кәрзеңкесін лақтырып тастап, қалың шөптің үстінде тасқынды судың бетімен аққан жепжеңіл қаңқадай қалқып жөнелді.

	Бұл менің Ленаны соңғы рет көруім еді. Содан бері қанша іздесем де кездестіре алмадым. Бейшара болған аруды кәрі Тайга бауырына басып, қиянат пен қулықсұмдықтан ада, жәннатқа бергісіз тылсым қойнауына жетектеп әкеткен болар. Балқарағайдың дәнімен қуат беріп, тас бұлақтың суымен шөлін қандырған шығар. Таңғы шыққа шомылдырып, күнә атаулыдан тазартты ма екен, жарықтық.

	Осыдан соң деревняның маңын торуылдап, алысқа ұзамай бір ай уақыт сандалдым. Қорегім – Тайганың ұсынғаны, төсегім – жер. Биік ағаштың қалың бұтағына шығып, көз шырымын алған кездерім де аз болған жоқ. Маңайдан жолбарыс, не аю көрініп қалғанда, солай істейтінмін.

	Осы бір айдың ішінде деревня да азыптозып бітті. Аң аулаудан бас тартқан мұжықтарды келімсектер арақпен улап, есін кетірді. Олардың бір шөлмек жынды су үшін бүкіл Тайганы сатып жіберуге дайын екенін көзім көріп жүрді. Еркек атаулы орман кезіп, алысжақындағы аңды қынадай қырып жатты. Ағаш іші тағы да қан сасыды.

	Мен де аңға айналып бара жатқан едім. Құдай біледі, жалған айтсам, осы отырған жерімде тіл тартпай кетейін, кейде аюға ұқсап қорқырап, қасқыр секілді ұлығым келетін. Құспен құсша тілдесіп, бұғы болып мөңірейтінмін. Тайгаға аңшылап шыққан мұжықтардың даусын жатсынып, үрке жөнелетін дерт таптым. Одан маған бұтаға оратылып, сес көрсете жиырылған жыланның ысылы жайлы еді. Тайга ана бауырына тартып, шымшымдап сіңіріп, баурап бара жатты.

	Соны түршіге ұқтым. Адам болып жаратылып, аң болып азыптозу Захарды өлтіргенім үшін ойланбастан о дүниеге аттандыра салатын мұжықтардың қаһарынан да үрейлі еді.

	«Жоқ, олай бола қоймас. Бір амалы табылар» дейтінмін өзімді өзім жұбатып. Деревняға оралу маңдайыма жазылмаса, ана келімсектердің елжұрты бар ғой. Қылығы хайуандікі демесең, олар да ет пен сүйектен жаратылған адам емес пе?!

	Осы ой біртебірте меңдеп бара жатты. Әбден азып тозған күндердің бірінде белді бекем будым. Алыс жолға түртіншектеп қам жасауға кірістім.

	Жемісжидек кептіріп, қойнықонышымды толтырып алдым. Судан балық аулап, күн көзіне қақтадым. Бар қаруым Захарды о дүниелік еткен, құрып кеткір кездік еді, одан қанша жерісем де, лақтырып кетудің амалы табылмады. Соны ұзынша таяққа бекітіп, көпкөрім найза жасадым. Қалың орман ішінде жалғыз қажып келе жатқанда сілеусіннің күшігіне дейін жау.

	Мұның бәрі жеңілжелпі шаруа ғой, ең ауыры – ес кіріп, етек жапқалы көз алдымнан айырмаған туған жермен қоштасу болды. Жүріп бара жатып, артыма қайырылған сәтте көкірегім қарс айырылды... Тұла бойым бордай үгіліп, тамағыма тас тығылды. Әлім құрып, жерге сылқ етіп отыра кеткен қалпымда көз жасымды тыя алмай аңырадым келіп. Орман ішінде өткен азынаулақ ғұмырым жанарымның алдында діріл қақты. Қаптаған елес... Міне мынау сорлы болған Лена ғой. Байғұс қыздың шашы додадода, патсайы қызыл көйлегі өрімөрім, артына қайырылып қарамастан қалың шөптің үстінде қалқып барады. Анау қыпқызыл қанға боялған алпауыт Захар, жантәсілім ете алмай ыңырсып, қара жерге жаралы аюдай аунайды. Дәл жанымда поптың сайқал қатыны қылымсиды, ашылып қалған омырауынан аппақ төсі бұлтиып, әзәзілдей арбайды. Поп бейшара соңғы көрген кезімдегідей беліне түскен сақалынан жас тамып, бозбораны шығып еңкілдеп жылап отыр. Ерте қайтыс болған шешемнің соңында қалған әкемнің де жетісіп тұрғаны шамалы еді. Қанішер баласының азапқайғысынан шөгіп кеткен шығар, құр сүлдері әлдене дегісі келеді...

	Жүрегім сыздап қоя берді. Бір үйде екеу едік, ол енді жалғыз. Сорлы шал күнін көре алмай өлер ме екен?!

	Орнымнан төрттағандап зорға тұрдым. Сүйретіліп жүріп келемін. Осы бетімде деревняны айналып өтіп, келімсектер келіпкетіп жүретін соқпақты табуым керек.

	Біраз жүрген соң ауылдың шеті де көрінді. Сол тұстан толассыз ызың естіледі. Жақындай келе көп адамның жамырай салған әнін айырдым. Сазды әуен шалқыпшалқып алып, бейберекет қиқуға ұласады. Іле қайта құйқылжиды. Сәби күнімнен таныс ән ботадай боздайды:



	– О, Тайга, Тайга! Қасиетті орман ана!

	Данилдың ұрпағына болған пана.

	Біз үшін тәңір басын қатырмайды,

	Дүние түгел суып жатырқайды.

	Тіл қатпай түнереді кәрі емен,

	Құдайым сорлы қылды бізді неден?

	Сұрап ем жабыққан соң мұның жайын,

	Күрсініп тұра берді бала қайың.

	Келіп ем жылап аққан бұлағына,

	Бал бұлақ сыбырлады құлағыма:

	«Ұқпайсың айтсамдағы әлденеше,

	Пендеге сайқал өмір өгей шеше».



	Деревня тойлап жатыр еді. Баяғы өзім естүстен айырылатын жынойнақ. Тап сол сұмдық көрініс, адам кейпінен айырылған кәріжас, аппақ денелері жарқжұрқ еткен әйел. Бірі жартылай жалаңаш, бірі лыпасыз. Араларында балалар да азанқазан. Олар да сірә уланып біткенау.

	Ел билейді де жынды суға бас қояды, тұра келе қайта тайраңдайды. Әбден құтырынған бір сәтте июқию араласты. Тападай тал түсте еркекәйел бірбірін ұстаған жерде гүрсгүрс құлап жатты.

	Мен қорқыпүркуді ұмытып бара жаттым. Мына пері жайлаған мәңгүрт тірлік қанымды қарайтты. Бұлардың қайтып ел болмайтындығына көзім жеткен сайын жаннан бездім. Көкірегім күңгіркүңгір жаңғырады, ойға оралғанның бәрін әлдекім құлағымның түбінде самбырсамбыр сайратады.

	– Құрт! Өрте! Қыр жой! – дейді.

	– Жайпа! Қаусат! Талқанда! – деп ышқынады. Тасалап тұрған жерімнен жұлқына шыға келдім. Естұстан айырылған жұрт мені байқаған жоқ, улапшулап азанқазан. Маған көз тоқтатып қарағаны ұсқыны қашқан поп қана еді. Сорлы неме шырамытты ма екен, шошына шыңғырып жіберді де көзі алақтап барып жерге құлап түсті.

	– Құрт! Өрте! Қыр жой! – деп қырылдады бір өшпенді үн. Есімді ішпейжемей жоғалттым. Енді өзім де құтырына айғай салдым.

	– Тасталқан етемін! Үнін өшіремін. Қыпқызыл жалынға ораймын!

	Бұларды мына көрсоқыр тірліктен құтқарудың жалғыз жолы сол еді.

	Күнәға белшесінен батқан, ант атқан байғұстардың түбі бір барар жері тозақ болса, кетсін біржола.

	– Қазір! – деп тістендім. – Сәл шыдай тұрыңдар! Бұл дүниенің азабынан құтқарайын, қасиетті Тайга да дамыл тапсын бір уақыт!

	Қаңсыған үйлердің бірінен соң біріне от қойдым. Әпсәтте айнала жалынға оранды. Өртке тірілей үйтілген шошқаторай төбеқұйқаны шымырлата шыңғырды. Үйелмендей қабан бір құшақ отты ала қашқандай, лаулап жанған күйі есірген елдің ортасына қойып кетті. Әңгүдік жұрт жерден жеті қоян тапқандай қиқулады. Қоң майы шыжғырылып, шыбын жаннан безген қабанды мәзмәйрам қуып жүр. Жеті түнде от айнала жүгірген сары сайтан дерсің.

	От лезде қабанның бүкіл денесін шарпыды. Мақұлық ышқына шыңғырып, сатырсұтыр жанып жатқан үйлерге қарай заулады. Оқтай атылған бетте қалың өртке сүңгіп кетті.

	«О, Жасаған!» – Менің ышқына айғай салуға ғана шамам жетті. Көз алдымдағы сұмдықтан тұла бойым қалтырады. Есірік жұрт қабанның соңынан қалың өртке тоғытылып жатыр. Еркекәйел, балашаға бәрін тозақ оты қылққылқ жұтқандай. Олар қиқулап, қиянкескі ұрандап барады да жанартаудай жаланған жалынға сіңіп жоғалады.

	Айнала әлемтапырақ. Құшаққұшақ от сартсұрт етіп жанжаққа атылады. Жер де, көк те атойлап лаулап, аттандап аласұрады.

	– Тыптипыл қыламын! Дозақ отына қақтаймын! – дейді.

	«Өртеймін! Ойрандаймын» деп өршеленеді. Сезікті, сесті үн өңменімнен өтіп барады.

	Бәлкім ол күңіренген өз үнім шығар. Сірә сұмпайы өмірдің тұрпайы кегі солай долданған болар.

	* * *

	Алексей орындықты сықырлата шалқайды. Қарққарқ күліп отыр. Стакандағы арақты аузына апара беріп, иығынан асыра төге салды.

	Мынау жынданайын деген шығар. Осы ойдың мені сескендіргені соншалық, дауыстап айта жазадым. Ол болса, қас қағымда мың құбылды. Қарқылдауын сап тиып, еңкілдеп жылап жіберді.

	– Өртеймін! Ойрандаймын!

	Бұл жолы мына жерден кетуге шындап оңтайланып тұра бергенімде Алексей саңқ етті.

	– Отыр!

	«Мынаның шынымен есі ауысайын деген екен, – деп түршіктім. – Дені сау емес».

	Ол тез өзгеріп, енді жалынғандай болып тұр.

	– Сен асықпа. Аялдай тұрсаңшы. Мен бұл әңгімені алғаш және соңғы рет айтып отырмын ғой.

	Осыдан соң екеуміз де үнсіз қалдық. Ол ескі орындықты сықырлата отырып жатып қабағын шытты. Сірә, «дүниеде менен сорлы жан бар ма екен» деген шығар. Әлде өртенген қабанның соңынан отқа оранған елді ойлап күңіренді ме? Бұл оқиға сол сұмдықты көзімен көрген, өзі себепкер болған Алексей түгілі оның әңгімесінен білген мені де қатты түршіктірген еді ғой.

	– Деревняда өртенбей сау қалған шіркеу ғана еді, – деді Алексей әлден соң. – Оған от қойған жоқпын. Данил әулиенің аруағынан қорықтым. Бұл ғибадатхана сол Тәңір жарылқағыр қасиетті бабамыздың қолымен тұрғызылған ғой. Ал деревнядан саутамтық қалған жоқ. Мың сан жынның ұясына айналған өрт егесе, екілене лаулайды. Сол алапат оттың көмейінен сарнаған, азынаған үн үркітеді. Әлдекім, бәлкім өртеніп кеткен сорлы мұндарлар ыңырана, ызбарлана айбат шегетіндей. Сыңсыған, ұлыған дауыс талып жетеді. Кей кез айқындалып, күшейе түседі. Міне, дәл құлағымның түбінен шығып тұр.

	Сол сәт әлдене алқымыма сарт ете қалды. Бүркіттің тұяғындай қатты құрсау тұншықтырып барады. Қылғына шоршып түстім. Тамағыма тастай қадалған пәле айырылатын емес. Құдайдай шындығым, сол тұс маған бәрібір еді. «Өлтіредіау, өлемінау» деп ойлағаным жоқ. Әлгі пәле тынысымды тарылтып, жаным көзіме көрінгенде, өлімді өзімнің тілейтінімді аңғардым. Тек мына албастының қолынан емес. Шатыршұтыр шытынаған, аласұрған, Тайганы қалың түтінге көмген өрттің ішінде жанып кетсем, арман не?!

	Кеңірдегіме жабысқан пәле ырсырс етеді. Алқынып, аһылапуһілейді. Қырылдауын қойып, әлдене деп кіжінеді.

	Ал мен өртке оранғым келіп жанталастым. Аяқ астынан тап берген пәленің не екенін білмесем де, дүниеге оның қолынан аттанбауға барымды салдым. Жұлқынып жүріп тамағымды босаттым. Жалт беріп бір бүйірге сытылып шықтым.

	Сенейін бе, сенбейін бе?! Сақалшашы додаланып, жыртқыштанып кеткен поп тісі ақсиып төніп келеді. Шатынаған, шоқтай қарыған жанарда ажал азынайды.

	Төрінен көрі жақын, қаусаған шалға мұндай қуат қайдан келген. Жаныма бірақ қарғып жетті. Әнеміне жағама жармаса жаздаған. Аузынан көбігі шашырап, шаңқшаңқ етті.

	– Өлтір! Өрте!

	Әлде қыжқыж қайнаған ызадан, әлде өзекті өртеген күйініштен, бәлкім ақкөз ессіздіктен қан тілеп әлек. Бұрқсарқ долданып, қыжқыж қайнайды.

	Поптың мына ызбарынан өлім дегеннің не екенін жан-тәніммен сездім. Сүйексүйегіме дейін қан қақсап қоя берді. Мұздай суық толқын өн бойымды кезіп кетті. Алдыартыма қарамай тұра қаштым.

	– Өлтір! Өрте! – деп шарылдады поп.

	– Қыр! Жой! – деп шулады барлық маң.

	* * *

	Сол түні мені жалғыз жолбарыс торуылдаумен болды.

	Алыстан арбап, аңдыды да жүрді.

	«Сірә менің де кезегім жеткен шығар, – деп ойладым. – Текті жыртқыш Гавриланы да күлпарша еткен еді ғой. Данил бабамыздың антын бұзғанымыз үшін, Тайга анамыздың аңқұсын қынадай қырғанымыз үшін».

	– Енді маған бәрібір, – дедім сонадай жерде шөкесінен түсіп жатқан жыртқышқа. – Түтіп жесең де мейлі.

	Ол міз бақпай жата берді. Ал Тайганың іші қапырық еді. Деревня жақтан түтіннің иісі келеді. Қоң майы тірідей шыжғырылған қабанның елесі де жеткен. Ол отқа оранып, тура маған қарай салып ұрып келе жатқандай. Соңында жалын жамылған ел естүссіз қиқу салады.

	Мен сол сұмдық оқиғаның шыныменақ болғанына күмәндана бастадым. Сенгім келмеді. Ол сенетін де нәрсе емес еді. Тайганың тымтырыс қойнауында ғасырлар бойы мүлгіген момын тірліктің күлі көкке ұшып, күні кеше ғана бірге жүрген елдің үштікүйлі жоғалуы ақылға мүлде сыймайтын.

	Расау, «О, Тайга, Тайга! Қасиетті орман ана!» – деп жуан қоңыр даусымен тебіренте шырқай жөнелетін сауықшыл Андрейді енді жоқ деп көрші. Немесе ана әзілкеш Дмитрийсіз бұл өмір, өмір болып жарытушы ма еді. Онымен бірге ойынкүлкі де біржола жоғалады ғой. Тіпті өтірікті судай сапыратын ана Степанды қалай о дүниеге қиярсың. Ол аңға барып келсе, адам нанғысыз тағы бір аңыз туды дей беріңіз.

	Ал ағаштан түйін түйетін Николасыз қарағайдан қиып үй салу мүмкін емес қой. Көріпкел кемпір Катрина ше... Мен оған Лена кімді ұнатады деп бал аштырайын деп жүргенмін. Бүкіл деревня қатты қадірлейтін Игнатты айтсаңшы. Ауырыпсырқап қалсаң, одан өткен емші қайда?!

	Мен марқұмдарды осылай тізе берер ме едім, деревня жақтан әлдене өңешін жырта азынады. Адам ба, аң ба, айырып болғысыз. Әдетте Тайга жеті түнде бұтаның сытырына да елеңдейтін. Енді сүйекті сырқыратқан үрейлі үнге де тас керең. Дүниенің талағы тарс айырылса тіс жарар түрі жоқ. Ақыры деревняның күлге айналуымен аяқталған, бірінен бірі өткен сұмдықтардан соң неге болса да еті өліп кеткен шығар.

	Әлгі сарын қайтадан естілді. Бұл жолы ұзақ азынамай, бір үзіліп, бір күшейіп, өзіменөзі арпалысты. Түнгі орманды адам атаулыдан түңілген ызалы аруақтар күңірене кезіп жүргендей. Содан соң барлық маң жымжырттына қалды. Айнала делсал салбырайды. Тайганың ішін көзге түртсе көргісіз қараңғылық басты. Қалың орманда түн баласында онсыз да көрінбейтін айды бұлт торлаған шығар.

	Сүреңсіз ойлар мен елестерден әбден қажыған едім. Ал олар қанша безінсем де шырмап ала береді. Көп күдік пен сезіктің бірінен бірі үрейлі. Сөйтіп құр сүлдер отырғанда, құтырынған поптың сұлбасы қараң ете қалғандай болды. Ол мені аласұрып іздеп жүрмесін.

	Жанжағыма алақжұлақ қарадым. Тайга әбден тұмшаланып алған, қол созым жерді айыру мұң. Тұңғиық орманның қиянынан азалы сарын естілді.

	«Сол ғой! Соның өзі» – дедім. Іштей айтқаным, әлде дауыстап отырғанымды аңғарғаным жоқ. Өлердей ашынған байғұс поп жападан жалғыз сорлағанда, аңырамай қайтпек?!

	Тастай қараңғылық, меңіреу орман зіл батпан салмақпен басыпжаншады. Менің бұдан әрі қорқыпүркуге де, сағымдай сапырылысқан ойлардың жетегіне еруге де шамам жоқты. Өлітірі екенімді де айыра алмай қалың тұманға жұтылып бара жаттым.

	* * *

	Алексейдің жанары тұманданып кетті. Бөтелкені алып айналдыра қарады да, еденге тастай салды. Арақ таусылған еді.

	– Мен үнемі жоқ іздеген жандай елегіземін де жүремін, – деді шағынып. – Ал мені іздейтін тірі жан жоқ. Ғұмыр бойы осылай.

	«Жалғыз сені емес, жалпы адамды адам іздеуді қойғалы қашан?!» дедім іштей. Неге бұлай ойлағанымды өзім де білмеймін. Әйтеуір шаршағаным анық. Сағатыма қарап едім, түнгі екі болыпты, нағыз талмау шақ, ел қалың ұйқыда. Ал менің тақыр орындықтың үстінде қалшиып отырғаным мынау.

	– Иә, мені ешкім де іздемейді, – деді Алексей ұнжырғасы түсіп. – Бірақ мен ол үшін аса қамықпаймын да. Өйткені бірінбірі жақсылықпен іздеп жүрген адамды көргенім жоқ. Сағынуы, мақтауы, мүсіркеуі – бәрі жалған. Егер сені біреу іздей қалса, менен не алғысы келіп жүр деп сақтана баста.

	Алексейдің айтып отырғаны көңілге қонса да, не «иә» не «жоқ» демей үнсіз қала бердім. Маған оның ұзынсонар әңгімесін тезірек аяқтағаны керек еді. Содан соң «осының бағанадан бергі өмір тарихы жазатын адам болса, жапжақсы кітапқа айналар едіау» деген ой келді. Бәлкім өзім де жазып көрермін. Күндіз шам алып іздесең табылмайтын шытырман.

	Осы ой сергітіп жіберді. «Міндетті түрде жазу керек» деп түйдім. Асылында біздің бәрі алдын ала кесіппішіліп қойған жоспарлы өмірімізден оқырманыңды таң қалдыратын оқиға табу қиын еді. Жазусызу дегеніңіз қоғамның үкімі баяғыда шығарылып қойылған, кемшіліктері мен бағасы күні бұрын берілген уағыздарына негізделетін де, қаламың жорғалап жүре беретін. Сынайтының да, ардақтайтының да әлдеқашан айтылып қойылған. Құдайдың рахаты. Бәлкім, сондықтан шығар, бұл заман күнде бір ақынжазушыға толғататын заман.

	Мына, өзім дем алып жатқан шығармашылық үйі толған қаламгер. Бәрі жапатармағай жазып жатыр. Айтуларына қарағанда, осы жолы қатырмақ. Бұрын болмаған дүние тумақ, таң қалдырмақ. Жер аударып жіберсе де шындықты айтпақ.

	– Иә, – деді Алексей, – сені біреуміреу іздей қалса, не алғысы келеді екен деп күдіктене баста. Тап солай, Мәселен маған ана сүмелектердің көк тиын құны жоқ. Осы жерде тапқан жолдассымақтарымды айтам. Бірақ, амал қайсы, іздейсің. Таң атпай тілің аузыңа сыймай зар қағасың, басы құрғыр сынып бара жатады. Сонда әлгі антұрғандар еске түседі: «Сергей, – дейсің, – қалтаңды қақшы, өлдік қой».

	– «Мынау әлгі жапжақсы ойын сорлаттыау, – дедім. – Өзі фәлсафасын доғарып, бастапқы әңгімесіне көшсе екен».

	– Иә, – деді Алексей, – жақсылықпен іздемейміз ғой бірбірімізді. Сондықтан Тәңірдің бізбен ісі жоқ. Ал сендер, өздеріңді бәрінен жоғары қоятын тәңірсымақтар, жайына жүрген сол құдайды жоққа шығарып әуресіңдер. Білсеңдер ғой, дүниеәлемнен түптүгел жиренген, былықшылықтарың әбден ашындырған Тәңір сендерді жоққа шығарғанда, кеш болады ғой. Мен Тәңірдің қаһары қандай екенін бүкіл тауқыметіммен көргенмін. Тайганың қиян түкпіріндегі біздер құрып кеттік емес пе?!

	Алексейдің даусы жарықшақтанып бара жатты.

	– Сендерді, бірбіріңді күнде алдағандарыңа мәз құдайсыздарды, сол қарғыс атқан деревняның тағдыры күтіп тұр! – деді шиыршық атып. Аяғының астында жатқан бос бөтелкені теуіп жіберді. Шиша қабырғадағы жылу батареясына соғылып күлпәрша болды. – Дүниенің тап осылай талқаны шығады! – деп тістенді Алексей. – Көрерсіңдер әлі!

	Содан кейін маған жалт бұрылған.

	– Мен тура солай болғанын қалар едім, – деп сұстанған.

	Өткен өміріне күйінген, алдағы тірлігінен күдер үзген шарасыз адамның сыңайы еді. Сол шарасыздық сабасына да тез түсіргендей.

	– Сен кешір, – деді бір сәт қиылып. – Кешір. Мен кейде осылай аяқ астынан тасталқан боламын.

	– Ештеңе етпейді, – дедім мен. – Ондай жағдайлар бәрімізде кездесіп тұрады.

	Алексей жымиған болды.





– Саған рахмет. Бүгін өзімнің адам екенімді сезінгендеймін. Мені дәл бұлай ешкім ынта қойып тындаған емес. Ал ағымнан жарылғым келгелі қашан?!

	Жанарына жылы шуақ үйірілді, сөйте тұра мұңлы еді.

	– Сен білмейсің ғой, ішқұса болудың қандай екенін. Алаңсыз адамдардың уайымқайғыда шаруасы қанша. Арманүміттері де ұсақтүйек бірдеңе шығар. Содан кейін ғой, көлгірсуге келгенде алдарына жан салмайтындығы.

	– Солай шығар, – дедім мен сүлесоқ.

	Маған оның сағыздай созылған көңілсіз ойбайламдары емес, Тайгадағы өмірі жайлы әңгімесі керек еді.

	– Сол түні, деревня түгел өртеніп кеткен түні деймін де...

	Одан әрі не болып еді? – деп жетеледім.

	– Аа, иә, – деді ол.

	Содан соң көкірегі сырқырап демігіп қалды. Булыға ұзақ жөтелді.

	– Талықсып қалғып кетіппін, – деді қыстығып. – Көзіме түскен күн нұрынан ояндым. Басым меңзең. Әуелде қайда жатқанымды білмей мәңгірдім. Әйтеуір бір қатерден қатты сескенетінімді сеземін. Тас төбемнен сауысқан шықылықтап еді, біреу қарақұсыма тықылдатып шеге қаға бастағандай болды. Орнымнан сүйретіліп зорға тұрдым.

	Орманның іші айқұшұйқыш, себездеп түскен сәуле тілгілеп тастаған. Ал зәулім қарағайлардың түбі көлеңке қонып, сезікті қарауытады. Қадам бассаң, тұңғиыққа қорқырап тарта жөнелетіндей. Тайганың қабағы қату еді.

	Түз тағысындай тіршілікпен таласып өскен адаммын ғой, бірден аңғардым, сырын бермей сұстанған орман жақсылыққа бастап тұрған жоқ еді. Тағы қандай сұмдықты сезді екен?! Қаусап, құрып бітпеген не қалып еді?

	Қарсы алдымдағы шоқ тал теңселіп кеткендей болды. Тұла бойым суынып сала берді. Түнде мені жолбарыс аңдып еді ғой. Жанарым жеткен жердің бәрін тінттім. Жыртқыш көрінбейді. Он шақты қадамдай жердегі қарағайдың түбінде ақ тиын секектеп жүр. Одан әріректе жалғыз борсық жоны бұлтылдап жортып барады. Биік бұтаққа қонақтаған жапалақ қалың ұйқыға кеткен.

	«Жолбарыстың жоқ болғаны ғой, – дедім. – Ол түндегі жерінде әлі жатса, ана ақ тиын мен борсық бұл маңнан баяғыда қарасын батырар еді. Азулы жыртқыш мені неге төңіректеді екен? Соңғы күндері Тайгага бүйідей тиген адам атаулыдан біржола құтылмақ болды ма? Ұлы орманды пәлежаладан солай аластағысы келген шығар. Онда өзі қайда? Неге күлпарша етпейді мені? Неден шіміркенеді?»

	Маңайымды тағы да жіті шолып шықтым, жолбарыстан еш белгі жоқ. Ал ойым сансаққа жүгіреді: текті жыртқыш күнәға белшесінен батқан, жауыздықтан әбден тағыланған, айуандығына албасты да ілесе алмайтын біз секілді қорқаудың қанына былғанудан жиіркенген болар.

	Е, сен қайдан білмексің, оның Тайганың иесі атануы тегін бе?! Жаратылысы киелі ғой. Әуелден асыл туған соң, тегіне лайықсыз әрекетке бармайды. Сүйегіне таңба салдырмайды.

	Ұлы орманның ұлағатына сүттей ұйыйды.

	Бір қауіптен арылғандай болған соң, күлге айналған деревня туралы сүреңсіз ой қамап алды. Тәңірай, ол шыныменақ тыптипыл өртеніп кетті ғой. Өртеген, отқа ораған жын көктен түскен жоқ, ол менмін ғой, сол құдай қарғаған иттің тап өзімін. Кешегі бұрқсарқ қайнаған ашудан түк қалмағандай. Өне бойым сүйексүйегім, тіпті рухым – түгел шіріп кеткен секілді, өзімнен өзім жиіркеніп, жүрегім айныды. Ал кеп лоқсиын, қылғынып, демім таусылып азапқа түстім.

	Өзіме өзім келдімау деген бір тұста тәукелге бел будым.

	Барайын, көзіммен тағы көрейін. Кім біледі, біреуміреу тірі қалған шығар. Қорқып, үркетінім жалғыз поп болса, қаусаған байғұстың ендігі қай қауқары қалды дейсің?!

	Деревня бұл жерден қашық еместі, біраз жүрген соң күлқоқыстың исі біліне бастады. Өрттің орны әлі де бықсып жатқандай, ауа қышқыл тартқан. Тізеден келетін қалың шөпке күйе қоныпты, Жандыжансыздың бәрі бұл маңнан безіп кеткендей ызыңдап шыбын да ұшпайды.

	Ілгері жүрген сайын жүрегім өрекпи түсті. Дәл жанымнан, ана жуан қарағайлардың тасасынан, бұтабұтаның арасынан күйік шалған, ұсқыны кетіп, от оранған адамдар андыздап шыға келетіндей дегбірім қашты. Олар алаулап ұмтылып, қыпқызыл жалынға шыжғыра жөнелетіндей.

	Зәулім ағаштардың саңылауынан түскен сансыз сәуле қызылжасыл. Болымсыз жел ессе, заңғар қарағайшыршалармен бірге теңселіп, сөніпжанады. Зеңгір көктен шоқ – бұршақ нөсерлейді. Тайга лап етіп өртенгелі тұр.

	Әлден соң шіркеудің сұлбасы қараңқұраң етті. Көз алдыма аласұрған, өлім тілеген поп келе қалды. Одан әлі қатты сескенетінімді сездім. Сүттей ұйыған тірлігі тасталқан болып, елжұртынан аһ ұрып айырылған, өмір атаулының бәріне жыртқышша кектенген қария ештеңеден тайынбас.

	Шіркеуді алыстан орағытып, кеше өзім от қойған үйлерге таяу келдім. Олар жымжылас, жалжал үйіндіге айалған күлден басқа көз тоқтатар белгі жоқ. Әр тұста түтін жіңішке бұйдаланады. Әне, анау Захардың үйінің орны, былтыр кеңейтіп, қайта салған болатын. Мынау ажалы жолбарыстан келген Гавриланың шаңырағы. Байғұс үйін әшекейлеуден жалықпайтын, ағаштан неше түрлі оюөрнек жасап, әлеміштеп жапсыра беретін. Кейінгі кездері жуан томарлардан аңдардың мүсінін шабатын әдет тауып еді. Есігінің екі босағасында жолбарыс пен аю айбат шегіп тұратын. Соның бірі ажалына айналатынын қайдан білген.

	Мына бір үйінді қолынан келмейтіні жоқ Никола шебердікі. Осы жазда үйінің шатырын алып тастап, күн ашықта отырып тамақ ішетін, түнде ұйықтап шығатын әпәдемі баспана салып алған еді. Дөңгеленіп жоғарылайтын баспалдақпен көтеріліп, жанжағына қарасаң, деревня алақандағыдай көрінеді.

	Николаның кейінгі арманы ескі шіркеуді асқақтатып қайта салып шығу еді. Соған попты көндіре алмай жүретін.

	– Жоқ, атама! – дейтін поп. – Атабабаларымыздан қалған көнекөз ескерткіш бұл. Сынық ағашын да өзгертуге болмайды. Ал, сен, қолың қышып бара жатса, жел диірмен тұрғыз.

	– Сөзіңе болайын, – дейді оған Никола. – Ит тұмсығы өтпейтін ну орманның ішіне есі ауысқан біреу болмаса, дені сау адам желдиірмен тұрғыза ма екен. Сен оны, әулие әке, үрлеп айналдырасың ба?

	Анау көріпкел Катринаның үйі, біз ол маңға шаруамыз болмаса, бара бермейтінбіз. Күйеуі жастай өлген жесір әйел басымызды сиқырлап алатындай сескенетінбіз.

	Құдайдың құдіреті, өне бойын тұмшалап, кілең қара киім киіп жүретін оның айтқаны айна қатесіз келетін. Аңға шыққандардың жолы бола ма, жоқ па, жоғалған мал орманның қай жерінде жүргенін, кімді қандай қуанышқайғы күтіп тұрғанын түгел айтып беретін. Ол тіпті Инокентий қарияның жабайы қабан жарып өлтіретінін де дәл болжаған ғой. Қарт бал аштырып алып, Катринаға күңкілдеп ренжіп жүретін. Ақыры солай болды.

	Мына жерде Ленаның үйі оңашалау тұратын. Ескі баспананы оның бабасы салса керек, қарадүрсіндеу еді.

	– Шіріп кеткенше отыра бересің бе, жаңғыртпайсың ба, – дегендерге Никита қария:

	– Аталарымыздан қалған мұра ғой, аруақ қонған шаңырақты қорашсынып, күнәға бата алмаймын, – дейтін.

	Мен сол бейбақтардың түбіне жетіп тынған көксоққанмын. Егер поптың айтатын уағыздары рас болса, марқұмдардың рухы маған о дүниеден түршіге қарап тұрған шығар.

	Осы ойыма сенгенім сонша, бұрынғыдан да мазасыздандым. Мына жерден тезірек кеткім келді, бірақ әлдебір құдіретті күш қара жерге қазық қып қағып жіберген шығар, тыпыр ете алмадым. Әлде күйініштен күйіп бара жатқан кеудем, әлде түнерген Тайга күйзеле күңіренеді. Орманның қойнауы жаңғырып жүре бергендей. Бір зәрлі үн тау суындай тасып келеді.

	– Сорлы рухтың сормаңдай тұтқыны!

	– Мәңгілік тұтқын!

	Иә, әлгі үн тура осылай деді, анық айтты. Бүкіл жандүниемді дүрліктіре айтты.

	– Сорлы рухтың сормаңдай тұтқыны! – деп қайталады. – Күркіреген сол дауыс шіркеу жақтан шыққандай болған.

	Әлде бар маңай ашына күңірене ме?! Әбден берекем кеткен, өзекті өртеген өкініш пен қайғымұңнан сілем қатқан маған бір сәт Тайганың төбесінен төнген көк аспан өз қаһарынан өзі шатынап жүре бергендей көрінді. Бұл маңнан тезірек кеткім келді. Бірақ бір аңсар жіпсіз байлап алғанды. Попты көрмей кете алмайтын едім. Ол мені мына қараң қалған жермен жалғап тұрған соңғы дәнекер болатын. Әлсіз де үрейлі дәнекер еді.

	Әлсінәлсін тың тыңдап, бір жүріп, бір тұрып шіркеуге таяу бардым. Манағы күркіреген үннен соң айнала сілтідей тынған. Кенет сол ызалы үн қайта естілді.

	– Жоғалыңдар! Құрыңдар! – деп ызғар шашты.

	– Ант атқан азғындар! – деп өшіге өршеленді.

	Ащы дауыс әрі қаһарлы, әрі таныс еді. Шіркеудің табалдырығында шүйкедей болып отырған поп әлдекімге шүйліге шаршар етеді. Анауда дес берер емес.

	– Әй, алжыған қақпас! Айтсаңшы! Деревня қалай өртенген? – деп тепсінеді.

	«Мынау кесірлі кеспелтектің даусы ғой» дедім өзімеөзім. Бұлар да жеткен екен ғой. Кезекті олжаға келген түрлері шығар.

	Бұтабұтаны тасалап жақындай түстім. Аздан соң попқа таяу отырған үш адамды анық көрдім. Олар өздіөзі күңкілдесіп, орындарынан тұрды.

	– Сен босқа қасарыспа, – деді кеспелтек аяғының астына қарап қатып қалған попқа. – Мәнжайды түсіндір. Қалай өртеніп жүрсіңдер? Басқа ел қайда? Поп бұрынғыдан бетер шоршыды.

	– Аулақ! Аулақ! – деп айғай салды. – Жоламаңдар! Жоғалыңдар!

	Даусының ащы болғаны соншалық, кеспелтек шегіншектей беріп тоқтады.

	– Мынаның есі дұрыс емес шығар, – деп күңк етті.

	– Алжыған да, – деп қостады оны ұзын бойлы жігіт.

	– Енді не істейміз? – деді үшіншісі.

	– Не істеуші едік, – деді ұзын бойлы. – Кетейік.

	– Кетуге асықпа, – деді кеспелтек, – маңайды шолып шығайық. Мына ақылынан адасқан шалдан басқа біреуміреу кезігер. Ел, сірә, өрттен қорғалап орманға сіңіп кеткен ғой, ендігі оралуы да мүмкін.

	Осыны айтып, үшеуі үш жаққа кетті. Мен бой тасалаған жерімде жата бердім. Попқа да, аналарға да көріну қатерлі болатын. Ашынған, бәлкім шыныменен алжасқан қария көзіне түссем, кешегідей тарпа бас салуы мүмкін.

	Ол үшін мен албасты басқырдың нағыз өзімін ғой. Мына күлге оранған деревняның, жалын жұтқан елдің тажалымын.

	Ал келімсектердің ойына не келіп, не кетерін кім білсін. Тайгада болған соңғы оқиғалардың тірі куәсін тірі қалдырғысы келмей, тарс еткізіп атып тастаса, біткен жерің сол.

	Жерге жабысып жатқандықтан ба, шіркеу бұрынғысынан да биік көрінді. Әлде қорқыныштан, әлде әбден қажығандықтан дүрсдүрс соққан жүрегіммен бірге селкселк теңселеді. Поп қаққан қазықтай қимылсыз. Шүйкедей шал айдай әлемнен бұйырғаны меңіреу орманның қиян түкпірі болған, жарық дүниеде жақсылық көрмеген, аңмен бірге өріп, құспен бірге қонған сорлы жұрттың жер жаралғаннан бергі бүкіл ашуызасын тал бойына жинап алып, әнеміне жарылғалы тұрғандай, бір құдіретті сеспен үрейлендіреді.

	Қарайқарай, сірә жанарым талған шығар, шіркеумен бірге поп та теңселетіндей. Теңселеді дегенім жай нәрсе, шалқая береді де, маңдайын шіркеудің қарағай қабырғасына дүрсдүрс соғады. Әпсәтте бетаузын қан жапты. Өршеленіп, долырып, омырауын дардар айырды. Қобырап кеткен сақалшашын уысуыс жұлып жанталасты.

	Ол шыныменақ жынданып кеткен секілді. Бір сәт өзінөзі жұлуын сап тиып, ай астында ашынған жыртқыштай көкке қарап ұлысын келіп. Иә, тап солай, үйірінен күдер үзген, үйірілгісі келсе, үйірлестері жағалай талаған кәрі көкжалдай ішін тартып ұзақ ұлыды. Сыңсып басталып, күңірене күшейген, үздігіп барып үзіле жаздаған, өштіау дегенде, өңешті қайта жыртып, қара тырнағыңа дейін қақыратқан қорқау үн қара орманның қабырғасын қайыстырып, Тайганың қойнауқойнауын кезіп кетті.

	Сол үн талықсып сөнген сәтте поп қолдыаяққа тұрмады. Іргені белуарлап өскен қауды құшаққұшақ жинап, шіркеуді айналдыра үйді де, от қоюға ыңғайланды. Шақпақ тасты шағып білте тұтатты.

	Мен оның осы қимылын әлдебір қобалжусыз үнсіз бақылап жата бердім. Кешелі бергі көрген сұмдықтарға етім өліп кетті ме екен, дәл қазір шіркеу түгілі поптың өзі лаулап жана жөнелсе, ештеңем кетпейтін секілді еді.

	Ол бықсып түтіндеген білтені ұстап отыра берді. Сірә, мына күнаһар ісінің алдында құдайдан кешірім сұрап, жалбарынып жатқан шығар. Әлде қасиетті Тайганың қиянындағы тыныш өмірді тасталқан еткен сол құдайдан осылай кек алмақ болып, ширықты ма?! Адам баласының барлық амаләрекеті Тәңірден екені рас болса, әуелгі күнәһар көктің өзі ғой.

	Қалың орман сықырсықыр теңселгендей болды. Жел тұрған шығар. Жапырақ біткен сылдырсылдыр жамырасып, Тайга сыбыркүбірге толып кетті. Дәл жаныма бір үйір бөдене келіп қонды да, шөп арасымен жүгіре жөнелді. Қазір болатын тағы бір сұмдықтан безіп бара жатқандай.

	Поп сүйретіліп орнынан тұрды.

	– Жоқ! – деді ышқынып.

	Қолындағы білтені жерге лақтырып тастап, аяғымен ұзақ басып жаншыды.

	– Жоқ! – деді тағы да нығарлап, шегедей қағып айтты. Содан кейін шіркеуге еніп кеткен.

	Енді бұл жерде әліптің артын бағып жата берудің реті жоқ еді. Орнымнан тұрған бетте шіркеуге қарай жүгірдім. Есіктен ене беріп ішке құлақ түргем, поп төрдегі иконның алдында шарт жүгініп отыр. Жуасыған, діріл араласқан даусы күмбездің астында жаңғырып, бірақ анық естіледі.

	– Кешір мені, Тәңірім! – деп жалбарынды поп. – Кешір мені, әулие Данил өз қолымен тұрғызған мына қасиетті шіркеуді өртемек болғаным үшін кешір. Мен сорлыда одан басқа амал қалды ма? Қалған жоқ қой. Бәрі бітті, күлі көкке ұшты. Тайганы өлім кезіп жүр. Ақ өлім емес, қан сасыған, қан қақсатқан қатыгез өлім.

	Ол мені де қарауылына алған. Сірә құтқармайтын шығар. Ал мен оның қолына түсе қоймаспын. Мына қарғыс атқан өмірден өзім кетермін.

	Осыны айтып, тамағына жас тығылғандай тұтығып тоқтады.

	– Иә, сен кешір, – деді әлден соң, – асылында кешірімді біз емес, сен сұрасаң жөн ғой. Мына ғайбат дүниеге бізді әкелгенің үшін, әкеліп азапқа салғаның үшін.

	– Содан кейін деревняның бүкіл марқұмдарын атын атап, түсін түстеп дұға бағыштады. Ең соңында өзіне де иман шығарған. Мұнысы маған мүлде түсініксіз еді, сірә ол елсізжұртсыз қалған соң өзін де өлдіге санаған болар. Әйтпесе бұл қылығын неге жорисың?

	Мен поппен бірге шоқынып, о дүниелік болғандардың бәріне иман тілеген сияқтандым. Тәңірге сыйынған сайын өн бойым босап, жүрегім елжіреп бара жатты. Жанарымнан жас парлаған, бар жантәніммен егілдім. Өксігі жоқ, запыраны жоқ, ызакегі жоқ бейжай егілу болатын.

	Поп екі қолымен жер тіреп орнынан тұрды. Төрдегі иконды асықпай сүртті де байлауынан ағытып алып, еденге қойды. Шіркеудің ішіндегі көзге түсер басқа заттардың бәрін де сол жерге жинады. Содан кейін сол жақ қабырғаны ұзақ сипалаған, бір кезде қалың тақтай сықырлап ашылды да арғы жағынан қараңғы қуыс пайда болды.

	Мен аңтаңмын, қарабайыр қарағай шіркеудің мынадай құпиясы бар екенін кім білген. Поп енді сол қуысқа әлгі заттарды бипаздап жинап жатыр. Аратұра күбіркүбір етеді. Ұйпаланған сақалшашы бағанағыдай үрейлі емес, тіпті мына жуасыған, өзіменөзі болған момақан шағына жарасып тұрғандай. Оның дәл осы қалпынан әулиелікке ұқсас бір қасиет кейпі аңғарылатын. Бәрін де көрген, бәріне төзген, дүниеәлемнің жақсыжаманын құдайы сабырлықпен салқын қабылдаған, түгел кешірген жанның иманды бейнесі болатын. Ол шіркеудің ішінен жинаған заттарын әлгі қуысқа түгел салған соң, қарағайды қайтадан сықырлатып жапты. Ағаш қабырға ешқандай белгі қалмай әуелгі қалпына келді.

	Поп осы шаруасын асықпай аса мұқият атқарған. Есікке қарай бұрылғанда мен оның өңінен қария Тайгага ғана тән ерекше байсалдылықты танығандай болдым. Кәрі еменнің қатпарқатпар қабығындай әжімденген жүзі жабығыңқы демесең, соншалықты қайғылы еместі. Тек қалың қабағының астынан айналасын әлдебір сағынышпен шолып келе жатқан жанарында екі дүниеде айықпастай зіл батпан мұң бар еді.

	Мен тез шегініп кеттім, шіркеуден қиыстау өскен жуан қарағайдың тасасына жасырынып үлгергенде, поп та далаға шықты.

	Қарсы маңдайдан қиғаш төгілген шұғылаға бетін төсеп іркіліп қалды. Ал шіркеу зәулім қарағайлардың арасынан жамырай құйылған сансыз сәулеге шомылып тұр. Биікте қалқыған қалың жапырақ сипай соққан самалға еркелеп кірпік қақса, сол сансыз сәуле жарыса жаныпсөнеді.

	Поп оны байқады ма, жоқ па, кім білсін, қажыған қария әлсіз сәуле түгілі аптап күн күйдіріп ала жөнелсе де сезер деймісің. Асылында қалың орманда жапырақтарды саңылаулап жаңбырша төгілетін сәулеге біздің көзіміз үйреніп кеткен ғой, оған ешкім мән бере қоймайтын. Тайгада заңғар емендер мен еңселі қарағайлардың құдіреті жандыжансыздың бәрінің мысын басып тұрар еді, соларға таңдай қағудан, табынудан жалықпайтынбыз.

	Қария енді сол зәулімдерге мінәжат етуге кірісті. Шіркеудің қарсы бетіндегі сыңсыған орманға басын иіп, тізесін бүкті. Тап бір Тәңірге мүлгігендей бүкіл ынтаықыласымен иілген.

	– Қасиетті орман ана! – дейді. – Тәңірім айрықша жаратқан құдіреттім! – дейді. – Кең пейіл кешірімдім! – дейді. – Жазғыра көрме! Тыныштығыңа тажалдай төнген, аңқұсыңа ажалдай болған ақылсыз пенделеріңе кектенбе. Сен мәңгіліксің ғой ал мәңгілік өткіншінің бәріне есіркеп қараса жарасады. Ғұмыры қысқаның сол қысқа күнде аласұрмасқа лажы қайсы. Өшерін білетіннің өші көп емес пе?! Өзін опоңай талақ етіп, сарқылмас сапарын қанненқаперсіз жалғай беретін мәңгіліктің жағасына жармасып қалуға тырысады ғой. Жарық дүние мәңгілік пен өткінші атаулының толассыз күресі емес пе?! Сен мәңгілік ғұмырың үшін мәңгіліктің өзіндей шексіз төзімді болуың керек. Төз де кеш тағы да.

	Поп тура осылай деді, қара орманның да, менің де еркімді еңсеріп айтты. Мына аядай әлемнің адасып жүрген ақиқаты Тайганың алақандай ғана алаңында, күлге айналған деревняның қоламтасында аунап жатқандай еді.

	Қарт содан кейін шіркеудің қоңыраулы күмбезіне көтерілетін сатыға қарай аяңдаған. Жер сызып жүретін желбегейінің етегі әр тұсынан жыртылған. Сірә кешелібері елді, мені аласұрып іздегенде, талай бұтаға талатқан болар. Жоғары көтеріліп бара жатқанда бұланның терісінен тігілген башмағының біреуі табансыз екенін көргем. Содан соң: «Күмбезден не іздейді? – деп ойладым. – Қоңырау қағып жинайтын ел қайда?!»

	Қария шіркеудің бел ортасына дейін өрлеп барып тоқтады. Алқынып қалыпты, ентігін басты. Қайтадан жоғары көтерілгенде, әлде ескі ағаш баспалдақ, әлде қарияның өтіп кеткен көп жылдар қаңсытқан сүйегі сықырлап бара жатты. Күмбезге жеткенде, онсыз да шүйкедей қарт торғайдай тозып көрінген. Ол сол жерден, зәулім қарағайлармен таласқан шырқау биіктен жанарына сыйған дүниеден, жүрегіне ұялаған өмірден, көрген, білген, сезген жалғаннан кешірім сұрағандай болды.

	Енді бір сәтте бір уыс дене шіркеудің төбесінен қара жерге құлдилап келе жатты.

	* * *

	Алексейдің тұла бойы безгек соққандай қалтырап қоя берді. Столға қос қолдап жабысқанда, бос стақандар діріл қаққан. Төбедегі бөлме мен естіген осынау сұмдықтан қаперсіз еді, қыздың даусы сыңғырсыңғыр, мәнсізмағынасыз күлкі балтыры жарқжұрқ етіп, әркімге бір асылып жүргендей.

	Терезеден жазғы таңның алғашқы көгілдір алауы сыз берген. Әйнекке төніп тұрған қара ағаштың қалың жапырағы енді тұтаса қарауытпай, ажарын шымшымдап айқындап келеді. Шығар күннің шырайына жарасып самал соқса, атар таңмен сыбдырсыбдыр сырласа жөнелер ме еді.

	Аула жақтан шәуілдеп қанден үрді. Біз жатқан шығармашылық үйін өзінше иеленіп алған иесі жоқ осы ит ерекше сақ болатын. Сірә, «әлсінәлсін шабаланып үре берсем, пәле, мынауың сырттан да емес сырттаннан кенде емес деп сүйсінер де сүйреп тастамас» дейтін шығар, әйтеуір қылт еткенді құр жібермейді.

	Сол қанденнің шәуіліне ілесіп әлгі тыр жалаңаш күлкі тағы да естілді. Бұл жолы әлдененің құрсауында қалып, босанғысы келмей жорта бұлқынған, қылымсыған қысыр сыңғыр сәт санап талықсып бара жатқан.

	Алексей денесінің қалтырағаны басылғандай болып, орындығының арқалығына қарай шалқайды. Столдың үстіндегі стақаннан көзін айырмай мелшиіп отыр, бұл дүниеде баржоғын сезбейтін бір меңіреу қалыпта үнсіз қалған. Қызарған сүлесоқ жанарынан сырын сауар саңылау таппайсың, Тайганың өзі айтқан қиян түкпіріндей тылсым.

	Мен бағанадан бері жалғасып келе жатқан әңгіме осымен біткен болар деп ойладым, оның қайтып тіл қатуға шамасы жоқтай көрінді. Қара ормандағы қарабайыр өмір поппен бірге келмеске кетті ғой.

	Алексей булыға жөтеліп еді, көкірегі сырсыр етті. Саусақтарына дейін көгістеніп, қысылып қалған. Дем алысы ауырлап, өзіне өзі келе алмай құты қашты.

	– Мына түрімен бұл да ұзаққа бармас, – дедім іштей. Бөлме ішіндегі тыныштық тынысыңды тарылтқандай еді, әрі Алексейдің үстіүстіне тартқан шылымынан көкала түтінге бөккен. Терезені ашпақ болып орнымнан тұрдым.

	– Отыр, – деп күңк етті ол. Мені кетіп қалады деген шығар.

	– Бір жұтым арақ болса ғой, – деді артынша.

	– Оны табуға болады, – дегенмін.

	– Тәңір жарылқағырай, сөйтші, – деді ол, барынша өтініп айтты.

	Бұл қалада, мынадай демалыс үйінде арақсыз отыруға болмайды, «ассалау» деп кіріп келетіндер көп. Оларды құр қол жіберу, ат құйрығын кесумен бірдей. О дүниеде жібір, бұл дүниеде кешпейді. Өйтпегенде ше, кілең ақынжазушылар ғана аялдайтын шаңырақта жатқан бізге келетіндердің дені өздерін тірі классиктердің қатарына баяғыда қосып қойғандар. Тек бәленбай секілді мүйізі көк тіреген қолдаушысы, түгенбай тәрізді қолында билігі бар ағайыны табылмай, бағы байланып жүргені болмаса. – Мейлі, – дейді олар, – мейлі, атақ-даңқтан қаға берсін, бассын, басынсын, біздерді халық баяғыда таныған. Мына әділетсіз кеще заман бағалай алмағанымен, келешек көкке көтереді. Біздер – болашақтың ақындарымыз.

	Бөлмеме барып, сондай ірілердің кезекті тобына арнап сақтап қойған шынылардың біреуін алып келдім. Алексей тұтас жартыны көргенде жадырап сала берді. Столдың үстіне қоюға үлгертпей, қолымнан шапшаң жұлып алған.

	– Қайран дүниеай! Қу тірліктің тәттісіай! – деді орта стақан арақты ашқарақтана қағып салып. Содан кейін үзілген әңгімесін қайта тірілтуге ойысқан.

	* * *

	– Әулие әмбиелер мен Хақ тағала болмаса, жер бетінен опа таба алмаған пұшайман пенделер екі дүниеде оңа ма, шырайы сірә шыға ма. Мейлі, Тәңір бар болсын, мейлі ол ойдан шығарылсын, көк дегенің, құдіреті де, қасиеті де жоқ, көсенің иегіндей жыпжылмағай бірдеңе болсын, бәрібір, жүрек шіркін сенген соң жамандықтан сескеніп, құдайдан ыққаннан кімге кесел келіпті. Мен сол бір аласапыран күндерден бері көңілімдегі Тәңірімді ғана серік етіп, сонымен ғана сырласып, тек өзінен медет күтіп, қиуы қашқан өмірімді жамапжасқап жүрмін. Егер көкірегімде сондай сенім жоқ болса, ештеңеден сескеніп, сезіктенбесем, құдай куә, барып тұрған корқаудың тап өзіне айналар ма едім, кім білсін?!

	Солай достым, бұл тәңір дегеніңен қанағат пен иманнан басқа зәредей де залал жоқ. Мына көксоққан сендер ғой, бәрінен жеріп, бәрін талақ етіп, тіріден ғибрат, өліден иман қашырған, дүниені ұрттапжалап жыландай жалмаған. Ана келімсектер болмағанда, қарғыс атқырлар тыптыныш деревнямызға ойда жоқта тап келмегенде, арандары ашылып, Тайганың ен байлығын аңқау мұндарлардың қолымен күреп алуға құнықпағанда, шаңырағымыз шайқалар ма еді?! Данил әулиенің қасиетті өсиеттерін аяққа таптар ма едік?!

	Сендердің әдетсалттарың да сайтанның өзі мың ойланып, жүз толғанып таба алмайтын әзәзіл қулықсұмдықтарың да, сіресіпсіресіп қалған сықпыттарың да – бәрі жиренішті. Сендер ешкімге де, өлітірі көсемдеріңе де бүгін мен келешектеріңе де, тіпті өздеріңе де сенбейсіңдер.

	Алексей осылай бір шалқыпшалқып алды. Қызынып ұзаққа сілтеген. Бізді, біздің тіршілігімізді, тәртіпсәртібімізді түгін қоймай сыбады. Көңіліне келер дейтін емес, андасанда ақаңды аңыратып қойып көсіле жөнеледі.

	– Жүректеріңде мейрімшуақ деген атымен жоқ, – деп күшейді. – Шеттеріңнен қаны қатқан қатыгезсіңдер. Ал қатыгездік дегенің, бауырым, қолға пышақ алып көзіңе көрінгенді бауыздай беру емес, өзіңнен өзгеге жақсылық тілей білмеуде. Сен осы айтшы, кімнің көсегесін көгерттің?

	Алексей жалт қарап, қадала қалды.

	«Мынау байланысып жүрмесе не қылсын?!» деп ойладым. Іле оның әлгі сұрағына өз ырқымнан тыс жауап іздей бастағанымды аңғардым. Иә, десейші, мен осы кімді жарылқай қойыппын?! Азынаулақ жылдарымды аударыптөңкеріп, көңіл көншітер ештеңе таба алмай, әрі Алексейдің қанталаған жанарынан үркектеп отырғанда, ол столды қойып қалды.

	– Кек! Көкіректі шоқтай қарыған кек! Өртеп барады! Күйдіріп барады! – деп күйзелді, – Ол осылай қас қағымда біресе айбаттанды, біресе жаны жабырқады...

	– Е, сенің ішіңде бір емес, бірнеше ит қатар өліп жатыр ғой, – дедім іштей. – Олар жарыса үргенде, шыбын жаның шырқырайды ғой.

	Алексей алдында тұрған стақанды қолына алды да қайта қойды. Көптен бері ұстара тимей өсіп кеткен сақалына темекінің күлі қонған. Көйлегінің кең жағасы арық мойнын сорайтып көрсетеді. Тұла бойының бәрі тозған, сілкіп қалсаң, сүйегі шашылып жүре беретіндей.

	«Мен мынаның көргенін көрсем, баяғыда сеспей қатамын ғой» деп ойладым. Ол терең күрсініп қойып, сөзін жалғауға ыңғайланды:

	– Келімсектер оралғанша поптың жанына бара алмадым. Биіктен құйылып түскен дене қимылсыз еді, қарияның жантәсілім еткеніне шүбәм жоқ болатын. Ол осылай өзін өлімге қиды, бір түнде ғайып болған елдің артында жалғыз қала алмады. Қажыған шағында ұлы орманда ит қорлықпен ғұмыр кешкеннен аруаққа айналған жұрттың рухымен тезірек табысуды жөн көрген шығар. Ол енді бұ дүниенің барлық азапмұңынан мәңгі азат.

	Сол бір сүреңсіз сәттерде менде ешқандай ерік жоқ болатын. Өзіме өзім бағынбай, ойға алғанды орындауға жігерім жетпей түнеріп тұра бердім. Менің орнымда басқа біреу болса, ана марқұмды арулап жерлеудің қамын жасар еді ғой. Кеспелтектер келгенше жеранамыздың қойынына беріп те үлгерер еді. Олар сорлы шалды шарқ ұрып іздеп, сандалсын да жүрсін. Ал мен тұрған жерімнен тырп ете алар емеспін. Өзін биіктен лақтырған қариямен бірге өліп кеткен секілдімін, өн бойымда тіршілік белгісі жоқ.

	О, тоба, бір кезде ыңылдап әндетіп отырғанымды аңғардым. Әуелде жылап тұрған шығармын дегем, жоқ, белгісіз бір әннің әуеніне салып, сызылтып жатырмын. Көз алдымда байғұс поптың денесі жансыз қарайғанда, қайдан қалай келген ән екенін білмей есім шықты.

	* * *

	Алексей стақанға арақ құйды да аузына апара беріп, жұлына шашып жіберді.

	– Мына күнәһар жалғандағы соңғы әулие солай өмірден өтті, – деп күйзелді.

	Содан кейін бір үрейлі, әрі қорлыққа толы жабайы дауыспен аңырап қоя берген.

	Ол осылай өзімен өзі арпалысып отырғанда есік қағылды.

	– Ашық, – деп дауыстадым.

	Ішке шығармашылық үйінің кіреберісінде келгенкеткендерді түстептүгендеп отыратын қартаң әйел кіріп келді. Алексейге салған бетте дүрсе қоя берді де мені көріп сәл бәсеңсіді.

	– Қарағым, мына алқашпен арақ ішіп отырғаның қалай?

	Өз көзіме өзім сенейін бе, жоқ па?! – деп налыды.

	– Осы күнгі ақынжазушының ұсақталып кеткені ғой. Құдайдың құтты күні ішу, көретінің күндей күркіреп терісіне сыймай жүрген өңкей кеудемсоқ. Ауыздарына келгенді айтып, соған өздерінің мәз болып күлетінін қайтерсің. Осымен бірдеңе білсем, мына заманда қолына қалам алып екі сөздің басын құрағанның бәрінің шимайшатпағын басып шығара береді ғой деймін. Әйтпесе осы жерде жатқандардың талайы кешегінің ақынжазушыларының қолына су құюға да жарамайды. Ана Ғабит, Сәбит, Мұхтардан садаға кетсін.

	Қартаң әйел тоқтайтын емес. Уақытымыздың көбі жиналып алып, қызып алып улапшулаумен кететін біздерге әбден қарны ашып жүрсе керек.

	– Кеше түнде далаға шықсам, әлгі ана 32де жататын көп-көрім жігіт мына ханның сарайындай үйдің нардай қақпасын таба алмай сандалып жүр. Удай мас. Жаным ашып жетектеп келе жатсам, «Қарындас, танысайық» дейді. Ой, өңкей жыншайтаннан жаралған бәтшағарлар!

	Осылай бұрқырапбұрқырап алып: – Шырағым, шатыспай бөлмеңе бар, – деді де есікті тарс еткізіп шығып кетті. Алексей көзі жыпылықтап басын шайқады.

	– Ана кісі мені ертең бұл жерден қуып шығатын шығар.

	– Уайымдама, – дедім. – Үлкен адам ғой, оның үстіне ренжитін жөні бар. Ертең мәнжайды өзім жақсылап түсіндіремін.

	Ол маған үмітпен қарады. Қорықпағанда қайтсын, бұл үйден кетсе, көшеде қаңғып қалады.

	Алексей күйзеле күрсінді. Әңгімесін жалғастырғысы келіп тамағын қайтақайта қырнады, бірақ сөзі қабыспай тұтығып қала берді. Үзілген арнаны жарты стақан арақтан соң ғана зорға тапты.

	– Поптың денесін иығыма салып алып ұзақ жүргенімді білемін, әбден сілем қатқанша тоқтаған жоқпын. Дөңкиген тарғыл тасты алаңқайға тірелгенде, орманға ымырт үйіріліп келе жатқанды.

	Марқұмды сол күні зәулім еменнің түбіне арулап жерледім.

	Жаны жәннәтта болғыр қария сөйтіп мәңгілік дамылдады.

	Енді Тайгада шынымен жалғыз қалған едім. Бүкіл деревня араққа сылқия тойған алғашқы күнгі қорлық пен ұяттан, ақылынан адасқан Лена осы уақытқа дейін тірі деймісің. Тайганың қойдай өріп жүретін қорқауларынан сау қалуы екіталай. Олар жалғызжарым адамды сыртынан ұзақ торуылдап, маңайда содан басқа жан жоқ екенін білсе, тал түсте тарпа бас салудан тайынбайды. Жемтік ету үшін емес, орманды өздерінен басқа азулыдан тазарту үшін.

	Деревня жаққа, деревня деймінау, күлқоқысқа айналған бұрынғы мекенімізге ертеңіне де, одан кейін де барған жоқпын. Енді онда мен қимайтын не бар, жүректі жасытатын, көңілді құлазытып, бұ дүниеден бездіретін күйкі көріністер ғана.

	Күндіз Тайганың қойнауына сіңіп, түнге қарай поптың қабірін сағалап он шақты күн жүрдім. Одан әрі тәулік санауды да қойғам, маған оның керегі қанша, маңдайыма жазған айлар мен жылдар қас қағымда зымырап өте шықса да бәрібір емес пе? Ал қария Тайга болса, ғұмырын дәуірлермен өлшейді ғой, сондықтан қашан да сабырлы, мәңгі сырбаз.

	Қара орман жаз орталанған осы шақта да бәзбаяғы қалпы тұнжырап тұра беретін. Бір өзгешелігі, жемісжидек жағалай піскен мырза кезі еді. Балапан құс болсам деп талпынған, күшік көк бөрілікке дәмеленген, бұта түбінен үміт көктеген көрікті тұсы болатын. Соның бәрі Тайганың жапырағын жамылатын, желегін желкен ететін, желігіп бара жатса, ну орман қабағымен қайырып алатын.

	Бәлкім маған солай көрінген шығар, Тайга осы күндерде мені бауырына тартқан жоқ. Орман ішінен бойын аулақ салуға бейім салқындықты сезіп жүрдім. Өзімді өзім өгейсіген осындай сыңар сәттерде зәулім қарағайлар мен үйірүйір ақ қайыңдарға жанарымды жас жуып тұрып қызығушы едім. Тәкаппар да кербез, заңғар да зәулім еменге айналғым келетін. Тайга анамыздың құрсағынан шығып, уызын емген перзенті болып, бірде шырқау көкпен сырласып, бірде сыңсыған сыбызғы орманмен тілдесіп, екеуіне кезек еркелеп, жайқала жадырар едім ғой.

	Ал қара орман қабағын бермей қалғып тұра берді. Сүреңсіз, сұрқай күндер сағыздай созылғанда, ұшықиыры жоқ Тайгадан сая таппай сандалдым. Ендігі жерде не істеп, не қоярым да белгісіз еді. Кей сәттерде жадымнан жаңылып, деревняның түп орнымен өртеніп кеткеніне сенбей, сол жаққа сан барып, сан қайтатынмын.

	Көресінің бәрін көрген, жапанда жалғыз қалған адам солай сенделмегенде қайтеді? Ал жабайы дүние тағылық мінезіне шымшымдап тартып бара жатты. Мен өзімді кейде көк бөріше бүлкбүлк жортып жүргендей, кейде жалаңаш бұтақта жапалақша жарбиып отырғандай сезінетінді шығардым. Жанымнан қарсақ жортса, тілдесіп қалғым келетін, сытыр еткен дыбыстан сытыла қашқан қоян қияннан хабар әкеле жатқандай дәмелендіретін. Сауысқан ұшса, сақ жүретінмін, қиырдан байғыз күңіренсе, қалың ойға қамайтын.

	Мені сондай ессіз күндердің шырмауынан шығарып алуға жарайтын жалғыз құдірет бар еді, ол Тайгада ұзақ жылдар ұйыған, бірақ сәтте қаусаған жазықсыз өмірдің сорлы кегі болатын. Оның уыты қайтпай, байыз таппасым анықты.

	Уақыт болса еңсені езіп жүріп, сары ала жазды да орталаған. Алда жылауық күз бар, қыркүйек тумай мазасыз қалың жауын басталады. Қаһарлы қара бұлт зеңгір көкті қанжығасына байлап, төбеңнен күркіреп төнсе, Тайгадағы естіессіз тірліктің иманы қасым болатын кез алыс емес.

	Сондай күндердің бірінде, қоянның жымына құрған тұзағымды қарап шығуға келе жатып, жолбарысқа кезіктім. Анада деревня өртенген күні мені түнімен аңдыған жыртқыштың дәп өзі. Ол көлденеңдеп өтіп бара жатты да, алдымды орай тоқтады, құйрығымен жер сабап, гүргүр етті. Тұла бойым шымырлап қоя берген, қаздиып қаттым да қалдым. Тайганың адуын азулысы мені шыныменақ торуылдағаны ма, неге төңіректеп жүр? Не айтқысы келеді? Тынышы кеткен орманның, тынысы тарылған тірліктің, күлі көкке ұшқан деревняның, келмеске кеткен поптың кегін менен алмақ па?!

	Жыртқыш азуын арандай ашып тағы да күркіреді, енді арқан бойындай қашықтықта айнала бастаған. Шоқтай жанған қос жанар өңменімнен өтіп барады, қас дұшпаныңның қолындағы қара мылтықтың қарауылындай қадалады. Не істеп, не қоярымды білмей дал болып тұрғанда оның шеңберді тарылтып келе жатқанын сездім. Сәт санап қусырылған құрсау қыл кеңірдектен қысқандай тынысым тарылды. Әб жылан ақ сайтандана арбаған адамдай бойымды ұсақ діріл буып барады.

	Е, сен білмейсің ғой, киелі жыртқыштың мысы басқанда тұла бойыңда мысқалдай да салмақ қалмай, құтың қашады ғой, торғайдай тозып тұрып шашылып түсесің. Сүйексүйегіңе дейін сырқыратқан үрей біртебірте сұйылып, бір бейшара шарасыздық қанды азуда қанқақсап қалатын кезіңе күңірене көндіреді. Ал жыртқыш сұсыменақ семсердей тіліп түсіп жатыр. Салдырап қалған денені қара жер толарсақтан толғай тартты ма, қыбыр етуге қауқарым жоқ, Енді жолбарыстың қимылын аңдудан да қала бастадым, көзім соңғы рет түскенде, ол ширатыла ширығып келіп, қарсы алдымда қасқиып тұр еді.

	Жанұшырып айғайлап жібергем, бірақ өз даусымды өзім естіген жоқпын. Байқап үлгергенім сол, жыртқыш жиырыла атылды.

	Одан кейінгісі өң мен түстей, жанарымның алды тұманданып бара жатқаны ғана есімде, енді сол тұман баяу сейіліп келеді. Тамтұмдап қарсы алдымдағы қарағайды таныдым, бозторғайдың шырылы шыныдай шытынап естілді. Алыста үкі күрккүрк жөтелгендей, ал қара орман бәзбаяғы қалпы қанненқаперсіз мүлгиді.

	Әлде тоқылдақтың тықылы, әлде өз жүрегімнің дүрсілі, қарақұсымды дүңкдүңк соққылап жатыр. Кеудем шығар, жоқ тұла бойым ба, қай жерім екені белгісіз, сыздауықтай сыздайды. Ұйып қалған қолымды зорға көтердім. Бір басып, екі басып қарсы алдымдағы әлгі қарағайға қарай жүрдім, Бұтақтары самұрықтың тұяғындай тарбиған кәрі ағаштың саясына сылқ етіп отыра кеттім.

	Өзімеөзім келген бір тұста не болып, не қойғанын ойладым. Ойланыптолғанып отырып, жолбарыс мені әуелден жем іздеп торымаған болды деп түйдім, көкейге қонған бір байламға өзімді иландыра бастағам. Ол мені Тайгадан бездірмек, мына қара орман адам атаулыдан ада болмай, сірә да тыншымайды, ақшамы азынап жамырайды, кеші күйзеліп батады, таңы талықсып тынады.

	Мен сол күні ұлы орманнан білжола кетуге бел байладым.

	* * *

	Алексей төргі жақ қабырғаға қарап, үнсіз қалды. Уайымқайғы сартаптанып сіңіп кеткен өңі батар күндей күңгірт.

	Ол осылай ұзағырақ отырып қалған соң жанарын жаныған жаққа назар аудардым, әлде журналдың тысы, бәлкім әбден тозған сурет пе, ну тоғай бейнеленген қағаз қабырғада жапсырулы тұр екен.

	– Иә, Тайга анамыз мені өгейсігені анық еді, – деді ол сол қағаздан көзін алмаған күйі, – Киелі жыртқыш үшінші рет ескертпейтінін де сездім, келесі де мерт қылады.

	«Қара орманның одан басқа амалы қалмаса қайтпек?» дедім іштей.

	Манадан бері Алексеймен осылай тілдесуді тауып алып едім: «Сен айтқан зобалаңдардың сабыры сарқылған шығар. Алла Тағала жұмыр жерді біз үшін қанша көнбіс етіп жаратса да, төзімінің шегі бар ғой. Адам баласы ғасырдан ғасыр озған сайын аярлана, ақкөздене түскендігіне куәлік көп. Әлімсақтан бері Тәңірге жантәнімен жақын болған пенденің одан ақылмен алыстай беруінен қатерлі не бар?!»

	– Дәл солай, – деді Алексей ойымды бөліп жіберіп. Құдайдың бірлігіндей еді, Тайганың жоғын жоқтаған қасиетті аң мені бақилық етпей тынбайтын.

	Ертеңіне Тайгамен о дүниеге аттанып бара жатқандай өзегім өртеніп қоштастым. Күлі көкке ұшқан деревняны сыртынан бір айналып шығып, маған мүлде белгісіз жат әлемге бет бұрдым. Арыпашып жүріп, орманды тіліп салған таспа жолға іліктім. Соны бойлап екі күн өрлегенде, үйлерінің бірі аласа, бірі биік, құжынаған адамға толы мекенге кез келдім.

	Құрып кеткір қу өмірай десейші, бұл жалғанда көк тиын құным жоқ екендігіне осы жерде көзім жетті. Қайда барсам да еститінім бір сөз: «Әй, сүмелек! Мұнда неғып жүрсің? Кәне, табаныңды жалтырат!»

	Тура осылай, жақындамай жатып жосылтады.

	«Мына қаңғыбас алқаштарды қойдай өргізіп қоймай, үйірімен өртеп жіберсе, сауап болар еді, ә!» деп күпсінетіндер де бар.

	Қарап жүріп аштан өлейін бе, елдің қайырымдылығынан күдер үзген соң, тамақтың қалдығын төгетін темір жәшіктерді төңіректейтін болдым. Мұнда маған көшенің бұралқы иттерінен басқа жау жоқ. Оларың да әртүрлі, бірі төбем көрінгеннен зыта жөнелсе, бірі кәдімгідей айбат шегеді, топтанып жүргенде қауіптірек, тістерін ақситып, таптап берісіп мазаңды кетіреді.

	Сөйтіп кикілжіңдесіп жүріп, олармен де тіл табысқанмын, жәшікке бұрын жеткеніміз қоқырсоқырды қопарып біткенше, екінші жақ шыдамдылықпен күтіп тұрады. Біртебірте қалыптасқан заң солай, оны бұзбауға бұралқылар да, мен де төселіп алғанбыз,

	Бұл тәртіпке иттердің ішінде алғаш бейімделгені басы қазандай үлкен төбет еді. Әуелде иесі болғаны кейбір мінезінен әредік байқалып қалатын, жанарында басқаларына қарағанда сәлпәл естілік бар сол ит соңынан шұбап ерген өңкей ашарықты қабағымен билейтін. Ол бірде темір жәшікті тінтіп жатқан менің үстімнен шықты да арс етіп, ала түсетіндей төніп келіп тайқып кетті. Ырылдап. көкірегі қорқырап тұрып қалды. Содан мен жөніме кеткенше тапжылмаған. Осы сәттен әлгі әдет біртіндеп қалыптаса берген.

	Сондай сүреңсіз күндердің бірінде қолыма тұптура жарты бөлке нан ілігіп, тасалау жерде жеп отырдым, киімі былайғы жұрттан өзгеше, иығына жұлдыз жапсырып алған еңгезердей кісі жетіп келді де, әйшәйға қаратпай, алдына салып айдай жөнелді. Ұзын көшенің бойымен дедектетіп отырып, қаланың шетіндегі жайпақ үйлерге қарай бұрылды. Сырланған биік темір қақпаның алдына келіп тоқтадық. Еңгезердей жақтаудағы түймені басып еді, шарбақтың арғы жағынан қоңырау соғылды.

	– Бұл кім? – деген әйел даусы естілді.

	– Маша, аш! Мен ғой, – деді жұлдыз иықты.

	Есік ашылып ішке кірдік, орта жасқа келген етжеңді әйел оны құрақ ұшып қарсы алды.

	– Николайау, көрінбей кеткенің не? – деп астыүстіне түсті. – Мен болсам, екі көзім төрт болып...

	– Жұмысбасты адам емеспіз бе, – деп ақталды еңгезердей.

	– Қолың тимесе телефон бар емес пе?!

	– Осы күні ол құрғырың тыңдалатын болды ғой.

	– Не дейді?

	– Бірінбірі аңдыған заман емес пе? Байдың малын байғұс қызғанадының кебін киген сорлылардың ісі. Ана «үндемеске» кейін келген сүмелекті білесің ғой, сол тың тыңдатып жүрген.

	– Ол да ұзаққа шаба қоймас, тамағы тесік болса, әліақ жұтынар да, жұтар да.

	– Әй, қайдам, шытынаған, алдына келсең тістеп, артына шықсаң теуіп тұрған біреу. «Іріген ауыздан шіріген сөз шығадының» тап өзі. Анада бір жиында ал кеп көкісін. Қоғам азды дейді, бәрі сатулы дейді, парақорлардан сүрініп жығыласың дейді, ұры ит те, оның соңынан шұбырған сұқ ит те қойдай өріп жүр дейді. Қызына келе: «Бүкіл мемлекет алақанын жайып емініп тұрғандай» – деп аңыратты.

	– Жә, оған басыңды қатырып қайтесің. Мұндайлардың әлі талайы келіп, талайы кетеді. Ал ырыққа көнбей өршіп бара жатса, арғы жағы белгілі емес пе?!

	Жұлдызды есік алдына таяу өскен теректің түбіндегі сәкіге қарай жүрді:

	– Маша, осы сен сараң болып бара жатырсыңау. Отыр, шай іш деуге жарамай, маған қайқайдағы көңілсіз әңгімені айтқызып қойдың.

	Әйел жікжапар болды.

	– Ол не дегенің?! Мен қазір, – деп үйге еніп кетті. Қайта шыққанда қолындағы көлдей табақ жемісі араласқан түрлі тағамға толы еді. Мойыны сорайып арақ та көрінеді.

	Екеуі талдың саясында ішіпжеуге кіріскенде, мен сорайып әлі тұрғанмын, әйелдің назары екіүш стаканнан соң ауды.

	– Мына байғұс сүрініпжығылайын деп тұр ғой, – деген.

	– Иә, қауқары шамалы, – деді анау, – Бірер күн күтсең оңалып кетеді, жас қой. Ең бастысы – ішпейді, сыртынан бақыладым. Ал саған сондай адам керек емес пе?

	Әйел келіскендей басын изеді де, мені жанына шақырды. Атымды, туған жылымды, қай жердікі екенімді сұрады. Жауабым оны да, жұлдыздыны да таң қалдырған. Мен есімімнен басқа сауалға жауап бере алмап едім. Туған жылым туралы әкешешем ешуақытта айтқан емес. Ал «Тұрағым – Тайга» деген сөзіме екеуі әрі күлді, әрі секемденді.

	– Тайга дейсің бе, – деді еңгезердей сезікпен. – Осы сен бізді келеке етіп тұрған жоқсың ба?

	Мен оларға шындығымды қалай айтайын?! Көрмеген, білмейтін адамдардан аулақ жүргенің жақсы. Сондықтан қысқа қайырдым: «Ертеректе ормандағы бір деревняда тұрғанбыз». Ол өңін жылытты.

	– Әуелден осылай демейсің бе.

	Содан кейін әйелдің көңілін орнықтырды.

	– Тайгада аңшылардың шағын ауылдары әлі де бар. Мынау соны тұспалдап тұр.

	Әйел маған отыр деп ымдады.

	– Қысылма, тамақтанып ал.

	Үлкен табақтағы ыдыстарға бөлекбөлек салынған жемісжидек пен шұжықты қарбытып отырып ойға кеттім: «Бұларға мен не үшін қажетпін? Алдымда тағы қандай зобалаң күтіп тұр?»

	– Николай, мынаған жайжапсарды өзің түсіндіресің бе? – деді әйел қызара бөртіп алған еркекке.

	– Айтсам айтайын, – деді ол маған бұрылып, – Сен осы сәттен бастап мына кісінің қол астындасың. Не бұйырса, соны бұлжытпай орындайсың. Қыңқ етсең сорың сорпадай қайнайды. Сен сияқты бұралқылардың барар жері біреу, оның не екенін өзің тұспалдай бер.

	Соны айтып әдемі стақандағы арақты төңкере салды.

	– Ұқтың ба? – деді ықылық атып.

	– Иә, – дедім амалсыз.

	Ол әйелдің балтырына күректей қолын қондырып, ырқырқ күлді.

	– Мен бүгін жаныңда болсам деп отырмын. Әйел ойнақшып шыға келді.

	– Болмай жүрмісің?! Ана шикіл сары шымшығыңнан қорықпасаң... Еркек қолын сілтеді.

	– Шымшық шырылдар да тыншығар.

	* * *

	Сол күннен бастап көсегем көгеріп, көрпем ұлғайды. Маша есімді қожайын әйел үнемі ықтырып сөйлегенімен, заты иманды адам болып шықты. Үстібасым бүтінделіп, тамағым оңалып, кәдімгідей тіріліп қалдым,

	Күнделікті тындыратын жұмысым да жан қиналатындай ауыр емес. Үйдің сыртындағы қайың мен шырша аралас өскен бақты күтемін. Қураған бұтақтарды кесіп, ағаштардың түбін қопсыту, екіүш күнде бір рет суару қолаяғы балғадай маған бұйым болып па?! Тек алғашқыда ойдымойдым отырғызылған әртүрлі гүлдің бабын таба алмай әйелден сөз естіп жүрдім де, уақыт өте келе оған да төселіп кеттім.

	Аратұра ақ тер, көк терге түсетін күндерім де болады, бақтың ішіндегі көз жауын алатын екі қабатты әсем үйге апта сайын қонақтар келеді. Соларға монша жағамын, биік дуалдың іші лық толатын бірінен бірі өткен, жұтынып тұрған көліктерді жалтыратып жуып қоямын.

	Меймандарымыз да мазасыз емес, сайдың тасындай сартылдаған жігіттердің желігінен кейде құйын үйіріледі.

	Бүгінгі күн сондай қарбалас күндердің бірі болмақ. Мен не істеп, не қоятынымды жатқа білсем де, қожайын әйел таңертең тәмпіштеп түсіндірген. Өзінде әдеттегіден тыс мазасыздық байқалып, қонақ күтудің қамымен ұршықша үйірілді. Түске қарай келген бір топ қызға дауыс та көтерді:

	– Сендерге ертерек жетіңдер дегенім қайда?! – деп дүрсе қоя берді. – Осы жалаңбұт немелердің несіне кергитінін білмеймін. Ханның қызындай керілгендері несіей! Тап бір бұлардан басқа жыртықтесік жоқтай.

	Үрпиісіп қалған қыздарды осылай қуырып алып зыр жүгіртті. Қонақтар тамақтанатын, дем алатын, құмар ойындарын ойнайтын бөлмелер жарқырап шыға келді. Содан соң қыздар өздерін жасандыруға кіріскен.

	Мен олардың бәрінің есімін білетінмін. Ұзын бойлы, қолаң шаштысы – Нина, аққудай әппағы – Катя, әшейінде монтиып үнсіз жүретін, ал меймандар келгенде жарқылдап жайнап кететін сары қыз – Елена, сығанға ұқсасы – Оля, қысық көз қара торысы – Соня. Бәрі кісі қызығарлықтай қылықты.

	Кейде бұларға басқа бикештер қосылатын, сірә келетін меймандардың санына қарай шақырылатын болса керек. Бүгін үріп ауызға салғандай, аузынан ана сүті кеуіп үлгермеген жас қыз солармен бірге жүрді.

	– Құдайау! – деппін оны көргенде. – Мынау әлі бала ғой...

	* * *

	Кешке қарай қонақтар келе бастады. Алдыңғы үшеу осы жердің тұрақты мейманы болатын, жас шамалары отыздан енді ғана асқан, екі иығын жұлып жеген, көкірегі көріктей жігіттер. Кейінгі үштік бейтаныс еді, бұлар жүрістұрысы ауырлай бастағандар, біреуі анау күнгі жұлдыз иықты сияқты киінген мұртты, қалған екеуі ауызымен құс тістеген, айттым-бітті дейтін қалталы мырзаларға ұқсайды.

	Меймандар әуелі армансыз ішіпжеді. Құшаққұшақ сөз, гугу әңгіме қызып берді. Мұндай сәттерде мен қожайын әйелдің әмірімен мұздай киініп алып, есіктің алдында қаққан қазықтай қаздиып тұрамын. Қыбыр етуге, тіпті кірпік қағуға хақым жоқ. Аяғым сырқырап, тізем дірілдесе де сымдай тартылған күйі сіресіп қалуым керек.

	Сорыма қарай бүгінгі отырыстың ұзаққа созылатын түрі бар, жігіттер ана ыңыранған үшеуді жеркөкке сыйғызбай дәріптеп, құлашқұлаш сөйледі.

	– Сіздер үшін!

	– Сіздердің ақылпарасаттарыңыз үшін!

	– Шарықтау үшін!

	– Шырқау үшін!

	Мақтау мен мадақтау осылай ала шапқын алқынғанда, шегі болмас деп едім.

	– Жә! – деді бір кезде төрде отырған қарынды мырза.

	– Бір сәт бізді де тыңдаңдар. Жігіттер сілтедей тынды.

	– Мен қолымдағы мына шарапты Михаил Сергеевич үшін сіміріп саламын.

	Отырғандар бірбіріне қарасты.

	– Неменеге үрпиісе қалдындар, – деді ол. – Сол бауырымыз болмаса, шетелдің шатпағына шырмалған демократияшыл Миша болмаса, бүгінгі шалқардай шалқыған шатшадыман өмір үш ұйықтасаң түсіңе кірер ме еді?! Кәне, жарты ес жарылқаушымыз, мәртебелі Михайл үшін!

	Хрусталь ыдыстар қоңыраулатып қоя берді.

	– Дұрыс айтасыз, – деді етжеңді қасқабас. – Өзі қарап отырсаң солай екенау. Байғұс Миша біздерді сіресіп қалған сұмырай қоғамның бұғауынан босатқан екенау.

	– Расей, – деп сөзге араласты жанындағы мұртты.

	– Ал біз маңдайында қалы бар патша таққа отырғанда ақырзаман болады деп шошып жүрдік қой. Сөйтсек рахат заман күтіп тұрыпты. Кәне, сол жарылқаушымыз үшін тағы бір тартып жіберейікші!

	Бөлменің ішін сылыңғыр стақандардың кезекті сыңғыры қылықты қыдырып кетті.

	– Мына уайымқайғысыз бекзада өміріміздің де сүрініп жығылатын кезі болар ма екен, – деді қасқабас қара уылдырық толы қасықты аузына апара беріп.

	– Тәйт! – деді мұртты шоршып түсіп. – Сен, Сергеич, сұйылмай отыр!

	– Система, Сергеич, система! Система тұрғанда саспа! – деп саусағын шошайтты қарынды мырза. – Біз мәртебелім, бүкіл қоғамды шырмап тастағанбыз. Қарнының тойғанын көтере алмай, қаңғалақтап кеткен бірліжарым болмаса, толағай топты тобықтан қаға алмайды. Мишаның демократиясы миығынан күлген мысық тілеу демократияға айналғалы қашан!

	– Әй, сабазымай! – деп сүйсінді мұртты. – Айтшы! Айта түсші!

	– Солай!– деп ыңыранды қарынды. – Бізбен күресу үшін бүкіл системаға соғыс ашу керек. Ол дегеніңіз, қымбаттым, өзінөзі көрге тірілей көму деген сөз.

	Жағасы жайлау болған ығай мен сығайға қарап тамағым құрғады. «Шіркінай, төрт құбыласы тең бұлардың да арманы бар ма екен?

	Не ішем, не кием деу жоқ, мына жалған ашса – алақанында, жұмса – жұдырығында. Айнала елпілдеген ел, қызмет қылуды құрмет көрген жұрт. Поп байғұс жанары жасаурап отырып жайқалтып айтатын жұмақтың қызығына тірісінде кенелген тәңіртектілер ғой бұлар.

	Адамды алақұла жаратқан құдайға не дерсің. Сықиып, сықырлап қалған осынау мырзаларға жалғанды жалпағынан бастырған қандай құдірет екен?!»

	– Система, достым! Система! – деді қарынды қарсы отырған қасқабасқа сұқ саусағын сұғындыра безеп.

	Меймандардың осындай әңгімесін мен көбіне уақыт өткізу үшін тыңдайтынмын. Мәнісіне бара алмасам да құлағым түрік болатын. Олар әдетте маған мүлде түсініксіз сөздерді суша сапырушы еді. Банк, процент, кредит дей ме, кілең сондай бірдеңелер.

	Ішіпжемнің соңына қарай мыналар да осындай бұлыңғыр әңгімені ащы ішекше созды. Дауырықты, дауласты, пәтуаласты.

	– Міне, енді дұрыс болды, – деді соңында қарынды мырза – Ал енді көңіл көтермейміз бе? Әлгі уәде еткен сұлуларың қайда?

	– Маша! – деп дауыстады жігіттердің біреуі. – Дайындал!

	Осындай сәтті күтіп кіреберіс жақта сақ жүретін қожайын әйел жетіп келді.

	Бұдан арғысын айтпаса да болады. Қазір қожайын әйел ықылық атқан мырзаларды моншаның арнайы бөлекбөлек жасаған бөлмелеріне алып барады. Оларды хор қыздары құлпырып күтіп отыр.

	Жасағанның жарлығы шығар, қараптан қарап арақ ішкім келді. Қонақтар жаңа ғана босатқан бөлмеге қайтып келдім. Жақын жерде біреуміреу жүрген жоқ па деп тың тыңдап едім, аяқ дыбысы естілмеді. Соны малданып, дастарханға түре тиістім. Тоғым басылдыау деген, мелдектеген бір тұста тәптәуір желік бітіп, желпініп отыр едім, монша жақтан қыздың қыстыққан даусы естілді.

	Еркек емеспін бе, тәйірі, әлгі мырзалардан артық қалған қызмыз болса, қырындап көрсем бе екен деген ұры ой келді.

	– Әй, осы мен кімнен кеммін?! – дедім кәдімгідей күшейіп. – Ана әукесі салбыраған кәрі бұқаларға қарағанда бәйгені шаппай алатын хас жүйріктің өзі емеспін бе?!

	Қыздардың кейде шарап ішіп отырып мені қажайтыны есіме түсті.

	– Дүмбілез бейбақ демесең, қолаяғы балғадай дені сау жігіт қой, – дейтін олар мәз болып. – Сыздап сорлап жүрген шығар. Кімнен қалмаған дүние, сауабын алсақ қайтеді?

	– Сендердің сауаптарыңды мен алайын! – дедім лепіріп. Тұла бойым қыжқыж қайнап, ауыздығыммен алыстым.

	Үйдің астыңғы қабатындағы моншаға түскенде әлгі қыстыққан дауыс жалынған, қиыла жалбарынған үнге ұласты.

	– Қоя беріңізші! Тиіспеңізші! – деп үздікті. Елпеңдеп жетіп барсам, қарынды мырза мана өзім баласынған жас қыздың кеудесінде тыр жалаңаш қонжиып отыр. Қолында қаз мойын арақ, тізесінің астында жұмарланған байғұстың аузына лоқлоқ құяды. Қыз қақалыпшашалып тұншыққан сайын мәз болады.

	– Ә, солай ма екен? – деп бір кезде қос анарға жабысты. – Балапаным, қимайтын, қиналатын ештеңе жоқ. Маған болмаса, басқа бір малғұнға бұйырады. Кәне, алдымда айдай әлемдей ашылшы...

	Қыз ышқына бұлқынып, қарындының қолына жармасты, тістеп, тырналап, әзірейілмен алысқандай жанұшырды.

	Анау ашуға булығып, кіжіне боқтап жіберді де қызды жұдырықтың астына алды. Баскөз демей төмпештеп жатыр, байғұстың жүзін қан жауып кетті.

	– Қара мұны! Әліне қарамай! – деп құтырынды қарынды. – Өй, өңкей құртқұмырсқа! Маған, құдайыңа да түкірмейтін Никитаға қарсы келгеннің бәрі мына сенің көрген күніңді көреді. Астымда жаншылады, табанымда тапталады!

	Әлгінде емінеркін ішкен арақтан басым айналып тұрса да, қарындының ессізденіп бара жатқанын байқадым. Ол енді қызды құлаштап соққылай бастады.

	– Өлтіресің! – деп айғайлап жібердім.

	– Өлтіремін! Өшіремін! – деп ақ көзденді ол.

	Енді кешіксем, дәл солай болғалы тұр. Қарынды жанында жатқан арақтың шынысын ала бергенде, ұмтылып барып қолынан жұлып түсірдім. Қайырылып келіп жүрек тұсынан сылқита тептім, көзі алайып барып шалқалай құлады.

	Теңкиген бөксесі бетаузы қанжоса болған қыздың сауырында қалды. Байғұсты суырып алып қабырғаға сүйеп отырғызғанда, өксіп қоя берді.

	– Тірі екенсің ғой, соныңа қуан, – дедім. Шашылып жатқан киімкешегін жинап әкеліп, алдына тастадым.

	Қарынды ыңырсығандай болды, қос қолымен жер тіреп, көтеріліп келе жатты да, сылқ құлады.

	– Сен қаш! – деді қыз булығып. – Мыналар тірі қоймайды! Есім сонда кіргендей болды. Үстімнен ана әлекедей жаланған жігіттер түспей тұрғанда табанымды жалтыратуым керек.

	– Не ғып мелишіп қалдың?! – деді қыз. – Кетсеңші. Моншадан аулаға шығатын есік жоқ еді, жоғары қабатқа көтеріліп бара жаттым да, артыма қайырылдым. Қыз жар жағалап, тұрмақшы болып тырмысып жүр. «Бой тасаламаса, мұның да дәмтұзы таусылуы мүмкінау!» деген суық ой сусып өтті. Жүгіріп келіп көтеріп алдым, сорлы неме әлі бала ғой, жепжеңіл екен.

	Келген жағыма қайта ұмтылғанда, қарындының созылып жатқан кеспектей қолына сүрініп жығыла жаздадым. Қанталаған жанар қадала қалды.

	– Система, достым! Система... – деп қырылдады.

	* * *

	Біздің бағымызға қарай аулада ешкім жоқ еді, қарындыдан басқа қонақтар қызыққа белшесінен батқан кезі ғой, биік шарбақтан аманесен өттік. Содан екіүш көше асып барып тоқтағанбыз.

	– Мен осы жерде қалайын, – деді қыз. Үйіне апарып салғым келіп еді, басын шайқады.

	– Аналар қайда тұратынымды біледі, тауып алады.

	– Онда туғантуыстарыңа жеткізіп тастайын.

	– Менде бауыр да, ағайын да жоқ, тұл жетіммін, – деп жылап жіберді ол. – Балалар үйінің көзге шыққан сүйелімін.

	– Енді қайда бармақсың?

	– Жетімдер үйінен осыдан екі жыл бұрын жасы толған соң кеткен таныс қызым бар. Мені сіңлісіндей көретін. Кейде хабарласып тұратынбыз.

	Қыз киімін түзегендей болды. Көгілдір көйлегінің өрімөрімі шыққан, өзі жалаңаяқ. Әлгінде асығып жүргенде басаяқты түгендеуге мұрша болды ма?

	– Үлкен болса да киіп ал, – деп өзімдікін ұсынып едім, ол бас тартты.

	– Рахмет! – деді кемсеңдеп. – Мені аясаң, сені құдай аясын. Соны айтып бұрылып жүре берді, ілбіп, санап басып барады. Соңынан біразға дейін қарап тұрдым да жөніме кеттім. Қаланы көлденеңінен қиып өтіп, орман жақ шетіне шыққанда, таң қылауланып келе жатыр еді. Сөйтіп баяғы бұралқы күндерім қайта басталды. Тайганың меңіреу қойнауына тереңдеп кетпей, шаһардан бір жетілік жерде айға жуық қаңғыдым. Бағыма қарай орманның ішінде ирелеңдеп, жылап аққан өзенге кезіккенмін. Әйтеуір шөлден қаталап өлмейсің, оның үстіне балығы бар еді. Жапырағы мол бұтақтардан тұрғызған күркеде жата бердім.

	Ұзамай күз күшіне енді, өткіншілетіп жеткен жаңбыр күн өте келе қалыңдап, төгіліп тұрып алды, Тізеден келетін саяз өзенше кемеріне жетіп, бұрқырап ағатын мінез тапты. Балықты осыған дейін суды кешіп жүріп, істік таяққа түйреп аулайтынмын, енді соған зар болдым. Құрған тұзағыңа да аңқұс түспейді, кеудесінде жаны бардың бәрі Тайганың алыс қойнауына маңып кеткендей.

	Мұндай сұрқай күндердің немен тынатыны белгілі. Қалың жаңбыр сүмектеп барып, қарға ұласады. Ағаш біткеннің өзегіндегі шырын шыныдай шытынап, қураған жапырақ суына соққан ызғырық желдің өтінде дірдек қағады. Сары ала жазда сайран салған тіршілік Тайганың қара бұлттай түнерген қабағында қалтырап, жанынан безеді. Зәулім де заңғар кәрі емен қақаған қыстың қаһарын мың мәрте көрсе де, алда азынаған алты ай барын, ақырған алты айда сақылдаған сары аяз бен атойлаған ақ түтектің аз болмасын діңгегінде сықырлап ойлап, күйзеле күрсінеді. Желегі желіккен желдің тақымында кеткен балапан тал жалаңаштанған шағынан шошынып, қария қарағайға жаутаңжаутаң қарайды.

	Есім барда ел тапсам деп қиқулап қайтқан қалың құстың сарынынан сары уайым сауады.

	– Кету керек, – дедім қалың жауыннан пана болудан қалған күркенің ішінде құтым қашып отырып.

	Содан кейін «Қайда барамын?» деген сауалдың жауабын таба алмай қиналдым. Өзім қашып шыққан қалаға қараңды көрсетуге болмайды. Ал Тайгадан өмірімде бірақ рет ұзаған маған бұл дүниеде одан басқа елжұрттың баржоғы белгісіз еді.

	Күркенің астынан су жүре бастады, бұл жер ойпаңдау болатын, барабара жүзіп кететін шығар. Ал мезгілдің қай шама екенін айыру қиын, төрт құбыла тұтаса түнеріп, түсін бермей түксиіп тұр. Қарсы беттегі қарағайдың сау қалған біренсаран жапырағын паналып бұтаққа бұлтиып қонған қара торғайға көзім түсті. Жылы жаққа қар жауғанда қозғалатын шүйкедей құс мен сияқты ұлы ормандағы соңғы күндерін санап отырғандай андасанда шықылықтап қояды, жоғарытөмен жалтжұлт қарап мазасызданады.

	– Сыңарыңнан көз жазып қалғансың ғой, – дедім тілдескім келіп. – Қайда кетер дейсің, қалың жаңбырда қанат қаға алмай, өзің секілді отыр да бір бұтақта. Одан да менің жайымды сұрамайсың ба, ұшарға қанат, қонарға құйрық жоқ, күн шыққан – күле алмаған, ай туған – айызы қанбаған шын сорлың осы.

	Қара торғай мазасыздана түсті, жетім жапырақтар пана бола алмады ма, әлде сыңарының осыншама көрінбей кетуі күдігін күшейтті ме, бұтақтан бұтаққа қонып дамыл таппады.

	Мен ұшып кетпесе екен деп тіледім, оған әлі айтарым көп еді. Қайда барсам да қайырылып келіп қасқырша талайтын дүлей тағдырым жайлы алғаш рет түңілмей түлеп көсілсем дегенмін. Солай бір тебіреніп, шамырқанған, шалқыған секілді болдым. Жылауық күздің ботадай боздап тұрып жадырағысы, жапанда аш бөрідей жортқан жалғыздық жалғанмен жамырап табысқысы келген. Темірдей тегеуірінді Тайга тағдырмен таластырып, қайтақайта қайрап салған.

	Мадақтасақ, ұлы орманды мадақтайық! Ұлын ұлардай шулатпаған, қызын қызғыштай қорыған қыран әлем гой!

	Табынсақ, қасиетті Тайгаға табынайық! Шамырқанса – шарт сынған, иілмеген, тік тұрған тектің ғой.





	О, Тайга! Қасиетті Орман-ана!

	Тұңғиық тұман ойға шомған дана.

	Баяндап сол орманның айтсам жайын,

	Әуелде әулие екен ару қайың.

	Таласқан зеңгір көкпен бәйтерек те.

	Аруақты абыз болған ертеректе.

	Қарт емен батыр екен елден ерек.

	Сестеніп, заңғарланып тұрса керек.

	Ал шырша хор қызы еді жұмақтағы,

	Батырға келіп жүріп тұрақтады.

	Талшыбық биші еді бұраңдаған,

	Көргенде жігіт-желең тұра алмаған.

	Үшінде шырық бұзар қияңқысы,

	Ұр да жық жігіт екен үйеңкісі.



	Деревняның әйелдері кешкілік жиналып алып осылай сызылтушы еді. Көксеңгір ән көкжиегі жоқ орманның көкірегін шайдай ашып, көсегесін көгертетін. Ымырт үйірілген талмау шақта Тайганың қиянына құлшынып шалғынға бауырын жалатып, қайқаң етіп қайта көтеріліп, самғай жөнелгенде, шалғайда шалқитын.



	– Жалған-ай! – дейтін шал-суан

	– Қайран-ай! – дейтін қара орман.



	Ән құлпыра түсетін.





	Сұлу сыр сүйіп айтқан сүмбіл терек,

	Ер екен жаратылған сөзге зерек

	Жанының жазылмаған жарақаты.

	Ғашықтың жанары екен қарақаты.

	Көкте күн көк шалғынды күйдіргенде,

	Күлкісі қонған дейді бүлдіргенге.

	Ұлы орман жайқалғанда жайнап гүл -гүл,

	Жұмақтан жеткен екен сайрап бұлбұл.

	Зеңгір көк көкорай боп көгереді,

	Үміті – гүлге конған көбелегі.

	Ақиқат мұның бәрі байқасаңыз,

	Біз де ертең жапырақ боп жайқаламыз.



	Әйел байғұстар осылай шырқайтын, әдемі ән тал бойыңда шымырлайтын. Балқарағай кейуананың кейпінде көлдей көйлегі көк шалғында жүзіп келе жатқандай елеңдететін, жапырақ болып жайқалар шағыңа асықтыратын.

	* * *

	Алексей бағанадан бері арақ құюлы тұрған стақанды тыжырына төңкеріп салды да, бөлменің бұрышында жатқан дорбадан жұдырықтай пияз алып келіп бипаздап аршыды. Қашырқұшыр шайнап еді, ашырқанған да, көзінен жас шыққан да жоқ.

	– Бұдан арғы әңгімені қысқартып айтайын, – деді, – жалыққан шығарсың. Тоқ етеріне көшсем, Тайгамен екінші рет қоштасқан соң, анадағы қалаға түнделетіп жетіп, сартылдап өтіп жататын шұбатылған көліктің жүк таситын біреуіне жасырынып міндім де, бір құдайға сиынып кете бардым. Содан ертеңгі күннің кешінде үлкен мекенге түсіп қалдым.

	Бұл нағыз екі қолға бір күрек іздегендердің жері екен. Темір жолда жүк тиеп, жүк түсіресің бе, үй салушыларға қосылып, лай илеп, кірпіш қалайсың ба, көше тазалайсың ба, еркіңде. Қолың қимылдаған соң, аузың да қимылдайды, ел қатарлы жүріп жаттым.

	Ел қатарлы деп отырғаным, өзім секілді үйсізкүйсіздер. Андрей, Саша, Дмитрий есімді сондай қаңғыбастармен алғашқы күндерде вокзалда танысқанмын. Жөн сұрасқанда маған бірқыдыру жайлы болған қаладан қашып шығуға мәжбүр еткен соңғы оқиғаны айтып беріп едім, қарындыға көрсеткен қайратыма сүйсініп: «Бәрекелді» дескен.

	Бұлармен дәмтұзым біразға дейін жарасып жүрді. Үшеуінің қайқайсысы да аса басбұзар еместі. Көбірек ішіп қойғанда шекісіп қалатынымыз болмаса, бірге жүрген көп күн алаңсыз өтіп жатты.

	Сор түртейін десе қиын ба, сол тыныш күндердің құтын өзім қашырдым. Ақаңа қолды молдау салған бір түнде мен Дмитрийді кеспелтек келімсекке ұқсатып, жұдырықтың астына алмаймын ба?!

	Сол күннен бастап олар қит етсем басыма әңгіртаяқ ойнататынды шығарды. Ақыры не керек, кетіп тындым. Біраз уақытым темір жолдағы жүкшілердің арасында өтті. Жарты айдай жылу қазанында от жағушы болдым. Қайда барсам да ұзақ тұрақтай алмаймын, аузыма арақ тисе болды, құтырып шыға келемін. Тек жүріп, тыныш жату дегеніңіз менде жоқ, есіме қайқайдағы түседі, жанымды қоярға жер таппаймын. Тайгадағы шағын деревняны тыптипыл еткенім сияқты бәрін отқа орағым келеді де тұрады. Бірде қарызға арақ бермеген сатушыға ерегісіп, дүкенді өртейін деп жатқанда, милиция итше тепкіледі. Тағы бірде көзіме түскен жас қызды Лена екен деп қуып жүргенде, ел соққыға жықты. Жаңа жыл күні көшеде топтоп болып сайрандап келе жатқан жұрттың арасынан атың өшкір келімсектерді іздеп, жағалай соқтығам деп түрме деген пәлеге де жатып шықтым.

	Сөйтіп не санда, не санатта жоқ, қаңғалақтап жүріп жазға іліккенде тағы бір қырсыққа кезіктім. Қалтамды қағып. дүкеннен жеуге жарайтын олпұл алыпг көшенің тасалау жерінде жүрек жалғап отыр едім, түрлері ызғарлы екі жігіт жетіп келіп, дедектетіп ала жөнелді. Аяғымды әр жерден бір тигізіп, көшенің бұрылысында тұрған жабық машинаның артқы есігін ашты да ішке лақтыра салды. Қолым біреудің аяғына тигендей болған, қараңғыға көзім үйрене келе қарасам, бесалты адам ұйлығып отыр. Жөн сұрап көрмек болдым да «Көппен көрген ұлы той» деп үнсіз қалдым.

	Ал көлік салдыргүлдір ұзақ жүрді. Қалғыпшұлғып келе жатып көзім ілініп кетіпті. Дабырдұбыр дауыстан оянсам, жанымдағылар жерге түсіп жатыр.

	Келген жеріміз тоғайдың іші екен, манағы екі ызбарлы жігіт бәрімізді қаздай тізіп төбесі шалашарпы жабылған қорасымаққа алып барды.

	– Бүгін осында тынығасыңдар, – деді сүзе қарап. – Ал ертең іске кірісеміз.

	Үрпиісіп тұрған жүдеу бастың бірі тамақ жайын сөз етіп еді, екеудің ересектеуі зірк етті.

	– Аштан өлтірмейміз, – деген өзі де, даусы да тепсініп. – Естеріңде болсын бізде тәртіп қатал. Кәдімгі әскери тәртіп. Бұйрық берілді екен, өлтіріл, орындайсың. Қылп еткен қырқылады.

	Шет жағымызда тұрған жігіт ағасы жасындағы ашаң адам бір адым алға шықты. Түрі бізге қарағанда сыпайылау, үстіндегі киімі әбден көнерген демесең, бір кезде тәптәуір болғандай, денесіне қонып тұр. Даусы да әдепті екен.

	– Сіз маған мынаны айтыңызшы, – деді ырғағын келтіріп. – Бұл неткен сорақылық, қай басынғандық?! Біз, Ресей демократтары, мұндай дөрекілікті айыптаймыз. Дереу қалаға жеткізіп салуды талап етеміз.

	– Не дейсің? – деді ересектеу ызғарлы.

	– Түсінбесеңіз қайталап айтуыма болады, – деді анау. – Біз, Ресей демократтары, адам құқын бұзушылықтың қандай түрі болса да батыл айыптаймыз. Мына қылықтарыңыз үшін, біздің, яғни адамның құқын аяққа басқаныңыз үшін дереу кешірім сұрауды ұсынамыз.

	Ересектеу ызғарлы қасындағы серігіне иек қақты. Ол ананың жанына жетіп барды да, иектің астынан ыздита соқты.

	– Демократияның ең жетілдірілген түрі осы, – деді серейіп түскен сыпайыға үстінен төніп. – Адам құқы сақталсын десең, бұдан былай: «Әлемнің құлқұтандары, өздеріңе тиесілі құқықты ғана біліңдер!» – деп жар салатын бол.

	Сол күннен бастап ерте тұрып, кеш жататын болдық. Кәсібіміз сағат сайын келіп жататын көліктерден кірпіш түсіру, алдын ала белгіленіп, сызылып қойған жерді қазу, салынып жатқан үйдің айналасын ағаштан тазарту. Біздей ашарықты нағыз тозақтың өзі, алғашқы күндердеақ тұралатып тастады.

	Түн баласында құр сүлдеріміз жатып, бірбірімізден жөн сұрасқан боламыз. Әңгіме ұзаққа бармай айрандай іриді. Шетінен ішіп кеткен, шаңырақтан, балашағадан, бәрінен айырылған өңкей мұндар ашынады, күйінеді, шарасыздықтан шаршап барып, әркім өз мұңына тұншығады.

	Сондай жарымжан әңгіменің бірінде осында келмей жатып оңбай таяқ жеген сыпайы жайлы білдім.

	– Бұл кісі ғалым адам, – деген оны мүсіркеп жүретін Владимир есімді жігіт. – Тайга жайлы жазғандарын есіміздің түзу кезінде іздеп жүріп оқитынбыз. Орман техникумын бітірген маман болған соң әрине.

	– Кейін елдің бәрі саясатшыл болып алған жоқ па. Күнде митинг, күнде жиын. Соның бәрінде көсіліп сөйлеуші еді. Жоғарытөмен бастықтарды атын атап сойып салатын.

	Сөйтіп жүргенде жоқ болып кеткен. Арада жыл өткенде жұрт көшеден азыптозған күйінде көреді.

	Содан бері үйсізкүйсіз. Екіүш адамның басы қосылса, сөз сөйлеуге асығады, үнемі «Біз, Ресей демократтары!» деп тұрғаны.

	Естуімізше жындыханаға күшпен қамалса керек. Ал одан сау шықпасың белгілі.

	– Байғұсай! – дейді өңкей сорлы өздері шала есті отырып. – Обалай!

	Осы Владимирдің айтуынша, қазір Ресейді жабайылық жайлап алған. Бұл сөзді мен түсінбегенмен, басқалар қызу әңгімеге айналдырды.

	– Рас, – дейді олар. – Жабайылық дегеніміз, достым, абыройын ашып жүрген қарадүрсін тағылық емес, оның қатыгездік пен сайқалдыққа ұласқан, асқынған түрі. Адамның арнамысын аяққа таптау, ұятты тірілей көму, көпекөрнеу қорлау, күлқоқысқа лақтырып тастау.

	Бұған дәлелдері шаш етектен.

	Михаил есімді егде кісі бастығы «мойыныңа ал» деген қылмыстан бас тартқаны үшін көресіні көріпті. Степан атты жігіт қалыңдығын зорлаған қалталыға жұдырық жұмсаймын деп жұмысынан бастап бәрінен айырылған. Константиннің сұлу келіншегі өз еркімен бір дәулеттінің көңілдесіне айналыпты. Бұйығы Федор қызметінен қысқарып, қарызға белшесінен батқан соң туған Отаны түгілі пәлен жыл отасқан әйеліне де керек болмай қалыпты.

	– Біз, Ресей демократтары, – дейді оларды байыппен тыңдаған сыпайы, – мұндай бассыздықты жауапсыз қалдыра алмаймыз. Ғаламдық аяусыз күреске көтерілеміз.

	Бұдан кейін оны тоқтата алмайсың.

	– Адам құқын таптаушылардың бәріне ғасыр сотын ашамыз! – деп күшейеді. – Ар алдында, ел алдында, дәуір алдында қатаң жауап береді. Сауал сұрапыл болады.

	– Мынадай сөздеріңнен соң жындыханаға сен түспегенде, мен түсемін бе?! – дейді Владимир.

	– Заман ақырғы жойқын төңкерістің қарсаңында тұр! – деп қатуланады ол. Орнынан сескене көтеріліп, жігерлі нық дауыспен шырқай жөнеледі:



	«Қайдасың, әлемнің қоры мен байғұсы,

	Қайнаған кеудеде кегі мен қайғысы.

	Жұтынып тұр ғасыр, жалаңдап тойымсыз,

	Біз майдан ашамыз, ұрандап ойынсыз»



	* * *

	Әзірге бәріміз бізге қарсы ашылған майданның тақсіретін тартып жаттық. Таң бозарғаннан қас қарайғанша толастамайтын қара жұмыс қаусатып салуға жақын еді. Осында келгенімізге жарты айдан асқанда, «Ресей демократы» атанып кеткен сыпайы өздігінен орнынан тұра алмайтын көтерем халге жетті. Бұрынғы ақ сүйек ғалым емес пе, құр сүлдері қалған. Аузындағысын жырып беріп, қолынан келгенше күткен Владимир болмаса, әлдешан көз жұматын еді.

	Күн болса суытып келеді, төбесі жартылай жабылған, қабырғалары шұрқтесік қорасымақта түн баласы ұлып шығасың. Ортасынан ауған қазан қарашамен қаһарлы табысқысы келгендей кеше бұрқасындатып алғанды. Бүгін жапалақтап қар жауып еді, тоғай боз кебінін киіп шыға келді. Қала жақта жазылған даңғыл дала да ақыретіне оранып, қараған жанарды жансыздандырған.

	Түстен кейін жұмысқа ызғарлы қожайындардың ықтыруымен зорға шықтық. Кешелі бері салынып бітіп қалған үйді зілдей шойын шарбақпен қоршап жатқанбыз. Кісі бойындай бағандарға терең шұңқыр қазу әбден титықтатқан, мұздап қатып қалған жерге сүймен ұрсаң, тасқа тигендей тақылдап жүзі қайырылады.

	Қимылымыз баяулай берген бізді қанша балағаттаса да айызы қанбай жер тепкілеп тұрған ызғарлы қожайынның да жүйкесі тозайын деген бе, бір сәт бастығын сыбай жөнелді.

	– Атабабасы шыр бітпеген қу тақыр деуші еді, рас екен. Жер қазатын машина жалдаса ғой, баяғыда тындырылатын шаруа. Оған пәлендей шығынданбайды да. Жоқг бәрі тегін істелуге тиіс. Мыналар, қара да тұр, шарбақты биыл тұрғызып бітпейді. Ал менің шырпыр болып, қара суықта осылармен бірге қалтырауым керек.

	Қала жақтан машинаның гүрілі естілгендей болды. Жалғыз қара көлік қар жамылған даланың ақыретін қақ айырып заулап келеді.

	Алысжақынды жағалай балағаттап тұрған ызғарлы қолдыаяққа тұрмай кетті. Осындағы серіктерін шақырып, опыртопыр болысып, тыпырлады да қалды. Машина екпіндеп келіп шақыршұқыр тоқтағанда, иесін көрген иттей арсалаңдаған.

	Көліктен түскен орта бойлы жігіт сәлеміне басын сәл изеді де үйге беттеді. Ондағы шаруаға көңілі толмаған болар, даусы әредік қатты шығып, едәуір бөгелген. Кері қайтқанда тұсымыздан өтіп бара жатып аялдады.

	– Мыналар қырылып қалғалы тұр ғой, – деді бізді иегімен нұсқап. – Бүгінгі түннен шықпауы мүмкін. Жаласына қалмай тұрғанда, дереу көздерін құрт.

	– Жұмыс тоқтаңқырап қалады ғой, – деп міңгірледі ызғарлы.

	– Неге тоқтаңқырайды? – деді анау. – Тоқтамайды. Осы күні не көп, итше шұбырған бұралқы көп. Топтобымен қуып әкеле бер.

	– Құп болады! – деді ызғарлы. Қара машина қайқайып кері салды.

	– Құдіреті күшті құдайай! – деді Владимир. – Құтқарғаның ба?!

	Сол кеште бәрімізді жабық машинаға тиеп, қаланың шетіне түсіріп кетті.

	* * *

	Терезеден бозғылт сәуле құйылды, таңмен таласқан түннің бұл дүниеден тағы да түңілер сәті жеткенге ұқсайды. Шатқалда көк ала түтінге қақалған шаһар оянып келе жатыр.

	«Алатаудың шыңын күн шалған шығар, – дедім өзіме өзім. – Тәкаппар биік бауырындағы сайқал тірлікті күнде балапандай шайқайтындығына қажымай ма екен?»

	Содан кейін не үшін осылай дегеніме түсінбей аңтарылдым. Бәлкім, ұйқысыз түнде шаршаған болармын, мүмкін Алексейдің тақсіретті әңгімесі әсер еткен шығар.

	Ол бетіме аңтаң қарап отыр.

	– Маған айтасың ба? – деді.

	– Жоқ, өзіме... әншейін, – дегенмін.

	Осы жерде оған тағы бірдеңе деу қажет сияқты көрінді.

	– Біздің жаққа қалай келіп жүрсің? – дедім.

	– Владимир ғой үгіттеген, – деді ол. – Бір жылдары осы Алматыда тұратын ағайынының үйінде қонақта болыпты. Жатып кеп мақтады. Жыл он екі айдың көбі жаз, қысы жылы, әрі қас қағымда өте шығады деді. Алмасы аршын төс арудың анарындай деді. Елі ертегідегідей жомарт деді. Тиын сұрасаң теңге береді деді.

	– Айтқандары рас па екен?

	Алексей менің бұл сауалымды естімеген секілді, сөзін жауапсыз жалғады.

	– Шындығына келгенде маған бәрібір еді, жылы ма, суық па, жомарт па, сараң ба?... Мен келімсектерді кездестірудің мүмкіндігі туып қалар деген ойда ғана болдым. Оларды Тайгадан кеткелі іздеудемін ғой, хайуандар жер жұтқандай жоғалған жоқ па?!

	Оның даусы тағы да қатайып келе жатқан, бұрқылдап қайнай бастады.

	– Жоқ! – деп саңқ етті. – Жоқ! Бұл ортадан имансауап іздемейақ қой! Лағынет де оған! Қасқая қарсы қарап тұрып бетіне түкір! Былш еткіз! Әне, сонда жарасады. Сонда ғана айызың қанады. Тайгадағы момын тірліктің садағасына да жарамайды ол. Кесіп алса, қаны шықпайтын безерген бетпақ өмірлерің құдіреті күшті құдайдың өзін де қажытқан шығар. Ібілістің де шарасы жоқ сендерге. Сайтан екеш сайтан да қараларыңды көргеннен безеді.

	Стақанға лақылдата арақ құйды да құшырлана қағып салды.

	– Кетемін! – деді. – Кетемін момын әлеміме. Орманана шақырып жүр. Тайга жарықтық түсімнен шықпайды. «Кел!» дейді. Ақ қайыңы сыбырлап, емені елжіреп, қарағайы қабырғасы қайысып айтады. Иә, дәл солай сырласады менімен. Қария орман қашан да қайырымды ғой. Қарт атаулының бәрі мейірбан емес пе, жердегі тірі тәңірлер, шерменде құдіреттер ғой олар.

	Үні жұмсарып жанарына жас үйірілді.

	– Кетемін! – деді тағы да. – Енді аялдауға хақым жоқ. Он екіде бір гүлі ашылмаған, сайқал дүниенің салқыны суытпаған, Адам Ата, Хауа Анадан қалған шапағаттың тұнығы қулықсұмдықпен лайланбаған періште мекеніме кетемін. Тайгаана кешіреді мені. Тастан аққан кәусар бұлағына шомылдырып, саумал самалымен желпіп, шыныдай шыңылтыр ауасымен көкірегімді шайдай ашады. Бұлбұлы құлпыртып, бозторғайы балбыратқан гүлжазирасындай жайнатады. Балқарағайдың түбінде балқып, көк терекпен бірге көсегем көгереді.

	Кім біледі, жасағанның жақсылығы аз ба?! Сорлы болған Ленаны тауып алармын. Ол өлген жоқ, Тайга бейкүнә перзентін желепжебейді. Тәңірге аян, мен бір көруге зар болған ұлы орманда бақытқа кенеліп жүрген шығар.

	* * *

	Ертеңіне кеш тұрдым. Түскі асты ішкен соң аулада тоқ басып жүр едім, көптен көрмеген ақын жолдасым келе қалды. Булығыңқырап бусанып тұр.

	– Күні бар болғыр ысып кетті ғой, – деп тершіген маңдайын сүртті. – Жүр, ана сәкіге отырайық.

	Жайғаса келе темекі сұрап шекті. Әлденеге мазасызданғандай.

	– Неге үндемейсің? – деді көк ала түтінге шашала жаздап. – Астанадан келдім деп аспандағаның ба?

	Қалжыңы шығар деп мән бере қоймап едім, ол сауырына қамшы басты.

	– Астанадан кел, аспаннан салбыра, бәрібір, Алатаудан асқақтай алмайсың!

	Жұтып алған ба деп бажайлап қарап едім, ондайдан аман секілді.

	– Қайда барсаң да кекірейіп қалған кілең тас құдайга тап боласың, – деп темекісін лақтырып жіберді. Жөн сұрап, көңілін аулағым келіп еді, сабасына түсе қоймады.

	– Жағдайдың несін сұрайсың?! Ақыны мен ақылы алақан жайған ақырзаман емес пе! – деп екпіндеді.

	– Соншама таусылып не көрінді? – дегенмін.

	– Не көрінбей жүр, көріп жатырмыз, көре беретін шығармыз! – деді ол.

	Ақын досымның қыжылы кешегі көңілсіз әңгіменің сүреңсіз сарыны секілді болған.

	– Жылу жинап жалғыз кітапты зорға шығарып едім, – деп күрсінді ол, – енді соны өткізе алмай сенделіп жүрмін. Сол бар болғырыңды тегін тарата салар ем, күн көріс қиындап кетті ғой. Бұрынғы қызметіміз түп орнымен жоқ, баяғыда тоқыратып, тоздырып жіберген. Жұмыс іздеп телміріп барған жерің жасыңды сұрайды да, елуде екеніңді естіп етпетінен түседі. Сонда бұлар қырықтан асқанның бәрі қырылып қалсын дей ме? Әйел де үйде. Былтыр бастықтары ауысқанда, жаңа төраға командасымен келіп, отыз жылда бөлім меңгерушілігіне зорға жеткен байғұс далада қалды. Екі қолға бір күрек болмаған соң адам ауыса бастайды екен, бүгінде ол да жынды, мен де жынды, аузымызды ашсақ, айқаса кетеміз.

	Жаз шыққанда көзімді құрта тұрайын деп ауылдағы ағайындарға барып едім, баяғы елді танымай қалдым, ауыздықпен су ішіп отыр. Құлазып қайтып келдім.

	Ақынның аһылапуһілеген әңгімесі жуық маңда таусылмайтын тәрізді. Тағы да темекі сұрап алып, оңтайланып отырды.

	– Адам ашынады екен, – деді. – Ашынып тұрып қорланасың, – деді.

	Құлағымның түбінде Алексейдің гөйгөйі қайта шулап келе жатты. Ол күнде осы уақытта ауладағы ағаштарды суарып жүретін, бүгін көрінбеген.

	Шығармашылық үйінің шаруасына ие болып жүретін қартаң ұйғыр бар еді. Бір білсе, сол білер деп сұрай бардым.

	– Ана ілмиген қаңғыбасты айтасыз ба? – деп анықтап алды ол. – Жел қуған қаңбақтай жөңкіліп жүрген біреу. Басымның ауған жағы базар деп кеткен шығар лағып.

	* * *

	Түнде түсімде Тайганы көрдім. Алексейдің жайкүйін сұрадым ба екен...

	– Сен оны іздеме, өзіңді ізде! – деді ұлы орман.





