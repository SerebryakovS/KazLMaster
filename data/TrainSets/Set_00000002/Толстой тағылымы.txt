	Мырзагелді Кемел

	Толстой тағылымы





Жан дүниесіне шолу


	Лев Толстой 1828 жылғы тамыздың 28 жұлдызында Мəскеу түбіндегі Ясная Поляна деп аталатын мекенде дүниеге келді. Толстойлар отбасы Ресейдегі ең бай əрі үбірлі-шүбірлі отбасыларының бірі болатын. Əкесі Османлы елшілігі міндетін атқарған атаның ұлы болса, шешесі Волконская ханша еді. Толстой бала жасынан-ақ өте ақылды əрі зерек болды. Алайда, үш жасында анасынан, тоғыз жасында сүйікті əкесінен айырылып, тұл жетім қалған Лев өлімнен қатты қорқатын. Бағына орай, мұнан соңғы тəрбиешілері аса ақкөңіл, діндар жандар боп шығады. Оны асыраған, туыс болып келетін екі əйел қанаттыға қақтырмай, тұмсықтыға шоқыттырмай өсіреді. Бала Лев өте көңілшек болатын. Көңілі марқайған сəттерінде балаша куана алмай, жағдайы мүшкіл адамдарды ойлап, уайымға салынып жылайтын. Тайына міне қалса, оған жаны ашып, мойнынан құшақтап кешірім сұрайтын. Өз ойынан əңгіме шығарып, оған өзі жылайтын. «Естеліктер» атты шығармасында сол күндерді былайша еске алады: «Алғашқы қайғысыз жылдарым қайта оралар ма? Сол күндердегі жан-тəніммен тілейтін тілектерім қайда? Бейкүнə көз жасым қайда?». Толстой ұзақ əрі бақытты ғұмыр кешкен. 34 жастан асқанда 17 жасар Софья Берске үйленген. 82 жыл өмір сүрген, 13 ұл-қыздың əкесі атанған. Екінші қызы Татьяна 96, кіші қызы Александра 95 жыл өмір сүрген. Осылайша ұлы жазушы отбасы қызығын молынан көрген, əйелімен татутəтті өмір кешкен. «Менің əйелім сенімді жəне əбден берілген дос қана емес, ол менің барлық істерімдегі – тұрмыстағы жəне əдебиеттегі жəрдемшім» деп жазып қалдырған. Тек өмірінің соңына қарай Толстой мен əйелінің арасында түсініспеушілік пайда болыпты, оған да көбіне Толстойдың мінезіндегі, өмір сүру қалпындағы ерекшеліктер себеп болған секілді. 1843 жылы Дарулфунунның шығыс тілдері факультетіне оқуға барады. Шығыс тілдеріне деген қызығушылығы ерекше еді. Алдымен араб, түрік тілдерін таңдайды. Кейінірек тілшілікті тастап, құқық негіздерін оқи бастайды. Бірақ бұл кезде Толстой діни сенімдерден мақрұм боп қалған-ды. 17 жасында-ақ шіркеуге сенбейтін. Сонда да рухани толысу, кемелденуге үлкен мəн беретін. Өзін-өзі рухани кемелдендіруге барынша күш салатын. Сол кездерін есіне алғанда: «Жақсы болғым келетін, бірақ жалғыз əрі жас едім» – деп жазды.

	1847 жылы университетті тастап, Ясная Полянаға барады да, 1851 жылға дейін сонда қалады. Сөйтіп, халықпен қоян-қолтық араласады. Мұқтаждарға көмектесіп, жарлы-жақыбайға жəрдем беруге тырысады. Бірақ мұнан да қанағаттанбай, ақыры əскерлік жолды таңдайды. 23 жасында Кавказға барып, армияға қосылады. Біраз өзіне-өзі келгендей болады. Орыс жазушыларының бəрі де Чернышевскийдің «Не істеу керек?» деген сауалын өздеріне қойған. Толстой да осы сауал төңірегінде ойланып, ақиқатты іздеді. Бұл жолда ол философ сияқты емес, жанын жегідей жеген өлім қорқынышының шарасын іздейді. Бізге жеткен жазушының естеліктері арасынан табылған бір жазбада төмендегі сауалдар тізіліпті:

	1) Не үшін өмір сүремін?

	2) Жаратылуымдағы мақсат не?

	3) Өзгелердің өмірінің мəні неде?

	4) Ішімдегі жақсы жəне жаман сезімдердің болу себебі не?

	5) Қалай өмір сүруге тиіспін?

	6) Өлімнің сыры неде? Өзімді қалай құтқара алам?

	Осы сұрақтардың нəтижесінде ол жаратушыны қайта тапты. Қайтадан дінге мойын бұрды. Бірақ пікірлері сенімінен кейінде қалды, тəн сезімдерін жеңу оңай емес-ті. Құмарлықтары мен діни көзқарасы арасында бітіспес күрес жүріп жатты. «Күнделігінде» бұл жайында былай жазады:

	1) Құмар ойындары (Бұны жеңуге болады);

	2) Жыныстық құмарлық (Жеңу өте қиын);

	3) Өркөкіректік (Бəрінен де қауіптісі осы).

	Толстой 1859 жылы Ясная Полянаның маңайында шаруалардың балалары үшін жиырмадан көп мектеп ашты. Оған дейін ол мектепте оқыту жүйесін өзгерту жайлы көптеген мақалалар жазды. Келер жылы Толстой Еуропа мектептерінің жай-күйімен танысу мақсатында сапарға шықты, Лондонда біржарым ай болды, сосын Германияға, Францияға, Швейцарияға, Бельгияға барды. Ол елдердегі мектептердің оқыту жүйесін зерттеді, бірақ оларды қорытындылай келгенде қанағаттану сезімі болмады. Толстой мектептерде «оқушының еркіндігі» идеясын енгізіп, білім беруде озбырлық болмауын ұсынды, оған көптеген дəлелдер келтірді. Осы мəселемен мықтап айналыспақ болып, 1862 жылы «Ясная Поляна» атты педагогикалық журнал шығарды. Оның қосымшаларында балаларға арналған халық ауыз əдебиетінің нұсқалары жарияланды. «Əліппе» жəне «Жаңа əліппе» деген жарияланымдар жасады.

	Толстойдың шығармашылыққа ұмтылысының арта түсуімен бірге іштей рухани тынышсыздығы, ақиқатқа ұмтылысы да арта түседі. Ол əскерлік қызметті тастайды. Сүйікті бауыры Николаның көз алдында өмірмен қош айтысуы, мəңгілікке жоғалу қаупін арттырып, сенімі жойыла бастайды. Жазған сөздерінің бірінде: «Өмірде қадір тұтатын аяулыларымның бəрінен айырылдым. Енді өмірдің не мəні бар? Бүгінертең ауру не өлім мені де тұзағына іледі... Адам мас күйінде ғана өмірден лəззат ала алады. Отбасылық өмір, тірлік, өнер дегендердің бəрі де сəтсіз, мəнсіз бола бастады. Осы сезім өте қорқынышты. Бұл қауіптен құтылу үшін өзімді өлтірмек те болдым. Мені құшағына алған қараңғылықтың қаупін тілмен айтып жеткізу мүмкін емес. Осы азаптан бір оқпен өзімді құтқарғым келеді» депті. 1862 жылы қыркүйекте Толстой 18 жасар Софья Бернге үйленеді. Біраз уақытқа дейін соның қызығымен басқа нəрсе ойлауға мұршасы болмайды. Алайда, бұл қуаныш ұзаққа бармайды. Азапты ойлар көңілін қайтадан кеміре бастайды. «...Мен кіммін? Не үшін өмір сүремін? Өмірімнің мақсаты не? Жақсылық қайда? Жамандық ше? Бай болайын, атақты болайын, маған не пайда? Бүгінгі ісімнің, ертеңгі тіршілігімнің не мəні бар? Өлімді жеңетін күш бар ма, сірə?». ...«Өмірде ең сенімді дегенімнің өзінің күл-талқаны шықты. Неге сүйенсем жаныма сая табам?..». «...Өзіңді өзің өлтір, сонда бəрінен құтыласың. Өмір ұнамайды, солай ма? Өлтір өзіңді. Тірі жүріп тірліктің мəнін түсінбесең, босқа өзіңді алдаусыратпа». «...Тіршіліктен жирендің ғой. Онда неғып жүрсің? Кет, көзіңді жоғалт». Бұл сөздерді жазғанда Толстой бар болғаны 35 жаста ғана еді. Өзіне-өзі қол жұмсағандарды салыстырып, ойланып қарасақ, олар өмірлік тонусы төмен адамдар немесе жарқылдап отырып-ақ бірден мұңдана қалатын сезімтал болып шығады. Бұндай мінездің адамдарына аз ғана қиыншылық алынбайтын қамалдай болса керек, ауыр жағдайға итермелейтін сол-ау, сірə. Толстойдың кей мінездерін ұлы адамдардың бойында болатын артықауыс, астын-үстін келе беретін іс-əрекет деп бағаласа да болар ма еді? Олардың көбі солай болған ғой... Пушкинде оқыс мінездер, əулекілік аз болмаған, ол карта ойынының құмарпазы болып, түк ақшасы қалмағанша ойнап, қарызға ұтылып, ақыр соңында өлеңдерін салып, ұттыратын болған. Тіптен «Евгений Онегин» поэмасын жазып бітпей жатып, бастапқы тарауларын ұттырған, сөйтіп, кейіннен қайтып сатып алған.

	Өзіңе-өзің қол жұмсамай-ақ, екі қолыңды төбеңе қойып, өз үйіңнен қашпай-ақ өмір қысқа, аз ғана сəт те емес – қас-қағым сəт қана. Бақбақтың піскен кезі сияқты, уақыты келгенде үп етеді де біте салады. Қандай қиындық болса да уақытша. Шəкір Əбенұлының хадистік бір əңгімесінің мазмұны мынадай: Бай саудагерге арнап шебер екі тұмар жазып, былғарыға тігіп дайындапты. Бірін қуанышта, бірін басыңа қайғы түссе ашып оқырсың депті. Бай кезі келіп əуелі біреуін, кейінірек екіншісін ашып оқығанда, екеуінде де бірдей сөздер жазылған екен: «Бұл да бір уақытша!». Бірте-бірте Толстой бай тұрмыстың жайлылығы мен ессіз құштарлықтан бас тартып, дене еңбегімен көптеп айналысты, қарапайым киім киіп, шаруашылық жүргізді, вегетариандық салт ұстанып, ет жемейтін болды, кейініректе бар байлығын отбасы мүшелеріне бөліп берді. XIX ғасырдың 80-жылдарының басында-ақ Толстой өзіне-өзі: «Немене, Лев Николаевич, уағыздауын сіз уағыздайсыз, ал қашан орындайсыз?» – деп сауал тастайды жəне оның жауабын өзі береді: «…Мен кінəлімін əрі сұмпайымын жəне жек көрушілікке лайықпын… Менің бұрынғы жəне қазіргі өміріме қараңдаршы, сендер менің не орындағым келіп жүргенін көресіңдер. Мен оның мыңнан бір бөлігін де орындамадым, бұл шындық, оған кінəлімін, бірақ орындағым келмегендіктен емес, қалай орындалатынын білмегендіктен оны жасай алмадым… Басқа жолмен келе жатқаным үшін жазғыра беріңдер мені…» деп жазған еді. Толстой өмірмен қош айтысқысы келсе де, тірліктен бір нəрсе күтетін. Ойына əр нəрсе келеді. «...Өмірдің мəнін ұғына алмасаң, оны ойлап басыңды қатырма. Тек қыбырлап тіршілік кешсең болды...». «...Бұлай істей алмаймын. Өйткені бүгінге дейін осылай əрекеттеніп көрдім». «...Өмірдің мəні! Ол қайда? Шындық деген не? Шындық – өлім. Жо-жоқ, шындық – өлім емес, нағыз ақиқат – өмір. Бірақ менде тіршілікке қабілет қалмады ғой... Өмірдің мəнінен адастым. Іздей түс, жаңа жол табарсың...». Сөйтіп, Лев Толстой тірліктің мəнін қайта іздеуге кіріседі. «Оны ұзақ уақыт бойы азаптанып іздедім. Өзін құтқармақ болған адамша іздедім, ештеңе таба алмадым». Отбасы, əдеби шығармашылық та оны қанағаттандыра алмайды. «Сұмдық ақиқат алдында көзіме перде болған екі тамшы – отбасым мен шығармашылық та мен үшін мүлдем лəззатсыз боп қалды».

	«Отбасым, иə балаларым мен əйелім олар да адам, олардың да жайы мəз емес: я жалғанға алданып жүре береді, я болмаса қорқынышты шындықпен бетпе-бет келеді. Оларды жаныммен сүйемін, бірақ ақиқатты жасырып қалу мүмкін емес. Ғылымдағы əрбір қадам, өмірдегі əрбір адым ақиқатқа жетелейді. Ал ақиқат – өлім. Өнер мен өлең жай безендіруші əшекейлер ғана, өмірдің мəнін нақты түсіндіре алмайды. Фəлсафадан да қайыр жоқ!». Ақыры Толстой миын əбден «ашытқан» мəселенің жарасын табады: «Адамның өмір сүру мүмкіндігі иманмен байланысты. Қай дінге сенсек те, иман бізге өмірдің сырттай қарағанда шектеулі, ал шындығында ешбір соңы жоқ екенін, азаптың, тіпті өлімнің де оны жоя алмайтынын сезіндіреді, яғни адам өмірдің мəнін тек иманнан таба алады». Толстой өзін осындай ойлауға итермелеген оқиғаны былайша баяндайды: «Мезгіл көктем болатын. Орманда жалғыз келе жаттым. Айналамдағы əрқилы дыбысқа, түрленген табиғатқа ден қойдым, санамды мазалаған мəселе бар-ды... Құдайды тану... Құдай менің бүкіл өмірім сияқты реалды емес, тек абстрактылы ғана болса, ондай Жаратушы жоқ деген сөз. Сонда мен үздіксіз іздеген Құдай ше? Бұл пікір қайдан шықты? Менің санамда осындай ойдың болуының өзі Құдайдың бар екендігінің дəлелі емес пе? Осыны ойлауым мұң екен, менде өмірге құштарлық пайда болды, рухым оянғандай болды. Иманнан алыстағанда өзімді өлімен бірдей сезіндім. Мен Құдайды іздегенде, соған ұмтылғанда ғана өмірден лəззат алатынымды білдім». «...Олай болса, өмір сүре жүріп Құдайды ізде. Тірлік кешу – Құдайды іздеу дегенді білдіреді. Осыдан соң айналам, ішкі дүнием жаңадан нұрланды да ғұмыр бойы маған жарық берді». Осылайша Толстойда тіршіліктің мəнін ұғынуға, өзі ұғынып қана қоймай, бүкіл адамзатқа азаттық жолын көрсетуге деген ұмтылыс пайда болды. Толстой дінді əу бастағы саф күйінде қабылдауды, кейіннен қосылған жаңсақтықтардан бойды аулақ салуды насихаттады. Кейіннен пайда болған «христиандыққа қосымшалардан» ол ешнəрсе түсінбей, басын қатырды. Ол жайында: «Діннің бар дегенін істеп, ертелі-кеш басқосуларды қалт жібермейтінмін. Бірақ түк түсінбей, өзімді зорлап мəн-мағына шығаруға тырысқан сайын Құдайға деген сенімімді азайта түскендей сезінетінмін», – дейді. Ол өз толғаныстарын былайша тілге тиек етеді: «Өткен естеліктерді ұмытып, өмірдің мəнін ұғынған соң, бақыттың дəмін тата бастадым.

	Мұның себебі неде? – Құдайдың қалауын орындауда... – Идеал не болуға тиіс? – Баршаны жақсы көру жəне өзіміз қаламайтынды өзгеге жасамау...». Толстойдың барлық діндерді құрметтеуі оған деген шығыстықтардың, əсіресе, мұсылмандардың сүйіспеншілік сезімін тудырды. Батыстан, шығыстан, көптеген хаттар ағылып келе бастады. Патшаны, үкіметті жазбаларымен жерден алып, жерге салып жатса да, оған тиіскен ешкім болмады. Патша мен шіркеуге қарсы шыққан Толстой өз мұраларының қаламақыларынан, Нобель сыйлығынан бас тартқан. Өлерінен бір жылдай уақыт бұрын күнделігіне мынадай сөздерді жазып қалдырыпты: «Өзөзімнен: Тəңір алдында, қожайын алдында не істеймін деп сұрадым». Ислам дініне қатысты сұраққа ол былай деп жауап беріпті: «Менің ислам туралы пікірімді білгіңіз келсе, меніңше бір ғана шынайы дін бар. Бұл дін əлі ашылған жоқ, бірақ оның біраз бөлігі мінəжат арқылы байқалады. Бар адамзаттың ілгерілеуі бүкіл шынайы діндердің барған сайын пəрменді бірігіп, олар пəрменді насихаттап түсіндіруді керек етеді. Сондықтан барша ақиқатты жақсы көретіндерге ол діндердегі айырмашылықтар мен ақауларға шұқшимай, олардың бірлігі мен артықшылығын іздегенге не жетеді? Барша діндерге қатысымды білдіруге тырысатынымдай, маған түгел аян исламға да солай қараймын» деп жазады. «Мен бақытты адаммын, өзім күніге жүретін бөлмедегі шкаптардың арасындағы белдеуге асылып қалмайын деп өзімнен жіпті жасырып жүремін, аңға шыққанда да өмірден оп-оңай құтылу үшін пайдаланбайын деп қолыма мылтық ала шықпайтын болдым. Маған не керек екенін өзім де білмеймін: мен өмірден қорықтым, содан қашқым келді, сөйте тұра одан бір нəрсе күттім» деп жазыпты бірде дана қарт. Л.Толстойдың жазбаларында: «...Тəн үшін сүрген өмірдің рахаты болмайды, тəн үшін өмір сүру азап шектіреді. Рух үшін өмір сүрген өмір ғана рахатқа жеткізеді» деген сөздер бар. Уақыт зырлап өтті. Толстой əбден қартайып, күресуге дəрмені қалмайтын кезі келді. Қоршаған ортасы ойлануына мұрша бермейтін, айна-ласы көңіл көтеруге əбден берілген адамдарға толы болатын. Қайда қашса да құтылмайтын өлім ақиқатына олар жанасып қалған-ды. Толстой жасанды жамағаттан жирене түсті. Адамның кей-кейде, бəрінен мезі болып, адамдармен аз араласып, оңаша отыруды қалайтын кезі болады. Оның себебі тыныштыққа ұмтылуда жатса керек, тыныштық болмаса, тіпті, кішкене ойланып алуға да уақыт табылмайды. Бұл, əрине, тыныш тұрмысты, құлақтың тыныштығын аңсау емес. Тыныштықты аңсау, өз-өзінен оңашалыққа ұмтылу əркімде, əр кезде кездесетін сияқты. Жасың ересек тартып, ақыл тоқтатқанда, өмірге тұрақты көзқарасың қалыптасқанда өзіңе-өзің есеп беру қажеттілікке айналатындай, сол кезде кей істеріңнен, кей əдеттеріңнен қашатындайсың. Толстой да солай жасады. Сексеннің сеңгіріне шыққанда екі қолын төбесіне қойып, өз үйінен өзі қашады. Дүрмекті өмір кешіп келе жатқан кісі тыныш өмірге көндігуі қиын. Тыныш өмірді аңсаған кісінің көбі ойлануға уақыт іздегендіктен тыныштыққа ұмтылады. Адам баласына қашан да уақыт аздық еткен, қазір ол – өте-мөте тапшы. Өзіммен-өзім болып, оңаша тірлік кешсем деу тек қиялда ғана əсем. Əйтпесе, жалғыздық – жасқа да, кəріге де бірдей қасірет. Түрлі себептермен адамдарға өкпелі, өшпенді кісілер болады. Қазіргі күндері ондайлар өте-мөте көбейген. Олардың кейбірі, тіпті, жанына жақын ортаның өзінен баз кешіп кетуге əзір. Бірақ... ортаңнан баз кешкенмен, өзіңнен қайда қашып құтылам дейсің. Ол – тағдыр ғой. Адам мінезі жұмбақ. Ыстық болса, салқын жай іздейді. Қар болса, жапырақты жазды аңсайды. Көптің ішінде жүріп, өзін жалғыз сезінеді. Жалғыз қалса – жалғызсырайды. Бірде сегізге толған қызының туған күні болып, үйіне көп кісі келеді. Тойдағы ойын-күлкі, айқай-шу оған өте ауыр тиіп, қызына «рухымда сөзбен айтқысыз ауырлық бар» – дейді. Сол тұста күнделігіне «Көз көрмес, құлақ естімеске кеткім келеді. Қашудан басқа амалым қалмады. Осыған бел байладым» – деп жазады. Ромен Роллан «Толстойдың өмірі» атты роман-эссе жазды. Онда ол Толстой туралы: «Достарының арасында жүргенде де жаны жалғыздықтан қапаланды. Ең кіші қызы мен ауыл дəрігерінен басқалары оны түсіне алмады» – деп жазды. Толстой 1903 жылы: «Менің қайраткерлігім, қалай десең де, кейбір адамдарға пайдалы болып көрінгенімен, уағыздаған дүниемнің негізгі белгілерін орындамаған соң – өзінің ең үлкен мағынасын жоғалтып жатыр» – деп жазды. Көңілі өзіне ұдайы толмай жүретін Толстой: «Адамдар мені өздері үшін маңызды саналатын «Соғыс жəне бейбітшілік» секілді арзымайтын нəрсеге бола жақсы көреді... Маған бұл секілді таңырқаулар мен мақтаулар біреулердің Эдисонға: «мазурканы қалай жақсы билейсіз» дегені сияқты болады да тұрады» депті.

	Толстойдың 1897 жылдың 8 шілдесінде əйеліне жазған хаты табылды. Онда ол: «Жетпіс жасқа аяқ басқанда мен тыныштықты, өмірімді жалғыздықта өткізгенді қалаймын. ...Сен Соня, мені еркіңмен жібергендей болшы, іздемеші мені, мені жоқтап зарламашы, мені жазғырмашы. Менің сенен кеткенім өзіңе разы болмағанымды білдірмейді. Отыз бес жыл бірге өткізген өмірімізді, махаббатпен жəне ризашылықпен еске аламын» дейді. Бірақ ол кете алмады. Отбасымен тағы да 13 жыл бірге өмір сүрді. 1910 жылы қазанның 28-і күні таңсəріден тұрып, киініп, керек жабдықтарын жинап алды да, көшірінен арба дайындауын өтінді. Оңтүстік елдеріне, онан Болгария, Сербия сияқты славян мемлекеттеріне кетпек болды. Бірақ жолда Остапова стансасында науқастанып қалады. Жол жүруге дəрменсіз оған станса бастығы өз бөлмесін босатып беріп, жағдай жасайды. Толстой жанын меңдеген кеселмен арпалысып жатқанда бүкіл газеттер оның қашу сапарын жазып дүрлігіп жатты. Əйелі, бала-шағасы, жолдас-жорасы, журналистер мен операторлар, жандарм қызметкерлері Остаповаға асығыс келіп жатты. Көпшіліктен, атақ-даңқтан, дау-дамайдан қашып шыққан Толстой тағы да дабыраның ортасында қалды. Үйінен кеткеніне он шақты күн өткенде, қарашаның 7-сінде сағат сегіздер шамасында Толстой дүниеден өтті. Оны Ясная Полянадағы ормандағы жарқабақтың шетіне, жас кезінде өзі адамдардың барлығын бақытты ететін «жасыл таяқшаның» құпиясы сақталған жер деп санаған жерге жерледі. Ол өлімі туралы: «Егер мүмкін болса мені священниксіз, отпевание жасамай-ақ жерлеңдер. Олай ету ұнасымсыз болса, онда қарапайым ғана, көп шығын шығармай жерлеуді өтінемін», – деп жазды. Жастарға арнаған үндеуінде ол былай дейді: «Өзіңе сенбе атағың биік бүгінгі. Алғаш рет жүрегіңде оянған алғашқы ізгілікке, алғашқы кіршіксіз бұлақ бастауына, сол тұстағы өзіңе сен... Сенің бұл ниетің жастық шақтың орындалмайтын арманы ғана, бəріміз де арман қылдық, қол создық, сөйтсек, өмірдің өз талабы, өз қалауы бар екен, ендеше, өмір былай болар ма еді деп бос қиялдағанша, сол өмірдің талабына сай əрекет қыл дегендерге сене көрме. ...Ізгілік пен ақиқаттың толық үстемдік етуі мүмкін емес дейтіндерге сенбе... Тəңірі тектес сезім шырағы алғаш рет көкірегінде жарқ етіп тұтанған киелі шақтағы, əу бастағы адал шақтағы мына өзіңе сен. Сол шырақты өшіре көрме, бар қуатыңды пана қылып жандыра түс, лаулай түссін». Ұлы жазушы бұл сөзін өлерінен аз бұрын, өмірден көрген-түйгендерін таразылай отырып, ақтық қорытынды ретінде жазған екен.

	Өлерінің алдында ол соңғы сөздерінің бірі ретінде былай дейді: «Мен əулие емеспін жəне еш уақытта да өзімді ондай санамағанмын, қайта керісінше мен көрсеқызар жəне кейде, тіпті бар уақытта ойлағаным мен сезінгенімді, айтқым келмегендіктен емес, айта алмағандықтан, қателескендіктен өсіріп сөйлейтін адаммын. Бұл сөз жүзінде. Ал, əрекеттерім одан да сорақы. Мен өте əлсіз, ақиқаттың құдайына қызмет еткісі келгеніммен, ылғи да адасатын кемшілігі көп адаммын. Жұрттың бəрі маған қателеспейтін адамға қарағандай назар аударғанда, менің қателіктерімнің бəрі не өтірікке немесе екіжүзділікке айналады. Сонда ғана мен адамдарға кім екенімді, – оңбаған, бірақ бар жан-тəнімен жақсы, яғни Құдайдың құлы болғысы келетінімді айтамын». Толстойдың жұмыс үстелінде аяқталмай қалған соңғы шығармасы «Өмірде кінəлілер жоқ» деп аталады.





Шығармашылық


	Орда бұзар отызына жақындағанда Толстой жазуға алаңсыз бет бұрды. «Естеліктерінің» балалық шағын баяндайтын бөлімін бітіреді. Əскери қызметпен қатар қаламын ұштай түседі. «Севастополь», «Естеліктер», «Казактар», «Басқыншылық» аталатын кітаптарын майдан шебінде жүріп-ақ жазады. Содан соң «Соғыс жəне бейбітшілік» пен «Анна Каренинаны» жазған. 1863-1869 жылдар аралығында Толстой жаңа бір əдеби жұмысты бастап, əуелі «Мың сегіз жүз бесінші жыл» деп аталған көлемді еңбек жазды. Бұл жылдар жаңа ғана үйленген жазушының көңілі көтеріңкі, отбасы бақыты тыныш қана жазу мүмкіндігімен жалғасып жатқан бақытты сəттер еді. Еңбегін роман деп атап, оған «Соғыс жəне бейбітшілік» деген ат қойып, бірінші бөлімін 1865 жылы «Русский вестник» деген журналда жариялады. Бұл еңбек жария көре сала қоғамда қатты қызығушылық туғызды, оған пікір айтқандар да көп болды. Роман кең эпикалық полотно еді, онда тарихпен байланыстырылып алынған жеке адамның тұрмысы да қатар өрілетін. Ол орыс қоғамында Отан соғысы жүріп жатқан сəттердің проблемаларына берілген жауап болды. Толстой өз еңбегін роман деп атағанмен: «Мен халықтың тарихын жазғым келді, оның жанры роман ба, хикаят па, дастан ба, тарихи баяндау ма, мен үшін бəрібір» деді. Толстойдың ең сүбелі еңбектерінің бірі «Анна Каренина». Ол 18731877 жылдар аралығында жазылды. Ол сол заманғы қоғамның өмірі туралы роман еді, онда екі сюжеттік желі бір-біріне қарама-қарсы қойылады: Анна Каренинаның отбасылық драмасы жас помещик Константин Левиннің өмірінен көріністер суреттеледі. Бұл жұмыстан Пушкиннің прозаға көше бастаған сəтіндегі сөйлемдерді қарапайым құру, айту мəнерінде баға берудің аздығы секілді тəсілдер байқалады. Бұл романды əдетте Толстой шығармаларына оң баға беруге сараң Достоевскийдің өзі жоғары бағалады. Роман соңындағы Левиннің өзін-өзі əшкерелеуі Толстойдың 1880 жылдарға қарай басталған өз жан дүниесіндегі дағдарысты көрсетеді. Толстойдың санасында бетбұрыс болған, шығармашылығындағы ояну мерзімі 1880 жылдардан басталады. Осы жылдары ол «Иван Ильичтің өлімі» (1884-1886), «Крейсер сонатасы» (1887-1889), «Сергий əке» (18901898), хикаяттарын, «Тірі өлік (бітпей қалған)» (1900) драмасын жазды. Оның ағына жарыла сыр айтатын публицистикасы да осы жылдары жазыла бастады, оларда Толстойдың өз жан дүниесінің драмалары бар: елдегі əлеуметтік теңсіздік пен сауатты топтың шат-шадыман тұрмысын айта келе ол өзінің жəне қоғамның алдына өмір мен діннің мəні туралы сауал тастайды, барлық мемлекеттік институттарды сынайды, ғылымды, өнерді, сот жүйесін, некені, өркениет жетістіктерін жоққа шығарады. Христиан діні жөнінде мақала жазып, онда христиандық догмаға қарсы шығады, шіркеу мен мемлекеттің жақындасуын сынайды. Осы жəне де басқа шіркеуге жиі айтылған сындары үшін 1901 жылы ол шіркеуден аластатылады. Толстойдың «Арылу» атты еңбегінде: «Егер бір сиқыршы келіп менен бүгінгі уақыт жөнінде сұрап, менің тілегенімді беремін десе, не деп айтарымды білмеймін» дейді. Бұл сөзінен оның өзі өмір сүрген заманның түйткілді мəселелерінің көптігінен қайсысы маңызды екенін біле алмай жүргенін түсінуге болады. Толстой ұсақ əңгімелердің де асқан шебері. Оның «Соңғы бал» деген əңгімесіндегі той үстінде өзінің тəрбиелі жүріс-тұрысымен, мəдениетімен, зиялылығымен көзге түскен адамның таңертеңгілік əскери ортада қатыгез, мейірімсіз офицерге айналуы – қоғамдағы адам психологиясының күрделі қайшылықтарының айқын көрінісі. Мемлекеттік қызмет бабында жүргенде адамның мінез-құлқының қалай өзгеретінін талай көргенбіз. Кеше ғана кішіпейілдік көрсетіп, көшенің арғы бетінен келіп сəлемдесіп жүрген біреулер, бір қарасаң, саған бұрылып қарауға ерініп кетіп бара жатады. Япыр-ау, бұған не болған десең, қызметі жоғарылаған болып шығады. Немесе сені кісі құрлы көрмей, елемей жүретін біреу аяқ астынан құрақ ұшып, кішіпейіл бола қалады. Сөйтсең, орнынан түсіп қалған екен. Бұл екі күннің бірінде жүріп жатқан үйреншікті комедия. Трагикомедия.

	Сондықтан биік лауазым иелерінің бойынан адамгершілік қасиеттердің табылуы қоғам үшін, ұрпақ үшін айрықша мəні бар нөрсе. Өркениеттіліктің шын белгісі Отан қоймасына құйылған астықтың көлемімен де, салынып жатқан зəулім үйлердің биіктігімен де, ішкі жалпы өнімнің пайызымен де өлшенбейді, өркениеттің шын белгісі сол ел тəрбиелеп өсірген адамның кісілік келбетімен өлшенеді. Лауазым иелері үшін ең үлкен қазына – халықтың сенімі, ықыласы, сүйіспеншілігі. Ешкімге өзіңді зорлап сүйгізе алмайсың. Ол басы ашық нəрсе. Елдің жүрегіне жеткізетін жалғыз нəрсе – ол өзіңнің шынайы кісілік келбетің. Сол арқылы Аллаға да, адамға да сүйкімдісің. Адам ол қасиеттен жүре келе айрылуы мүмкін. Егер ол қасиеттен бір айырылсаң, онда сені сүйкімсіздіктен биік мансап та, мол байлық та, шен-шекпен де, арғы ата-бабаңның қадір-қасиеті де – ештеңе де құтқарып қала алмайды. Оның «Ильяс» деген əңгімесінің мазмұны мынадай: «Уфа губерниясында Ильяс деген бір башқұрт өмір сүреді. Ол үйленгеннен кейін бір жылдан соң əкесі қайтыс болды, ол ортақол шаруа еді, одан жеті бие, екі сиыр, жиырма шақты қой қалды. Ильяс əйелі екеуі 35 жыл бірге өмір сүріп, шаруақорлықтың, ұқыптылықтың нəтижесінде əбден байыды – жылқысы 200, сиыры 150, қойлары мыңға жетті. Жалшылар ұстады, жұрт Ильяспен тамыр-таныс болуға тырысты. Қонаққа келгендерді Ильяс меймандостықпен қабылдап, жақсы күтетін. Ильястың екі ұл, бір қызы бар еді, оларды аяқтандырды. Үлкен ұлы əкесінің дəулетін көтере алмай, маскүнемдікке салынды. Сөйтіп, бір төбелесте өліп тынды. Кішісі адуын, ақылсыздау əйелінің соңына еріп, кетіп қалды. Бір жылы жұт келіп Ильястың көп малы қырылды, жұттан қалған жылқысын қазақтар барымталап, талап əкетті. Қуаты қайтып, жетпіске таяп қалған Ильяс кемпірі екеуі бірер жыл қамқа тон, қалы кілемдерін, қымбат ер-тұрмандарын сатып күнелтті. Қызы қайтыс болды, сөйтіп, олар екеуден-екеу қалды. Ең ақырында сауып сүтін ішіп отырған жалғыз сиырын да сатты. Мүсəпір күйге түскен қарттарға Мұхамедшах деген көршісі көмектесті, кемпірі екеуін үйіне алдырып, бірге тұруға көндірді. Еңбекке əбден қайнап піскен екеу қарап отыра алмады, сөйтіп, көршінің малын қарасып, биелерін саууға кірісті. Əуелі ауырсынса да, біртебірте көндігіп, өз істерін адал атқарып жүре берді. Бір күні Мұхамедшахтың құдалары келіп, Ильясты танып, кешегі атағы шыққан бай қалайша үй қараушы қызметшіге айналғанына таңырқап, мəн-жайды түсінген соң: «Апырмай, дүние кезек деген осы екен ғой, бірде аспанға көтеріп, бірде түпсіз тереңге тастап жібереді екенау», – деді. Олар Ильястың өзімен əңгімелесіп, бір кезде дəулеті тасып, қазір қиын жағдайда жүргеніне жаны ауыра ма екен, білейік, бұл өміріне не айтар екен деп үйге шақырды. – Сіз дəулет, бақыт, бақытсыздық, қайғы-уайым жайлы не айтар едіңіз, – деді қонақ. – Оны кемпірімнен сұраңыз, – деді Ильяс. – Біз шалымыз екеуміз елу жыл бірге өмір сүріп, бақытты олай да іздедік, былай да іздедік, таба алмадық. Міне, екі жылдай болды, əбден тігерге тұяқ қалмаған шақта, жалшылықта жүргенімізде нағыз бақытты таптық. Біз енді осыған шүкіршілік етеміз, – деді кемпірі. Мына сөзге қонағымен қоса үй иесі де қайран қалды. – Қалжың емес, бар шынымыз осы: елу жыл ен дəулеттің ортасында бақыт іздедік, таба алмадық. Тақыр кедей кезімізде таптық іздегенімізді. Бұдан артық ештеңенің керегі жоқ бізге! – Сонда бұл бақыттарыңның мəні неде? – Мəні мынада: бар болған кезімізде шал екеуміз бір күн де, бір сағат та тыным көрмейтінбіз: сөйлесуге де, ойлануға да, тіпті, Құдайға сыйынуға да уақытымыз болмайтын. Қам-қарекет дейтінің бастан асатын! Мейман келсе, сөге жамандап кетпеуі үшін ішіп-жемін қалай беру керек, қандай сый-сияпат жасап, тарту-таралғы берген дұрыс, осымен бас қатырасың. Қонақ күтіп жүріп қызметкерлерден де көз жазбау керек. Олардың кейбірі тамаққа тойған соң, жұмысты қойып, жата қап ұйықтағанды ұнатады. Азық-түлікке сұғанақтық жасалмасын деп, оны да қарайсың, Күдіктену – күнə, əрине. Бірақ, амал жоқ. Құлынды яки бұзауды қасқыр тартып кетпеуін, ұры үйірлі малды айдап əкетпеуін қадағалау – ол да жұмыс. Содан уһ деп орныңа жетсең, онда да, тыныштық жоқ: «Саулық қой қозыларын жаншып тастамады ма екен?» – деп түн ішінде жылы төсекті тастап, қораға барасың. Қысқа жем-шөп қамдау – бұл да бейнет. Бейнет болғанда да, шал екеуміз кейде келісе алмай керісіп те қалатынбыз. Ол олай істейік дейді, мен былай деймін... Керіскен соң артық, ауыр сөз шығып кетеді. Ол, əрине, күнə. Осылайша тірліктен тірлікке, күнəдан күнəға көшіп жүріп, бақытты өмір дейтінді көрмеппіз ғой. Қазір шалымыз екеуміз төсектен тұрғаннан сыйластықпен сөйлесіп, шүйіркелесеміз. Таласатындай ештеңе жоқ. Игере алмай жататындай жұмыс та жоқ. Бір ғана ісіміз бар – қожайынға қызмет ету. Шамамызға қарай, ынты-шынтымызбен жұмыс істейміз. Қожайын зиян шекпесе екен, қайта пайда көрсе екен дейміз. Жұмыстан келсек – ауқатымыз пісулі, қымыз құюлы. Суық түссе – отқа жағатын тезек жеткілікті, жылы тонымыз бар. Қожайынның берген еңбекақысы өлерімізге жұмсалатынына сенімдіміз. Əңгімелесуге, иман туралы ойланып, Құдайға мінəжат етуге де уақыт табылады. Елу жыл іздеп тапқан бақытымыз осы біздің! Ілияс та өз ойын қосып: – Бұл қалжың емес, адам тағдыры, өмір. Біз де бұрын кемпіріміз екеуміз баянсыз байлығымызды жоқтап жылап, ақымақ болған екенбіз. Құдай көзімізді шындыққа жеткізді. Енді оны еріккендіктен емес, сендерге жақсылық тілегендіктен өздеріңе ашып айтып отырмыз», – дейді. Толстойдың шығармалары оны əлемдегі ең көп оқылатын жазушылардың қатарына шығарды, оның «Анна Каренина» романы 13 рет, «Соғыс жəне бейбітшілік» 6 рет, «Тірі өлік» 3 рет, «Арылу» 2 рет, басқа да шығармалары, барлығы 41 рет еңбектері экранға жолдама алған. Бұл əзірге… Толстой сазгерлік əлеміне бойлап, бір досымен бірге вальс те шығарған. Толстой жазушылықтан басқа ақсүйек адам, офицер, помещик, педагог, бітістіруші, уағызшы, өмір сүрудің ұстазы десе боларлық ғұмыр кешті.





Даналық


	«Толстой тұлғасы – адамзат тұлғасы» – деді Дмитрий Мережковский. Махатма Ганди Толстойды өз заманының ең адал адамы деп бағалады. Оның бүкіл өмірін ұдайы ізденіс, шындықты қалайда табу мен оны жүзеге асыруға тырысушылық деді. Шынында, қай қоғам тұсында болса да Толстой бүкіл адамзатқа тəн құбылыс. Дəуірінің ақ сөзін сөйлеп, ар-ұяты болған тау тұлға кішкене аяға сыймайды. Башқұрт пен қазақ даласына дімкəсі қозған сайын қайта-қайта (1862, 1871, 1883 жылдары) келіп, қымыз ішіп емделіп, сырнай, домбыра тыңдап тыныққан ұлы жазушы, өзін ой қажытып, сезімі шайқалып, жаны жабыққанда осы далаға оралып отырған болса керек. «Біз Азия əлемін нашар білеміз. Оны кім зерттеп, кім тереңіне үңіліпті? Саяхатшылармен сұхбаттасқанда байқағаным: олар іске мығым, қарым-қатынастарында адал, сөзінде тұрады, ешуақытта алдамайды. Ал, ол Еуропада сирек кездеседі ғой» – дейді Толстой. Алаш көсемі Əлихан Бөкейхан Толстой фəлсафасын ерекше бағалап сөз етеді: «Бостандық, теңдік, туысқандық XVIII ғасырдан бері жарыққа шыққан таза пікір. Мұны майданға салған Франция жұртының саяси ерлері. Осы үш түрдің бірі біздің тарихтан («Құран» дегісі келген болса керек), Інжілден, Будданың оқуынан, Толстой философиясынан табылады, көзі ашық, талантты ер іздесе. Бұл үш ұраннан бөлек адам баласының бақыт, махаббатына жол жоқ. Бұл – жолдан шыға сала жайылған хайуандыққа қайтқан болады» деді. Шəкəрім де өмірінің бір сатысында өзі көптен бері əуестеніп жүрген толстойшылдық идеясына беріліп, өмірден баз кешіп, ел-жұрттан аулақтауға бел буады. Шəкəрім өзін Толстойдың шəкіртімін деп таниды. Ол:

	...Танбаймын, шəкіртімін Толстойдың,

	Алдампаз, арам сопы, кəпір қойдың.

	Жанымен сүйді əділет, ардың жолын,

	Сондықтан ол иесі терең ойдың.

	...Ақиқат сырымды айтсам, Толстойдың

	Мың сопыны алмаймын тырнағына...,

	– деп өткен ғасырдың 20-жылдарында жазған. Шəкəрімнің аты қазаққа алғаш танылған 1959 жылғы «Қазақ əдебиеті» газетінің №2 санындағы Шəкəрім өлеңдерінің топтамасына осы өлең енгізілген. Қазақ халқы үшін Шəкəрімнің Толстойды ашуы Абайдың Пушкин мен Лермонтовты ашуымен бірдей. Толстой шығармаларын қолға қалам алып отырып оқығанда мына бір ойларын көшіріп алыппын: ...Азшылық (баршылық) Құдайды қажет ететіні, оларда Құдайдан басқаның бəрі бар, ал көпшілік (жоқшылық) – Құдайдан басқа ештеңесі болмағандықтан оны қажет етеді. ...Романтизм – шындыққа тура қарауға қорқыныштан туады. ...Ғылым дегеніміз – шарлатан-алхимик дайындаған құйма алтын. Оны қарапайымдандырып, жұрттың бəріне түсінікті ету үшін одан көптеген жалған монеталар жасау керек. Халыққа бұл монетаның нағыз бағасы белгілі болғанда – ол бізге рақмет айтпайды. ...Əйел тəнімен еркектен гөрі шыншылдау, ал оның ойлары – жалған. Бірақ ол алдағанда – өзіне сенбейді. ...Мен мастарды жақсы көрмеймін, бірақ ішіп алғанда қызықты бола түсетін, арақ ішпейтіндеге қарағанда тапқыр, шешен, ойы сұлу, сөзі алғыр жəне бай болатындарды көргенде шарапты мадақтағым келіп кетеді. ...Білу деген не? Міне мен – Толстой, жазушымын, əйелім, балаларым бар, шашым бурыл тартқан, өңім сұрықсыз, сақалым бар, бұлардың бəрін паспортта жазады. Ал жан дүние туралы паспортта жазылмайды, жан дүние туралы менің білетінім – жан Құдайға жақындағысы келеді. Ал Құдай деген не? Ол менің жанымның бір бөлшегі. Осы ғана... Кім ойлануды үйренсе, оның сенімі күмəнді, ал Құдаймен бірге өмір сүру үшін сенім болуы керек. Тертулиан айтады: «Ой деген жамандық. ...Ең күшті нəрсені, егер онда ол нəрсе туралы түсінік əлі болмаған болса, өте топас адамға да түсіндіруге болады; бірақ ең қарапайым нəрсені, онда не туралы айтылатынын білетініне нық сенімі бар адамға сендіре алмайсың. ...Біздің мектептерімізде, жоғары оқу орындарында, қажеттісі бар, қа-жетсізі бар, ғылым-білімнің неше түрі оқытылады, бірақ біз бақытты болу үшін ең бірінші қажетті пəн – адамгершілік пəні оқытылмайды. Толстой Евангелиядағы (Буддадағы да) жамандыққа күшпен қарсылық көрсетпеу идеясын мақұлдады. Бұл кімде-кім үшін де оп-оңай мойындай салатын тұжырым емес еді. Толстой: «О дүниеге Библия мен Достоевкийдің кітаптарын əкетер едім» – деп жазады. Сөйте тұра, оның жазғандары туралы түсініктерін жалаңаштап ашып тастайды: «Достоевкий өзінің нақұрыстау персонаждарының бірі туралы, ол өзі сенбеген нəрселерге қызмет еткені үшін өзінен де, басқалардан да кек алу үшін өмір сүрді деп жазды. Бұл оның өзі туралы жазғаны еді, яғни өзі туралы бірдеңе десе ол осылай дер еді». Өз басым Толстой айтыпты деген бір сөзді өмірде пайдаланғаным бар. Астанаға жаңа көшіп келген жылдары көп балалы отбасы болғандықтан базардағы еттен сатып алғаннан гөрі соғым сойып алғанды жөн көретініміз бар еді. Соғымның еті таза, берекелі болады емес пе... Астанада мал базары жоқ, сосын амал жоқ төңіректегі ауылдарға барып сұрастырамыз. Сондай бір жолы бір үй иесі жігітке саудаласып, атаған бағасынан кішкене төмендетуін сұрандым. Ол: – Мен бір сөзді адаммын, айтқанымнан қайтпаймын, – деп қасарысты. Біз ұсынған бағаның сатылатын малдың салмағына қарай қанша ет беретінін, ол баға жаман емес екенін айтқанмен, бірсөзділігін қайтақайта айтып болмады. Ол кезде Астана төңірегінде мал бар еді, жалғыз осының малына қарап тұрған жағдай жоқ болатын. Сонда да мен: бір уəж айтамын, содан жеңілсең біз сұраған бағаға бересің бе, – дедім. Анау келіскендей болды. Сосын мен: Толстойдың шығармашылығын қадағалап жүрген біреу: «Сіз осыдан пəлен уақыт бұрын бүгінгі айтқаныңыздан басқаша пікір айтқан едіңіз?» – деп сұрапты. Сонда Толстой: – Мен бір сайраған əуенін қайта сала беретін бозторғай емес шығармын. Ол кездегі сенімім солай болған шығар, қазір өзгерген болармын. Бір айтқанға қатып қалу деген қайдан шыққан? Адамның ой-өрісі өспей ме, көңіл көкжиегі кеңімей ме бұл қай дегенің маған?! – деген екен. Сондай келелі мəселелердің өзінде бір адам алуан түрлі пікірлер айтып жатса, сіздің мал бағасын етке шағып, дəлелдесіп саудаласқанымызда бір сөзден айнымаймын дегеніңіз қисынға келе ме? – дедім. Ол жігіт малын біз сұраған бағаға берді. Сөйтсем ол ауылында орыс тілінен жоғары сыныптарға сабақ беретін, Толстойды сүйіп оқитын мұғалім екен. Толстой туралы Кеңес кезінде мəдениет министрі болған Лəйлə Ғалымжанова былай дейді: – Бүгінге дейінгілер Абайды, Толстойды оқып өскендердің балалары еді, енді барынша рухсыз, өмірдің қызығы тəтті тамақ пен əсем киім деп санайтындар келді. Келе жатқан жаңа толқын қазақтың жанашыры бола ала ма? 1991 жылы туған бала 16-ға толды... Біз оған ұлт рухы тұрғысының нені сіңіре алдық? «Осыдан жүз жылдай бұрын, дəлірек айтсақ, 1906 жылдың 16 шілдесінде, сол кездегі «Новая время» журналының тілшісі Ю.Беляев орыстың ұлы жазушысы Лев Толстойдан: «Думаның іс-əрекетін қадағалап отырған жазушы ретінде айтыңызшы, депутаттардың тірлігіне қалай қарайсыз?» деп сұрағанда: «Депутаттардың іс-əрекеті, біріншіден, күлкілі; екіншіден, жиіркенішті; үшіншіден, өте сорақы» деп жауап беріпті». Мұны «Жас Алаш» газетінде Əмірхан Меңдеке жазды. Амангелді Кеңшілікұлы өзінің «Пайғамбардың азабы» атты шығармасында Толстой туралы мына сөздерді келтіреді: «Артық немесе асылық сөйлеуді ұнатпайтын Чехов бір күні Бунинмен əңгімелескенде: – Ертең Толстой өлген соң бəрінің де күллі көкке ұшады, – дейді. – Сонда не, əдебиеттің де ме? – деп таңғалады Бунин. – Иə, əдебиеттің де, – дейді Чехов мұңайып. Чеховтың көріпкелдігі дəл келді. Ұлы Толстой дүние салған соң жеті жылдан кейін Ресейде төңкеріс болды. Əдебиет – ұлтты адамгер шілікке тəрбиелеу миссиясынан айырылып, таза идеологияның құра лына айналды. Ресейде ХХ ға сырда Пушкин, Лермонтов, Гоголь, Толс той, Достоевский, Чехов қа пара-пар ұлы тұлғаның ту мауының себебінің астарын осыдан іздеу керек. Бізде де Абайдан соң бір ғасыр дың ширегінде азаматтық позициясы биік, оған пара-пар тұлғаның тумауы мақтаныш емес – трагедия. Деген мен біздегі Абайдан соңғы қазақ руханиятының басында болған трагедияны есіңе алсаң – жүрегің қан жылайды.

	...Тəуелсіздік алсақ та, басқа халықтың алдында құлдық ұрғымыз келіп тұратынымыздың үлкен себебі де осындай азаматтардың жоқтығынан болып жатыр». Журналист-жазушы Жомарт Əбдіхалық өзінің «Ақселеуге жаздым хат» мақаласында (Егемен Қазақстан. 26.01.2011 ж.) былай дейді: «Толстойдың: «ойланған нəрсені ойлап нең бар, оны дайын күйінде ал да, əрі қарай тарт», – деуінде үлкен мəн бар. Іздеуші жалғыз біз ғана ма?..». Толстой мемуар жазбаған, онысын «өмір жолымды білген жұрт менен түңіліп кетуі мүмкін» деп түсіндіреді. Толстой туралы естеліктерінде Горький былай депті: ...«Оның жанын ең жиі жейтін ой – Құдай туралы ой. Ол кейде ой емес, əлдебір өзінен үстем тұрған бір нəрсеге барынша қарсылық жасау секілді көрінеді. Сайып келгенде, Құдаймен оның қарым-қатынасы онша айқын емес. ...Оның қолдары ерекше – көріксіз, кеңіп кеткен қан тамырынан жіңішкелеу көрінеді, сонда да одан бір мəнер мен шығармашылық қуат көрініп тұрады. Шамасы Леонардо да Винчидің қолдары осындай болған болса керек. Мұндай қолдармен бəрін де жамауға болады. Кейде сөйлесіп отырғанда ол саусақтарын қимылдатады да біртіндеп жұдырыққа жинап алады, артынан кенет ашады, сөйтіп бір жақсы, толыққанды сөз айта бастайды. Ол Құдайға ұқсайды. ...Анархизмнің даналығын мадақтап, князь Кропоткиннің кішкене бір кітабын бұлғақтата берген Сулержицкийге былай деді: – Ах, Левушка, қойшы, шекеме тидің. Тотықұс сияқтанып, бостандық, бостандық, – деп бір сөзді қайта-қайта айтып қоймайсың. Айтшы, онда қандай мағына бар? Егер сен өзің қиялдағандай бостандыққа жетсең, не болады, айтшы? Философиялық тұрғыдан алғанда – түпсіз терең бос кеңістік, ал, өмірде, іс жүзінде – сен жалқау, масыл бола бастайсың. Сен ойлағандай еркіндік сені өмірмен, адамдармен қалай байланыстырады деп ойлайсың? Міне, мына құстар еркін, бірақ олар да ұя салады ғой. Ал сен ұя салғың жоқ, төбет сияқтанып, еркектік қажеттілігіңді қайда болса сонда қанағаттандырып алып, тайып тұрмақсың. Мықтап ойланып көр, сонда түптеп келгенде бостандық деген əншейін бос нəрсе, шектеусіздік екенін түсінесің. Христос еркін болды, Будда да солай, сонда да олар əлемнің барлық күнəларын өздеріне қабылдап, өмірдегі тұрмысқа өз еркімен тұтқын болды. Ешкім одан əрі таман кеткен жоқ, бəрі де сөйтті. Ал біз ше... Біз жақындарымызға, қоғамға деген міндеттіліктен бостандық алғымыз келеді, шынына келгенде осы міндеттілікті сезінудің өзі бізді адам етіп тұрған жоқ па. Олай болмағанда біз де аңдар қатарында жүрмес пе едік?..

	Бостандық деген – барлығы жəне бəрі менімен келіскенде келеді, бірақ ол кезде мен болмаймын... ...Гольденвейзер Толстойдың алдында Шопенді ойнағанда онда мынадай ойлар туыпты: – Бір кішкентай неміс патшасы: «Құлдарым болсын десең, барынша көп музыка жазу керек» – депті. Бұл – дұрыс ой, орынды байқаған, музыка ақылды топастандырады. Бір тулалық поп маған Христос еврей құдайының ұлы болса да, анасы еврей болса да, еврей болмаған, – деп сендіргісі келеді. Мен сұрадым: «Онда кім ол?» Поп иығын қиқаңдатты да: «Бұл маған да құпия!» – деді. ... – Сіз Андерсеннің ертегілерін жақсы көресіз бе? – деп сұрады ол ойлы қалыппен. – Мен бастапқыда оны түсінбеген едім, он жыл өткен соң оқып қарасам, оның өте жалғыз болғанын сезіндім. Мен оның өмірін білмеймін, маған ол бейберекет өмір кешкендей көрінеді. Жиһанкездігі де болған сияқты. Сонда да ол – жападан-жалғыз өмір сүрген. Сондықтан да балаларға арнап жазған, оның ойынша балалардың аяушылығы үлкендерден басым деп ойласа керек. Бірақ бұл қате пікір – балалар ештеңені аямайды, олар аяй білмейді... ...Маған ол буддалық катехизисті оқуға кеңес берді. Христті ол онша жақсы көрмейді, оның сөздерінде құлшыныс, пафос жоқ жəне жүрек отының бір де ұшқыны жоқ деді. ...Ауру оны кептіріп жіберген, ондағы бір нəрселерді күйдіріп тастапты. Оның ішкі дүниесі де жеңілдеу, мөлдір бола түсіпті. Көзі – бұрынғыдан да өткір, өңменіңнен өтеді. Мұқият тыңдайды жəне бір ұмытылған нəрсені еске түсіргендей, жаңа бір, бұрын білінбеген нəрсені күткендей болады. Ясныйда ол маған өзіне бəрі белгілі жəне одан басқа, адам шешкен мəселелердің ештеңесін де білудің керегі жоқтай сезілген. ...Егер ол балық болғанда тек мұхитта ғана жүзер еді, ешқашан ішкі теңіздерге, əсірсе суы тұщы өзендерге жоламас еді. ...Оның маған қызығуы – этнографиялық қызығу. Мен оның көзіне, оған бейтаныс бір тайпаның өкілі ғана секілдімін. ...Мен оған өзімнің «Өгіз» деген əңгімемді оқып бердім. Ол қатты күлді, мені «тілдің фокустарын» жақсы біледі екенсің деп мақтады. – Бірақ сөздерді орнымен пайдаланбайды екенсіз, сіздегі барлық мұжықтар өте ақылды сөздер айтады екен. Өмірде олар топастау сөздерді ғана қолданады, не айтайын деп тұрғанын бірден біле алмайсың. Мұны олар əдейі жасайды – олардың сөздерінің топастығының астарында қашан да басқаға айтып қалуға мүмкіндік беру қалауы тұрады. Жақсы мұжық ешқашан өзінің ақылын бірден көрсетпейді, бұл оған тиімсіз.

	...Оның маған оқуға берген күнделік дəптерінен оғаштау бір афоризм оқыдым: «Құдай дегеніміз – менің қалауым». ...Екеуміз Юсупов паркінде серуендеп жүрдік. Үлкен орыс əйелі тік бұрыш болып еңкейіп, пілдің аяғы секілді аяғын жалаңаштап, он фунт келетін емшегін шайқалақтатып гүлдердің түбін шұқып жатты. – Дворяндар кейде осы секілді аттармен де қойындасып тұруы керек. Бірақ қызуы тарқағанда сарай қыздарына үйленіп алса, олардан жақсы тұқым қалады. Ал, дворяндардың қалың деревнялық қан араласуынан да сапалы бала туылады. Бұл пайдалы. ... – Сіз жастық шағыңызда қыздармен көп жүрдіңіз бе? – деп сұрады бірде ол Чеховтан. Чехов түсініксіз бірдеңені міңгірледі де қойды. – Ал мен шаршамайтын едім, – деді де сөзінің соңын мықтап «тұздықтап» жіберді. ...Оның бір таңқаларлық нəрсесі – ол карта ойнауды ұнататын. Ойнағанда байыппен, қызуқанды болып ойнайтын. Оның қолы да картаны ұстағанда, тап бір картонның өлі бөлігін емес, саусақтарында тірі құс ұстап отырғандай діріл қағатын. ...Кейде ол өзгеше ойлайтын, өзгеше сезетін, бір-біріне басқаша қарым-қатынас жасайтын, тіпті, жүрістері басқаша, басқа тілде сөйлейтін тым алыстағы бір елден жаңа ғана келгендей болып отырады. Ол бұрышқа тығылып алып, шаршау, қоңырқай, басқа жердің шаңын жұқтырғандай болып, төңірегіне бөтен адамның жəне мылқаудың көзімен қарағандай қарайтын. ... Өзіне келген хаттарды қарап отырып: «Шулайды, жазады, ал өлсем, бір жылдан соң «Толстой? Ə-ə, ана етікке тері илейтін граф па, оған не болып еді?» – деп сұрайды». ...Біз Чехов екеуміз Толстойдың: «Шекспир сурет кер болған жоқ» дегені туралы əңгімелесіп қалдық. – Шалдың сынайтын адам тап пағандай Шекспирге шүйліккені несі? – дедім. Сонда біраз ойланып алып, Чехов оған былай деп жауап береді: – Білесің, бе Толстойға бізді мақтай салу түкке де тұрмайды. Өйт кені біз оның талантының қасында ергежейліміз. Оның өнердегі нағыз бəсекелесі – Шекспир. Ол – үлкен. Ол – оның жынына тиеді. ...Ия, ия, барлық жағынан ғажап, өте-мөте күрделі де, қарама-қайшылықты да, данышпан атын иемденетін ол секілді басқа адам жоқ. ...Ол бүкіл ұлттың кем-кетігін, біздің тарихымыздың тақсіретін тартқан түгел тұрлаусыздықты өзінің орасан жанына сыйғызып тұр. ...Мен Құдайға сенбесем де, оған қарап, азғана қорқа-қорқа ойлаймын: «Бұл адам Құдайға ұқсайды». ...Осы адам бар жерде, мен жетім емеспін...





4. Толстойға жол


	Адамдар өмір соңының мағынасыздығын түсінбей бақытты бола алмайды. Толстой да осы мағынаны көп іздеді, бірақ таппады. Панчатантрадағы бір əпсана Толстойға қатты əсер етіпті. Онда бір адамның жар жағасында тұрған жеміс ағашының бұтағына шығып, ондағы жемістен алып, шырынын жұтып жатқанда ағаш бұтағының түбінен тышқандар кеміріп, адамның тұңғиыққа құлап түсуге айналғаны айтылады. Төменге құлай берейін десе, ондағы тұман арасынан адамның құлауын күтіп жатқан ысылдаған алып айдаһар көрінеді. Жар жағасымен жоғары тырмысам десе, жаға жап-жалтыр жəне тік, аяқ тоқтатар жері жоқ. Тышқандар болса, ағаштан үзіліп түсуге айналған бұтақты мүжіп үзіп тастауға ұмтылуда. Шарасыз адам жан-жағына алақтап, бұл тығырықтан шығудың шешімін таппай əлек. Бұл əпсананы оқыған кезде жазушының даңқ биігіне көтеріліп, кітаптары орасан көп тиражбен шығып жатқан кезі екен. Бар жағдайы жақсы болып тұрып оны «Неге?» деген сұрақ ұдайы мазалапты. «Жаңа имениемен, ұл тəрбиесімен, кітап жазумен айналысу неге керек?» – деген ой көкейінен кетпепті. «Жарайды, Самар губерниясында алты мың десятина жерім мен үш жүз бас жылқым бола қойсын, одан əрі не? Ал, мен Шекспир мен Гогольдан атақтырақ болайын, онан соң не болады? Бəрібір күндердің күнінде жақын-жуықтарымызда кесел көбейіп, өлім келеді, ешкімнен ештеңе де қалмайды. Істерің мен кітаптарыңның ғұмыры өз ғұмырыңнан асып түсе қойсын, бəрібір уақыт өте келе ұмытылады жəне жоғалады. Барлығы да ештеңе болмағандай қалыпқа келеді. Сонда не үшін əрекет ете беру керек?». Толстой өзін əпсанадағы үмітсіз жолаушыға ұқсатты. Ол жалғыз ғана ақиқатты түсінді: жақын арада мəңгілік жоғаласың. Ал басқалары – жемістер, оның шырыны – бұл жұмысың, отбасың, шығармашылығың, рахат іздеп шарқ ұруың – сенің үмітсіз жағдайыңды уақытша білдірмеуге, ұмытуға жəне сені алда не күтіп тұрғанын ойламауға ғана жəрдемші. Өмірде кіршіксіз, барлық жағынан жетілген адам болмайды. Бұл Толстойға да қатысты болса керек. Ол да пенде. Сондықтан Толстойдың кей мінездерін дұрыс қабылдауда қиындыққа кезігеміз. Оны ойдың, сананың өсуі, дананың өзін-өзі іздеуі дегенге жатқызғымыз келеді. Адам жүрегіндегі жетсем, көрсем, танысам, жеңсем, алсам деген ниет еш таусылмайды. Адамдар туғанда бірдей, өлгенде бірдей емес. Өйткені оларда жетілу бірдей болмайды.

	Зейіні мен зердесін пайдалануға əдеттенген адамның ойы үздіксіз өсу үстінде болады, білгеніне білік, біліміне білім қосылып тұрады. Сананың жетілуі осы болса керек. Қазіргі күнде: «Сана мұқалды» деп көп айтылады, ал өркениет пəс санада жетілмейді, оның сақталуы мен дамуы үшін сана биіктігі керек. Сана қоғамның мінезін ғана қалыптастырмайды, ол əрбір адамға да əсер етеді. Сана адамның тағдырын шешеді. Əрине, кейбірде өмірдің түрлі жағдайлары да адам тағдырын өзге бір арнаға түсіріп жіберетіні де болады. Сана адамның білімінде, дарынында, іскерлігінде көрінсе қуану керек. Қайта, сананың төмендігі ақымақтыққа, өзімбілермендікке, озбырлыққа, сауатсыздыққа, авантюризмге, отырған орынға лайықсыздыққа жетелесе болмағаны. Фалес, Питтак, Биант, Солон, Клеобул, Мисон жəне Хилон деген грек ойшылдары өнер құдайы Аполлонның күмбезіне жиналып, «Кім не дейді? Жазып көрелік» дегенде, бəрінің жазғаны «Өзіңді өзің таны» дегенге сайыпты. Ежелдегі грек философы Зеноннан жақсы өмір сүрудің жолын сұрағанда: «Кеткендерден үлгі ал» деген екен. Толстой бақытты жан ба, бақытсыз ба? Қазақ философы Ғарифолла Есім: «Жалған ғұмырда бақыттымын деу дана адамның сөзі емес. Ол өмірдің өткінші екенін, жалған екенін, мəңгіліктің жоқ екенін біледі» – дейді. Толстой да жаңа үйленген кездегі жазғандарынан басқа жерде бақыттымын, төрт құбылам түгел деп жазып қалдырмапты. Бақыт деген не? Ол көзбен көріп, қолмен ұстап, дəмін татып немесе құлақпен естіп-білетін нəрсе ме, əлде оны жүрекпен ғана сезе ме? Адамның «бұл менің қасіретім...» деп жүргені бақыты, ал «менің бар бақытым осы» деп жүргені қасіреті емес пе екен?! Біреулер өмірден керегін артығымен алды, көңіл көтерді, сұлу құшып, биік салтанат, игілік, яғни, тыйым жетпеген рахатты көрді. Осының бəрін дұрыстап ойланып бақыт емес, қасірет деп танитын кісілер бар. Себебі бұл, түптеп келгенде, түйсіктің құлы болу. Əйелдің құшағы нəпсіні ғана қанағаттандырады. Ол мақтасаң ғана, сыйлық сыйласаң ғана жаныңнан табылады. Ғашықтық та толық бақыт емес. Ғашықтар қосылады, ғашық жүрек аптығы басылады, бірін-бірін танып болғаннан кейін ықыластары кемиді, қауышардың алдында болған қиялы өледі. Аңсарына жетіп, құмарлары басылғаннан кейін бір-бірінің кемшіліктерін көре бастайды.

	Аш болмай, тоюдың қадірін білу қиын, ал артық жеген тамақ бойға сіңбейді. Байлық жию дегеніміз – дүниеге құл болу. Билік – менмендік пен əділетсіздікке апарар жол. Мұның бəрі – нəпсіні қанағаттандырушылық. Оның тереңіне илану – ізгіліктен ажырау. Ешқашан тойынбас ашкөздік, демі тарылғанша жеу, тынымы жоқ рахат – нəпсіге құлдықтың белгісі. Орнықты көңіл-күйсіз, рухани бостандықсыз шын бақыт болмайды. Шын бақыт – татулық, үйлесім. Адам мен адамның, адам мен құдайдың арасындағы үйлесім, татулық. Бұл бақыт адам өз күшін басқаның жолына жұмсағанда болады. Ол бақытқа ақ ниет пен ізгі пейіл ғана апарады. Сондықтан өлім – хақ, ал өмірде ойынға орын жоқ, ол – жүйелі, түбегейлі нəрсе. Соның үшін де бізге сағыныш, өкініш, ұмтылыс, шындық пен əділетті аңсау сыйланған. Адамға лайық өмір деген – сол. Нағыз мəнді, бақытты өмір... Қандай жағдай болса да азаматтығым пенделігімнен биік болды дей алатын адамнан бақытты адам болмаса керек. Абай айтқандай, өмірдің баянсызын біліп, тұрлаусызын көріп, жалған дүниенің ішіп-жеу, ұйықтау, бос сөз, дүние қуу, керегіңді іздеу, құмарлық, күндеу, мадаққа рахаттану секілді пенде тірліктің қайталауларынан тұратын зеріктірерлік іс екенін сезініп болғандағы табатының танымға асықтық, өмірдің шын мағынасын іздеу болып шығады. Бақыт – шындық, ол – адамның ақыл-ойы, сана-сезімі толысып, кемелденген шағы. Өзің туралы шындықты өзіңнен жақсы ешкім білмейді. Өмірден алған үлгі, оқығаның мен көргеніңнен сабақ алу адамның ойын дамытады, əрі қарай біле беруге, тани түсуге ұмтылдырады. Əр кездердегі артына сөз бен ілім қалдырғандардың: Құдай сыбырлады, түсімде аян беріп, осы сөздерді айтты, мен тек таратушы ғанамын дейтіні, яғни, бұрынғы данышпандардың айтқандары кейінгілер тарапынан жетіліп, дамып, бізге жетіп жататыны – ой еңбегімен азды-көпті айналысқан адамдардың өзіне ғана аян – ойдың ілгерілеуінің нəтижесі. Құдай құлағына сыбырлап, түсінде аян беруі – кісі оған сол дəрежеде дайын болғанда ғана мүмкін болатын жəйт. Кітаптарды оқып, салыстырып қарасаң: біреу айтыпты деген сөз екінші біреудің де аузымен тараған болып шығады. Оның себебі, біріншіден, əр жерде, əртүрлі дəуірде бір ойдың сол ойды табу деңгейіне дейін жетілген бірнеше адамға келуі мүмкін; екіншіден, зерек кісі жетіле келе, бір ойды ұғып алған соң, оны əрі қарай дамытып, сол ойдың озығырақ бір түрін туғызу қабілетіне ие болады. Ол үшін, əрине, ішкі үндестік пен рух ұқсастығы керек.

	Адам ешуақытта өзі ойлағандай жағдайда бақытсыз болмайды жəне өзі қалағандай бақытты бола алмайды. «Егер сенің уақытың келсе – мархабат. Мына өмірдегі жолыңды аяқтасаң – жақсы! Келесі өміріңе дайындал!». Бұл – мəңгілік өмір формуласы. Адам жанының мəңгілік екеніне сенсе, өлім де аса қорқынышты бола алмайды. Əркімнің иығында тіршіліктің қойтасы бар, ол көзге көрінбейді, оның ауыр-жеңілін адамның өзі ғана сезеді. Ол қойтастың бірі бейнетті, онда ақ тілеу, ізгі ниет, болашақтан үміт, адал жолмен еңбектеніп ғұмыр кешу болса, кейбірі жеңілдеу – өмірге бейімделіп, есебін тауып, өзінде барын бұлдап, өлермендікпен өмір сүруге ғана лайық. Зиялы адамның жүрегінде қасіреті болады. Сезгіштіктен, өзгеден ерекше көргіштіктен. Оны мұңды көзінен байқауға болады. Тым қарапайым адамдар қоғамның өсуіне септігін тигізе алмайды. Қоғамның өсуі Толстой сынды даналардың берген бағытына тəуелді. Толстой – орыстың Абайы. Олар – ойшылдар, жол көрсетушілер. Мұхтар Əуезов неге Абай туралы романын «Абай жолы» деп атаған. Өйткені Абайдың ұлтты жетелеуге жарарлық ойы, жолы бар деп санаған. Абайды дүмше болмағандықтан да тұтас халық мойындаған. Абай айтады: «Ақылдың жетпегені арман емес» деп. Тағы да: «Жүз тура жолдағы кісі бір қисық жолдағы кісіні түзеткен кісіден садаға кетсін», «Арсыз қолым істеді, Арлы бетім ұялды» – дейді. Құлшылық пен қанағатты місе тұтқан адам – нағыз адам. Адам өмірі – тіл жетпес тылсым. Ол гүлден нəзік, тастан берік болып жаралған. Туа сала мойны тұзаққа ілінеді. Тұзақ біреуді дереу іліп əкетеді, біреуді қайта-қайта қысып, ұзақ қинайды; біреулер мойнында тұзақ бары да білінбей өмірден өтеді. Бостандық пен еркіндік – бақыттың ең үлкені. Нені қаласам, соны жасаймын деу – шектен шығу, нені қаламасам, соны жасамаймын деу – еркіндік. Заман адамға өз еркін билетпейді, адам заман ырқына бейімделуге мəжбүр. Осы заңдылыққа көпе-көрнеу қарсы тұратын, өз еркіндігін қорғайтын, оған даналығы жететін Толстой секілді зиялы қай қоғамның болса да тұтқасы бола алады. Зиялысы көп ел, зиялылары биік ел ғана өркениет жолында өрге өрлейді. Зиялыға тектілік, тазалық, тəрбиелілік, кісілік жарасады. Халықтың халық болмағы – алдыңғы қатарда жол көрсетіп жүрген осындай азаматтарында. Елді өсіру де, өшіру де солардың қолында. Егер олар жетілген, озық ойлы болмаса, онда қиын. Қарапайым халық бəріне сенеді, қайда жетелесең, сонда ереді.

	Кеңес Үкіметінің тəрбиесін көргендердің қазірге дейін қалмай келе жатқан ең ірі кемшілігі – өзі өмір сүріп отырған қоғамның билік басындағы көсемдеріне шексіз, шүбəсіз сенуі жəне ондай тұлғалардың қателесуі мүмкін деген ойға ешуақытта бармауы. Зиялылардың көбі барынша адал, биік парасатты азамат болғанымен, осы мінезден ада емес. Бүгіндегі биліктегі зиялылар халықшыл емес. Халық ішіне кірмейді, мектеп-университеттерге барып, лекция оқымайды. Сосын, біздің бүгінгі зиялыларымыз ақы дəметкіш. ХХ ғасырдың 20-жылдарындағы Əлихан, Сұлтанбек, Тұрарлар ұлтты жетектегені үшін ақы сұрап па еді? Адамдар адалдығына ақы талап етпесе, заман тезірек оңалар еді. Зиялының көбі халықтың арасында. Олар өздерін зиялымын деп жарияламайды, бірақ өз пікірі бар, бірі онысын ашық айтады, бəлендей есеппен емес, айту керек деп есептегеннен айтады, екінші тобы белсенді де емес, пікір айтуға да таласпайды, пиғылы таза, адал, еңбекқор, көзге түсуге тырыспайды, өз ісін атқарып, жайына жүре береді. Адамның зиялы болып жетілуі үшін ақыл аздық етеді, айла тіптен керексіз, үлкен жүрек керек! Эйнштейн өз заманында он өсиетке он бірінші өсиет қоспақ болыпты: «Қорықпа!» деген. Қорқыныш көп. Дұрыс жүрмей қалдым ба, дұрыс бұрылмай қойдым ба, дұрыс айтпай қойдым ба, мойынымды сындырып алмасам болар еді деген сияқты. Толстой сондай қорқыныштан ада болған. Адамдар, соның ішінде зиялы санап жүрген адамдарымыз да, бүгіннің əуеніне билеуге əдеттенген. Болашақтың əуеніне билейтін адамдар аз. Өмірдегі бар сыйды алып болып, өлгенде аты өшіп жатқандар бар. Өлгеннен соң аты мəңгілік қалатындар көп емес. Соның бірі – Толстой. Өмір сүрудің екі философиясы: 1) өмір сүру – көп асылдан айрылу, 2) өмір сүру – ең асылыңды табу. Билеушілерге даналар ұнамайды. Өйткені олар адамдарды қойша баққысы, айдағанына жүргізгісі, айтқанына көндіргісі келеді. Бірақ шын дана билеушіге ұнауға тырыспайды да. Билікпен ымыраласуға бармайды. Толстой соның үлгісі. Тобырға байқалтпастан шұқылайтын қоқыс таратып беріп, сыртынан қарап тұру, олардың қоқыстың көңірсіген иісін шығарып, соны қызықтағанын бақылау оп-оңай, бірақ қоғамның жағдайы одан ешбір өзгеріп кете қоймайды. Екінші жағынан алып қарағанда, халық биліктің не істеп жатқанын сүзгіден өткен ақпараттардан ғана біледі. Сөйтіп барып адасады, адасып жүріп қиялдарға сенеді, қиялдарды өздері ойлап табады, «пайғамбарларды» қолдан жасап шығарады. Бірақ халық тіптен топас деуге болмас. Халық биліктің не істеп жатқанын іштей сезеді, шамалайды. Бірақ төзе береді, көнбіс. Бүгінгі ұрпақ басқаша жетілмесе, ересектердің өзгеруі қиын. Біздегі байлар бай болған сайын шындықтан қашады, нақты жағдайдан алыстайды. Биліктегі байлар одан да əрмен. Билік тұғырында тұрған адамдардың да өз трагедиясы бар – төменге түскен кезде жалғыздықты сезінеді де, билікке жабысып, айырылғысы келмейді, жалғыз қалудан қорқады. Осы мінез қазақты билікке құмартудан, билікті ғана құрметтеуден арылта алмай келеді. Адамдар бірін-бірі естуі жəне тыңдауы үшін оларға сөйлеуге мүмкіндік жасау керек. Сонда олар білгісі келген нəрселерінің анық-қанығына өздері жететін болады, кімдікі дұрыс, кімдікі бұрыс, өздерінің көздері жетеді. Еркіндікті сезінгендерді қандай биліктің де үйкүшік етуі қиын. Шын адал билеуші халқын осыларға бейімдейді, алдаусыратпайды. Ресейдің «Власть» журналы орыстың жəне шетелдің бірқатар саяси қайраткерлері мен ірі компания басшыларына: «Əзірбайжан президенті осы ғасырдың басында өзінің ұлына мұраға президенттік лауазымын ың-шыңсыз қалдырып кетті. Сіз өз балаларыңызға қандай мұра қалдырасыз?» деген сауал қойып, жауабын сұрапты. Сонда кейбіреу балаларына өздерінің меншігін қалдыратынын, тағы біреулері балаларына сүйген ісімен айналысуына мүмкіндік беретін мол ақша қалдыратынын, енді біреуі өз баласына не қалдыратынын нотариус арқылы белгілеп, реттеп қойғанын айтыпты. Солардың бірі – Фариз əл-Обайди деген Мəскеуде мотосалонның қожайыны болып қызмет атқаратын араб азаматы ғана иманға, адамшылыққа сай келетін жауап қайтарыпты. Ол: «Мен өз балаларыма материалдық байлық, не болмаса, бизнесімді тастап кетемін деп еш уақытта жаныққан емеспін. Жанықпаймын да. Мен артыма жаманат қалдырмауға барымды саламын. Балаларым өз əкесі туралы: «Бұлардың əкесі лас, дүниеқоңыз, арзан адам еді...» деген сөзді естімесе екен деп тілеймін...» депті. Социум заңы деген бар. Мəселен, теңдік əр тапқа не топқа тиесілі. Яғни, біреулер «Мерседес» мініп жүр, біреулер есек мінеді. Театрдағы артистер де солай: біреулері – талантты, біреулері қосақ ішінде жүреді. Айлық жалақының əртүрлі болатыны, біреу ұры, біреу ұлы болатыны сол социум заңына тəуелді болғанымыздан. Толстойдың ұлылығы да сол заңдылық аясында. Болайын деп емес, өз танымы, ұстанымы, ережелері, тыйымдары болғандықтан. Адамның адамнан несі артық? Адамның адамнан айырмасы қайсы?

	Иттер секілді бірінің аузынан көрген сүйекке таласатындары мен таласпайтындары, шөп қорыған ит сияқтанатындары мен ондаймен ісі жоқтары барлығы ма?! Жануар жақсылыққа жақсылық жасау керектігін білмейді, адамның айырмасы соны білетіндерінің барлығында емес пе? Жануарлардың қай түрі болмасын, екі-ақ түйсігі бар: тамақ табу жəне көбею. Адамзат баласының да басым бөлігінің өмірі асхана мен əжетхананың арасында өтеді. Қалағаныңнан гөрі азырақ алсаң, алуыңа лайықты нəрсені көбірек аларсың. Өмір сүрудің, я болмаса, ақша табудың аз ғана тəсілін үйреніп алғанына мəз болып, «Мен үлкен жетістікке жеттім», тіпті «бəрін де білемін» деп ойлауға болмайды. Шын жетістік – Толстой сынды даналардікі. Адамның көзқарасы жылдар өте келе өзгеріп тұрады. Бұрын былай ойласа, кейін басқаша ойлайды. Демек адамның өмірге көзқарасы, оның өмірге құрметі. Ал құрметтің ең биігі – дінге құрмет. Демек, адамның көзқарасы – оның діні болғаны ма? Сұрақ көп. Қазақ халқы мұсылман дініне фанаттық деңгейде беріліп кеткен халық емес. Олар, дінге, сыпайылап айтсақ, біртүрлі зорлықпен кірген халық сияқты. Бірақ онымен біз халқымыздың діні мұсылман екенінен, ол дін біздің ұлттық идеяның бір бөлшегі екенінен бас тарта алмаймыз. Жақсысын айтып, жаманын таяп қой дегендей, мұсылман дініндегі іру процесін, одан да қазақ халқы қашып құтылуға тырыспайтынын мойынға алу жөн. Мұсылман дініндегі селкеуліктер көзге ашық түсе бастады. Дін басылардың арасында бірлік жоқтығы, мұсылман дінін ұстаушылар католик дініндегілер сияқты бір орталықтан басқарылмайтыны, Меккеге барудың киесі мен бизнесі араласып кеткені бұрын да айтылып жүрген. Қазір одан да басқа кемдіктер, ауытқулар көріне бастады. Дін ұстаушылардың өздерінің арасында билікке талас, саясатқа араласу, күш танытуды насихаттау, т.с.с. көзге ұрады. Сауд Арабиясының басшылары тек қана 2003 жылғы мамырда өз еліндегі дін ұстаушылардың ішінен 1710 адамды жұмыстан босатқан. Демек, əңгіме жеке адамдардың басбұзарлығында емес, жүйеде. Беслан оқиғасы араб елдерінің баспасөз құралдарында басты мəселе деңгейіне жете алмады. Оның əлеуметтік мəнін ашып, лаңкестерді батыл айыптағандар некен-саяқ болды, лаңкестердің мұсылман екенін мойынға алып, ашық пікір білдірген Əл Арабия телеарнасының директоры Абдел Рахман əл-Рашед қана. Ол Лондонда араб тілінде шығатын газетке сұхбат беріп: «Келіңіздер, ащы шындықты айтайық: барлық лаңкестер – мұсылмандар. Біздер, мұсылмандар, осы ұят фактіні мойындамасақ, өз абырой-беделімізді сақтап қала алмаймыз», – деді. Бұдан басқа мойындаулар билік басындағылар мен зиялылар, діндарлар жетекшілері тарапынан болған жоқ. Əл-Азхардың шайығы, сунниттердің жетекшісі лаңкестерді «исламды бетперде етіп жүргендер» деді де қойды. Бұл үрдіс бізге, мұсылмандарға ғана көрініп жүрген жоқ. Өзге діндегілер, əсіресе, олардың ішіндегі мұсылман дініне өшпенділікпен қарайтын топ бұл кемшіліктер мен қателіктерді өз пайдасына жұмсай бастады. Жоғарыдағы айтылған мысал осыған келеді. Сөйтіп, жасалып жатқан барлық лаңкестік əрекеттер тек бір жақты, мұсылман дініне қарсы бағытталып, сол дінді қаралау мақсатында ғана айтылып жатыр. Бұлай кете берсе, дінімізді ластан ажыратып ала алмайтын күнге бет аламыз. Əлем чемпионы, даңқты боксшы Мұхаммед Əли американың үлкен сауда орталығында болған кезде, еврейлер негізін салған американың ең танымал CNN арнасының тілшісі Онелли: – Мұхаммед Əли мырза, дүниенің төрт бұрышын көріп жүріп, əлемді қорқу мен азап ішінде ұстап тұрған лаңкестермен бір дінде болуыңыз сізде қандай сезімдер тудырады? – деп сұрағанда, Мұхаммед Əли: – Гитлермен діндес болуыңыз сізде қандай сезім тудырса, тура сондай, – деп жауап берген екен. Бұл жауап өзін ақли мұсылманмын деген адамдардың ниеттерімен үндес. Дінсіздік жаман, бірақ имансыздық одан да жаман! Фарид ат дин Аттардың жұмыс орнына бір диуана кіріп, əлденені өтініш етеді. Бір рет емес, бірнеше рет сөз тастаған оған Аттар назар аудармай өз ісімен бола береді. Сонда əлгі диуана: «Ой, бейшарам-ай, бес күн жалғанның қызығына алданып, алдыңа келген адаммен де ісің болмайтын болыпты-ау. Кезегің келіп қалса, осы дүние-байлықты қалай қиып тастап кетер екенсің?» – депті. – Қалай кеткені несі, кезегіміз келгенде біз де сіз сияқты өлеміз де қаламыз, – дейді Аттар. Осы сөзден кейін диуана жерге жатады да, кəлимасын қайырып, о дүниеге аттанып кете барады. Бұл Аттарға қатты əсер етеді де, дүние-байлығын тəрк етіп, сопылық ілімнің жолына түседі. Сөйтіп, бұл ілімді терең зерттеудің нəтижесінде, сопылық дəстүрге арнап жүзден астам кітап жазады. Маңғыстау түбегінен Аттардың «Əулиелер шежіресі» деген кітабының бір нұсқасы табылған. Сол кітапта Аттар: «Ақиқат жолында жеті асу бар: біріншісі – талап. Екіншісі – ғашықтық, үшіншісі – мағрифат, төртіншісі – баз кешу, бесіншісі – тəуба, алтыншысы – қайрат ету, жетіншісі – пана» дейді. Түркістандағы Қожа Ахмед Иассауи кесенесіне Мұхаммед пайғамбардың «Кімде-кім ниетін – имандылыққа, тазалыққа, тілін – шындыққа, өзін – тыныштыққа, мінезін – туралыққа, құлағын – тыңдаушыға, көзін – өнегелі бақылаушыға айналдырып алған болса, ол – бақытты» деген сөздері жазылып қойылған. Бұл – əр адамның жүрегінің төрінен орын алуға тиісті, өміріне бағдар боларлық сөз. Мұхаммед пайғамбарымыз иман жөнінде тағы да: «Адал ниетін иманға, жанын тазалыққа, тілін шыншылдыққа, көңілін тыныштыққа, мінезін тұрақтылыққа, құлағын тыңдауға, көзін бейбіт бақылауға бағыттай алса, адамның өзі де бақытты жанға айналады», – дейді. Тəуратта да «Қу дүниені күйттеген адам – құл, рухқа шомылған адам – патша» деп жазылған екен. Ұлы жазушы Əбіш Кекілбаев: «Ұлтты ұйытқылы ететін – парасат. Адамды абзал ететін – иман», – депті. Тағы да: «Жүрек – құмыра. Дүние тіршілігінде əлгі құмыраға қолға түскенді теріп сала береміз... Бір күндер болғанда, қазына көріп арқалап жүргеніміз не нəрсе деп ішіне үңіліп қарасақ, əншейін түкке алғысыз кəкір-шүкір болып шығады» – деп жүректі таза ұстауға үндепті. Жазушы-журналист Əмірхан Меңдеке: «...Əуелі – иман, содан кейін – үйлесімділік. Əуелі – руханият, содан кейін – өркениет. Бастапқылары түзелмей, кейінгілері ешуақытта түзелмейді. Əуелі – жан, содан кейін – тəн. Жанның белгісі – сана, ақыл, сезім. Бірақ сезім ақыл мен санаға бағына бермейді. Демек, дүниенің сыры тек білумен, танумен, үйренумен түгенделе салмайды. Тексеруден де тұрады. Ол – иман» – дейді. Ақын Аманхан Əлім: «Иман – тілмен айтқанды ділмен (жүрекпен) бекіту, əрі оны іс-əрекеті арқылы нықтау» – деп сөз бен істің бірлігіне шақырады. Қоғам қалай қарайды, билік қалай қарайды демей, өмірде барлығын шын көңілмен жасап, өзіңнің ішкі əлеміңмен келісімде өмір сүргеннен артық ештеңе жоқ. Шығыс халықтарының жұлдызы, аса ойшыл философ Əбу Нəсір əлФараби адамдарды үш топқа бөлген екен: ерікті адам, құл адам, ауан адам деп. Ерікті адам деп еркін ойлай алатын, ойлаған ойын кез келген жерде, ортада айтып жеткізе алатын адамды айтыпты. Құл адамға – ерік деп не еркі жоқ, өзінше ойлай алмайтын, не ойын тұжырымдап айта алмайтын адамдарды жатқызыпты.

	Ауған адам дегені кім не айтса, соған есі ауып, құлай жығылатын ерме, жалтақ адамдар екен. Лев Гумилев уақыт өте келе адамдардың өзгеруі мүмкін екенін өз заманының бағытына қарап болжапты: «Этногенездің соңғы фазасына өткенде елдің белсенді өкілдерінің селдіреуі, қанағатшыл тобырдың қаннен-қаперсіз ғұмыр кешуі «өркениеттің» өзіндік ерекшелігіне айналады. Шығармашылықпен айналыспайтын, еңбек етпейтін, ой-сезімі кедей, ындыны тойымсыз адамдар молаяды. Мұндай пенделер, əрине, ерлік пен естілік бел алған заманда өмірден орын таба алмас еді. Олар жауынгер болып жарытпайтындар, еңбек ету қолынан келмейтіндер, ал қылмыс жасаса, қатал заман қыршынын қияды. Рас, босбелбеу өркениет кезіндегі тоқшылықта бір үзім нан мен жеңіл етек шүйке бас кім-кімге де табылып бағады. Дегенмен, «өмірге құштарлар» көбейген үстіне көбейе береді, бара-бара олардың талғам-түсінігі төңірегіне əуезе бола бастайды, «бізге қарап бой түзе» деп кеуде қағады, былайша айтқанда, ішкен-мастың, жеген-тоқтың заманы. Өміршеңдік өлермендікке баланады, еңбекқорлық мазақ етіледі, ақылдың қуанышын көргендер ашуға булығады. Өнерде стильдің құлдырауы басталады, ғылымдағы тапқырлықты татымсыздық ығыстырады, қоғамдық өмірдегі коррупция (коррупция – сыбайлас жемқорлық қана емес) заңдастырылады. Сатылмайтын ештеңе қалмайды, сенім артар адамың болмайды, тірі жаннан шапағат күтпейсің. Биліктің бишігін үйірген əкім атаулы баскесер атаманның тəсілін тəу етеді: секемшіл болу, ізге түсу, серігін сеспей қатыру. Жақсылық емес, жамандық сұрыпталады. Қабілетің дəріптелмейді, қабілетсіздігің марапатталады, білімің емес, біліксіздігің бағаланады, табандылығың емес, тайғанақтығың таңқалдырады. Рас, мұндай талғамталапты орындау кез келген тоғышардың қолынан келе бермейді, нəтижесінде ондайлар өзін кемшін сезініп, теңсіздікке тап болғандай күй кешеді. Алайда, «мың асқанға бір тосқан» деген, «өркениет» кезінде қоңданған халықтың қанын əлгі өмірге құштарлар алаңсыз сорумен болады. Өйткені олардың қолынан туындату да, сақтай білу де келмейді. Сондықтан да олар, адам ағзасындағы рак ісігінің клеткасы сияқты, қашан халықтың қанын сорып, тəнін талап тауысқанша тыным таппайды. Содан бейбақ халықтың қаны сорылып, тəні таланып, шипасы біткен кезде, енді сорары мен талары қалмаған əлгі өмірге құштарлар да фəни жалғанмен қоштасады».

	Көзі қарақты қайраткер Михаил Есеналиев: «Бұл өмірдің қымбат екенін біле тұра, солақайлық жасайтындардың тірлігі ойлантады: əркімге əлімжеттілік көрсету, қиянат жасау, өзі мен өзінікінен басқаны шетке ысыру, мемлекеттің, халықтың ризығын меншіктеп алу, төңірегіне, маңайына өзі ұнатқандарын жиып, соларды өз мүддесіне пайдалануды жоспарлап, бірақ солардың ішіндегі өзінен ақыл-ойы асып бара жатқанын орынсыз жазғыру, беталды мұқату, тіпті, қисынын келтіріп жазалау сияқты, жемқорлыққа, парақорлыққа, өтірік мақтанға төселіп алу сияқты теріс, оңбаған қылық көрсеткендердің көбейіп бара жатқаны, еркінсуі мені қатты ойлантады, тіпті қинайды» – деп өмірді керексіз, мағынасыз нəрсемен ластаудың қажетсіздігін жазыпты (Жас Алаш. 14.08.2008). Адамзат баласының үш досы болады. Біріншісі – тұрақсыз дос, ол – соңынан салпақтап жүріп жинаған дүние-мүлкің. Ажалдан хабар келгенде, сені тастап, басқа біреудің қолына көшіп кете барады. Екіншісі – ата-ана, жұбайың, балаларың, дос-жарандарың. Олар – саған мазар басына дейін еріп барар, содан кейін бет-бетіне кетер, біртебірте ұмытар. Үшіншісі – бұл дүниеде жасаған жақсылығың, істеген қайырымды істерің, қалдырған сөздерің. Олар сен туралы ұдайы сөйлеп тұрады. Егер адам ылғи өлу керектігі туралы айта берсе, өлімге тəуекел еткенін сездіріп қойып отырса, мінезі өзгерсе, тұйық бола бастаса, дос-жараннан қашса, оқуға, жұмысқа қызықпаса, бұрын жанына жағатын үйреншікті істерінен жерісе, шыбық тимес шыңқ етер мінезге ұшыраса, өзіне қымбат заттарын сыйлай бастаса, ылғи налып, ренжіп жүрсе, өзіне-өзі қарамаса, оның өлімге мойынсұна бастағаны деп түсіну керек. Бұндай жағдайда адамды қозғауға, ішкі дүниесін абайлап ашуға, уайым-қайғысын бөлісуге, сыр сақтауға əзірлік танытуға, жанын жегідей жеп бара жатқан мəселесін тап басуға, оны шешуге ұмтылған жөн. Шешілмейтін мəселе жоқтығын, қандай тығырық болса да шығар жол болатынын түсіндірген дұрыс. Егер бұл хал адамның өз басында болса, онда еңсені түсірмеуге тырысып, жұрт көзінде жиірек болу; өзіңе өзің қол жұмсау жайлы ойды аулаққа қуу; біреумен сөйлесіп, бар сырды ақтарып, жеңілдеу; біреуге сыр ашуға батылдық жетпеген немесе нақ сол кездері сыр ашар ешкім болмағанда, ойларын қағазға түсіру керек. Өмір қандай жағдайда болмасын, өлімге айырбастай салуға болмайтын ең қымбат дүние. Өмір сүру мүмкіндігі – рахаттың рахаты. Өзін-өзі қиып өмірден баз кешу – ақымақтық.

	Жан да ауырады. Оның аты – уайым. Уайым түскен кісінің көңілінің қошы болмайды. Өмір жалғасып жатады. Суда аққан жаңқа құсап дүрмекке еріп жүре бересің. Жан ауруының жалғыз емі – түсіністік. Жан ауруын түсінетін орта немесе адамдар керек. Ол – жұмыс істейтін ұжымы, достар ортасы, жақсы көретін адамы, бір сөзбен айтқанда, жанын шындап түсінетіндер. Кімде-кім барлық нəрсенің бастауын танығысы келсе, онда, біріншіден, идеяларды айыра білуі керек. Мəселен, ұқсастық, бірлік, көлем, қалып, қимыл дегендерді ажырата білуі керек. Екіншіден, идеяның негізіне, өзімен-өзі өмір сүре алатын – сұлулықты, ізгілікті, əділеттілікті, т.с.с. қоя білуі керек; үшіншіден, білім, шама немесе билік секілді бірбірімен қарым-қатынаста өмір сүретін идеяларды тани білуі тиіс. Біздің өмірге көзқарасымыз, оны нақты қабылдауымыз əртүрлі. Бір затқа қарасақ, əртүрлі нəрсені көреміз. Өйткені ойымыз əртүрлі. Сонда да, бəрімізді біріктіретін бір нəрсе бар: біз ақиқатты іздейміз. Жақсымыз да, жаманымыз да. Ақиқатты өз пайдамызға бұрып алғымыз келеді. Сондықтан ақиқаттың өзіне де көзқарасымыз əртүрлі. Қамшының сабындай ғана қысқа ғұмырда адами қасиеттерден ажырамағандар ғана адам болып қалады. Бүгін бармыз, ертең жоқпыз. Өмірдің қадірін біліп, ешкімнің жүрегіне қаяу салмай, өзіңді қоршаған адамдарды аялап, достық пиғылда болып, өзіңнің жаныңа жағатын ортада жүрсек. Бір-біріміздің қуанышымызға шындап қуанып, өкпеміз болса, көпке созбай ұмытып, өкініш пен қайғыға ортақтасып өмір сүргенге не жетсін?! Кешегі күннің мұңы болса тез ұмытылып, аз ғана қуанышы болса да шындап қуансаң шіркін! Бүгіннің қадірін білсек. Мəңгілікке таза, пəк күйімізде аттансақ. Толстой таба алмаған мəңгілікке жол осы болар, сірə... Бір қарасаң өмір сүруде түк те мағына жоқ. Шығыс шайыры Шамсаддин Хафиздің «Бақытты ғой бұл өмірге келе салып өлгендер, ал өмірге келмегендер тіпті одан да бақытты» – деген өлең жолдары рас. Тіптен, өмір сүргің келмей кететін кездер бар. Қарап тұрсаң төңірегің тола азғындық, айлакерлік, алауыздық, алдау-арбау, азаттықты сезінбеу жəне бағаламау, аманатқа қиянат етушілік, арсыздық, асығыстық, ашушаңдық, атаққұмарлық, ашкөздік, асығыс-үсігіс шешім қабылдау жəне ол шешімі орындалмаған жағдайда жауап бермеу, берекесіздік, бойкүйездік, залымдық, құлдық сезім, қызыну, кіжіну, кек сақтау, өзімшілдікке ұрыну, сенімсіздік, үмітсіздік, дінсіздік, жауапсыздық, санасыздық, құқығын пайдалана білмеу, билікқұмарлық, жүйесіздік, кешегісінен жеру, тарихын білмеу, байыптылыққа бағынбау, кері кету, жемқорлық, байлыққұмарлық, билікқұмарлық, ұқыпсыздық, білуге талпынбау, бірін бастап, бірін тастау, ұмтылыстың жоқтығы, асыра тəубешілдік, құдайсыздық, қайырымсыздық, білімсіздік, білікке (мамандануға) ұмтылмау, тексіздік, мəдениетсіздік, топтасудың басқаша жолдарымен жүру, тілге құрметсіздік, жалқаулық, дəстүрсіздік, рухсыздық, ұлтты сүюдің кемдігі, балағаттауға асығыстық, сүйіспеншіліктің аздығы, рухани кедейлік, жігерсіздік, керекті адамды ғана жетелеу, азаматтық позицияның жоқтығы немесе тапшылығы, бостандықты сағынбау, тұрақсыздық, кəсіпшілікке бейімделмеу, табиғатты таптау, тоғышарлық, тəрбиесіздік, көргенсіздік, қасаңдық, төрешілдік, бейімсіздік, ойланбаушылық, үйлесімсіздік, ортамен байланыстың сатулылығы, қисынсыздық, жұғымсыздық, жағымсыздық, лайықсыздық, қорғансыздық, шарасыздық, рухани кедейлік, сөз бен істің алшақтығы, жақсы пейілдің сатулылығы, шалт шешімге бейімдік, шырт етпе мінез, қаталдық, кедергіге қарсы тұрудан тайсалу, кешірімсіздік, жазаға сүйсіну, біреудің жанын ауыртқанға масаттану, төзімсіздік, шыдамсыздық, нақтылықтың жоқтығы, ұғынықсыздық, міндеттілікті ұғынбау, бəрінен өзін тыс ұстау, сана шектеулілігі, өресіздік, үрдісті сезінбеу, мінезсіздік, дəлелге мойынсұнбау, парасатсыздық, жалғассыздық, достықтың сатулылығы, жауапсыздық, жасықтық, қажырсыздық, қайратсыздық, дұшпандық, өшпенділік, күншілдік, орынсыз құштарлық, мансапқа таласу, құмарлыққа бейімділік, дарақылық, мақтаншақтық, дəріпшілдік, ұрыншақтық, кісі қайғысын танымаушылық, алды-артын ойламаушылық, жақын ортаның дұшпандығы, қызмет дəрежелерiн бiрбiрiнен қызғанып күндеу, шын көңілден шықсаң ризалықтың жоқтығы, уайымсыздық, даңғойлық, сезімсіздік, мақтан сүю, жүректегі байлаусыздық, қанағатсыздық, жалған мақтау, дүниеқоңыздық, екіжүзділік, қулық, билік қуу, рахатқұмарлық, сабырсыздық, ұрыншақтық, сылбырлық. Көптің басынан асыра қарау, жақсысын пайдаланып, жаманын түзетуге атсалыспау. Көзінің оты, сөзінің қуаты жоқ намыссыздық. Жайдары болар жерде қатал болу немесе қатал болудың орнына бетімен жіберу. Көреалмаушылық, əсiресе, ең ақылдыны, адал ниеттiні күндеу. Құлшыныс пен тəубені тең ұстамау. Күңкіл мен ұсақтық, бірі туралы екіншісінің оп-оңай жағымсыз пікір айта салуы. Жамандықтың жақсылыққа, жалғанның шындыққа, əділетсіздіктің əділетке, жасандылықтың ақиқатқа, құмарпаздықтың ожданға, жиреніштің сүйіспеншілікке үстемдік етуіне салғырттық. Залымның түбі озып, адалдың түбі тозуы. Мұның бəрі – өмірдің көлеңкелі тұстары.

	Бірақ оған қарсы тұрарлық абыздық, еркіндік, түсіністікке жетуге ұмтылу, зиялылық, белсенді позиция ұстану, парызды сезіну, отаншылдық, ізгілік, жанқиярлық, жасампаздық, жауапкершілік, бірлік, тұтастық, ішкі бірлік, ұйымшылдық, тереңдік, биік азаматтық, интеллектуалдық потенциалдың молдығы, білім мен білікке ұмтылу, еңбекқорлық, тектілік, қарапайымдық, пысықтық, биік парасат, мейірімділік, мейірбандық, əділдік, имандылық, қайырымдылық, төзімділік, адалдық, табандылық, сабыр, кеңпейілдік – осының бəрі бізді жаман ойлардан, мұң мен уайымға түсуден тежейді. Шынында, сырт қарағанда, ештеңеде ешқандай мағына жоқ. Өмір өтіп жатыр. Махаббат та өтеді. Ауырасың, жазыласың. Бір аурудың орнына басқа бір ауру келеді. Тойып тамақ жейсің, бəрібір ұзақ уақытқа тойына алмайсың, сəл уақыт өте қарның ашады. Сенің өміріңнің қысқалығы – бір тойынғаныңдай-ақ. Бүгін бақыттысың, ертеңің күмəнді. Өмірдің мағынасы ықпалды болуға тырысу, тəкаппарлық көрсету, қастық iстеу, басқаның өлімін тілеу, жағымпаздану, қазына жинау, құрметтi лауазымдар мен үлкенді-кішілі таққа таласу емес. Сұлтанмахмұт жазғандай:

	«Аз күн тірлік дүниеде бейнет үшін,

	Рахатқа жете алмай құрыр мысың.

	Тудың – өлдің, бір керуен келді-кетті,

	Сен кетті деп қайғырып кім не қылсын!».

	Сен өзіңе өзің қол жұмсады екен деп қайғырса бірер адам қайғырар, бірақ жалпының ештеңесі кетпейді. Ницшенің: «Егер адам не үшін өмір сүретінін білсе, онда оған қалай өмір сүретіні бəрібір» – дегені өте дұрыс. Мəселе не үшін өмір сүретініңді білуде. Адамның өмірі, ол мейлі сəтсіз болсын немесе бақытты болсын, бəрібір – ол қайғы-қасіретті болады. Ерте ме, кеш пе, өмір – өліммен аяқталады. Қандай айла тапсаң да, бəрібір одан қашып құтыла алмайсың. Біз бəріміз де туғаннан бастап өлім жазасына кесіліп қойғанбыз. Өзін жақсы көре беру – өз жанын қинау. Өмірге көзді ашып, тереңіне үңіліп қарай білуді үйренген абзал. Ақыл алға жетелегенмен, өмірді күрделендіреді. Не істесең де өлімге жақындайсың. Мағына жоқ дегеніміз – сол. Толстой туралы осыларды білгенде, оны топ ішінде жүріп-ақ жапанда жалғыз-жарым жаны сыздайтұғын ақ тырна секілді көресің. Аманханның мынадай өлеңі бар:

	Жүректен желең желдей өткіземін,

	Жанымның жабырқаулы жеткіз емін.

	Жападан-жалғыз қалған сырық мойын,

	Ақ тырна, айтшы қайда бет түзедің?

	Түсіңе қарап тобың шеттетті ме,

	Барасың түстік тұсты беттеп, міне.

	Тобырға қосылмайтын қосы түзу

	Тағдырың əлде ерекше текті етті ме?!

	Жалғыздық о бастан-ақ бұйырған ба

	Сіңісті болып бойда түйір қанға?..

	Өзіммен өзім қалып сені ойлаймын

	Кеудені жүрек шіркін жиі ұрғанда.

	Ұқсайды мұңды мезгіл дүзді асқанға

	Су бетін жылан қабық мұз басқанда.

	Қоштасып бара жатсың қонысыңмен,

	Сынап түс сына қағып күзгі аспанға.

	Кіді Күн иек артып тоят қырға,

	Сағымды сары түске бояп тұр ма?

	Жападан жалғыз-жарым сыздайтұғын

	Жаныма ұқсап кеттің, ей, ақ тырна!

	Адамның өмірде барлығын шын көңілмен жасап, өзіңнің ішкі əлемімен, келісіммен өмір сүргенінен артық не бар?! Оған қоғам қалай қарайды, билік қалай қарайды демей... Біреулердің рухани өсуіне қарап, адамзаттың даму эволюциясы жалғасып келеді деп ойлайсың. Енді біреулерге қарап, оның еңбектенгісі келмейтінін, тек ішіп-жеп, ойнап-күлуді ғана қалайтынын көріп, əлгі ойыңнан айнып қаласың. Жауынқұрттың арманы жолында кездескен, қорек боларлық топырақты асау ғой дейсің. Сонда адамға сана неге берілді өзгелерден артық қылып?! Осыны көріп «Адамзаттың екі түрге бөліне бастаған дəуірі келіп қалды ма?» – деп ойлайсың... Сананы жетілдірмесең, дамытпасаң, ілгері жылжымасаң, онда не болғаны?! Бұлай бола берсе, гомо сапиенс өзіненөзі жер бетінен жойылып кетер... Ер елі үшін өмір сүру керек деген қағида атам заманнан бар. Ол идея мемлекет алғаш пайда бола бастағаннан бергі ең негізгі принцип, басты идея болып қалыптасты. Бұл принципті ұстанғандар қашанда басым болған, олар оны əуелде елімнің еркіндігі – менің еркіндігім деген қағидаға бағынғаннан, ел тəуелсіздігін бəрінен де үстем ету арқылы өзім де еркін боламын, ұрпағым өсіп-өркендейді деген оймен жасаған болса керек. Əуелі ананың төңірегіне топтасқан халық, ол топ үлкейіп, ұрпақ жалғаса келе аналар көбейіп, олардың араларында бəсеке күшейгенде, бірте-бірте күші мол, жұртты аузына қарата алатын ерлер төңірегінде топтасқан, патриархат солай бекіген. Қазір қайтадан матриархатқа бейімделудеміз. Бұл принцип күшті ерлер төңірегіне топтасқандардың тым көбейіп кетуіне байланысты бір əулет төңірегіне топтасуға алып келген, сөйтесөйте рулар, руларды бірлестірген мемлекеттер пайда болған. Елі үшін өмір сүру принципі – адам мемлекетіне қызмет етуі тиіс деген идеяға ұласқан. Бұл идея əрбір ұлт үшін патриотизм бастауы болды, мемлекет тəуелсіз, қауіпсіз, күшті, бай болса, бізге де жақсы болады деген қағида орнықты. Ендігі бір кездері – мемлекетті басқаратын əміршіге көзсіз бағынуды уағыздау, оның жаманын жасырып, жақсысын асырып мадақтап, қоғамдық ой-санаға «біздің əміршіміз – ең мықты, ең əділетті, елді ең дұрыс бастап бара жатқан басшы» деген ойды сіңіру, сол үшін барлық насихат құралдарын осы идеологияға бағыттау белең алды. Өздерін ешбір қателіксіз, мүлтіксіз билеуші санайтындар осылай пайда болды. Оған шексіз билікті иелену буы қосылып, айтқаны – айтқан, дегені – деген болғанды көтере алмай, өзін-өзі бұзатын билеушілер біртіндеп қалыптасты. Ондайлардың қатыгездігі, елін азып-тоздыруы тарих беттерінде сан мыңдаған мысалдармен дəлелденіп келеді. Бұл идеология өзгерместен, ақпараттың қаншама молдығы мен мемлекеттераралық байланыстың тығыз болуына қарамастан бүгінгі күнге де келіп жетті. Бүгінде де елдің ең жоғарғы билеушісін асыра мадақтау, жұртқа тек жақсы жағынан көрсету, ол үшін елдің дамуындағы оңды көрсеткіштерді барынша тиімділікпен боямалап көрсету жалғасуда. Мысалы, мемлекеттің ішкі жалпы өнімі халықаралық деңгейде соңғы ширектегі мемлекеттер сапында тұрса да, оның өткен жылмен немесе бұдан бес жыл бұрынғымен салыстырғанда анағұрлым жоғары екені айтылады, өндіріс көлемін, еңбек өнімділігін, əлеуметтік қорғау көрсеткіштерін алсақ та, оларды тек оңтайлы жағынан көрсетуге болатын салыстырмалар пайдаланылады. Мемлекеттің өз ішіндегі жылдар бойғы көрсеткіштер төмендеп бара жатса, көрші кедей мемлекетпен салыстырып жібере салуға болады. Жағдайдың мұншалықты мəз емес екенін біле тұра күшті мемлекет пен күшті басшының мадақтаушылары ешбір үзілген емес. Жұрттың бəрі Пушкин мен Толстой емес. Ал Державиндер мен қазақтағы «Сталинге тең таппағандар» қашан да болған, бола да береді. Олармен салыстырғанда, Сталиннің оң қабағы түскен, Кеңес өкіметінің барлық сый-сияпатын көрген Шолоховтың зиялы адам ретінде жағымпаздықтан ада, арын таза ұстаған адам екендігін Сталиннің одан: «Григорий Мелехов қашан коммунист болады?» – деп сұрағанында: «Оны қанша азғырсам да, коммунист болуға көндіре алмай жүрмін» деген сөзінен-ақ байқауға болады. Қашан да шын жайды білетіндер ел ішінде аз болмайды. Олардың ішінде билік басындағылар, мемлекеттік қызметшілер, мəдениет жəне өнер қайраткерлері бар. Олардың біразы, өзін-өзі күштеп сендірумен əуре болады, біразы өтпелі кезеңдерде, қауымның жаңа бұрылыстарында бұлай болуы мүмкін нəрсе дейді, біразы жақсы болып кетер, барлық шындықты халыққа жайып салу шарт емес деп санайды, ал кейбіреулері айтуға қызметін, балаларының жағдайын ойлап, өз жайлылығынан айрылып қалғысы келмей, үндемей қоя салады. Күшті хандық пен күшті ханның, қатал тəртіп пен күшті басшының, күшті мемлекет пен күшті президенттің қажеттігі осылайша ұдайы, үнемі дəлелденумен, насихатталумен, жұртшылықтың ой-санасына сіңірілумен жалғасып келеді. Ақиқат пен зиялылық осылардың ара-арасында қасірет шегумен, сынумен, мүжілумен, толықтай я уақытша жеңілумен, бірақ түгелімен жоғалып кетпей келе жатыр. Мұндайлардың бəрін мойынмен көтеруге ең керекті нəрсе – төзім. Ол сəтсіздіктерге көну немесе қиыншылықтарға қарсы тұра алмау ғана емес, ол – талант! Алға мақсат қойып, оған жете білу үшін де төзім керек. Төзім – ол шыдамдылық, жеңіске деген жігер, күту қабілеті жəне əлемді қалай болса солай қабылдау. Төзім – ол үміттену өнері. Өмірдегі əрбір қадам біздің төзіміміздің шекарасын кеңейтеді. Шыдаған, төзген адамға барлығы өз уақытында келеді. Қатерлі ісік кеселімен ауырғаны мəлім болып, өмірінің санаулы күні қалғандай болған кезде 2000 жылдың басында Габриэль Гарсия Маркес өзінің «Қоштасу хатында» былай деп жазыпты (бірақ Жаратушының құдіретімен ол əлі тірі): «Құдай-тағала бір сəтке менің бар болғаны шүберек қуыршақ екенімді ұмытып, бір-ақ ғана ғұмыр сыйласа, мен ендігі жерде ойлағанымды айтпай, айтпағымның астарын ойлар едім. Мен ендігі жерде дүниені құнына қарап құнттамай, парқына салып таразылар едім. Мен аз ұйықтап, көбірек қиялдар едім, көзімді жұмып өткізген əр минуттың қараңғыда өткізген алпыс секундқа пара-пар екенін пайымдар едім. Басқалар бейқам жатқан кезде мен жүрер едім, басқалар ұйқыға батқанда мен ояу отырар едім, басқалар тіл безегенде мен үндемей тыңдар едім. Құмарым қанғанша шоколадты балмұздақ жер едім.

	Жаратқан ием енді маған біраз ғұмыр берсе, мен жұпыны киініп жүрер едім, таңмен таласа тұрып, жанымды да, тəнімді де жалаңаштап Күн нұрына малар едім. Құдайым-ай, жүрегімнің бары рас болса, бойымдағы өшпенділік атаулыны мұз етіп қатырып, Күн шығар сəтті тосар едім. Мен Ван Гогқа ұқсап, жұлдыздардың жарығының астында сурет салар едім, Бенедеттидің поэмасы жайында армандап, Серраның əні менің айлы түндегі сүйіспеншілік əуеніме айналар еді. Раушан гүлдерін көз жасыммен жуып, олардың тікені тəніме шым-шым қадалғанын сезініп, алқызыл гүлдің қауызына ернімді басып, аймалап рахатқа батар едім. Құдайым-ай, енді біраз ғұмырым болса... Мен күн құрғатпай өзім сүйетін жандарға оларды шексіз сүйетінімді айтар едім. Мен əрбір əйелді жəне əрбір еркекті өзімнің құлай сүйген ғашығымдай сүйетініме иландырар едім, махаббатқа малынып, махаббатпен өмір сүрер едім. Мен адамдардың қартая бастаған сайын ғашық болудан қала береміз деген ойларының бекершілік екенін, керісінше, ғашық болудан қалғаннан кейін ғана адамның қартая бастайтынына көздерін жеткізе дəлелдеп берер едім. Мен балаға қанат бітіріп, оны өздігінен ұшуға баулыр едім. Мен ажалдың кəріліктен емес, қағаберісте ұмытылып қалудан келетініне кексе тарта бастаған кісілердің көзін жеткізер едім. Адамдар-ау, менің сіздерден қаншама көп дүниені үйренгенімді білсеңіздер... Мен адамдардың өздерін шын бақыттың беткейде тосып тұрғанын сезбей, таудың ұшар биігінде ғана ғұмыр кешкісі келетінін білдім. Мен дүниеге жаңа келген нəрестенің əкесінің саусағын өзінің кіпкішкене уысына алғаш алған кезден бастап оны мəңгіге босатпайтынын түсіндім. Мен құлап жатқан адамды сүйемелдеп тұрғызып жіберу керек болған уақыттан басқа кезде ешкімнің де басқа жанға жоғарыдан төмен қарауға қақысы жоқ екенін түсіндім. Менің сіздерден үйренген дүниемде қисап жоқ, шынын айтсам, енді бұлардан маған келіп-кетер пайда жоқ, сандығымды сықа толтырып алған сəтімде, сорыма қарай, мына дүниеден қайтуға тура келіп тұр». Лайым, өмірі ұзақ болғай! Сіз оның жанына жанаса қалғанда өмірдің мағынасын сезініп, жауап таба алмай жүрген сұрақтарыңызға жауап табылып, мəселелеріңіз өзінен-өзі шешіле салғандай болатын адамдар бар. Толстойлар солардың тобынан. Ондайлар өзіне тартып тұрады, олардан көрінбейтін бір жылу еседі, күш, білім, даналық, дархандық, ізгілік, махаббат нұрына бөленгендей боласың. Солай бола тұра олар қарапайым əрі тəубешіл.

	Олардың жанында қашан да сенімді боласың, қорғап тұрғандай сезінесің, өмір сүре бергің келеді, алға адымдай түскің келіп, қалай да жеңіп шығатыныңа сенім ұялайды. Олардың жанында рухани өсесің, өзіңді-өзің Тұлға болып қалыптасып келе жатқандай сезінесің. Олар түнгі сайын далада алыстан жарқырап көрінген жарық іспеттес. Осылай бола тұра олар: «Мен жай ғана адаммын, көптің бірімін. Өзімді біреуден артық санамаймын, бірақ ешкімнен кем де емеспін. Мен жеткен жетістікке шынымен қаласаңыздар сіздердің əрбіріңіз жете аласыздар» дейді. Оның айтуынша, адам өз проблемалары мен сəтсіздіктерінің сиқырлы шеңберінен шығу үшін еркіндік пен тəуекелге барып, өзін ылғи қатып қалған ережелерден, «ұят болмай ма?» деген секілді шектеулерден босатып, еркін болған жөн, «ілгері жылжуға батылы жетпегендерді ептеп «құйрығынан» түртіп жіберу керек». Адам еркін болуы үшін алдымен материалдық қажеттіліктерден еркін болуы тиіс. Ол үшін өзін, отбасын қаржы-қаражат, басқа да мұқтаждықтармен (үй, автомашина, т.с.с.) жетерлік жағдайда қамтамасыз етуі керек. Оның керегі жоқ дейтіндер жалқаулықтан немесе жауапсыздықтан айтады. Олар болмаса адам амалсыз тұрмыстық жағдайға алаңдайды. Жұрттың бəрі ел аралап, сауық-сайран құрып жүре беретін Біржан салға ұқсай алмайды. Рухтық пен материалдықтың тепе-теңдігі болуы тиіс. Ол үшін адам өзіне өмірден не керек екенін айқын сезіне білгені жөн. Қазіргі ілімдерде дұрыс өмір сүруді үйрететін бағыттар бар. Олар, ең алдымен, қате шешімдерден сақтауды насихаттайды. Ол үшін болжағыштық сезімін жетілдіру қажет дейді. Адамның ішкі сезімін жетілдіру арқылы, қателесіп бара жатқанда іштен сигнал түсетіндей жағдайға жетуге болатынын дəлелдейді. Екіншіден, ол тəсіл бос əурешілікпен айналыспауды ұсынады, яғни, іске жұмсалған мың доллардың жыл соңында сонша болып қайтуынан сақтанудың қажеттігін айтады. Заңдылық былай: қандай істі болмасын қолға алған адам жетістікке жетуі тиіс. Онсыз ол істе мағына жоқ. Байыған адамдарды бақылағандар мынадай жəйттерді көреді: «толқын заңы» – тоқтық келісімен іскерлік белсенділік төмендейді. Бұл – адамның бай болуға əзір емес екенін көрсетеді. Мұндай жағдайда, тез байып алғандар тұрмыс жағдайын реттеп алған соң, еркегі басқа əйелге көз салып, əйелі еркегін аңдып, туыс-жақындарды хабарландырып, отбасы төңірегіне өздері бұлт үйіреді. Осылардан сақ болып, əрбір істен мағына іздегендер ғана жетіледі.

	Əдетте, бизнесте үлкен жетістікке жеткендердің жігер-күші мол болады. Ең қиыны – өздері күндіз-түні жұмыс істеуге əдеттенуі. Жалдамалы адамдарды істету адамның балалық психологиясы сақталып қалғанын көрсетеді, олар əке-шешесінің қолтығының астынан шықпаған балалар секілді. Мықты адамдарға тепе-теңдікті сақтап тұру үшін бірауық «жеңілдеп алу» маңызды. Ол үшін өз өмірімен салыстырғанда өзгеше, ерекше, төмен күн көрістегі адамдармен араласып, олардың ойлары мен мұңдарын бөліскен жөн. Бұл – «сілкінуге», адамның тез өзіне-өзі келіп, тəубе етуіне алып келеді. Қай жағдайда болмасын тікелей кеңес беру адамды топастандырады. Адамды ойландырмайтын, өзі қатысып бір шешімге келтірмейтін ақпарат пайдасыз ғана емес, зиянды. Адам өз өмірі үшін өзінің алдындағы жəне Құдай алдындағы жауапкершілікті өз мойнына алуы тиіс. Ол үшін ең алдымен берік сенім мен табандылық керек. Толстой ұзақ жасаған, 82 жыл өмір сүрген. Ол өмір сүргісі келмегендей болғанмен (онысын өзіне сын көзбен қарауы, өзіне деген талап деңгейін аса биік қоюы деп танысақ), шын мəнінде күрескерлігімен ұзақ жасады. Бүгінгі адамдар күйректеу, аурушаң, жүйкесі əлсіз. Бүгінгілер ұзақ жасағысы келсе, алаңдай бермеуі тиіс. «Бүйтсем, сөйтіп қалар ма екенмін?» деген күдік пен уайым өмірді қысқартады. Қайтсем өмірімді ұзартам деп жанығу, дəрі-дəрмекке жүгіру, балгерге барып болашақты болжату, тамақты шектеу өмірді ұзартуға көмектеспейді. Пендешілік істердің бəріне кешіріммен қарап, тəубешіл болып, барға қанағат, жоққа сабыр болғаны дұрыс. Ол да дегдарлықтың белгісі. Рахат алатын сүйікті істер болуы тиіс. Мəселен, музыка, əн айту, суға шомылу, ой еңбегі, діни рəсімдер (тəспі, намаз). Мінез жайдарылығы мен шыншылдық болсын. Ойдағы сөз бен айтылған сөздің, істелген істің бірлігі болғаны жақсы. Тірлікте адамдармен қарым-қатынаста пайда іздеудің, бақай есептің, əріптесті алдап соғып кетуді жоспарлаған пиғылдың болмауы лəзім. Түпсіз уайымға берілмеген, тауқыметке мойымаған дұрыс, дүниеден түңіле бермеген жөн. Оның орнына дүние сырын танып-білуге құштарлық, тоқырап қалмау, керексіз болмауға тырысу болсын. Адам керексіздіктен өледі. Ештеңеге шектен тыс табынбаған, идеал жасай бермеген, ешкімге құлдық ұрмаған жөн. Толстой өз өмірінде дінге бірнеше рет бет бұрды, бірақ оған шындап сенуге интеллекті жібермеді. Білімі мен түйсігі дүниенің алты күнде пайда болғанына, Нұх пайғамбардың кемесіне барлық мақлұқаттан бірбір жұбы сыйып кеткеніне сендірмеді.

	Толстой діннің барлық жауабы жоқ нəрселерді Құдайдан деп жылы жауып қоя салатынымен келіспеді, яғни, оны ешбір негізі жоқ дəлелдеу деп таныды. Сөйтті де, өзін қоршаған ортаға көз салды. Иман іздеді. Мəңгілік өмір туралы сұрақтарына жауапты иманнан тапқандай болды. Рас, имандылық – салауаттылық, парасаттылық, ізгілік, сопылық, дін мен ділдің тазалығы, руханилық. Иманды дінмен ғана шектеуге болмайды. Салауатты болу үшін жаман əдеттерден жирену, маскүнемдік, шылымқорлық пен нашақорлықтан аулақ болу. Оны орындауға адамға сырттай ықпал керек емес, адамның ішінен шығатын жігер-күші керек. Парасаттылық, ізгілік, сопылық, руханилық үшін де ішкі рух күші керек. Осыны түйсінді де Толстой адамдардың өмірге көзқарастарын жүйелеп, бұл тығырықтан шығудың, яғни мəңгілік өмірдің төрт жолын атады. Бірінші жол – өмірдің мағынасыз екенін білмеу жəне оны санамен ойлап, білуге тырыспау. «Бұл қалыптағы адамдар көбінесе əйелдер болып келеді немесе өте топас жас адамдар. Олар төмендегі өздерін күтіп тұрған айдаһарды да, өздерін ұстап тұрған бұтақты мүжіп жатқан тышқандарды да көңіл көзімен көре алмайды». Олар төменге құлап түскенше бұтақтағы жеміс шырынын жұтумен болады. Біздің заманымызда мұндай жетілмеген адамдар азайып бара жатыр, бірақ сирек кездеседі деуге əлі де келмейді. Толстой ұсынған екінші жол білімі бар адамдардың көпшілігіне қатысты: алдыңнан не күтіп тұрғанын жақсы білгенде, барлығын жасап көру, алдыңда не күтіп тұрғанын ойламау, ең тəтті жеміс шырынын қомағайлықпен жұта беру, яғни, барлық күшті өмірден алатын рахат пен сауық-сайранға бұру, соған үлгеріп қалу, тəтті тамаққа тойыну, көңіл көтеру. Бұл кешегі заманға да лайық, көңіл көтеру индустриясы культке айналған бүгінгі заманға тіптен лайық. Өмірге деген мұндай көзқарас эпикурейство деп аталады. «Біз өмір сүріп тұрғанымызда – өлім жоқ, өлім келе қалғанда – біз жоқпыз». Міне, ең басты қорытынды – осы. Мұны өздері даналық деп атайды, əртүрлі философиялық ілімдерге телиді, ертеңгі күн қалай болады, оны ойланғысы келмейді. Толстой мұны қиялданудың топастығы деп атады, тірі жəне ойлана білетін адам ретінде сондай жағдайға түсе қалсам, көзімді тышқандар мен айдаһардан ала алмас едім, оларды бір рет көрген соң, олар жоқ дегенге өзімді сендіре алмас едім дейді. Үшінші жол ерекше. Оған мықты жəне батыл шешім шығара алатын тұлғаларды да, жүйкесі жұқа жəне бойкүйез адамдарды да жатқыза беруге болады: егер өмірде ешбір мағына жоқ болса, онда өзіңді алдап керегі не, жай ғана кете салу керек, саусақтарды ажыратып, тұңғиыққа сүңги салу керек. Азаптанып керегі не? Толстой мұндай шешімге жиі баратындар бар, олардың ішінде қартаймаған, бойында күш-қуаты мол адамдар көп деді. «Мен бақытты адаммын, өзім күніге шешініп жүрген бөлмемдегі шкафтардың арасындағы белдеушеге асылып қалмау үшін, өзімнен жіпті жасырдым, өмірмен жеп-жеңіл қош айтыса салмау үшін аңға мылтықсыз шығатын болдым. Маған не керек екенін өзім де білмедім: одан қаша бастадым, сөйте тұра одан бір нəрсе күттім». Осы ойдың айтылғанына жүз жылдай мерзім өткен қазіргі күндері де, өмір деңгейі арта түскеніне қарамастан өзіне қол жұмсау азайып жатқан жоқ, керісінше көбеюде. Ең дамыған елдердің адамдары суицид жасау бойынша алдыңғы орындарды алады. Олардың көбі: «Өмірдің мағынасын таба алмағандықтан кетіп барамын», – деп жазып кетеді. Махаббатына оң жауап таппау, карьерасына келген нұқсан, ауыр кесел – бұлардың бəрі иллюзияның күйреуін көрсетіп, тұман арасынан көрініп жатқан айдаһардың аузын елестетеді. Толстойды бұл қадамға жібермей ұстап қалған жайт – əлі де болса бір нəрсені түсінбей жүрген шығармын деген ой ғана. Төртінші жол, бұл – өмірдің мақсатсыз екенін білу, түсіну, сезіну, сөйте тұра өмір сүруді жалғастыра беру. Таңертең төсектен тұру, жуыну, таңғы асты ішу, əртүрлі мағынасыз істерді істеу, əлдебір əрекеттер жасау, өзі секілді өлімге əзір жүргендермен аралас-құралас болу, ешбір мағынасы жоқ екенін біле тұра кітап жазу. Сүлеймен пайғамбаршылап «бұл да өтеді» деп өмір сүре беру, өзіндік қажеттіліктеріне қызмет ете беру. Осы төртінші топтан, өкінішке орай, Толстой өзін тапты. Бұдан басқа жол таңдай алмады, басқа жол жоқтай да еді... Толстой алда міндетті түрде келетін өлімнен кейін де жойылып кетпейтін өмір мағынасын іздеді, ол бесінші жол еді, оны таппау Толстойдың басты трагедиясы болды. Кейбір көзге ұрып тұрған ойға салулар болғанымен ол оны таба алмады. Сонымен, бесінші жол не еді? Ол – даму жолы болатын. Дамудың қай түріне болсын Толстой қарсы болды. Ол ғылыми прогресс тек таңдаулылардың ісі, жалпы бұқара одан тыс қалуы тиіс деп санады. Мəселен, телеграф. Толстой телеграфтың пайдасы таңдаулылардікі, ал халық оның шұбатылған сымының гуілін ғана естиді деді. Сымның бойымен ағып кетіп жатқан ойлардың халыққа қатысы жоқ деді. Əрине, Толстойдың қарапайым халық үшін жанының ауыруы түсінікті, бірақ оның шөберелерінің SMS хабарларын бір-біріне жолдап өмір сүрер күні келетіні оның түсіне де кірмеді. Осы ойлардан мынадай түйін түюге болады: прогресс əуелі ең байларды ғана қамтығанымен, уақыт өте келе қалың бұқараға қызмет етеді екен. Біздің заманымызда осының екеуінің арасы барынша қысқарды, кеше байлар тұтынатын нəрсе, аз уақыт өтпей жалпының тұтына алатын затына айналды. Телеграфпен таңдаулылар айналыса бастағаннан бастап 70 жыл өткенде ғана ол жалпы халыққа қызмет етсе, бүгінгі мобильдік байланыстың таңдаулылардан артып жалпыға қызмет етуіне 7 жыл ғана жетіп жатыр. Толстой əлемнің мұншалықты тез өзгере қалатынын біле алмады, оны білу мүмкін де емес еді, өйткені мұндай прогрестің Толстойдың кезінде ұштығы да жоқ болатын. Бірақ бүгінгілер адамзаттың болашақтағы қуаттылығын сезіне алады. Айға ұшу, əйелді қолдан ұрықтандыру, жасанды тамақтар, т.с.с – прогрестің өрлеуін көрсетіп тұр. Сондықтан бүгінгі даналар мəңгілік өмірдің бесінші жолын біледі, ол – əрекет ету жолы – өмір үшін күрес жолы: өз өмірің үшін, отбасыңның жəне барлық адамның өмірі үшін. Егер бүгінгі адам сол əпсанадағы айдаһарды, яғни, келмей қоймайтын өлімді біле тұра, есте сақтай тұра, депрессияға түспей, ойын-сауыққа алданбай, берілмей, онымен күресіп, жеңудің ғылыми жолын іздесе, онда оның – бесінші жолды тапқаны.





Толстойдың афоризмдері


	Күнделіктерімде Толстойдан мынадай сөздерді теріп, қазақшалаппын. Жинап қарасам, біршама көбейіп қалыпты:

	...Өз қателiгiңдi түзетiлмейтiнге жеткізбей тұрып, оны мойындаған əлдеқайда дұрыс.

	...Уақыт өтедi, бiрақ айтылған сөз қалады.

	...Ұятың мақұлдамаған нəрсенiң бəрiнен сақтан.

	...Егер жанып, жарық түсiруге шамаң жетпесе, ең болмаса оны қалқалама.

	...Ақиқат адамды қайырымсыз немесе өзiне сенгiш ете алмайды. Ақиқаттың көрiнiстерi əрдайым момын, көнгiш жəне қарапайым келедi.

	...Адамдар қалай сөйлеудi үйренедi, ал ең басты ғылым – қалай жəне қашан үндемеудi бiлу. ...Бақыттылық əрқашан қалағаныңды iстеу емес, оның мəнi iстеп жатқаныңды əрдайым қалаудан көрiнедi.

	...Ашумен басталған нəрсе ұятпен аяқталады.

	...Ешбiр iсте табыс «қателiк iстеу құқығынсыз» мүмкiн емес. Жалған нотадан қорқатын скрипкашы тыңдаушыларын баурап алмайтыны сияқты, айтылмайтынды айтып қоюдан сақтанатын жазушы да жаңа ой мен сезiмдi бере алмайды.

	...Əлеуметтiк прогресс адамгершiлiктi тудырады деп тұжырымдау, пештердi салу жылу шығарады дегенмен тең.

	...Адамды алғаш көргенде қалыптасатын пiкiр əдетте көп ұзамай өзгередi, ал бұл өзгерiс болғанша, адам туралы не тым жақсы, не тым нашар ойлайсың.

	...Өзiңе айқын нəрсе туралы ғана айт, əйтпесе үндеме.

	...Неғұрлым асықсаң, соғұрлым аз iстейсiң.

	...Бiр нəрсенi өте iстегiң келген əрбiр жағдайда тоқта да ойлан: iстегiң келген нəрсең жақсы ма, жаман ба?!

	...Сен айналаңдағының бəрi ақымақ адамдар дейсiң. Егер сен осылай ойласаң, бұл өзiңнiң өте нашар адам екенiңдi көрсетедi.

	...Ешкiмнен жəне ештеңеден қорықпа. Өзiңдегi ең қымбатты нəрсе ешкiмнен де, ештеңеден де зардап шекпейдi.

	...Жұрттың өзi туралы не айтатынын естiген адам сабырлы бола алмайды.

	...Кiтаптардан көп нəрсенi бiлген адам – ғалым, өз уақытында ең көп тараған бiлiм мен əдiстердiң бəрiн үйренген адам – бiлiмдi, өз өмiрiнiң мағынасын түсiнген адам – iзгi.

	...Қайғы-қасiреттi бастан өткiзiп үйренген адам бақытсыз бола алмайды.

	...Адам өзге адамдар мен жағдайға неғұрлым наразы болып, өзiне риза болса, ол соғұрлым даналықтан алыс болады.

	...Неғұрлым аз сөйлесең, соғұрлым көбiрек жұмыс iстейсiң.

	...Өзiңiздiң де, өзгенiң де сөзiне сенбеңiз, өзiңiздiң де, өзгенiң де iстерiне ғана сенiңiз.

	...Қуанышты өмiр сүрудiң басты тəсiлi – өмiрдiң қуаныш үшiн берiлгенiне сену. Егер қуаныш азайса, неден қателiк жiбергенiңдi iзде.

	...Адамдармен қатынаста iзгiлiк мiндеттi нəрсе. Егер сен адамға қайырымды болмасаң, ашулы болсаң, оның бойында да ашу-ыза тудырасың.

	...Ұнамсыз iстердi жасыру жақсы емес, бiрақ оларды ашық iстеп, мақтан тұту одан да жаман. ...Бiлмегендiк ұят та, зиян да емес. Ешкiм де бəрiн бiле алмайды, ал бiлмейтiндi бiлемiн деу ұят əрi зиян.

	...Жарықты соқыр көрмегеннен, ол жарық болмай қалмайды.

	...Өзiнiң ақымақтығын жасыра бiлетiн адам, өзiнiң даналығын көрсеткiсi келетiн кiсiден артық. ...Шын мейiрбандық əрдайым кiшiпейiл келедi. Кiшiпейiлдiлiктiң тартымдылығы, пайдалылығы сонша, кiшiпейiл болып көрiнгiсi келетiн адамдардың аздығы таңырқатады. Жасанды кiшiпейiлдiлiктiң жасандылығы – ең барып тұрған ұнамсыз жасандылық.

	...Нашар дөңгелектiң салдыры басым. Дəнсiз масақ көкке бой ұрады.

	...Бiлмеуден қорықпа, жалған бiлiмнен сақтан. Дүниедегi бар жамандық осыдан басталады.

	...Билiк басындағы адамдар жұрт өзiнiң əрекетiнде тек зорлықты басшылыққа алады деп ойлайды, сондықтан қазiргi тəртiптi сақтау үшiн зорлықты батыл қолданады. Қазiргi тəртiптi зорлықпен ұстап тұра алмайсың, оны зорлықпен бұзылатын қоғамдық пiкiр сақтайды.

	...Бiз даналықты үш жолмен үйренемiз: ойлану – ең iзгi жол; елiктеу – ең жеңiл жол; жəне үшiншi, тəжiрибе жолы – ең ауыр жол.

	...Шегiнен асқан пiкiрлер ұқсас болады.

	...Адамға ұлы, ерекше нəрсенi телуiң мұң екен – оны ұсқынсыз етесiң, ал өзiңе телiгенiң – өлгенiң. ...Əрқашан адамдардың жаман жақтарын емес, жақсы қасиеттерiн көре бiл.

	...Жақсы нəрсе туралы ойлан, сонда ойларың iзгi iстер жасауға пiсiпжетiледi.

	...Басқаларды даттап, өзiңдi мақтап тұратын адамды ешқашан тыңдама.

	...Немқұрайдылық – жан-дүниенiң пасықтығы.

	...Еске сақтаумен емес, өз ойыңның күшiмен қол жеткiзген бiлiм ғана нағыз бiлiм.

	...Жердiң дөңгелек екенiн бiлгеннен, осыған қалай жеткенiн бiлген маңыздырақ.

	...Өзеннiң арғы бетiнен тура осы тұсқа өтуiң керек болса, жоғарырақ ал. Сонда ғана ағыспен керектi тұсыңа барасың. Өзі жетісіп өмір сүріп, жоқшылық көріп отырған бауырынан безсе, ондай адамды Құдай сүйе ме?

	...Балаларым менің! Сөзбен, тілмен емес, ісімізбен жəне барынша иманымызбен басқаларға махаббатымызды ашайық.

	...Құдайдың өзі махаббат, басқаларды жақсы көретін адам əрдайым Құдаймен бірге, Құдай да сол адаммен.

	Бұл жазбалар Толстойға қатысты түрлі кітаптардан жəне ақпарат көздерінен алынып əзірленді.

	VII.2010 – IX.2010.





	Оглавление

	Жан дүниесіне шолу

	Шығармашылық

	Даналық

	4. Толстойға жол

	Толстойдың афоризмдері





