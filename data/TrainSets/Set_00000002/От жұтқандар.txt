	Луи Жакалио

	От жұтқандар





	Роман



	Шытырман окиғалы роман





	Орыс тілінен аударған Қорғанбек Аманжол





	Сіздің қолыңыздағы бұл дүние – шырғалаңды романның абсолютті классикасы.

	ХІХ және XX ғасырдың жастары аса қызыға, құныға оқыған кітаптардың бірі. Енді бұл шығарманы ХХІ ғасырдың жасөспірімдері ынталана оқи бастады.

	Неге?

	Өйткені өмірде ғұмыры ескірмейтін шығармалар болады. Басынан аяғына дейін нағыз романтика тұнған кітаптар төрткүл дүниенің шетсіз-шексіз түкпір-түкпірін аралатып, қауіпті де, қызықты сапарларға бастайды. Мейірбан үндіс көсемдері мен шырғалаңқұмар жиһанкездер бастан кешірген қатерлі оқиғаларды баяндап, адал достық пен аяулы сүйіспеншілік романтикасымен тәнті етеді.

	Мұнда ең ғажабы – негізінен Солтүстік Америкада, Батыс Еуропада және Австралия құрлығында өрбитін оқиғалар кең байтақ қазақ даласында да жалғасып кетіп отырады...





Бірінші бөлім


	ҚАТЕРЛІ ҚҰРСАУ





I




	Оливье Лорагюэ д'Антрэг. – Полковник Иванович. – Жұмбак хат. – Елес. – Құпия сот. – Парижге аттану.



	Сәуір айының соңын ала француз елшілігінің жас атташесі граф Оливье д'Антрэг орналасқан үйде үлкен жиын болды; жас граф бойдақтықпен қоштасу рәсімімен өз достарын түскі асқа шақырды, себебі, ол ертеңіне генерал Васильчиковтің ару қызына үйленетін еді. Сондықтан Петербургтің бетке ұстарлық жастары түгел дерлік осында келді.

	Түскі астың аяғына қарай шампан ішіліп, тілек айтылды.

	Соңғы сөз кезегі отставкадағы казак полковнигі Ивановичке тиген.

	– Мырзалар, мен бұрын-соңды өзім білетін ең бақытты адамның денсаулығы үшін ішемін, – деді ол күйеу жігітке қарап тұрып, – Құдай мұның барлық істерін келешекте де әрдайым оңдай берсін!

	Егер біреу-міреу осы абзал тілекті айтқан адамның дауыс ырғағын, мысқылы мен жымысқы көзқарасын аңдаса аң-таң болар еді. Бірақ мұндай нәзік қалтарыстарға ешкім назар аударған жоқ, бәрі қожайынның ықыластана құйған шарабына бөгумен болды.

	Иә, шынында да, жас граф Лорагюэ тағдырдың еркесіндей-тін. Мол дәулет иесі, тегі жағынан ақсүйек, жиырмаға жетер-жетпес жасы бар: денсаулығы зор, сымбатты, барлық дене жаттығуларында епті де мықты, кескін-келбеті келіскен және тамаша мінезге де бай Оливье әрқашан өзі жүрген ортадағы таныстарының көркі болатын.

	Оның генерал қызының, қол жетпестей аса тәкаппар жанның жүрегін жедел жаулай қоюы осыдан да болуы ғажап емес.

	Барлық меймандар тарағанда жас граф өз қалыңдығының үйіне асықты. Князь қызы Васильчиков Петербургтегі ең сұлу бойжеткендердің бірі-тін және оған осы қалада ақыл жағынан да, білім мен мінез тұрғысынан да теңдесе қоярлық құрбыластары некен-саяқ еді. Оны өмірлік сыңарын іздеген кез келген жігіттің қанатты арманына айналды деуге болады. Алайда князь қызының таңдауы көптеген үміткерлердің ішінен жас граф Оливье д'Антрэгке түсті. Ал қызының бетінен қақпаған әкесі оның жас елшінің зайыбы болғысы келетін тілегіне қарсылық жасаған жоқ.

	Бұл кеште жас граф үйіне қатты назаланып қайтты, себебі қалыңдығы күндегіге қарағанда жабырқаулау, салқындау көрінді. Жүзін әлдебір көлеңке кіреулепті, ал бұл сол бұлтты сейілтіп, қалыңдығын көңілдендіру үшін әзіл айтып, таяудағы шуақты күндер мен неке қуанышы туралы арман толы әңгімеге тартып бекер әуреленді.

	Өзінің жатын бөлмесіне кірген Оливье кереует қасында тұрған кішкене үстел үстіндегі жабық хатты байқады; ол қолы қалтырап хатты ашқанда әлдебір жайсыз түйсіктен жүрегі дүрсілдей соқты да, ортасында өзара айқасқан екі қанжар бейнесі бар ерекше баспа түрімен безендірілген кішігірім табақтай қағаз парағын көрді. Хатқа, тәрізі, қолтаңбаны жасыру үшін баспа әріптерімен таңбаланған бірнеше сөз ғана жазылыпты.



	“Әлі орыс көгершіні француз лашынының тырнағына іліге қойған жоқ.

	Белгісіздер”.



	Бұл сөйлем, тегінде, алдағы үйлену тойына қатысты болатын. Хат бұның бөлмесіне қалай келген?

	Мұның үйленуіне кедергі келтірмекші кім және оның көздегені не? Осынау сауалдар графтың зықын шығарды. Бірақ басын қанша қатырғанымен бұл құпияны ешбір шеше алмады. Граф қандай да бір дерек алу үшін өз қызметшісіне қоңырау шалды.

	Лоран жедел жетіп келді.

	– Мына хатты кім әкелді? – деп сұрады одан граф.

	– Сәскеде сіз кеткен соң бізге ешкім де келген жоқ.

	– Оған анық көзің жете ме?

	– Оған қазір өте кеш болғандықтан графтың ұйықтауы керек екенін біліп тұрғанымдай нық сенімдімін!

	– Жақсы, Лоран, бара бер!

	Одан өз-өзімен қалған соң да Лорагюэ аяқ астынан тап болған осы құйтырқы туралы қайтадан ойланды.

	Басқа бір жағдайларда ол бұл хатқа, бәлкім, бәлендай мән де бермес еді, алайда қалыңдығының таң қаларлықтай самарқау көңіл күйіне қарағанда хатта әлдебір беймәлім, жағымсыз мағына жатқан-тын.

	Расында да, оны осында, мұның ұйықтайтын бөлмесіне ешкімнің көзіне түспей кім әкеліп тастауы мүмкін? Әрине, қорқытудың осындай да түрлеріне баратын құпия қоғамдар бар еді, бірақ мұның оларға ешбір қатысы жоқ-тын және әлдекімдердің өзіне деген наразылығын немесе ашу-ызасын туғызамын деп ойламапты да.

	Граф осы сауалды жан-жақты саралай келе, бұл түскі асқа келіп қайтқан достарының бірінің әншейін әзілі деген қорытындыға келді. Оның ұйықтайтын бөлмесі темекі тартатын орынның дәл түбінде-тін, сондықтан, үстелінің үстіне байқатпай хат тастай салу ешбір қиындыққа түспес еді.

	Лоранға ешқашан күдіктеніп көрген емес. Бұл адал қызметші қожайынының шексіз сеніміне ие болған. Оның әкесі, атасы, тіпті, бабасы да д'Антрэгтер әулетіне қызмет етіп, осы отбасының мүшелеріндей біте-қайнасып кеткен. Лоранның бұған деген кіршіксіз пейілі жас графты зәредей мазасыздандыратын әлгіндей әзілге жібермес еді. Лоран Оливье д'Аптрэгке қызмет етуге кіріспестен бұрын әскер сапында болып таза әскери турашылдыққа дағдыланған, өз міндетін мүлтіксіз орындауға машықтанған. Оны ұстаған жолынан тайдыру немесе басқаша бір айламен арандату туралы ойлаудың өзі күнә-тін: Лоран ештеңеге сатылмайтын сонша адал адам еді: сол сияқты оны күшпен иліктіру де мүмкін емес-тін, себебі ол өте алып тұлғалы болатын. Әскери қызметте жүргенде талай рет қызық үшін жүріп бара жатқан арбаны артқы дөңгелектерінен көтеріп алғаны бар, сонда жегілген әулетті пар ат орындарынан тырп ете алмай тыпыршып қалатын. Ол жас графпен бірге Ресейге аттанып бара жатқанда қарт маркиз оған:

	– Лоран, мен саған өз ұлымды сеніп тапсырамын; есіңде болсын, бұл д' Антрэгтердің соңғы тұяғы! – деген.

	Адал қызметші мұны әрдайым жадына тұтып жас графтың үстінен құс ұшырмауға ұмтылды.

	Солайша Оливьенің соңғы долбары шындыққа мейлінше жанасатындай көрінді: оның қонақтарының арасында қалжыңдарын көңілге алмайтындай жастағы қыз-жігіттер көп-тін; алғашқы сәтте өзін қатты абыржытқан бұл хатты да бәлендей айып-шамы жоқ әзілге жатқызуға болар еді.

	Осындай болжамдармен біршама салбыр тартқан граф әжептәуір жеңілейіп қалды; дегенмен, едәуір әбігерлендірген әсерден тез арыла алмады: ол тағы да мазасызданып, таңдайының кеуіп бара жатқанын сезді. Жанындағы үстелде су құйылған құмыра, ұнтақ қант салынған сауыт және флердоранж құтысы тұрған. Ол құмыраға қол созып, сусын дайындап алды да, қылғытып-қылғытып сонша мейірлене ішті. Шөлін қандырып, диванға қисая жатқан граф өзін күйкі тірліктен тым биік шырқатқан қанатты қиялға беріліп, бірте-бірте балбырап қалғып бара жатқанын аңдамай да қалды: кірпігінің айқасқаны сол-ақ еді, тұла бойы бір түрлі болып кетті: басы ауырлап, аяқ-қолы қорғасындай зілмауырланып, ерік-жігері темір құрсауға түскендей әлсірей берді. Сол сәтте оған ұйықтайтын бөлмедегі қабырғалардың бірі қақ айырылып, ішінен төрт адам шыққан сияқтанды. Олар мұны тақалып келіп көзін таңып, орнынан көтеріп алды. Графқа олар өзін әлдебір жаққа әкетіп бара жатқандай болды.

	Ақырында бұл дәрменсіз хал аяқталды. Граф оянып көзін ашты да, мүлдем бейтаныс бөлмеде жатқанын байқады. Жатқан жерінен жедел ұшып тұрған бойда мұнда бөгде біреулердің де бар екенін аңдады: қараңғы қуыстан әлдекімнің көлеңкесін көрді. Сол түкпірден:

	– Граф Лорагюэ, – деген дауыс естілді, – сізді бұл жерге қалыңдығыңыздан заңды түрде бас тартуға ант беруіңіз үшін әкелді.

	Бұған аң-таң болған граф біршама үнсіз қалды да, өз-өзіне келіп үн қатты:

	– Неге өйтуім керек? Мүмкін мұны менің қалыңдығыма сіздердің қарақшылар арасындағы алаяқтардың бірі үйленіп, қыздың дәулетіне ие болу үшін жасауым керек шығар? – деді ол сөзін мейлінше кекесінмен айтуға тырысып.

	– Тура үстінен түстіңіз, граф, бізге жағдайды түсіндіру міндетінен құтқардыңыз. Біздің князь қызының байлығынан айырылғымыз келмейді және сіздің қалыңдығыңыздан ерікті түрде бас та тарта алмаймыз.

	– Ал егер бас тартпасам ше? – деді граф.

	– Тартасыз басыңызды, сізге ойлануға үш ай уақыт береміз, одан соң біздің ақыл-кеңесімізге құлақ асуға өзіңіз-ақ мәжбүр боласыз.

	– Мені алған бетімнен қайтара алмайсыздар, – деп айқайлап жіберді граф, – бүгін де, ертең де, үш айдан кейін де! Граф Лорагюэ қайдағы біреулердің қоқан-лоқысынан қорқады ғой деп ойлайсыздар ма?

	– Мұның бәрі қалықтаған даңғаза сөз ғана, жігітім. Әлі жағдайдың өзі-ақ тәубеңізге келтіреді, дегенмен біз соны ұғымталдықпен дәл қазір жасасаңыз деп едік. Бұған қалай қарайсыз?

	– Оған бекер әуреленесіздер! Менің айтарым сол! Не істесеңіздер оны істеңіздер, бірақ мен ешқашан да өз қалыңдығымнан бас тарта алмаймын!

	– Олай болса жан алып, жан берісетін айқас басталады, қиянкескі айқас, осы есіңізде болсын!

	– Бәріне дайынмын! Айқассақ айқасамыз! – деп саңқ етті граф.

	– Сіз жеңілесіз!

	– Мейлі, бірақ қарсылықсыз берілмеймін.

	– Дегенмен, қалай ұйғарсаңыз да біз шаруаларымызды реттеп қойғанбыз, сондықтан, сіз бәрібір некелесе алмайсыз, осыны ескерткім келеді.

	– Оған тосқауыл қоятын сіздер ме сонда?

	– Иә, бізбіз! Қашсаңыз да құтыла алмайтын нәрсені өз ықтиярыңызбен мойындасаңыз қателеспес едіңіз, әйтпесе көзіңізді құртып жіберуіміз оп-оңай!

	– Мен оған дайынмын!

	– Оның уақыты келе қойған жоқ. Сізге Ұлы Құпиялық Кеңес ойлануға үш ай мұрсат береді. Егер бұл мерзім ішінде біздің шарттарымызға бағынбасаңыз, үкіміңізді шығарып, қолыңызға ұстатамыз.

	– Өлім үкімі ғой, солай ма?

	– Иә, бізге қырсығын тигізетін адамдарды жойып жіберудің жалғыз-ақ жолы сол, және сізді жер бетіндегі ешбір билік Жоғарғы Кеңестің үкімінен құтқара алмайды!

	– Бір қайран қалатыным, үйленуіме бөгет жасау өз қолдарыңыздан-ақ келе тұрып менің келісіміме неліктен құштарланасыздар?

	– Бұл – құпия, сондықтан, сізге ол жөнінде ешқандай дерек бере алмаймын. Өзіңізге бұдан басқа айтарымыз жоқ, енді дәл осында әкелінген жолыңызбен ұйықтайтын бөлмеңізге қайта жеткіземіз. Айыпқа бұйырмай, көзіңізді таңуға рұқсат етіңіз!

	– Ал егер рұқсат етпесем ше?

	– Онда күш қолдануға тура келеді.

	– Ендеше білгендеріңізді істеңіз! – деді Оливье.

	Алайда өзінің көзін байлағалы жатқан әлгі сәтте ол кенет қаумалаған адамдардың қолынан жұлқынып шығып құпия сот мүшелері отырған үстелге тақалды да, төрағасына сенімді түрде қатты дауыстап:

	– Полковник Иванович, біз әлі сізбен кездесіп, сөйлесеміз! – деді.

	– Мен полковник Иванович емеспін! – деді анау, мұны айтқан адамға еш абыржымай жайбарақат қана ренішті үнмен.

	– Бет пердеңді жұлып таста! – деп айқай салды Оливье.

	– Мен өз әрекеттеріме жауап бере алмаймын, дегенмен сөзімнің растығына күмәнданбауың үшін көз алдыңда бетімді ашуға рұқсат сұрайын.

	Төраға осыны айтты да орынтағынан көтерілді; басқа жолдастары да соны істеп, шоғырлана қалысып, біршама уақыт өзара қызулана абың-гүбің пікірлесті. Одан соң бәрі де орындарына қайта жайғасты.

	– Граф Лорагюэ д'Антрэг, екеуміз әлдеқалай кездесе қалған күнде ешқашан, ешбір жағдайға, тіпті, өміріңізге қатер төнген сәттің өзінде мені танитыныңызды білдірмеуге дворяндық сөзіңізді беріңіз!

	– Мұны қалай түсінуге болады? Сонда мына төрт қабырғадан бөлек жерде жүздескенде өзімнің соңыма түскен құпия топтың мүшесі екеніңізді біле тұрып, берген сөзіме бола сізден әділетті түрде кек қайтарудан бас тартуым керек пе?

	– Жоқ, тек сізден ешкімнің алдында мені танитыныңызды айтпауыңызды талап етемін; ал кегіңізге келетін болсақ, мен одан қорықпаймын, ол жағынан білгеніңізді және дегеніңізді істеуге еріктісіз!

	Мұны айтқан адамның сөз астарындағы соншама жек көрушілік пен менсінбеушілікті аңдаған графтың қаны басына шапшыды.

	– Талабыңызды орындауға сөз берейін. Бірақ егер сіз айтып отырғандай, шын мәнінде де, некелесе алмайтын болсам, мен бар дәулетімді, барлық күш-жігерімді және барлық ерлігімді бәске тігетінімді мәлімдеймін! Өмірімде соңғы демім түгесілгенше кек алудан өзге мақсат болмайды менде!

	Оливьенің сөзінің жауабы мырс еткен кекесін күлкімен қайтарылды, одан соң белгісіз төраға ақырындап бет жамылғысын көтерді, жас граф қыраудай күмістенген қалың бурыл сақал жапқан қарт адамның жүдеу, өңсіз жүзін көрді. Оливье д'Антрэг шамадан тыс жартылай қою сақал көмкерген бетке сонша ашқарақтана тесіліп қарап, ерекше белгілерін жадына түйіп қалуға тырысты. Алайда бұл жерде қайтпас қайсарлықты, ақыл-ой мен күш-қуатты аңғаратындай айрықша ештеңе де жоқ еді; қайта театрда жапсыратын жасанды сақалы бар боп-боз бетпердені еске түсірді, көз алдында табиғи қалыптағы тірі кісінің орнына жамылғы киіп алған біреудің елесі қылаң берді.

	Сөйтіп, жас граф көрген-білген әсерін салмақтап, саралап үлгергенше белгісіз адам бетпердесін қайта киіп ала қойды, шам сөнді, барлық бөлме отырған адамдармен қоса қара түнекке батты.

	Графтың көзі қайтадан таңылды, содан кейін оны орнынан көтеріп, әлдеқайда ала жөнелді. Көзін таңған матаның уланған болуы кәдік, өйткені жас жігіт есінен қайта тана берді, ал оянған кезінде сағат түнгі он екілерге таяпты. Лорагюэ өз-өзін:

	– Бұл жан шошытарлық түс! – деп сендірді.

	Солай бола тұра болған жағдайдың ірілі-ұсақты деректері істің растығын айғақтай берді. Граф отырған орнынан ырғып тұрып осы түнде қақ айырылғандай көрінген қабырғаға бажайлай қарады. Бірақ олай бола қоятындай ешбір белгі таба алмады.

	“Әйтеуір, көрші үй князь Барятинскийдікі, иә, сол керемет джентльмендікі ғой, – деп ойлады граф. – Қалай болғанда да алаяқтар мен арандатушылар оның үйінде отырмайды ғой”.

	Бұл ойының өте өрескел көрінгені соншалықты, ол еріксіз жымиып, өткен жағдайды жатын бөлмесіндегі үстел үстінен тауып алған хаттың әсерінен пайда болған елеске балады.

	Оливье Лоранға қоңырау шалып, өзін сағат тоғыздан оятуды бұйырды, өйткені ертерек Француз елшілігіне соғып, сол жерден некелесу салтанатында әкесінің орнын алмастыруды ұсынған өкілді ертіп, шіркеуге баруға тиісті-тін.

	Граф Лоран кеткеннен кейін шешініп, ұйықтауға жатты. Ол бірнеше сағаттан соң есігін қаққан жеңіл тықылдан оянды.

	– Кім бұл? – деп сұрады Оливье.

	– Бұл мен, Лоранмын! Қазір ғана француз елшісінің шабарманы келді; сіздің дереу сонда баруыңызды сұрайды!

	Жас жігіт бір минутте-ақ киініп, ытқып шығып тарантасқа мінді де, өз бастығына жөнелді. Ол мұны:

	– Бекем болыңыз, жас достым, сізге өте маңызды мәселені мәлімдеуге міндеттімін, әйтпесе демалыс уақытында бұлайша мазаламас едім! – деп қарсы алды.

	– Мен бәріне де дайынмын, елші мырза, айта беріңіз, құлағым сізде!..

	– Бүгін түнде князь Васильчиков, сіздің болашақ қайын атаңыз Сібірге әкетілді, ал оның қызы, сіздің қалыңдығыңыз монастырьге жіберілді!

	Бірталай үнсіздіктен кейін:

	– Сібірге... монастырьге! – деп күмілжіген жас граф жұмбақ хатта айтылған таңдай қақтырарлық ескертуді жайып салғысы келіп тұрды да, оның өзі мен жанына қымбат адамдарына, туыстарына зияны тиіп кетер деген оймен тосылып қалды, осы сәтте өзін күйзелткен жайлардың бірі жөнінде тіс жармаған жас жігіт бойын тіктеп, аптығын басып, бастығынан болған жайт туралы білетін нәрселерінің барлық себептерін айтып беруді өтінді. – Алып-қашпа сөз көп, – деп жауап қатты елші, – бірақ істің ақ-қарасын ажырату өте қиын, тек Құдай үшін әлдебір ағаттыққа ұрына көрмеңіз. Егер ақылға құлақ түрсеңіз, бұл жерден тезірек кетіңіз. Сізге ықыластана отырып кезекті демалысыңызды беремін, сөйтіп дереу Парижге аттанып кете аласыз.

	– Сіздің жанашырлық ұсынысыңыз туралы ойланайын, мүмкін, ақыл-кеңесіңізді ескеріп те қалармын!

	– Иә, бірақ сізге ойланып жүретін уақыт жоқ; Петербургтен дәл бүгін кетуіңіз керек, сөйтіп, жиырма төрт сағаттан кейін шекарадан өтуге тиіссіз!

	– Демек, мұныңыз кеңес емес, бұйрық қой? Сөйтіп, мәртебелім, жедел аттануымды талап етесіз бе?

	– Солай, достым, ол өз игілігіңіз үшін жасалады, тіпті керек болса, сізге айтайын, жоғары биліктегілер маған құжаттарыңызды жедел қайтаруға бұйрық берді, әрине, олардың өзіңізге деген ықылас-пейілінің бұрынғыдай зор екенін білемін ғой. Сіз ашу-ызамен өзіңізге де, достарыңызға да ауыр кеселін тигізетін әлдеқалай жаңылыс қадам жасап, арандап қалмасын деп қауіптенетін сияқты. Тәңірге сиынып аттанып кетіңіз және маған сеніңіз: бұл жерден жырақтағы уақыт дәл қазір іске асырғыңыз келетін жоспарларыңызды артығымен орындауға көп көмегін тигізетін болады.

	– Дұрыс қой, бірақ қалыңдығымды көрмей, оның көңіл жұбатарлық бір ауыз лебізін естімей, мынау сұмдық құпияны шеше алмай аттанып кете беру дегеніңіз...

	– Енді қайтесіз?! Қатаң жарлық беріліп қойған; қалыңдығыңызды көруге ешқандай мүмкіндік жоқ!

	– Жарайды, мен келістім! Петербургтен қашан шығуым керек?

	– Екі сағаттан кейін!

	– Ол мүмкін емес қой: жиналып та үлгермеймін!

	– Бәрін тұрған күйінде, үйді де, қызметшілер құрамын да сол қалпында қалдырыңыз, бір сөзбен айтқанда, аз ғана мерзімге жол жүріп кеткендей болыңыз. Сапарыңыздың сонша ұзаққа созылмайтынына бек сенімдімін!

	– Жақсылыққа жориық! – деді күрсінген граф өзегін өртеген күйінішін басуға тырысып. – Енді кетуге рұқсат етіңіз!

	Осыны айтып бастығымен қош айтысты да үйіне жөнелді.

	“Солай-ақ болсын, – деді іштей түйілген ол тарантасқа жайғасып жатып, – мен аттанамын, бірақ еркіндікпен қайта ораламын... Сонда!..”

	Үйіне жеткен Оливье Лоранды шақырып алып жағдайды түсіндірді:

	– Лоран, күтпеген кикілжіңдер үйлену тойымды біраз уақыт шегере тұруға мәжбүр етті. Екі сағаттан кейін шаруа бабымен Парижге жүреміз. Заттарымның ең қажеттілерінен өзгесін алмаймын; айтылған уақытқа дейін бәрін даяр қылуға қамдан!

	Аяқ астынан туындап жататын мұндай жағдайларға үйренген адал қызметші неке салтанатының кенет кейінге қалдырылуынан секемденсе де, жақ ашпастан жол жабдығын дайындауға кірісті.

	Оливье д'Антрэг өзі аса қадірлейтін және қалдырып кетуге қимайтын заттарын алып шығу үшін ұйықтайтын бөлмесіне өтті де, қаққан қазықтай аңырып қалт тұрып қалды: пеш үстінде өткендегі тура үстелден табылғандай хат жатыр екен. Хатты жұлып алып қолы дірілдей ашты да, ондағы жазуды оқыды:



	“Есіңде болсын, саған үш айдан кейін біздің ішіміздегі біреу жауабыңды алу үшін Парижге келеді.

	Белгісіздер”.



	Алғашқы сәтте күйзелгені соншалықты: граф құлап кетпеу үшін тас пешке сүйеніп қалды, бірақ біраз өткенде барып бой жинады.

	– О, соның түс емес екенін біліп ем-ау! Көзім жетіп еді оған! – деді ол. – Бірақ әлгілер мені сонша дәрменсіз күйде жатын бөлмемнен қалай көтеріп әкеткен? – Кенет оның есіне қалғып кетерінің алдында ішкен бір тостақан флердоранжды қант сусыны түсті. Көп ойланбай-ақ үстел үстіндегі қант түйірі мен флордоранджды құтыны шамаданға салды, сосын құмырадағы судың біразын бөлек шөлмекке құйып алды, мұның бәрін Парижге апарып, кең уақытта қоспаларын тексеріп байқауды ұйғарды. Ол ең қажетті құжаттары мен қағаздарын және көзіне ыстық көрінетін әшекей бұйымдарын жинастыра бастады, осы кезде Лоран графпен қалайда жолығуым керек деп қоймай тұрған бейтаныс біреуді алып келді.

	Жас граф бұл адамның князь Васильчиковтің сенімді қызметшісі екенін танығанда таңданғаннан шалқасынан түсе жаздады.

	– Сендерде не жағдай болды, Сергей? – деп сұрады қатты толқып. – Мүмкін бәрін сен түсіндіріп берерсің маған? Өзім түк білсем, түк түсінсем бұйырмасын!

	– Біз де ештеңеден хабарсызбыз, мәртебелім, – деді келген кісі. – Бүгін түнде ханша әйелімді шақыртып алып маған айтатын тапсырмаларын баяндапты. Ол сізге мына жүзікті беріп жіберді! – Сөйтті де Сергей графқа әдетте Шығыс билеушілері тағатын ірі алтын сақинаны ұстатты. – Сондай-ақ князь қызы өзіңізге: “Граф д'Антрэг маған деген сенімін жоғалтпасын және ашу-ызаға бой алдырмасын. Егер тура екі жылдан кейін, нақ осы мезгілде, дәл осы күні менімен қайта қауышуға жазбайтындай болса жүзіктегі мына тасты бассын, сонда ол өзінің маған деген адалдығы мен махаббатынан не күтетінімді біле алады!” деп сәлем айтты. Міне, маған сізге жеткізуге тапсырылған нәрселер осы ғана, граф! Байғұс ханшаның дереу монастырьге жөнелтілуі туралы бұйрық берілген бойда қайырылуға бес минут те мұршасы болған жоқ; тіпті оған әкесімен қоштасуға да мұрсат берілмеді.

	Жас жігіт жанарына үйірілген көз жасын байқатпай сүртіп тастау үшін теріс айналды; қайта бұрылған кезінде Сергей бөлмеден шығып та кеткен екен.

	Арада бір сағат өткенде Оливье де Лорагюэ .тАптрэг халықаралық қауымдастық көлігінің жатын вагонына ыңғайлы жайғасып, бар екпінмен неміс шекарасына қарай заулап келе жатты. Ол өз басына төнген қатерден қашқан жоқ, тек тағдыр үкімі мен жазмыш құзырына мойынсұнып, сәті келген кезекті демалыс желеуімен сүргінге түсіп бара жатты.





II




	Булон орманындағы серуен. – Белгісіздердің жолдауы. – “Есіңізде болсын, бұл жан алып, жан берісетін айқас”. – Жарыс. – Князь Урусов. – Тонау.



	Аталған жайлардан кейін үш ай уақыт өтті. Граф Оливье Лорагюэ осы кезең бойына шулы Париждің ең оқшау кварталдарының біріндегі Қасиетті Доминка көшесінде әкесімен бірге әулеттерінің мейманханасында тұрды. Жас жігіт беймаза ортадан алыстап, оңаша тірлік кешіп жатты, достары оны анда-санда шабандоздар клубының залдарында немесе ат жарыстарында ғана көріп қалатын. Атқа міну мен спорт графтың ата-бабадан мұра еткен құмары еді.

	Оливье Лорагюэ шілденің он бесі күні, Петербургтен кеткелі үш ай өткенде өзінің сүйікті сәйгүлігі Баярдқа мініп алып, Булон орманын аралап жүрді. Бұл кездесу сәті болатын, бақтың дәліздері атпен серуендеген көптеген әйел-ері аралас париждік ақсүйектерге толып кетті, графтың көңілі қара көлеңкелеу, оңаша да тыныш мүйіске бұрылуды қалады. Жас жігіт – тізгінді босатып алыстағы аяулы Петербургті, екеуімен арада беймәлім қатар тұрған дәрменсіз қызды қиялдады. Осы сәтте оның Россияға қайта оралып, қалыңдығы мен оның әкесін іздеуге аттанғысы келді.

	Жас жігіттің ту сыртынан:

	– Қателеспесем, граф Лорагюэсіз ғой? – деген дауыс естілді.

	Граф артына бұрылды да, өзіне тақау келген тұрықты ат үстіндегі сырбаз джентльменді көрді.

	– Кіммен сөйлесіп тұр екенмін, мархаббатты мырза! – деді граф жас, әрі өте сыпайы джентльменге тіктене, күдіктене қарап.

	– Өзіңіз Петербургтен аттанар алдындағы түн есіңізде болса, бәлкім, бұл кездесудің мәні де түсінікті шығар, граф! – деп жауап қатты бейтаныс жігіт.

	Мұның граф үшін тосын болғаны соншалықты, ол селт етіп, аттың басын бір жағына қарай жұлқи тартып қалды.

	– О, сескенбеңіз, граф! – деді бейтаныс оны жымия тоқтатып, – өміріңізге төнетін қауіп жоқ.

	Зәрлі естілген бұл сөздің шамына тигені сондай, Лорагюэ Баярдты артқы екі аяқтан тік ырғытып қарсыласына тұра ұмтылды.

	– Тапжылма орныңнан! – деп айқай салған анау графқа қарай тапаншасын кезенді.

	– Алаяқтардың сенімді картамен ойнайтынын ескермеппін, – деді граф. – Не керек өздеріңе менен? Парижде де маза бермейсіңдерме маған?

	– Қазір-ақ қалыңдығыңыздан заңды түрде бас тартқан бойда жайымызға кетеміз.

	– Бұрын да бір рет айтқанмын, келісімімді ала алмайсыңдар!

	Келісімді әлі-ақ бересіз, граф; зерделі сана бұйырады оны сізге! Түсініңіз, сіз осы мезеттен бастап біздің алдымызда кесе көлденең тұрған кедергісіз, ал оның жойылуы керек – қалай және қашан, ол маған белгісіз. Кеңес сізді әбден діңкелетумен қанағаттана ма, әлде көзіңізді құртуды ұйғара ма – бұл, негізінен, өзіңізге, сіздің болашақта не істегіңіз келетініне және қалай жүріп-тұратыныңызға байланысты! Маған сеніңіз, сізге деген ешбір дұшпандық пиғылым жоқ, тіпті, күні кешеге дейін сізді танымағаным өз алдына, бұ дүниеде өзіңіздей адамның бар екенін де білмейтінмін!

	Бейтаныс мұны жұмсақ, толқыған дауыспен айтты. Бұл жас графты оның достары туралы әлдебір деректерді білуге ынтықтырды.

	– Байқауымша, сіз мархабатты мырза, тәртіптілік пен тәрбиелік қанына сіңген адамдардың қатарынансыз, – деді ол – Сондықтан, айтыңызшы, өзіңізге жек көргізетіндей ештеңе істемеген адамға қарсы біреулердің тапсырмасын неге орындайсыз!

	– Оны сіз ешқашан да түсіне алмайсыз... Өзім де ештеңе айта алмаймын! Қош болыңыз, мен міндетімді атқардым. Енді жалғыз-ақ қосарым бар: егер сізбен әлдеқалай көпшілік арасында, театрда немесе серуен кезінде ұшыраса қалып мені танып жатсаңыз, өтінетінім – өзіңіздің мүддеңіз үшін де мені білмейтін түр байқатыңыз!

	– Мұныңызға сіз екеуміз кездесе қалатындай күн туса жеке қауіпсіздігімді аңдататын үннен өзге дауысқа құлақ түрмейтінімді және өз-өзімді қорғау сезімі не десе, соның ырқымен әрекет қылатынымды айтуға тиіспін.

	– Өзіңіз біліңіз, бұл әншейін алдын ала сақтандыруым, – деді бейтаныс.

	– Мұндай жағдайда мен де сізге бет перде жамылып, астыртын қимылдайтын осындай жауларға қатысты күрестің барлық тәсілдерін қолдануға болады деп санайтынымды ескертіп қояйын. Сіздер мені күреске, жабайылар тартысына шақырдыңыздар, оны қолдаймын және өздеріңізбен дәл сондай қарумен күресуге дайынмын, алдымен кез келген жағдайда кіммен сөйлескенімді білуім үшін сізден есіміңізге қаныққанша қыр соңыңыздан қалмайтынымды ескертемін: сәйгүлігім жүйрік, менен құтылуыңыз оңайға түспес!

	Графтың бұл сөзінің жауабы қатты шыққан кекесінді күлкімен қайтарылды.

	– О, граф, сіз менің бағамды тым асырып жібердіңіз! – деді мысқылдай күлген бейтаныс атының сауырынан сыйпап тұрып.

	Екі шабандоз да аттарын желе-жортқыза жөнелді. Олар бақтың бас дәлізін қиып өтіп, шағын да тар, оның үстіне атпен жүруге рұқсат етілмейтін саябаққа бойлай енді. Бейтаныс онда әдейі беттегендей еді, себебі дәліз түкпірінде көлденең бөгеуіл бар-тын. Сол тосқауылға жеткен ол атын тебінбестен оп-оңай қарғытып өтті. Баярд одан біршама қиналыңқырап секіріп, едәуір қалыңқырап қалды. Граф тебініп, қайтадан қатарласты. Содан жиырма минуттейге созылған жарыс басталды. Жүйткіп шапқанда алдын бермейтін Баярд бейтаныстың атынан арқан бойы озып отырды.

	Бұл шабыс шабандоздарды көл басына әкелген. Бейтаныс көлігіне ақырын ғана тақым қақты, ағып келіп суға түскен ат үйрекше жүзіп кетті. Граф Баярдты бекер тебінді, тіпті тартып та жіберді: ат үрке осқырынды, жиналған қауымды күлкіге қарқ қылып шегіншектей берді, бірақ бәрібір суға беттемей қойды.

	Граф жерге кірердей ыңғайсызданып, жеңіліс тапты. Ол атының бетін үйге бұрды, сол кезде қарсы жағадан талып жеткен дауысты естіді:

	– Кешікпей көріскенше, граф!

	Қатты ызаланып қайтқан Лорагюэ келген бойда болған жайтты баяндап, ақыл сұрау үшін әкесінің бөлмесіне барды. Графтың шалы үйде жоқ еді, оны көбінесе клубтан табудың оңай екенін білетін жас жігіт солай қарай аяңдады. Шынында да, қарт аристократ клуб бөлмесінен табылды. Граф оған таянып, манағы жайтты айта бастады да, аң-таң болғандықтан үні шықпай қалды: үстелдердің бірінде өзінің таңертеңгі бейтанысы генерал Буаломен сонша жайбарақаттанып карта ойнап отырды. Аптығын басқан граф әкесіне басынан кешкенін ежіктей әңгімелеп берді.

	– Демек, бұл сенің Россиядағы тарихыңның жалғасы ғой? – деп сұрады әкесі.

	– Иә, ал, ең қызығы, менің таңертеңгі жеңілісімнің айыпкері осында, клубта отыр.

	– Клубта? Есіңнен жаңылған шығарсың!

	– Бұл өзіңізді қаншалықты құрметтеп, сүйетінімдей анық, әке.

	– Қайда ол? Жанымды қинамай, көрсетші.

	– Генерал Буалоның серігі.

	– Расында да, сені сырқат па деп қорқа бастадым, – деді шал. – Оның кім екенін білесің бе өзі?

	– Жоқ, білмеймін.

	– Ол – князь Урусов, өзім бұрын-соңды Парижде көрген ең ақжарқын да, ең аяулы шетелдіктердің бірі. Күдігіңді сейілту үшін, жүр, өзіңді онымен таныстырайын.

	Шал қолтықтап апарып, князьбен жүздестірді.

	– Танысқаныма өте қуаныштымын! – деген князь осы жадағай сөзді іле-шала өте тартымды бір әңгімемен жалғастырып жіберіп, ұзаққа сілтеді.

	Ол жатық француз тілінде ақылды, білгір және тісқаққан адамдай көсілді.

	“Сол, сол”, – деп ойлады граф князьді тыңдап тұрып, бірақ бір минут өткенде қателескен шығармын деп күдіктенді.

	Кеш те сырғып өте шықты. Жас жігіттер бірге тамақтанды, шал қайтып кеткендіктен князь графқа апарып салғысы келетінін айтты.

	– Біз тіпті көрші екенбіз, – деді ол, – тартынуыңыз орынсыз.

	Граф көлікке отырды да ағылшынның таза қанды пар аты күймені ала жөнелді.

	Түсе бере граф князьға тамаша өткізген кеш үшін рахмет айтып, бітеу арбаның есігін өз қолымен жапты. Кенет есік әйнегі төмен түсті де, князь:

	– Ұмытпаңыз, граф: ертең ымыртта өте кеш болады, ең жақсысы, дәл қазір бас тартыңыз, – деді сыбырға таяу үнмен.

	– А, демек, бұл...

	Граф еміне ұмтылған бойда күйме де заулап берді.

	Әкесіне князьбен танысуының аяқ тұсын айтқанда, шал ойланып қалды. Оған өз ұлы әбден ақылдан алжасқандай көрінді. Ол дәрігерімен кеңесіп, бірнеше күннен кейін Италияға сапар шегуді ұйғарды. Онда жалғыз өзіме көңілсіз болады деген сылтаумен ұлын да бірге ерте кетті.

	Арада екі ай өтті. Граф Лорагюэлер үйге оралды. Мейманхана тоналыпты, касса сындырылған. Түбінде хат жатыр.



	“Біз Сізді ойсырату жолымен дәрменсіз етуге мәжбүрміз. Сіздің дәулетіңіз өзіңіз түбегейлі түрде қалыңдығыңыздан, князь Васильчиковадан біржола бас тартқан күні қайтарылады.

	Белгісіздер”.





III




	Австралиялық буш. – Орман кезбелері. – Жер аударылғандар мен алтын іздеушілер. – Тидана – Басбұзар.



	Оңтүстікте күн батып бара жатты. Тропикалық орман тұнжырай қарауытады, ал кештеткен үш жолаушы ағаш түбінде кенгурудің сүбесі қуырылып жатқан алау от жанына жайғасыпты, айналаға түгел жайылып, тәбет тартқан тамақ иісі, әсіресе, маңайда жүрген маң қара төбеттің сілекейін шұбыртады.

	Жолаушылардың бірі арагідік от қасынан ұзап, тал-шілік ішін аралап, тоғай шетіне шығып, төңірекке дүрбі салып қайтады, одан үшеуі күңкіл-шүңкіл тілдеседі. Сақтық себепсіз емес-тін, біз әңгімелеп отырған бұл кезеңде Австралия құрлығы адал адамға жыртқыштан бетер тиетін қашқын жер аударылушыларға толып кетіп еді. Сол кезде дүниенің бұл бетіндегі тұрғындардың ұзынсаны жүз мыңға да жетпейтін; бірақ бірде-бір адамзат қауымдастығында осындағы ағылшындық қылмыскерлердің ықпалынан да, мұндағыдай зұлымдық, қаскөйлік пен қанішерлік көріністер болмайтын.

	Австралияға қоныс аударып тұрақтаған жұрт екі түрге бөлінетін, бірі баю мақсатымен жүрген, тәртіп деңгейлері әрқалай келімсек алыпсатарлар да, екіншісі қуғын-сүргінмен келгендер еді, бұлар да өзара жазасын өтеп жүрген жер аударушыларға және айыпталу мерзімі бітіп, бостандыққа шығарылғандар болып жіктелетін; ”буш-рэнджерлер” деп аталатын бұлар дереу орман қаңғыбастарына айналатын. Әбден жабайыланған, тұрмыстары малдан да нашар соңғыларын ардан безіп, заңға бағынбай ұрлық пен аңшылықты ғана кәсіп етеді деуге болады; қарақшылық негізгі тіршілік көзі болғандықтан олар фермаларды жетілдіріп, жаңаларын салудың орнына тонаумен айналысады. Әдетте, бұлар жергілікті халықпен біршама тату болады, оларға ром, коньяк, джин, тағы басқа спирттік ішімдік түрлерін жеткізіп тұрады. Алайда адал ниетпен – жер өңдеп, шаруашылық жүргізуге келген жолаушы, не саяхатшы кездейсоқ осындайлармен ұшыраса қалса қырсықтың шалғаны! Бұлар оны ойланбай-ақ өлтіре салады немесе тонап кетеді; оның үстіне бұл кезеңде Австралияда мұндай қылмыстар ешқандай жазалаусыз қала беретін.

	Онда осындай қарақшылар мен орман кезбелерінің көп болғаны соншалықты, екі Еуропалық кездесе қалса, әдетте, бір-біріне қару кезеніп сөйлеседі, өйткені ешбір жағдайда қауіпсіздік кепілдігі болмайтын немесе әңгімелесіп отырған адамның пиғылын біле алмайтынсыз.

	Мұндай буш-рэнджерлердің арасында, әрине, тәртіпті, адал адамдар да бар еді, дегенмен, ондайлар некен-саяқ, бұлар канадалықтарға жатады, өздері трапперлер салтымен тіршілік етеді, яғни, кенгуру мен опоссум аулап, етін жейді, ал терісін жүген, байпақ, бас киім, күрдек сияқты өзге де күнделікті тірлікке қажет бұйымдар жасайтын келімсек-отаршыларға сатады. Сондай-ақ олар Австралияда мол ұшырасатын еті өте дәмді қара қу аулайды, оның мамығы да тез өтетін сауда бұйымы. Оның үстіне бұл трапперлерді сиднейлік алтын кеніштерінің иелері қазба байлықтарын тасуға, қоныс аударушылар да діттеген мекенге көшіп бара жатқанда көлік тауарларын, қол жүгін немесе ауылшаруашылығы өнімдерін алып жүруге, әсіресе көздеген меже тым шалғайда орналасса, қарақшылардан қорғану үшін жиі жалдайды. Басқа орман кезбелері, яғни ұры-қарылықпен күн көретін нағыз буш-рэнджерлер канадалықтарды жек көреді, сондықтан, оларды ығыты келсе еш қиналмай-ақ атып кете береді, мұнымен бірге олардан қорқады, себебі, канадалықтар ірі, сүйекті келеді, батыл да ұшқыр болады және мылтықты да, пышақты да аса шебер қолданады.

	Олардың қызметін, сондай-ақ белгілі мөлшерде ақы төлеп, жеке-дара саяхатшылар да, отын кесуші-скваттерлер мен фермерлердің тұтас керуендері де пайдаланады, өйткені көп жағдайдалда жалғыз ғана канадалық-траппердің өзі-ақ қалың қарақшылар тобын немесе орман кезбелерін үркітіп-қорқытуға жарай беретін. Тонаушылар мен қаңғыбастар канадалықтардың бір адамдарын өлтірген қылмыскердің ізіне түссе, жиырма-отыздан топтанып алып, 400, тіпті, 500 мильге дейін ерінбей барып, кек қайтармай қоймайтынын жақсы білетін.

	Сол жылдары, мүмкін, Сидней мен Мельбурннан өзге үлкен орталықтарда ғана болмаса, осынау аса кең елді мекенде ешбір өкімет, ешқандай полиция мен сот жоқ кездің өзінде осы австралиялық трапперлер алдын алмаған немесе кек қайтармаған қылмыс аз.

	Өз кезегінде жазасын өтеп жүрген қылмыскерлер де “таза” және “таза еместер” болып екі түрге бөлінді, бұл олардың жер аударылған орында соттала жүріп қайта жасаған қылмыстары үшін кесілген жаңа үкімдерге сәйкес жіктеледі.

	Мұндай адамдардың бір-бірін сонша жек көргендігі туралы айтудың өзі артық, себебі, бұлардың көзқарастары бойынша жасалған қылмыстар мен масқараға ұшыраудың айырмашылықтары орасан зор болатын. Мысалы, соттың Англияда кескен үкімінен басқа жазаға бұйырылмаған кісі өзін мұндағы өзге жер аударылған жолдастарынан соншама биікпін деп санайды. Мұндайлар, тіпті, Австралияда жүргенде жаманатты болмауын керемет артықшылығым деп біледі: жер аударылғандар арасында бұл жерде де жазасын өтеп жүріп-ақ тағы да алуан түрлі қылмыс жасап, кінәға батып, қайтадан ескерту алмағандар, жаңадан үкім кесілмегендер кемде-кем.

	Еуропада, қалай екенін, осы жер аударылған қылмыскерлер уақыт өте келе ізгіліктің үлгісіне айналады, сөйтіп, жаңа заманғы Австралия осылардың арқасында гүлденді, бұл игілікке ағылшындық жазалау жүйесі оң ықпалын тигізді деген ұғым қалыптасты. Алайда мұның бәрі түбірімен қате, оны тіпті, жергілікті статистика да қолдағы бұлтартпас деректерімен мүлдем жоққа шығарады.

	Уақыт ағымымен бейбіт те еңбексүйгіш азаматтар қатарына қосылған қылмыскерлердің саны өте аз, тіпті, оны жазасын өтеген соң да бұзақылық жолын жалғастырып, барып тұрған жауыз бен зұлымға, кәнігі қанішер мен азғынға айналғандар есебімен салыстыруға да келмейді, ара-қатынас теңіздегі бір тамшыдай ғана. Сотталғандардың көпшілігі еркіндік алған соң қайтадан қаптаған қылмыстар жасап, жаңа жазадан құтылу үшін бушқа қашып барып, тағы да бірнеше жыл бойына өздерінің заң құрығына ілікпейтіндей, ұстатпайтындай бассыздық әрекеттерін жалғастырып, жасырынып жүрді.

	Канадалық трапперлер олардың ізіне жиі түсті, ел ішінен осынау пәлені аластауға тырысып, мұндайларды Линч заңының атымен әділетті түрде тізгіндеп те отырды. Біз, әрине, Австралия гүлденуі, мәдениетінің өркендеуі, қарыштап жетілуі жағынан Англияға ешбір қарыздар емес, керісінше, Англия бұл елдің саяси өсуі мен дамуын тежеу үшін жанталасып бақты десек жұрт таң қалар еді, ал жаңа заманғы австралиялықтар Англия Солтүстік Америка сыпды өзінен ірге теуіп бөлініп шығуы мүмкін ірі де алып отардың негізін қалаудан қауіптенді дегенді айтады.

	Қалай болғанда да, Ұлыбритания 1877 жылдан бастап Австралияға қоныс аударған эмигранттарға қаржылай көмек көрсетуді тоқтатты, бұл кезде өзге отар елдерге көшушілерге жасалатын жәрдем жалғасып жатты. Англия, оған қоса, Австралияда жер сата бастады және ол өте бай адамдардың ғана қолы жетсін деген мақсатпен аса аумақты көлемде саудаланды ал, тегін отарлар мүлдем жойылды, тіпті, меншік иелену ешкім бұза алмайтын құқымыз деп санайтын бұрынғы әскерилер мен теңізшілерден де жерлері тартылып алынды.

	Мұндай саясат, әрине, адал еңбеккер егіншілер мен Австралияға қоныс аударған өзге де ізгі ниетті адамдардың санын азайта түсті. Оның үстіне, атап өту керек, орасан көп жер аударылғандардың шөкімдей ғана бөлігі шаруалар табына жататын, тұрғындардың көпшілігі жер игеруден мүлдем хабарсыз, тек қазынаға қарайтын аймақтарды тазалау, өңдеу істерін күштеп атқаруға мәжбүр болған қаланың азғындары, фабрика жұмысшылары және қолөнершілер болатын; олар жазалау мерзімі біткен бойда қалаға қашып, тағы да қылмыс жасап, одан буш1 арасын сағалап топырлаған орман кезбелері мен тонаушылар қатарын көбейте түсетін.

	Австралия өзінің самғап өрлеу мен дамуында тек алтын іздеушілерге борыштар. Сиқырдай арбаған қымбат металл мұнда сан мыңдаған адамды, қаптаған қалың жұмысшы қолын әкелді, ал олардың әрқайсысының жеке мүдделерін қорғау қажеттігінен қатаң тәртіп пен заң орнады; қоғам қалыптасты, өмір жөнге салынды.

	Алайда біз айтып отырған бұл кезеңде Еуропаға алғашқы алтын құймалары енді ғана жіберіле бастаған еді; нағыз жұмысшылар легі келе қоймаған-тын, ал алтын туралы қауесет оңай олжадан дәмеленген буш-рэнджерлер мен басқа да арам пиғылды ашкөздерді бұрынғыдан да құтырта түскен. Сол себептен бірде-бір шағын топ, тіпті біз осы тараудың басында айтып өткен қауымдастықтан да қалың жұртшылық буш далаларында алдын ала сақтық шараларын қарастырмай тұрып жайбарақат шатыр тігіп, ірге теуіп отыра алмас еді.

	Көлденең көзге от басына жайғасқан адамдардың бәрі қоғамның бір тобына жататындай, әлеуметтік жағдайдың тең сатысында тұрғандай көрінеді. Үшеуінің де кигені қатты мауыттан тіккен қалың кеудеше, аяқтарында ауыр әмірқан етігі, қарулары – алыс атылатын ұзын ұңғылы мылтық пен үлкен аңшы селебесі және жаңада ғана шығарылған Кольт револьвері, бұл – өте сирек кездесетін тапанша, әрі осы тұста Австралияға жетіп үлгермеген, саны өзіңнен бес есе көп жауды да жайратуға жарайтын аса ыңғайлы қару.

	Алайда мейлінше етене таныса келе, шын мәнінде осынау үш серіктің арасында ортақ ештеңе жоқ екеніне көз жетеді. Олардың бірі, тәрізі, бұл елді өте жақсы білетіндігінен болса керек, байқалып тұрғанындай, бәрін басқарып жүрген бойшаң да, келбетті канадалық Дик Лефошер еді, өзі сексен қадам жерден ұшып бара жатқан қарлығашты атып түсіретін асқан мерген, оны сол кездері буштағы құмырсқадай құжынаған орман қарақшыларының, қаңғыбастар мен жол тонаушылардың бірі ұнатса, бірі жек көретін.

	“Австралиялық буш” атауы мәні жағынан үндістердің ит тұмсығы батпас ну орманы немесе америкалық көкорай шалғын тоғайлар жынысы деген ұғымдармен шендеседі, бұл арасында бірлі-жарым тағыланған жергілікті тұрғындар жүргенімен, негізінде, ерсілі-қарсылы көшуден жалықпайтын кезбелер мекендеген алып дала.

	Он жылға тарта аң қағып, балық аулап немесе тауар тиеген керуендер мен жолаушыларды алып жүрген Дик Лефошер бушты әбден зерттеген; оны барлық орман кезбелері мен тонаушылар жыға танитын, фермерлер мұны Дик-траппер дейтін болса, түгел дерлік тұрғылықты жұрт пен жабайыланғандар Тинирдан немесе басқа сөзбен “Тидана Басбұзар” деп ат қойған, себебі Диктің оғы әрдайым жауыпың басынан тиетін, ол мүлтіксіз ататын және тек бастан көздейтін. Жергілікті халықтың оны жақын білуінің тағы бір сыры – ол осы елдегі аса тегеурінді және қанат жайып кең тараған нагарнук тайпасының Бас көсемі асырап өсірген ұл еді; сондықтан, ол әрбір нагарнуктің ет-жақын туысы болып есептеледі, бұл оған әлдекімдермен ашық жауласа қалған жағдайда бүкіл нагарнук дереу өре тұра келіп көмек көрсететіндей артықшылық жасады, бұл да өз кезегінде жергілікті тайпалар арасында соғыс немесе жаугершілік қимылдары туындайтындай сәттерде өзін асырап алған тайпаны қорғаушылар қатарынан табылуға міндетті-тін.

	Сиднейде де, Мельбурнда да Дикті білмейтін және өзінің көлігі мен керуенін бұған сеніп тапсыруды зор мәртебе санамайтын бірде-бір ірі саудагер немесе банкир жоқ еді. Мұндай адамдардың ішінде ол Адал Дик деген атпен белгілі-тін, бұл оған мейлінше дәл, лайықты берілген есім болатын.





IV




	Мельбурн – Табылған алтын Үш жиһангез. – “Oriental-Hotel” мейманханасындағы кездесу. – Митинг. – Жаңа достар.



	Алғаш алтын кесектері табылған бойда Диктің даңқы бұрынғыдан да дүр сілкіне аспандап кетті, өйткені, бірде кен жынысы мол, тіпті, ірілігі өзінің жұдырығындай келетін құйма алтыны көп орынды білетінін, қаласа, оны арба-арбасыман шығара алатынын айтып, мақтанғаны бар.

	Содан бері оған небір қызықты, небір тапқыр ұсыныс жасаушылар көбейіп кетті, бірақ бұл бәрін кейінге қалдыра бергендіктен, ел бірте-бірте Дик әншейін әзілдеген екен деп ойлай бастады. Шынында, мақтануы негізсіз емес-тін: әзірге ешкімге тіс жарып айтпағанымен, оның өз діттегені бар еді.

	Мұның өзі, шынында да, алтын ба немене? Кен жынысының аумақтылығы соншалықты, Дик осынша сарқылмас қазынаға кезіккеніне сене де алмай жүрді. Ең алдымен соған көз жеткізіп алу керек-тін, сол үшін өзіне риясыз берілген ақпейіл екі серік тауып алуды ұйғарды, ең құрығанда олардың бірінің металды жақсы ажырататындай тау-кен ісінен хабардар болғаны жөн; жолдас табылғаннан кейін кен орнынан аттанып, олжаны қалайша жұмсайтынын ойластыруы қажет. Онда сары металл өте мол еді, сол байлықты жолдастарымен тең бөлісіп алуға дайын-тын: алтын бәріне де жеткілікті болатын.

	Өзіне сенімді серік іздеуінің тағы бір себебі: тапқан олжасы туралы аузын ашуы-ақ мұң екен, мұның құпиясын білмек пиғылмен орман кезбелері мен басқа да шырғалаңқұмар біреулер лекілдеп қыр соңынан қалмай қойды. Жақсы қаруланған ысқаяқ екі атқыш қарақшылардан із адастырып кетуіне, болмаса қарсыласуға жәрдемдесер еді. Жалғыз адам қаншалықты епті, тісқаққан дегенмен қақпанға бір түспей қоймайды, ал оны құрушылар да айлакер, икемді һәм өздері көп болып шықса тіпті қиын.

	Бірақ мұндай кісілерді таба қою оңайға түспеді: Сиднейде де, Мельбурнда да адал, ер жүрек, табанды, оқыған және минералогияны білетін, оның үстіне сонша маңызды құпияны сеніммен бөлісетіндей адамдар аз еді.

	Дегенмен, Дик сабыр сақтады; ол байып кете қоюға асыққан жоқ, сондықтан, дәл өзі іздеген адамдармен жолықтыратындай жұлдызды сәтті күтті. Сөйтіп, осындай ыңғайлы күн туғанша бұрынғыдай қарапайым трапперлік күйін кешіп, жүріп жатты.

	Біз оны Рэд-Ривер (Қызыл өзен) маңайындағы алау қасынан көрген кезде, ол от жанына жайғасқан анау екі еркекке қарағанда, тәрізі, қалаған достарын тауып та алған болуы керек. Тегінде, үшеуі Дик қымбат металл жынысын тапқан жерге бара жатқан сияқты, біреу-міреу бұлардың Мельбурннан қозғалған кезінен бастап іздерін аңдуды ойласа, жолаушылардың сауысқандай аса сақ қимылдап, тек түн жамыла жылжып, күндіз буштың ең елеусіз қалтарыстарында бұғып отырғанын байқар еді.

	Қазір Диктің жолдастарының ішіндегі отқа ең таяу отырған келбеттілігімен, қозғалысының еркіндігімен, қимылының бекзаттығымен ерекшеленетін жігіт – даусыз француз; ол бір көргеннен-ақ байқалып тұр. Ортадан жоғарылау бойлы, сымбатты, қарулы, түр-тұлғасы келіскен, епті де төзімді, тықырлау қара шашты, екі шетін қайқайта шиырған кішкене мұрты бар мұны Жер шарын кезетін әлдебір экспедицияға іссапарға жіберілген офицерге ұқсатуға болады. Бірақ біз оның офицер емес екенін, ешқашан әскер қатарында қызмет етпегенін айта аламыз.

	Дик оны жай ғана Оливье дейді, бұл да серігін әшейін Дик деп атады. Үшінші жолдастары да тым ізеттілігі қызметші екенін анадайдан-ақ әйгілеп тұратын француз болатын; аты – Лоран. Бұл жауынгер тұлғалы адам иықты, мығым, еңсегей азамат, бойшаң канадалықтай аса ірі де емес, бірақ бұлшық еттері бұлт-бұлт етіп, оған дес бере қоймайтындай. Қолма-қол шайқасқа екеуі қосылса қаптаған қарсыласты қиналмай-ақ жайпап салатыны байқалып тұр.

	Граф Оливье д'Антрэг Австралияға үш айдай бұрын өзінің адал қызметшісі Лоранмен бірге Ливерпульден Мельбурнге қанытайтын көлікпен жетіп, Иерра-стриттегі “Oriental-Hotel” (“Шығыс мейманханасы”) қонақ үйіне орналасқан, бұл онда түрлі шаруаларымен келетін аймақтағы барлық фермерлер, мал шаруашылығымен айналысатын скваттерлер һәм сауда адамдары жиналатын Мельбурндағы жоғары деңгейлі жалғыз мейманхана еді. Мұнда көптеген коммерциялық істер реттелетін, тауарлар мен өнімдердің нарқы бекітілетін, сауда жүргізілетін; оған қоса бұл орын сан алуан бұйымдардың құны белгіленетін биржа болды, сондықтан іскер-биржашылар бағаны біресе көтеріп, біресе төмендетіп, ойларына келгенін істейтін. Оның ішінде не бір қадақ жері, не бір қап бидайы, не бір құшақ шөбі болмаса да, болашақ егіннің есебінен деп сауда жасасып жататын адамдар көп еді, мұның бәрі әлгіндей бағаны қымбаттату, арзандату есебінен жүргізіледі. Осындай жалған сауда-саттық нағыз еңбекқор қожайындарды тұралатып, алаяқ алыпсатарларды қаптатып жіберетін.

	Аталған жайттарға орай Иере-стриттегі “Шығыс мейманханасы” небір адамдарды ұшырататындай үнемі абыр-сабыр болып жататын қайнаған тіршілік орталығы-тын. Осында орман кезбелері мен трапперлер әкелген аздаған кен жентектері негізінде алтын шығаруға талпынған бірнеше қоғам да пайда болды.

	Сол себепті мұнда әрбір кеш сайын кеніш кәсіпорындарын құру туралы ойларын талқылап, у-шу болып жататын топтардың көп болатыны өз-өзінен белгілі.

	Австралияға кен іздеп баю мақсатымен келген Оливье де мұндай жиындардың бірде-біреуін қалт жібермей, айтылған сөздің бәріне жіті құлақ түретін. Қолында бұрынғы байлығынан қалған-құтқан қаржысы бар ол кварц тазалап, тәп-тәуір жетекшілік жұмыстарын жүргізе алатындай минералогия мен металлургия саласынан хабардартын-ды. Дегенмен, ағылшын тілін жетік білмегендіктен, әлгіндей жиналыстарда ой-пікірін толық түсіндіре алмай қиналатын. Бірде бұрынғы Еуропалық маман-инженер ретінде қауым алдында көзқарасын айтып беруге шақырылған ол қажет кездерде өзіне тілмаштыққа жарайтындай дәрежеде француз тілін білетін адам іздестірді, дәл осы сәтте көпшілік ішінде тұрған Дик бұл міндетті атқаруға ықыластана келіскен. Адал, тік мінезді әрі өз ісіне жетік Оливье жұртшылық көңілін бірден баурады. Ол өзін әйгілі профессормын деп таныстырған шеттен келуші немістен кейін сөйлеген. Герр Путкамер дейтін бұл шала сауатты адам трапперлерге алтын қазудың сыртқы әдістері мен минералогия жөніндегі ұсақ мәліметтерді ұғындырудың орнына миға қонбайтын түсініксіз бірдеңелерді мыжып, лағып кеткені соншалықты, алтын немістердің металы, мысалы, сүйікті халық батыры Барбароссаның сақалы алтын түстес болған, сондай-ақ оның сүйіп ішкен сусыны сыра да алтын түстес дегенге дейін барды.

	Профессор сөзін аяқтағанда трапперлер ес жинап жаңағы бос сөзден түк түсінбегендерін байқатып, наразылық белгісі ретінде ысқырып, жер тепкілеп, у-шу болды. Оливье Лорагюэ мінберге көтерілді де, сабырмен сөйлеп, айтарын әлгі оқымыстыдай емес, аса ұғынықты тілмен нақпа-нақ жеткізді. Риза болған трапперлер ду-ду қол шапалақтады.

	Осы кештен бастап Дип пен Оливьенің таныстықтары басталды. Жас жігіттің сөзіне қарап ақылды траппер жолаушы француздың түбегейлі ғылыми біліміне қоса жеткілікті тәжірибесі бар екенін түсінді және оның өзіне де, өзгелерге де қалдырған жағымды әсеріне орай, Оливьенің нақ өзі іздеген жолдас екенін аңғарды, сондықтан, оған алғашқы ыңғайы келген сәтте ашылып, дос болуға ниет білдіруді ұйғарды.

	Оның кім екенін байқап, жақынырақ таныса түсу үшін Дик жас жігітпен ағынан ақтарыла әңгімелесіп, мұнда нендей мұратпен жүргенін сұрауға бекінді; осы оймен ол қонақ үй бөлмесінде отырып жаңа танысына өзінің сонау сәби шағынан бастап әкесімен бірге, кейін траппер кезінде де, Канада ормандарында аң аулағанына, одан жападан жалғыз қалып, шет елдерді аралап көруге құмартып Сан-Францискоға жеткеніне, одан бірнеше жылдар бойы шағын кемемен Океания аралдары арасында жүргеніне, ақыр аяғында Австралияға табан тіреп, қайтадан трапперлік тірлігін жалғастыруына қатысты бүкіл өмірін әңгімелеп берді.

	– Осы негізгі тіршілігіңізді жолшыбай алтын іздеумен жалғастырған екенсіз, – деді Оливье, – әйтеуір, осында естігенім: сіз әлдеқалай мол алтын жынысын тауыпсыз, бірақ ол олжаңызды құпия сақтайтын көрінесіз.

	– Менің алтын тапқаным рас, бірақ оны әдейілеп іздеген емеспін, – деп жауап қатты Дик, – бұл, өзі, өте кездейсоқ болған нәрсе, алтын іздеу ойыма да келмейтін.

	– Ал мен мұнда сол алтынға бола арнайы келдім, – деді Оливье. Одан соң барлық әңгімені тәптіштеп жатпай-ақ серігіне өзі мен өзінің сүйікті қызының қолдарынан қатыгез жаулары жұлып әкеткен бақытты қайтармай қоймауға ант еткенін; ал сол алпауыт та азулы жауларын сатып алу мен сый-сияпат беру жолдарымен жеңу үшін мол ақша қажет екенін айтты. Өзінің кезінде аса бай болғанын, бірақ дұшпандары мұны күреске дәрменсіз ету үшін тұралатып кеткенін әңгімеледі.

	Енді оған ең әуелі дәулет жиып алу қажет-тін, өзі алтын іздеу ісіне кіріспестен бұрын кен саласының қыр-сырын оқып үйреніп, әдейілеп Париждегі тау-кен мектебінің дәрістеріне қатысқан.

	Бұдан соң ол Дикке кен қазуға қажетті ең сапалы құрал-жабдықтармен қамданғанын, жентек тазалайтын химиялық заттар мен ішінде жетілдіріліп жаңадан шығарылған он екі тапаншасы бар жәшік әзірлеп алғанын айтты.

	– Енді маған кен қазуға кірісетіндей қолайлы орын табу ғана қалды, – деп сөзін аяқтады Оливье. – Бірақ бұл, әрине, оңайға түсе қоймас, өзім осы күнге дейін көрініп тұрған ештеңені байқай алмай жүрмін. Тәрізі, әлі де бірталай тырбануға тура келер!

	– Іздеу жағынан көп қинала қоймассыз, – деді Дик көңілдене тіл қатып, – оған қол ұшын беруге дайынмын: бұл мекенді өте жақсы білемін!

	– Шынымен де жол көрсетпексіз бе маған?!..

	– Көрсетіп қана қоймаймын... Сізді сәуегейлік жасап, дәмелендіруге де құштар емеспін, одан да әңгіменің ашығын айтайын, сонда бұл өзі қолға алуға тұратын іс пе, жоқ па, оны өзіңіз-ақ аңғара жатасыз.





V




	Диктің әңгімесі. – Алтын үңгір. – Алтын құймаларының орны. – Шарт. – Жансыз.



	– Былтыр, – деп бастады Дик, – Мельбурнның бір көпесі оңтүстіктің ең түкпірінде тұратын фермерге едәуір ақша жеткізіп беруімді өтінді. Мен, әрине, келістім, алайда, көпес қасыма қосып бергісі келген серіктерден бас тарттым. “Өзіңмен бірге ақша алып жүру, – дедім оған, – сонша сүйкімді де, керемет қолайлы да нәрсе емес. Егер тұтас топпен аттанатын болсам міндетті түрде қашқын келімсектер мен қаптаған бұзақылардың күдігін туғызамын. Саяқ шықсам жай аңшы екен деп ойлайды да, жайыма қалдырады”. Саудагер мұныма көнді де, екеуміз екі жаққа кеттік. Ертеңіне, түнде, ол күймесімен алтынын алып келді, оны өзінің көзінше жәшігімнің түбіне тығып, бетін азық-түлікпен толтырып қойдым. Содан салып ұрып алпыс күндей жол жүргенімде алаңдататындай оқыс ештеңе кездесе қойған жоқ. Діттеген межеме дейін жиырма күншіліктей жер қалған. Бірде таң алакеуімде есегімді ерттеп алып жолға түстім. Жетегімдегі жануар арықтан өте бергенде сүрініп кетіп, жиектегі ылғал құмға сирағын бойлата тығып алды. Мен де абайсыз еңкейіп қалып, жылт етіп көтерілген судың таң қаларлықтай алтын түстес екенін байқадым. “Расымен алтын емес пе?!” деген ой қылаңытты, бірақ бұл долбарға сену қиын еді, себебі, Австралияның жер-жерінде мыс мол өндірілгенімен алтын кездесті деп естіген емеспін. Құмды әр жерінен шұқылап тесіп металл жентегінің айналада мол екенін көрдім. Бұлақ бойымен өрлей көтерілгенімде, арна жоғарылаған сайын жіңішкеріп, басы тау етегіне тіреле үзілді де, жоқ болдыг Одан балтамды алып бұлақтың өзек тұсындағы саңылауды кеңейте бастадым. Тесікті сүт пісірімдей уақыт қашап, ұлғайтып отырғанда жұдырықтай кесек тас опырылып түсті. Күтпеген көрініске қайран қалмасқа лаж жоқ: пайда болған қуыс тар үңгірдің ішін жалт-жұлт еткізіп жайнатып жіберді. Енді күдік қалмады: бұл алтын еді, өйткені тек асыл металл ғана суда қараймайды. Әбігерге түстім де қалдым, шынымды айтайын, өмірімде бірінші рет сасқалақтадым. Не істеу керек? Кетсем қазынаны қарақшыларға тастағаным; қалсам – басымды бостан бос қатерге тіккенім, себебі, олжаны жалғыз өзің сақтап отыра алмайсың. Содан, жақсылап ойланып, жолдан қалмауды ұйғардым, тапсырманы орындап, кенді қайтып келіп қазуды түйдім. Қолдан келгенше із бен белгілерді жақсылап жасырып, қуысты қайтадан бітеп, сапарды әрі қарай жалғастырдым.

	– Әлбетте, бір алтын қиыршығын ала кеттіңіз ғой?! – деп сұрады әңгімешінің аузына кіріп кетердей аңырая қарап отырған Лорагюэ.

	– Иә, әрине. Бірақ қырсық шалғанда, Мельбурнда зерттеуге бермекші болып жүрген сол кесек түйіршік жоғалып кетті.

	– Біреу-міреу ұрлап алды деп күдіктенбейсіз бе? – деді мазасызданған Лорагюэ.

	– Білмедім. Ол да әбден мүмкін. Әрине, соның жоғалып қалғаны жақсы-ақ болар еді, тас қиыршығы білетін қолға түссе кен орнын сөзсіз іздей бастайды.

	– Енді не ойлағаныңыз бар, Дик?

	– Ендігі ойым – Оливье мырза, Лоран екеуіңізді шақырып, дереу Алтын үңгірге аттану. Ондағы алтын бәрімізге де артығымен жетеді.

	– Сіз мәрт адамсыз! – деп айқайлап жіберді Оливье өзінің құпды құпиясын ашқан траппердің қолын қысып жатып.

	Бұл әңгіме жаңа жолдастар сапарға шығардан бір күн бұрын мейманханада болып еді. Үшеуі өзен бойымен серуендеп қайту үшін далаға шыққанда көз байланған. Олар арттарынан жасырынып, бұға жүріп сөздерін тыңдап алған адамды аңдаған жоқ, әлгі ысқырып жіберді де, анадайдағы кезбелер тобына қосылып, Иерра-стрит көшесінің түкпіріне сіңіп жоқ болды. Ауадан жайсыз бірдеңені сезген Оливьенің қара төбеті ызалана үрді.





VI




	Аттану. – Рэд – Ривер. – Күзетте.



	Жолаушылар келесі күні, біз білетіндей, Дик Алтын үңгір деп атаған кен орнын іздеуге аттанды. Біз кездескенде бұлар соншама сақтықпен жылжи отырып, жолдың үштен екісін өткен болатын. Әйтеуір, бағыттың басынан бастап канадалықтың күдігін күшейтетіндей ештеңе өзгере қойған жоқ. Дегенмен, біз оқырмандармен бірге от қасына жиналып кешкі астарын ішкелі жатқан жолаушыларды жолықтырғанда Дик біршама мазасызданып жүрген. Ол:

	– Жүр, Блэк, ер соңымнан, – деп итке қайта-қайта ысқырып қойып, бастарын иығына артып маңайды шолуға шығарды; ақылды ит те өзіне көрсетілген құрметті түсінгендей бұта-бұта арасын тіміскелей тінтеді.

	Жолаушылар жеткен жер нулы да сулы, құсқа бай болғандықтан бірнеше күн аялдаудың да сәті келген, сонда Дик достарынан өзін саяхатқа босатуды өтінді.

	– Таяу маңда мені асырап алған нагарнуктер тайпасы қоныстанған. Барып, көсемнен бізге шабуыл жасала қалғандай болса жәрдемдесетіндей бір топ мықты жігіт сұрайын.

	Тілек мақұлданды, сөйтіп, алтын іздеушілер канадалық жабайы тамырлардан тұздық қосып жасаған кенгурудің жон етін жеп алу үшін отты айнала жайғасты.

	Астан кейін үш серік түнгі күзетті теңізшілердің әдетіндегідей үшке бөліп алды да, жолдастар бір-біріне оны еш қалғымай атқаруға уағдаласты. Лоран қызметіне бірінші болып кіріскен. Ол Оливье мен Дик от жанына жантайғанда дабыл көтеретіндей жағдайға даяр тұру үшін барлық затты қашырға қайта артып қойды.

	Ай төбеде тұрған, айналаны Австралияның түпсіз, тынши балбыраған жұмбақ түні көмкерді. Солтүстік аймақтарда үздіксіз әндерін қас қарая бастайтын құстар көп; сол ән жыртқыш аңдардың ырылына, бақалардың құрылына ұласып, тыныштық пен түн-түнекті түретін табиғаттың алып хоры пайда болды. Ал, Австралия ормандары керісінше – үнсіз, марғау, жым-жырт: ән де, айғай-шу да, ағаштардың сыбдыры да өлі тыныштықты ешбір бұзбайды.

	Осындай түнерген қараңғылық құшағында оңаша қалған Лоран кенет жан дүниесін белгісіз бір үрейлі сезім билеп бара жатқанын аңдады. Оған өзі әлсіреп кеткендей, елес шырмауы буындыра бастағандай, сәлден соң-ақ есінен танатындай көрінген.





VII




	Дабыл. – Австралия үкісінің үні. – Барлауда. – Қара бүркіт. – Орман қарақшылары. Джон Джильпинг, эсквайр. – Пасифик.



	Лоран күзетке шыққанына бір сағат та болмай жатып тезірек таң атса екен деп тілей бастады. Ағашқа сүйеніп тұрған ол өзін қарауылдан ауыстыруға тиісті қожайынын оятуға батпады. Оливье екеуін жер түбіне әкеліп тастаған таң қаларлықтай жұмбақ жағдайларды ойланып, кенет түнгі тыныштықты қақ айырған Австралия әупілдегінің аянышты үніне ешбір мән берген жоқ. Бірақ шаңқыл екінші мәрте қайталанғанда қатты ұйқыда жатқан канадалық оянып кетті.

	– Естідің бе, Лоран? – деді ол Оливьені оятып алмау үшін ақырын ғана жапырақ төсенішінен тұрып жатып.

	– Естідім, үкі болу керек.

	– Қатты ұқсайды, бірақ бұл шын үкі емес. Анық біліп тұрмын, бұл бір-біріне белгі берген бұзақылар мен орман кезбелері. Олар бізді аңдып жүр, мүмкін, тіпті...

	– Бұлар менің ізіме түсіп жүр демксіз бе?

	– Оған көзім жетпейді, бірақ солай болуы да ғажап емес. Біздің Мельбурннан асығыс шығып кеткенімізді қарақшылардың байқағаны анық, енді олар қалайда соңымыздан қалмаудың әрекетіне кіріскен сияқты.

	Үкінің үні өте таяу жерден үшінші рет естілді.

	– Енді ешбір күмәнім жоқ, бұл – адам! – деді Дик.

	– Оны қалай білдіңіз?

	– Айту қиын. Мұны түсіну үшін мен секілді Австралия ормандарында сонша көп жүру керек, басқаша айтсам, үйренбеген адам ұға бермейтін мыңдаған белгілер арқылы білесің. Әйтеуір, өзім тәжірибеме сенемін. Сіз осында қала тұрыңыз, мен барлау жасап келейін.

	– Үстап алуы мүмкін ғой...

	– Алысқа ұзамаймын.

	– Мырзаны оятайын ба?

	– Қажеті жоқ. Үйықтай берсін.

	Канадалық ақырындап тал-шілік арасына кірді. Кенет Лоранды таң қалдырып, әлгі жапалақ тура қасынан қайта шаңқылдады, ол құсты көріп қалармын деген үмітпен басын көтеріп, жан-жағына алақтай қарады. Бірнеше секундтан кейін алыстан жауап ретінде тура жаңағыдай үн қайталанды. Лоран сонда ғана барып бірінші дыбыстың Дик жақтан шыққанын аңдады.

	Сөйтіп Дикке жаңғырық іспеттес жауап қайтарған белгісіз адам мен канадалықтың арасында алма-кезек үн қатысу басталды. Тәрізі, әлгі адам біздің достарымыз аялдаған орынға қарай тақалып келді.

	Көкжиектен жаңа ғана қылтиған ай орман төбесіне көтеріліп, әлсіз сәулесімен маңайды нұрландыра бастады.

	Үкінің үнін салған траппер бейтанысты үш мылтықтың ұңғысы астына таятуға тырысып, ақырындап жолдастарына қарай шегіне берді.

	– Мырзаңызды оятыңыз! – деді ол Лоранға. Бірақ анау өзі де оянып, дереу атып тұрды.

	– Не болып қалды? – деді ол бесатарының шүріппесін қайырып жатқан Лоран мен канадалықты көріп.

	Оған ешкім жауап қатып үлгерген жоқ. Қарсы шіліктің арасынан атып шыққан біреудің сұлбасы үшеуіне тап берді. Ай жарығымен кенеттен пайда бола кеткен адамның сырт келбетін байқауға болатын еді. Бұл денесін басынан аяғына дейін алабажақтап бояп тастаған қарулы австралиялық жауынгер болатын. Ол өзіне төнген мылтықтардан сескенбестен бұлар отырған орынға батыл басып таяна берді. Оливье мен Лоран бесатарларын кезенгенде алға қарай тағы бір ырғи секіріп түсіп:

	– Иора, Тидана! (Сәлем, достым!), – деп айқайлап жіберді.

	Австралиялықты тани кеткен Дик жедел жолдастарының мылтығының аузын кейін бұрып:

	– Иора, Виллиго! – деп жауап қайтарды.

	Ол ұсынған қолын ыждаһаттана қысқан жабайыны жолдастарына өзімнің өкіл ағам Виллиго, нагарнук тайпасы көсемдерінің бірі деп таныстырды. Одан соң Виллигоға жергілікті тілде бірдеңелерді айтты. Жабайы бұларға жалт бұрылып қолын созды; жолаушылар да оған қолдарын ұсынғанда Виллиго олардың алақандарын алдымен өз маңдайына, одан жүрек тұсына тосты, сөйтіп, танысу рәсімі аяқталды. Осылайша Оливье мен Лоран нагарнук тайпасы достарының қатарына қосылды.

	Канадалық жабайыдан өзіне не мақсатпен жеткенін білуге ынтықты, бірақ салт бойынша ол алдымен Виллигоның туыстары мен жалпы тайпаның жағдайын сұрауға тиіс-тін. Ол осындай рәсімнен кейін ғана білгісі келген жайтты қаузауға кірісті.

	Виллиго оған өздеріне көршілес дундаруп тайпасымен соғыс жағдайында жүргендіктен жауынгерлерін ертіп барлауға шыққанын айтты. Жолда қаңғып жүрген әлдебір Еуропалық кездесіпті, оны жауласқан тайпаның тыңшысы деп ойлаған бұл әлгіні жауынгерлеріне тұтқындап, байлап әкелуді бұйырған. Оны өз мекендеріне алып бара жатқанда Виллиго, тәрізі, біреулердің ізін аңдып жүрген он адамдай орман кезбелеріне кезігеді. Бұлардың кімнің соңына түскенін білу үшін Диктің өкіл ағасы тұтқынды екі жауынгеріне күзеттіріп қойып, өзі жасырынып биік шөп ішімен сөздерін тыңдау үшін жер бауырлай жылжып, орман кезбелеріне таянады. Қаңғыбастардың інісі Тидананың ізін бақылап, оған мол қазына көмілген жерге дейін бұқпантайлап еріп баруды көздейтіндіктерін білгенде аң-таң болыпты.

	Сөйтіп, Виллиго Тиданаға барып төнген қауіпті ескерту үшін жауынгерлеріне қайтып оралды. Солармен ақылдасқаннан кейін айналаны жақсылап көріп алу үшін биік ағаштың ұшар басына дейін көтерілді. Тым алыста көкжиектің бір тұсы бұлыңғырлау екен, ол алаулатып от жағып, будақтатып түтін шығарып жатқан Тидана болар деп түйді.

	Түнге қарай жолаушылар аялдаған орынға таянып, інісіне үкі үнімен белгі берді.

	Канадалық орман кезбелері туралы хабарға таңданған жоқ. Ол бұған дайын еді. Өкіл ағасына риясыз ризалығын білдірген соң оның қандай жауынгерлермен жүргенін және оларды қайда қалдырғанын сұрады.

	– Олар жас жауынгерлер Коанук пен Нирроба, – деп жауап берді Виллиго. – Төменде, өзен жағасында күтіп отыр. Оларға керек кезінде белгі беремін дегенмін.

	– Ендеше шақыр оларды. Тұтқынмен жүздесіп жауап алуым қажет.

	Австралиялық екі рет шаңқ еткен үн шығарды. Бірнеше секундтан кейін жауап орнына тура сондай шаңқыл қайталанды. Жабайылар белгіні түсініп, бұлар отырған орынға қарай жылжыды.

	Канадалық достарына Виллигомен арада болған әңгіме мазмұнын қысқаша ғана баяндап берді. Біршама кеңескеннен кейін дереу нагарнуктарға жетіп, олардан он екі адамдай ең жаужүрек жауынгер алып, орман кезбелерін ізден адастыруға шешім байланды, өйткені қалай болғанда да, қарақшыларды кен орнына жолатпау керек.

	Осы кезде тұтқынды алып Виллигоның сарбаздары да жетті. Енді толықси толған ай біздің жолаушылар табан тіреген шағын алаңқайды күндізгідей жайнатты. Еуропада оңтүстік аймақтардағы ай сәулесінің жарықтығы туралы түсінік таяз. Оның жарығымен маңайдағы дүние тапа-тал түстегідей анық көрінеді.

	Виллигоның бұйрығы бойынша Коанук пен Нирроба мүйістің кіре берісіне күзетке тұрды да, өзі тұтқынның бұғауын шеше бастады.

	Еуропалық тілді естіген күдікті жансыздың берекесі қашып, өзін байлаған арқан құрсауын керіп, басын бұлғақтатып, бұлқына бастады. Киген киімі мен сырт келбетіне қарағанда бұл нағыз ағылшын болатын, қалталарын қайдағы бір Лондон кітапшаларымен толтырып алған; таяқтан өзге қаруы жоқ, бүкіл жүгі арқасына артқан шағын сөмке ғана.

	– Мынау Евангелия қауымдастығының әлдебір дін уағыздаушысы болды! – деп күлді Оливье.

	Алдымен бұл айқайлап, орман кезбелерінің назарын аударып жүрер деген қауіптен көзі мен қолдары шешілді, сол кезде тұтқын сөйлеймін дегенді ымдағандай қолымен аузын меңзеді.

	– Оныңыздың жөні бөлек, сэр, – деді Дик ағылшынға. – Сіздің қолға түсіп қалғаныңыз үшін біздің ешбір айыбымыз жоқ. Егер айғайлайтын болсаңыз кесіріңіз бізге тиеді. Шулатпаймын деп сөз беріңіз, сонда ғана аузыңыз шешіледі.

	Ағылшын келісім белгісі ретінде басын шұлғыды.

	Виллиго тұтқынның аузын шешті. Байғұс жеңіл күрсінді.

	– Сеніңіз бізге, сэр, – деді Оливье, – біздің ешбір кінәміз жоқ. Сізді жабайылар жансыз деп ойлапты.

	– О! Кіммен сөйлесіп тұр екенмін? – деді ағылшын кенет күлкі келтірерліктей маңғаздана қалып.

	– Менің атым Оливье, ал мынау – достарым Дик пен Лоран.

	– Өте жақсы. Мен Джон Вильям Джильпингпін, эсквайр, Лондон корольдік қоғамының мүшесімін.

	Оливье мен достары бастарын изеді, ал ағылшын сөзін жалғастырды:

	– Мені Ботаника бөлімі Австралия флорасын зерттеуге жіберген. Оның үстіне өзім миссионерлер қоғамының мүшесімін, сондықтан жолшыбай дін уағыздарын жүргізгім келді. Мені жазықсыз тұтқындағандарыңызға келісесіздер ғой?

	– Жалғыз бекер шыққансыз.

	– Жанымда Мельбурннен жалдап алған екі серігім бар-тын, бірақ олар орта жолда тастап кетті, жалғыз Пасификпен сапарды жалғастыра беруге тура келді.

	– Дегенмен, жабайылар сізді ғана тауып алды ғой! Сонда Пасифик қайда қалған?

	– О, мен оны ағашқа байлап қойғанмын, мына оңбағандар тап берген кезде өсімдік жинап жүр едім.

	– Сіз серігіңізді ағашқа байлап кеткенсіз бе?

	– Пасифик ешқандай серік емес, ол, әшейін, менің есегім. Қайда екен қазір? Ұрлап кете ме деп қорқып тұрғанымды қарашы! Жүгім мен кітап салған сөмкем құритын болды-ау!

	Бұл сөзін аяқтағанша тым шалғайдан ақырған есектің үрейлі дыбысы естілді.

	Канадалық:

	– Аһ, сайтан алғыр! – деп айқайлап жіберді. – Ана есек орман қарақшыларын тура үстімізден түсіретін шығар! Виллиго, бар да ұстап алып, қайтсең де үнін өшірші!

	Виллиго мезетте ғайып болып, біраз уақыттан кейін ағылшынды қатты қуантып, есекті жетектеп ошақ басына оралды. Қожайыны жоқта шешіліп кеткен есек жайылымда лағып жүр екен. Виллиго оны сол жерден тапқан. Жүгі мен кітаптарының амандығына көзі жеткен Джон Джильпинг көңілі шалқып әндетіп те жіберді.

	– Мына әумесер мен оның ұзын құлақ серігін қайтеміз? – деп сыбырлады Оливье канадалыққа.

	– Соны өзім де білмей тұрмын, – деп жауап қатты анау. – Мұны жалғыз тастауға болмайды, өйткені есегіне қызыққан қарақшы көрген бойда-ақ атып тастайды. Екінші жағынан, жабайылар Виллигодай меймандостық жасай қоймас. Бізбен бірге нагарнуктерге жүрсін, ал одан әрі қарай шығарып салатын жолқосшылар алып Мельбурнға қайтады. Ең дұрысы, не істегісі келетінін өзінен сұрау керек, егер бізбен бірге жүргісі келмесе тоқтатудың қажеті жоқ. Босқа мазамызды кетіреді.

	Ағылшын, әрине, жолаушылардың ұсынысына мойынсұнып қастарында қалды, тек тұтқынға түскен кезінде Виллиго алған таяғы мен сөмкесін қайтарып беруді талап етті.





VIII




	Дундаруптер. – Айкас. – Тиданьң мылтығы. – Жау қоршауында.



	Нагарнук көсемі өзінің екі сарбазын шақырып, қайтадан қиқ еткен ащы дыбыс шығарды. Кепкен жапырақтар мен қураған бұталарды сыбдырлатып Коанук келді, бірақ жалғыз, жолдасы жоқ.

	– Нирроба қайда? – деді Виллиго.

	– Ол іздерін аңду үшін қарақшылар отырған жерге кетті.

	– Онысы несі? Мен сендерге алысқа ұзамаңдар деп айттым ғой!

	Коанук көсемге жауап қайтарудың орнына өзінің қан жұққан найзасын көрсетті.

	– Не болды?

	– Бізді дундаруп аңдыды. Коанук оған найза түйреді. Ол дыбыс шығармастан құлады. Сонда Нирроба Коанукке: “Осында бол, мен олардың тұрақтарына барамын” деді. Сөйтіп Нирроба кетті...

	– Неге жылжымай тұрмыз? – деді сонадайдан келген Дик.

	– Коанук бір тыңшыны өлтіріпті, – деп жауап қатты Виллиго, – ал Нирроба солардың тұрағына кеткен. Нирробаны күтуіміз керек.

	Біршама уақыт аялдауға тура келді. Ақырында алаңқайға қатты дабыл көтеріп Нирроба жүгіріп шықты.

	– Не болды? – деп сұрады канадалық.

	– Нирроба өте жас, – деді Виллиго тәжірибелілігін танытып. – Өте қызуқанды. Алдымен өз-өзіне келіп алсын.

	– Біз Коанук екеуміз орман қарақшыларының дундаруптермен сыбайлас екеніне күмәнданбаушы едік. Рас болып шықты. Қарақшылар он адам, дундаруптер – екі жүз. Бізге қарсы жиналып жатыр, қоршап алып, тұтқындамақшы.

	Канадалықтың даусы:

	– Дереу аттану керек! – деп қатты шықты.

	– Солай, – деді Виллиго салқын ғана. – Сонда қайда бармақшы менің інім?

	– Қалайша қайда? Сенің мекен-жайыңа. Солдай деп келісіп едік қой!

	– Біздің мекен-жай екі күндік жерде. Оған жеткенімізше он рет жайратып тастауға болады бізді.

	– Енді не істейміз? Мұнда қала алмаймыз ғой!

	Канадалық Виллигомен кеңесіп, жолаушыларға бұрылды.

	– Көсем өзі барып жаудың нақты санын біліп келгенше осында болуларыңды талап етеді, – деді ол. – Ең бастысы – олардың пиғылын байқағысы келеді. Сендермен Нирроба мен Коанук қала тұрады.

	– Ал, өзіңіз ше?

	– Мен Виллигомен кетемін. Бір бас жақсы, екі бас одан да тәуір, оның үстіне менің бесатарымның да зияны бола қоймас. Әйтеуір, ұзақ жүрмейміз. Жедел ораламыз.

	Виллигоның болжауынша, орман қарақшылары дундаруптермен кездейсоқ ұшырасқан еді. Мұның пікірінше, олардың арасында ортақ мәміле болуы мүмкін емес, сондықтан, көп ұзамай-ақ бет-беттерімен кетуге тиісті. Бірақ, қалай болғанда да, сол қаңғалақ одақтастардың дәл қазіргі көздегенін жақсылап біліп алған жөн.

	Солайша, өкіл ағайындылар ақырын ғана тал-шілік арасына сіңіп кетті. Оливье мен Лоран Джон Джильпингпен және жаугершілік сапар кездерінде әрбір сарбаз өзімен алып жүретін мүйіздегі бояумен денелеріндегі суреттерді қайта жаңалауға кіріскен екі нагарнук жауынгермен бірге қалды. Австралиялық бозқараған сыңсыған кең атырапты алтындай сәулесімен нұрландырып күн де әлдеқашан көтерілген еді. Жазықта бұған қоса көкорай шалғынға араласып, көз алдыңа нәзік барқыт іспеттес сиқырлана құбылған кілем көрінісін әкелетін өзге де әдемі түстер көп-тін.

	Күтуден іштері пысқан Оливье мен Лоран ағаш тасасында жүріп бүкіл төңіректі шола алатындай тоғай шетіне шықты; алайда бұларды күзету жүктелген екі сарбаз сақтық сақтамағандарына бола ыммен жекіріп, кері қайтарды.

	Джон Джильпинг болса бұл кезде мұрнының астынан Давид патшаның аяттарын ыңылдап жүрген.

	Сөйтіп, сонша сарғайта күттірген екі сағат та өтті.

	Анда-санда біздің жолаушыларымыздың құлағына алыстан талып жеткен айғай мен атыс аралас дыбыстар естіліп қалады; бұлардың барлық сұрақтарына жергіліктілер қимылдарымен “түк түсінбедік” деп жауап қайтарады, сондай әр түрлі белгілермен “жаужүрек нагарнук сарбаздары тұрғанда ештеңеден саспаңдар” дегендей жұбатып қояды.

	Сонда да шалғайдан естілген томырық дүбір жолаушыларды қатты мазалады. Оливье мен Лоран қорқақтардың қатарынан емес-тін, бірақ осынау торықтырған белгісіздік пен сонау алыстағы қатер амалсыз жүйкеге тиеді, оның үстіне біздің достарымыз бір рет азаптана күтудің зарын тартып көрген. Бұларға тасада бұғып әліптің артын баққанша ашық шабуылға шығып, жаудың жүзін көріп, кескілесе шайқасу қолайлырақ болар еді. Жабайылар арагідік шөп үстіне жата-жата кетісіп, құлақтарын жерге тосады. Қайта тұрған сайын жолаушылардың жым-жырт, сұраулы көздеріне кезігеді, бірақ жауап орнына үнсіз жымияды да қояды.

	Олар Еуропалықтарды шошытып, мазалап алмауға тырысып, дәл дәрменсіз балаларға қарағандай қарайды.

	Бояумен алабажақтанған беттегі күлкі күлкі емес, бет-аузын қисалаңдатқан басқа бір құбыжықты елестетеді, егер Оливье жас жауынгерлердің өздеріне адал берілгендігін білмегендей болса, сөз жоқ, бұларға дәл қазіргідей сенбес еді.

	Ал, Нирроба мен Коануктің сүйкімсіздеу күлкілері бейшара Джильпингтің әбден зәресін алды, ол жан ұшырып Библияның: “Дінсіздермен жақтаспа, айырмаң қанша ендеше?” деген мәтінін міңгірлеумен болды.

	Ал, аналар осы сөздерді айтып, австралиялықтарға көз қиығымен алая қараған мұны ақыр аяғында дуалайтын дұға оқып жүрген сиқыршы екен деп ойлады.

	Бір кезде бұл көрініс ең күлкілі деңгейге көтерілді. Джон Джильпинг кенет бүгін жексенбі екені есіне түсіп, мерекені лайықты атап өту қажет деп ұйғарған. Онда шіркеуде орындауға арналған әндер мен ойындардың қалың ноталар жинағы бар-тын. Сөмкесінен сол кітапты шығарған ол оны есегінің арқасына жайып, жүк ішінен тамаша кларнетін алып, өзі ойлап тапқан осынау “нота қойғышқа” қарап әуен ойнай бастады.

	Салтанатты дыбыстарды естіген жабайылардың үрейлендігі соншалықты, жер бауырлап жата қалып:

	– Кораджи!.. Кораджи!.. (Сиқыршы! Сиқыршы!), – деп бажылдап берді.

	Байғұстар, шынымен де, ақ сиқыршы өздеріне қарсы дуа жасап тұр екен деп қорыққан. Санаға сыймайтын құбылыстар жабайы адамдардың есін шығарса таң қалудың реті жоқ, ал, жаңа ғана кез келген ең айбынды күшке қарсы шығуға даяр тұрған табиғаттың осынау ер жүрек ұлдарының әншейін кларнет дыбысының алдында жас баладай қалтырай шошығанын көргенде таңдай қақпасқа лаж жоқ еді. Аңғал ағылшындықты күлкісімен ыңғайсыз жағдайда қалдырып ренжітіп алмау үшін бұта артына тығылған Оливье барлығының қауіпсіздігін ескеріп, Виллигоның белгісінің ескерусіз қалуынан қауіптеніп, нагарнуктерді орынсыз үрей сезімінен арашалап қалуды ойластырды.

	Джон Джильпинге таянған ол оған ағылшын тілінде аспаптың дыбысы өздері отырған жерді әйгілеп, жау назарын аударуы ықтималдығын, бұл орындап тұрған игі істің басқа оңтайлы сәтте аса орынды болғанымен, дәл қазіргі жағдайда кетерінде шу шығармауды бұйырған канадалықтың нұсқауын бұзу екенін түсіндірді. Дундаруптер мен орман қарақшылары жақын жерде; олар музыка үніне жетіп келіп, барлық топты тұтқынға алуы мүмкін ғой.

	Евангелия қоғамының мүшесі ықыластана келісті, бірақ австралиялықтар кітап пен кларнет өздері сонша қауіпті сиқыршы деп қабылдаған діншіл және аңғырт ағылшынның жүк қабына қайта салынғанына көз жеткізгеннен кейін ғана барып қорқуды қойып, күзет орындарына кетті.

	Джон Джильпингтің әрекетінен ерекше бірдеңені немесе жат жерде өнер көрсетуге құмар ағылшындық мінезді іздеудің қажеті жоқ. Шындығында, Полинезия мен Австралияның барлық аралдарындағы тұрғылықты халық тумысынан музыкаға құштар, осы қасиетті Лондонның евангелиялық қоғамы өз насихаттарының пайдасына ұтқыр пайдаланған. Бұл елдерге Англия жіберген миссионерлік жазбалар мен қасиетті кітаптарды таратушылардың ерте замандардан бері әрдайым әлдебір музыкалық аспаптарды ала жүретіні осыдан; мұндағы мақсат – тыңдаушылар тобырын жинау.

	Миссионерлік кеме жүзуге шыққанда жолшыбай әрбір аралға соғып, сондағы тұрғындардың тығыздығына қарай екі немесе үш миссионерлік кітап таратушысын тастап кетіп отырады. Бұл мырзалар жағаға түсер-түспестен жергілікті тұрғындардың бірінші кездескен мекен-жайына орналасып, сәлден соң-ақ евангелиялық қоғамның бір мүшесі шарманкасын дарылдатып немесе тромбонымен діңкеге тиіп, өзінің музыкалық аспабын тарта бастайды, ал, оның басқа жолдастары осы кезде жиналған тобырдың өз тілінде басылған Библияны таратуға кіріседі.

	Күлмеңіз! Бұл алапат күш, Англия бұл құралды жер-жаһанды жалмайтын алып сегізаяқ секілді, өз отарларын кеңейтіп отыруға қолданады. Қарапайым Библия мен миссионерлік кітапшаларды таратушылардан кейін іле-шала шіркеу салатын миссионерлер жетеді, бұдан сәл өткенде осындай жаңа ғимараттарды айнала жиырма-отыздан сауда кеңселері, қоймалар, сауда-саттық мекемелері топтасады, сөйтіп аталған аралдың ішкі және сыртқы саудасы түгелдей Джон Бульдің қолына өтеді.

	Өндірдей жас халықтарды тек діни құралдар арқылы билеуге болады; міне, Англияның Африкаға да, Австралияға да, жалпы, үстемдігін жүргізгісі келген қай елге болсын, тауар артқан теңдерін аттандырмас бұрын Библия таратушыларды жіберетіні осыдан.

	Нагарнук сарбаздары алғашқы сәттегі айтып жеткізуге қиын абыржу мен үрейлену сезімдерінен кейін естерін жинағанмен, тіпті, өз тыңдаушыларына қалайша ықпал еткенін аңғармаған да мистер Джильпинг байғұсқа әлі де сенімсіздікпен жалтақ-жалтақ қарайды. Лондон евангилиялық қоғамның құрметті мүшесі жабайылардың өз аспабының алғашқы дыбысын естіген бойда-ақ жалп-жалп құлай кеткендерін көріп, оны бұлардың діни сезімталдығына жорып, жергілікті тұрғындар туралы бұрынғы пікірінің өзгергендігі сондай, оларға дереу миссионерлік кітапшаларын алып беруді ойлағанынша алыстан: “Ага! Ага!” (“Дабыл! Дабыл!”) деген айғай естілді. Осы сәтте тоғай шетіне алқынып жеткен канадалық өзін отыздай дундаруптің өкшелеп қуып келе жатқанын айтты.

	Көз ұшынан Виллигоның соңынан далақтай жүгірген бет-ауыздары әлеміш-әлеміш жабайылар көрінді.

	Дик бастаған Еуропалықтар қорғаныс құра қалып, үшеулеп Кольт бесатарларымен дундаруптерді оқ астына алды. Дундаруптер жаралысы, өлгені бар, он бес адамдайынан айырылып, қалт тоқтауға мәжбүр болды, ал, мылтықтар атысты жалғастыра берді. Сәлден соң дундаруптер оққа ұшқан адамдарын ала-мала қиқулап соңдарына түскен нагарнуктерден айдалаға қарай безіп бара жатты.

	Мұның бәрі бірнеше минут ішінде ғана өтті. Дик пен Виллиго қасақана қашып, дундаруптерді оқ астына әдейі алып келген болатын. Қашып келе жатқанда Виллиго мен Диктің өздері де садақ жебесінің астында қалды, бірақ қуанышқа орай, ешқайсына оқ дарыған жоқ.

	Жабайылардың сыбағасы берілді, жолаушылар олардың әбігерленген сәтін пайдаланып, осынау қатерлі жерден тезірек құтылып кетуге асықты. Шағын топ жедел жиналып, жақын жерде ағып жатқан Рэд-Ривер (Қызыл өзен) жағасына қарай жылжыды.

	Өзенді қиналмай-ақ кешіп өтіп, жер-жердегі шоқылары мен шоғыр-шоғыр шілігі аралас кең алаңқайға шықты. Нагарнук қоныстары бұл маңайдан алыс емес-тін.

	Алайда, екі жүз сажын өтпей жатып бұларды анадай жерден жүздеген жабайы айналдыра қоршап алып, өздерінің қорқынышты жауынгерлік билерін бастай жөнелді.

	Канадалық жата қалып оқ атты. Жабайылардың бірі мұрттай түсіп, ажал құшты. Дундаруптер бесатар оғы жетпейді-ау деген межеге біршама кейін ысырылды да, билерін қайта жалғастырды. Еуропалықтар өздерімен бірге кеңеймей де, тарылмай бірқалыпты жылжып бара жатқан қоршау ішінде қалғандарына қарамастан алға ұмтыла берді. Дундаруптер сонша көп болғандарымен озық үлгілермен жасалған бесатарлардан сескенді.

	– Бұлар бізді аштан қатырып діңкелетуге бел байлаған жоқ па? – деді жаудың әрекетіне таңырқап келе жатқан Оливье. – Өздері бізге қоршауда қалған қалаға қарағандай қарайтын сияқты.

	– Жоқ, бұлар бізді қинап әуреге түсуді ойластырып келе жатқан жоқ, – деді Дик, – егер бүгін түнде құтылып кете алмасақ, қараңғылықты жамылып бұқпантайлап келіп бас салмақшы; сендерді күні бұрын үрейлендіргім келмесе де айтайын, бұлардан құтылуымыз неғайбіл ма деген қаупім бар!

	– Сонда қалай, оңайшылықпен жан беріспейміз деген сөз бе бұл? – деп қалды Оливье.

	– О, ол бола қоймас! – деді Дик. – Менің айтпағым – түнде лап қоятындай болса халіміз мүшкіл деген сөз ғой. Дегенмен, шынын айтсақ, бұл тұзақтары Виллиго амалын таппайтындай сонша қорқынышты да емес. Не дейсің, көсем? Құтылатын лаж бар ма?

	– Дундаруптер шіріген ағаштың қуысына тығылатын бейшара опоссумдардан да қорқақ. Бір қадам жақындауға батпай жүргендері де содан-ақ адамдардың қаруынан үрейленеді. Ол анық! – деді австралиялық мысқылды күлкімен.

	– Солайлы солай-ау, бірақ бізді найза мен жебенің құрсауына алған жоқ па!

	– Түнделетіп ыңырсып ұлығаннан өзгені білмейтін шибөрілердің жүрегі жаужүрек сарбаздарды бас салуға қайдан дауаласын! Күн бата біз ендігі менің тайпама жеткізетін жолда бара жатамыз, ал, жауынгерлерімді алып қайта оралғанда ағаш жапырақтары мен шалғынның шөбі дундаруптердің қанына боялады!

	Достардың шағын тобы араға Еуропалықтардың оғынан сақтанатындай үш-төрт сажын жер салып жан-жақтан құрсап, өздерімен қоса қозғалған жау қоршауына қарамастан алға жылжыды.

	Кенет достарына жолбасшы болып келе жатқан Виллиго арасынан балтаның көмегінсіз адам өте алмастай бір шоғыр қалың Австралия бозқарағайының тұсына келгенде тоқтауды бұйырды. Әдетте, бұл өңірде аймақ табиғатына ерекше өң беріп тұратын мұндай шіліктер жиі ұшырасады. Алайда арасы ну жыныс болғанмен, ішіне алты-жеті адам сыйып кетер еді; әйткенмен, Виллиго осы жерді уақытша паналауды қолай көреді деп ешкім ойлаған жоқ.

	Әйтеуір, қандай да бір шешімге келу қажет-тін; кез келген сәтте көптігін пайдаланып шағын топқа тап беріп, жойып жіберуге күші жететін дұшпан құрсауының ортасымен өне бойы жылжи беру мүмкін емес еді.

	Мұндай қатерден құтылуға ешбір амал жоқтай көрінгені соншалықты, Оливье іштей өмірден күдер үзе бастады.

	– Байқауымша, Лоран бауырым, енді екеуміз Францияны көре алмайтын сияқтымыз!

	– Қайтеміз, бәрі бір Құдайдың құзырында, граф! Әйтеуір, мына қаралабажақ сайтандарды жер жастандырмай өлмейтініміз анық! – деді айбарлы қызметші.

	Виллиго тоқтауға нұсқау бермек бұрын үш рет “Вагх! Вагх!” деп шамырқана, қаһарлана айғайлап, әуені жаңғырықтырды, оны жас жауынгерлер де іле қайталады. Бұған дундаруптер де жауынгерлік үн қосып, біршама уақыт жабайылардың осынау айғайы мен қиқуынан құлақ тұнды, қорқыныштылығы сондай, ең ер жүрек деген адамның да зәресін ұшырады. Бұдан соң дундаруптер осы шудың астында аласұра әндетіп, биге басты, бірақ жақын келуге батпады.

	Жүйкесі ширыққан канадалық шыдамай кетіп: “Мені бұлардың мазағына төзіп, сазайларын тарттырмады деп айтып жүрмесін!” деп айғай салды. Сөйгті де жолдастарының сырт жағынан ақырын ғана тізерлей отыра қалды да, биік шөпті сағалап, дундаруптерге қарай еңбектей жөнелді.

	Басында жолындағы шөптің сыбдырынан оның қайда беттегенін білу қиын емес-тін, бірақ ұзаған сайын шөп басы шығыстан соққан жел лебімен баяу ғана біркелкі тербеліп тұрды, сондықтан анау жолдастарына бір орында қимылсыз қалғандай көрінген, алайда ол алға қарай өршелене өрмелеп бара жатыр еді.

	Арада бірнеше минут өтті. Дундаруптер жұлқына билеп, қиқулай құтырынып жүрді, бір мезгілде Виллигоның құлағына олардың аузынан шыққан әр австралиялық түземдіктің намысына тиетіндей ең дөрекі қорлық сөздер жете бастады.

	Айбынды көсем ашу-ызасын әрең тежеп тұрды. Шіркін, ең құрығанда қасында елу адамдай жауынгері болғанда мазақтың көкесін көрсетер еді дұшпанға! Бір өзіне төтеп беруге шыдамайтын шуылдақтарды ту-талақай етіп қуар еді! Жанында өмірлерін қорғау өзіне тапсырылған ақ адамдар болмағанда екі жас сарбазы Коанук пен Нирробаны алып, жаудың қақ ортасына жебедей атылып барып, нагарнук жауынгерлерінің қалай өле алатынын байқатар еді. Ол өліммен бетпе-бет келмес бұрын су жүрек сүмелектердің отызшақтысын итше тепкілеп, ажал әнін салып, азап бағанының алдында нағыз жеңімпаздарша қасқая қарап тұрар еді...

	Кенет құрметті Джон Джильпинг жабайылардың осынау қиқуы мен жауынгерлік айғайларына қарамай өзінің сүйкімсіздеу, біркелкі үнмен Давидтердің он жетінші аятын тура өз Отанындағы шіркеуде ән салып тұрғандай асып-саспастан сарнай жөнелді.

	Осы кезде қалың шөп арасынан канадалықтың жерді тесіп шыға келгендей еңселі, мығым тұлғасы көрінді, а дегенше мылтық даусы да гүрс етті, жауларын ызаландыра түсу үшін абайсызда алға шығып кеткен дундаруптер көсемі ажал жетіп, мұрттай ұшты. Көсемнің өлімі дундаруптерді апай-топай қылды, салтанат пен мазақ әні кілт тыйыла қалып мағынасыз айғай-ұйқайға ұласып кетті. Жабайылар Тидана Басбұзардың есімі бүкіл даланы күңірентті.

	Анығында да, канадалықтың оғы осы сапарда көсемнің екі қабағының арасынан тиіп, бас сүйегін тас-талқан қылған еді.

	Алғашқы беттегі үрей мен сасқалақтаудың соңын ала ашу-ыза мен кек құмарлығының аттандары басталды! Жабайылар қаза тапқан көсемдерінің мәйітін көтеріп шағын төбешікке апарды, сол жерді айнала қоршап, ақылдасуға кірісті, бұл олардың қызулана сөйлеген даң-дұң дауыстарынан байқалып тұрды. Неғұрлым жастары өлген көсемнің кегін қайтару үшін дереу шабуылға шығып нагарнуктерді ақ достарымен қоса қырып салуды ұсынған. Ал, қарттаулары, тәрізі, аңдай қимылдап, сақтық сақтауды ескертетін сияқты. Дундаруптер отыздай жауынгерін құрбан етуге бел буса, жауларын қас пен көздің арасында жоқ қылатыны сөзсіз-тін. Бірақ Еуропалық қолбасшылар болса ойланбай-ақ қабылдайтын мұндай шешім ерліктері жетіп тұрса да австралиялық тайпалардың салт-дәстүріне қайшы келетін. Мәселен, бұлардың бірде-бірі жазатайым жағдайларда немесе сәтсіз мезеттерде қолға түсіп, аяусыз азап шегетіндей болса да тайпасына, я болмаса жолдасына опасыздық жасау арқылы өз жанын сақтап қалуға тырыспайды. Соғыс түземдік үшін – күрес, айлакерлік пен ептіліктің және дұшпанды жер соқтырудың бәсекесі, мұнда әркім өзімен қоса тайпаластарының да өмірін қорғауға ұмтылады, сол арқылы жауын діңкелетіп, мүмкіндігінше қарсыластарын көбірек қыруға күш салады.

	Осындай көзқарасқа сәйкес бұлар ұтыс жағдайын, яғни жеңіс пайдасын мұқият есептейді, сондықтан, әрбір жолы өз таразылаушыларынша “илеуге тұрмайтын тулаққа” бекер әуреленбейді, басқа сөзбен айтқанда, жауды азырақ өлтіріп немесе тұтқынға кемірек түсіріп, өздері көбірек қырылатындай қымбат жеңіске баспайды, мұндай жағдайдағы үстемдіктен бас тартады. Елдің шын мәніндегі дана дәстүрлері, міне, осындай.





IX




	Бас терілер. – Жергілікті австралиялықтар мен олардың соғыстары. – Азап бағанасы. – Түземдіктердің қулығы. – Уланған бұлақтар. – Қан амасу немесе кандыкөйлек одақ.



	Австралия түземдіктері дәл америкалық үндістер секілді өлтірген жауларының бас терілерін сыпырып алып, оны соғыстағы бағалы олжа ретінде туған жерлеріне алып кетеді. Бірақ бұл жеткіліксіз; олар бұған қоса өзімен бірге өз жағынан өлген барлық адамдарын да ала келуге тиісті, өйткені қаза тапқандардың отбасы оларды жоқтап, жерлеу рәсіміне қатысты шарттарды лайықты өткеруі қажет. Егер қаза тапқан сарбаздардың саны майдан даласынан әкелінген қанды олжалардың есебінен асып түссе, ондай шығынмен оралған топ өз жауларын талқандап, теңдессіз жеңіспен оралса да, тайпаластары алдында бәрібір ойсырап жеңілгендер есебіне жатқызылар еді. Мұндай әскер туған мекенге келгенде әйелдер мен балалардың сөгісі мен мазағына ұшырайды. Ал, өлген жауынгерлердің жақындары бұларды ұрыс бекіністерінде қаза тапқан қандастарының кегін қайтара алмай дәрменсіздікпен қашып кеткендер санатында өне бойы қарғап, масқаралап отырады.

	Осыдан-ақ көрініп тұр, егер біз жабайылар бейберекет, ешбір белгілі тәртіп ережелерін сақтамай соғысады десек қатты қателескен болып шығамыз. Австралиялықтар соғысты қалыптасқан заңдар мен талаптарға негізделген қатаң ережелер мен қағидаларға сәйкес жүргізеді, оны бірде-бір көсемнің бұзуға хақы жоқ, бұлай болмаған жағдайда өз тайпаластарының жаппай наразылығын туғызады.

	Егер соғыстың шарт-тәсілдерін бұрмалау айқын көрініп, сәтсіздікке немесе бақытсыздыққа ұшырататындай болса, жауапкершілік жүктелген жетекшілер ұрыс кезіндегі жауынгерлері тарапынан қаза тапқан сарбаздар отбасының құзырына тапсырылады. Ал, осындай кінә артылған көсемдерді әйелдер мен балалар “азап бағанасына” байлап, ойларына келген ең сұмдық жаза түрлерімен қорлап өлтіреді. Азаптаушылар оларға ең соңғы ажал соққысын берер алдында тірідей кесек еттері мен уыс-уыс шашын жұлып алып, денелерін шайыр шырақпен күйдіріп, тас сынықтарымен тілгілейді, қысқасы, ондайларға қолға түскен жаулардан да қатты қатыгездікпен қарайды.

	Майдан даласынан қаза тапқан жауынгерлерін түгел әкете алмаған көсемдерді масқаралау да бұдан кем түспейді. Тіпті, ең керемет жеңістің өзі мұндай сұмдықты ақтай алмайды; ондайды ақыр соңында жеңіс деп есептемейді де, түземдіктердің көзқарастары бойынша ажал құшқан сарбаздарды толықтай туған жерге жеткізу – өз тайпаластарыңмен қатар жау алдындағы да үстемдіктің басты дәлелі.

	Осындағы барлық жергілікті тайпалар жартылай көшпенді өмір салтымен күн кешетіндіктен, жаулап алу соғыстары туралы ұғым болмайды; сол сияқты жеңілген тайпаға айып төлету мүмкіндігі немесе әскери салық салу түсініктері де ойларына кіріп-шықпайды. Бұлардағы соғыс өрті әр түрлі себептерден тұтанады, көбінесе түкке тұрмайтын нәрселерден де басталып жатады; ал жауыңа үстемдік етудің ең жарқын дәлелі – дұшпанды өкшелете қуып, оған ұрыс даласында оққа ұшқан адамдарын алып кетуге мұрсат бермеу және өз жағыңнан жаралған немесе қайтыс болған сарбаздарды түгелдей алып шығу.

	Осыған орай әрбір сәтсіздік үшін жауап беретін көсемдер, әдетте, өте сақ қимылдайды, әзірге бірде-бір бас тері әкелгемегендіктен сарбаздар санатына жатқызылмайтын жас сайыпқырандар болса қымбат олжа іздеп, нағыз жауынгерлік даңққа құлшынып, ұрысқа ұмтылып тұрады, бірақ мұның өзі көсемдерді сәтсіздікке ұшыратып, қанды жеңілістерге ұрындыруы да ғажап емес.

	Құрамы бес адамнан ғана тұратын, жақсы қаруланған Еуропалық топтың Австралия құрлығының бір шетінен екінші шетіне ойдағыдай өтіп, жергілікті сарбаздармен бірнеше рет ұрысқа түссе де аман қалуын түземдіктердің осындай көзқарасы арқылы түсіндіруге болады. Австралиялықтар осынау бес-алты келімсек өздерінің артықшылығы көп қаруларының арқасында жүздеген жергілікті жауынгерге алдырмай отырғанын түсінген кезде бірде-бір түземдік тайпаның бұларды жойып жіберіп масаттану үшін ғана жау санынан бірнеше есе көп сарбазын құрбандыққа шала алмайтыны анық бола түсті. Дегенмен, бұл Еуропалықтар қатерден құтылды деген сөз емес-тін. Енді ашық шайқас пен қолма-қол шабуылдың орнына торуылдау, тұзақ құру сияқты астыртын қақтығыс әдістері басталды. Жеткілікті құрамда сергек күзет қойып алмай дамылдау деген де қасірет: бұлар ұйқыдан оянғанша жабайылар мысық табандай жылжып келіп, бәрін де лақша бауыздап тастауы кәдік. Сондықтан, австралиялық бушта тамақтансаң да, ұйықтасаң да, орын ауыстырсаң да, жолдастарыңның мүлкін күзетсең де әрдайым мылтығыңды даяр ұстап, тапаншаңды беліңе байлап жүруіңе тура келеді. Сәл салақсысаң – өлгенің.

	Бірде мынадай жағдай болды: Еуропалықтар түземдіктердің жиырма бес-отыз адамын қырып салған бірінші қақтығыстан кейін жолаушылар бірнеше айлар бойы Австралия бушында бірде-бір жергілікті тұрғынды кездестірмей, ешбір қаймықпастан ерсілі-қарсылы жүре берді. Австралия даласының шөлейттеріндегі мүлгіген тыныштық жүйкелерін босаңсытып, алдарынан алаңдататындай ешбір қауіп көре алмаған Еуропалықтар алғашқы беттегідей емес, сақтық шараларын бір сәт естерінен шығарып алды.

	Түземдіктердің күткені де осы болатын, жол соққан жиһанкездер түнгі орынға алғаш рет күзет қоймай-ақ жайғасты, осы қамсыздықтың салдарынан таң атқанша бірде-бірі тірі қалған жоқ: ұйықтап жатқанда бәрін ұзақ уақыт аңдып жүрген түземдіктер қырып тастады.

	Австралиялықтардың төзіміне ештеңе жетпейді, тіпті, бұл жағынан олармен америкалық үндістер де теңесе алмайды: үндістер әдетте қауіп-қатерді ескермей ашық шабуылдайды; австралиялық болса артыңа айлап түсіп, көлеңкеңе он сажындай жерде өкшелеп ілесіп отырып, жатсаң жатып, тұрсаң тұрып, көз айырмай ере береді, керек десе, сізден қалған тамақтың жуындысымен қоректеніп, қапияда қателесетін сәтіңізді күтіп қыр соңыңыздан қалмайды.

	Австралияда арындап ағатын шалқар арналы өзендер көп, бірақ мұнда, салыстырмалы түрде, бұлақтар мен жылғалар азырақ ұшырасады. Есесіне жер асты сулары мол, кез келген тұстан тереңдігі жарты сажындай құдық қазсаң мөп-мөлдір тұма пайда болады. Бұл шағын шоқылар мен төбешіктер қоршап тұрған әрбір жылғаның тереңдігі екі-үш қадақтай бірқатар суға толы шұңқырлардан тұратын бірнеше көзі бар деген сөз.

	Әр аттаған сайын кездесетін мұндай көздерді кез келген түземдіктің немесе жолаушының жан сақтаушысы деуге болады: бұлардың тіс жаратындай тастай мөлдір суының дәмі де ғажап, қарғаның миы қайнайтын аптаптарда шөлді тез қандырады. Алайда бұл суды белгілі сақтық шараларын сақтамай ішкен адам азапқа түседі! Жаудың ізіне түскен түземдіктер көбінесе олардың алдын орап барып жолдағы барлық бұлақтарды улы өсімдіктердің жапырақтарымен, тамырлармен немесе гүлдермен улап кетеді; сырын түземдіктер ғана білетін австралиялық буштың әр тұсында ұшырасуы мүмкін мұндай бұлақтар жекелеген жауды уландырып қана қоймай, әрбір тәжірибесіз жолаушының өміріне қатер төндіреді. Аңдаусызда қаталап келіп, осынау мейір қандыратындай мұздай судың дәмін бір татқан адамды одан сайын шөл қысады; ол суды үсті-үстіне ішкен сайын у жұтып отырғанын өзі де білмей қалады; сәлден кейін денесі қалтырап, есінен танып, сандырақтай бастайды; шалықтап жатқанда бұта арасынан бет-аузын әлеміштеп бояп алған пері бейнесі сығалағандай болады, кенет ол орнынан тұрып, бұған қарай тақала береді. Өліп бара жатқан адам оны өзінің сырқат жағдайында пайда болған құбыжық елес деп ойлайды; айқайлап, жолдастарын көмекке шақыруға тырысады, осы кезде әлгі бейне дәрменсіз бейшараны бас салып тұншықтырады немесе бір қолымен шашынан сүйреп, өңешінен ала пышақпен орып жібереді, сөйтіп, бас терісін сыпырып алады.

	Бұған қоса кейде бұлақты кездейсоқ түсіп кеткен улы өсімдіктердің жапырақтары мен гүлдері улайды, ондай жағдайда мұндай суды байқаусызда ішіп қойған байғұстың өзі-ақ қатты азап шегіп өледі. Осынау тұма суын уланбай ішудің бір ғана амалы бар: ол үшін құдықтың өзін, яғни, су толған науаны мұқият тазалау қажет. Ең алдымен бүкіл су сарқып алынады, бұған көп уақыт кетпейді, себебі, көп жағдайда бұлақтар таяз, әрі шағын келеді. Содан соң бос қалған құдықтың жапсарына, түбіне жабысқан барлық жапырақтар мен тамырларды, қысқасы, шөп-шалам атаулының бәрін алып тастау керек, осы кезде өзек қайта тола бастайды; енді сол суға эвкалипті жапырақ қосып, құдық ішін әбден шайып, бұл шайындыны да түгел сарқып тастаған жөн, мұндай әрекет бекем сенімділік үшін екі мәрте қайталанады; осылайша эвкалипті жапырақ қосып екі рет жуылып-шайылған бұлақ суын қорықпай-ақ іше беруге болады.

	Осындай көптеген сәтсіздіктерге байланысты, әсіресе, түземдіктердің жауығуы мен қаскөйлігі кесірінен жат жерлікке табан астынан кезігіп жататын қауіп-қатер жағдайындағы Австралия бушының ну-жыныс тоғайларында аман қалудың кепілі болмаса да, тоқкөңілдеу жүрудің жалғыз айласы болады; ол жасырынып жүрген жаулар қастық қылмайтындай жаттыққан және қожайынының жанынан алыс ұзамауға үйретілген бір-екі ит ұстау немесе өзіңе шын берілген бірер түземдік алып жүру. Иттер томырық ырылымен маңайда дұшпан жүргенін аңғартса, түземдіктердің бір өздері-ақ тайпаластарының бұзық пиғылдарын күні бұрын сезіп, жаманшылықтың алдын алады. Дегенмен, австралиялықты қалтқысыз адал ету үшін оны сый-сияпатпен сатып алу немесе жаныңда тұрақты жалақы беру арқылы ұстап жүру, яки кілең “әлі-ақ жарылқаймын” деп дәмелендіру жеткіліксіз: австралиялық Еуропалыққа берген уәдесінен де, алған міндетінен де кез келген уақытта айни салады; қиналатын сәт туса ойланбай-ақ өзіңізді тонап, жапан далаға тастап кетеді, ыңғайы келсе сізді жауларыңыздың бауыздап тастауына жәрдемдеседі. Жат жерлікке қатысты мұндай әрекетті арсыздық, сатқындық деп санамайды. Австралиялықты өзіңізге өле-өлгенше адал қылудың жалғыз жолы – онымен қан бөлісу, яғни, қандыкөйлек одақтас болу немесе “бауырласу”.

	Австралияның есте жоқ ескі замандардан бері келе жатқан бұл ежелгі дәстүрі осы елге алғашқылардың бірі болып қоныс тебуге тәуекел еткен талай скваттерлердің өмірін сақтады.

	Бұл салттың мәні мынада: Еуропалық пен әлдебір түземдік “қан бөлісу” рәсімін жасап, өзара “бауырласуға” келіскен кезде түземдік болашақ тамырын өз тайпаластарының арасына, туған мекеніне алып барады да, қандасу салтанаты Еуропалық пен туысуға ықыластанған түземдіктің әкесінің арасында өтеді. Екеуі қараған тікенін білектің жоғары тұсына неғұрлым терең сұғып, қолдарын жарадан аққан қандары араласатындай етіп айқастырады; одан соң әрқайсысы ауыздарын бір-бірінің жараларына тосып бірнеше тамшы қанын сорып, жұтып қояды. Осыдан кейін Еуропалық түземдік отбасының мүшесі болып саналады, тамырының әкесі мұның әкесіне, шешесі – шешесіне, балалары іні-қарындастарына айналады, қысқасы, ол – бұдан былай, бұл сөздің толық мәнінде, осы үйелменің, үйелменнің ғана емес, бүкіл тайпаның өкіл ұлы.

	Мұндай жоралғыдан кейін австралиялықтардың қандайда бір қатер төнген сәттерде осы сертті бұзып, өкіл бауырын сатқан кезі болған емес.

	Кезінде осындай ырым Виллигоның әкесі кен канадалықтың арасында да жасалған, қазір біздің жолаушылардың өздерін аңдыған дундаруптерге қарсы жұмсайтын басты күші мен негізгі тірегі де Дик пен Виллигоның арасындағы осындай қандастық одақ-тын; жолаушылар нагарнук көсемі мен оның екі жауынгерінің адалдығына шүбәсіз сеніп, бұлардың тарапынан ешбір сатқындық әрекетінің болмайтынын жақсы білетін. Енді арқа сүйейтіндері де түземдіктердің барлық жауынгерлік әдістері мен айлакерлік амалдарымен етене таныс осы нагарнуктер еді. Оның үстіне жоғарыда аталған салт Австралия тайпалары арасындағы “Шабуылдама, яғни, шабуыл ересен құрбандықты қажет ететін жағдайда, тіпті, ең шағын топтың өзімен ұрысқа түспе” деген заңға пара-пар еді, біздің серіктердің әлі күнге дейін тірі жүруіне дәл осы дәстүр көп көмектесті.

	Ұзаққа созылған қызу кеңестен кейін, тәрізі, сақа дундаруптердің қарсыласты тек қыспақтан шығып кетпейтіндей қоршап, шабуылды Еуропалықтар көзге түрткісіз қараңғыда оқты қайда атарларын білмей қалатындай ертеңгі түнге дейін қалдыра тұру туралы пікіріне тоқайласқан сияқты.

	Аңдушылардың шеңбері шағын топты айнала құрсаулап тастады; қайда қарасаң дундаруптердің қара бұйра бастары жылтыңдайды, Виллигоның өз достарын құтқаратындай керемет айлакерлігі мен тісқаққандығына қарамастан бұл қыспақтан шығып кету мүмкін еместей көрінген.

	Осы ойын дауыстап айтуға оқталған Оливье Диктің:

	– Виллигоның қалайда аман алып шығатынына көзім жетеді, бірақ қандай жолмен құтқаратынын айта алмаймын; енді бізге тек соған арқа сүйеп, күту ғана қалады! – деген жауабын естіді.

	Солайша, тіпті, дундаруптер мен өзге де жергілікті тайпалар, орман кезбелерінің бәрі үрейленетін әйгілі канадалық Тидана Басбұзардың өзі де түземдіктердің жан-жақтан салған шеңгелін қалайша бұзып шығуды білмеді.

	– Мені бір ғана нәрсе алаңдатады, – деді Дик бірталай толғанып. – Орман қарақшылары мынау қарақожалақ сайтандарды бізді тірідей ұстау пиғылымен жіберген. Соған қарамастан дундаруптер бүгінгі таңнан бастап бәрімізді қырып салатын сәтті күтеді!..

	– Немесе бас салып тұтқындайды! – деп қосты Оливье.

	– Екі есеп – бір қисап: олар бізді ұстаған соң, сөз жоқ, азаптау бағанасына байлайды; түземдіктер тұтқынды ешқашан тірі қалдырмайды, өйткені көшпелі өмір салтында тұтқындарды ұстап отыратын жағдай жоқ; олар бәрібір қашып кетеді, ал, әрбір қашқын тұтқын – бітіспейтін басы артық жау. Жалғыз ғана түсінбейтінім: орман қарақшылары біздің кен орны туралы құпиямызды білу үшін соңымызға түскен болса, анау қарақожалақтарды неге қоса айтақтайды? Олар құпияға көз жеткізгілері келсе, менің өлсем де шынымды айтпайтынымды жақсы біледі ғой.

	– Дегенмен, дундаруптер бізді олардың еркінен тыс аңдып жүрген шығар?

	– Жоқ, олай емес, жас достым!

	– Әйткенмен, қараңызшы Дик, орман қарақшылары түземдіктердің орнын оп-оңай алмастыруға шамасы жетсе де көрінбейді; Виллигоның айтуынша, олар – он, ал, біз мылтығымыз болғанмен төртеу-ақпыз!

	– Иә, бірақ бізде алты ұңғылы револьвер, олардікі сыңар оқпанды жай мылтық!

	– Солайы солай, десек те, олардың қатарында жүздеген дундаруп бар; бұл күшті артығымен теңестірмей ме!

	– Сіз ойлағандай деңгейде теңестіре алмайды! Түземдіктер мұның алдында қаншама халқынан айырылған, енді дүние күйсе де күндіз бізге қарсы аттап бастайды! Олар бізді жеңу үшін тағы он бес адамын құрбан етсе масқара болды. Екінші жағынан, біз бұлардың қанын төгіп, көсемдерін өлтірдік, енді өлген адамдарына бола кек қайтармай мекендеріне қайтпайды, қайта, мақсаттарына жету үшін қолдарынан келгенін аянбайтыны анық. Тек менің түсінбейтінім –бұлар даусыз не нагарнуктерге қарсы жортуылға шыққан дундаруп әскерінің бетке ұстар тобы, не белгілі бір мақсатпен тапсырмаға жіберілген арнайы бөлімі бола тұра біз наразылықтарын тудыратындай ештеңе бүлдірмесек те, діттеген мүдделерінен тайқып, соңымызға неге түседі?

	– Енді арамызда Виллигоның жүруі соңымыздан қалмауға жеткілікті себеп емес пе? Нагарнуктердің мұндай ұлы көсемін қолға түсіру – ғажайып ерлік қой!

	– Виллиго қасымызда әуел бастан жүрген болса ойыңыз орынды дер едік, Оливье, бірақ бізге оның дундаруптер әскерінің орман қарақшыларына қосылып ізімізді аңдығанын кездейсоқ аңғара қалғаннан кейін ғана қосылғанын ұмытпаңыз. Көріп отырғаныңыздай, әлі де қайран қаламын, ертең таң атқанша да орман қарақшыларының не ойлағанын біле алмаспын. Олардың ісі қалмай аңди жүріп, дәл алтын жынысына жеткенше ізге түсіп барып кен орнын толық иелену үшін ашық айқаста бәрімізді қырып салу немесе тұзаққа түсіру еді ғой. Өйтудің орнына бұлар өш алуға құштарланатындай, жойып жіберуге бекінетіндей және бұл қырғынға бет-бейнелерін бүркеп, жанамалай ғана қатысатындай. Бұған таң қалмасқа лаж жоқ! Мұны қалай ұқсаңыздар олай ұғыңыздар, ал, маған салса өзіміздің орман қарақшыларын түк түсінсем бұйырмасын! Өздерін шексіз дәулетке кенелетін құпиямызды көрге бірге ала кетіріп бізді қалай өлтіртпек?! Оның үстіне бұлардың әрбірі мардымсыз тиын-тебенге бола бастарын ажалға он рет тігуден тайынбайтындар! Жоқ, еріктеріңіз білсін, бұл таңғажайып нәрсе! Мұның астарында біз шешімін кейінірек табатын әлдебір құпия бар, әрине, егер тірі қалсақ! Менің өлуімді қалайтын жауларым болса, барлық қасиеттілер атымен ант етуге дайынмын, ондайлар Сидней мен Мельбурн көшелерінен гөрі осында, мына буштағы орман кезбелерінің арасынан көбірек шығады! – деді Дик біршама толғанып барып.

	Сол кезде Оливье еріксіз селк етті: оның көз алдынан түс көргендей өмірінің кейбір сәттері мен өзінің Франциядан аттанар алдындағы соңғы оқиғалар көлбеп өткен.

	– Ал, бұл егер... – деді ол. – Жо-жоқ, бұл қияли елес... Жоқ, ол мүмкін емес!..

	– Ештеңені де, жарқыным Оливье, біздің бушта мүмкін емес деуге болмайды, егер іс тек кек қайтару жөнінде болса! – деді канадалық жас француз өзінің кейінгі сөзіне қарсылық білдірген екен деген жорамалмен. – Сіз өзіңіз білесіз, біз ар да, ұят та, әділет пен заң да жоқ елде жүрміз; мұндағы билік толықтай қара күштің қолында, осыны ұмытпаңыз!





X




	Сұмдық қорлық. – Жауынгерлік әнұран. – Джон Джильпинг “God save the Queen”-ді орындайды. – Кораджи. – Пагарнуктердің үрейленуі. – Австралиялық ырымшылдық. – Kра – фенуа. – Қашу.



	Кенет дундаруптер орналасқан орындағы айғай-шу мейлінше үдей түсті. Еуропалықтардың өз дауыстарын елең қылмағанын байқаған түземдіктер жауды әжуалаудың басқа айласын ойлап тапты. Найзаларын жерге шаншып қойған олар қол ұстасып алып дұшпанға арқаларын беруге кірісті, бұл Виллигоның зығырданын қайнатты. Жабайылардың мұндай қалпы көсемнің шамына тиетін шектен тыс қорлық еді, бұл оны тағылардың қорқақ деп есептеп, тірі жан қатарына қоспайтынының белгісі-тін.

	Дундаруптер не істеп жүргендерін білетін. Олар ызаланған көсемнің ашу үстінде әлдебір жаңсақ қимыл жасауын күтті. Виллиго, расында да, жауға қарсы атылудың аз-ақ алдында тұрды; алайда өз-өзін зорға тежеп, бойды буған ашуды тек дундаруптердің лашықтарын күл қылып, олардың әйел, бала-шаға, шалдарын, бір сөзбен айтқанда, бұл арқылы бүкіл нагарнук тайпасына көрсеткен қорлықтары үшін оңдырмай кек қайтаратыны туралы ант берумен шығарды.

	Қаруын селкілдетіп, жанары шоқтай жанған ол өзінің екі жауынгеріне қосылып, аузы көпіре дундаруптерді қорлайтын ән бастады:

	– Ваг!.. Ваг!.. Дундаруптер су жүрек: жауынгер даусын естісе опоссумша қалтырайды. Олар нагарнуктер тап бергенде найзалары мен бумерангтерін түсіріп ала жаздап тұра безеді.

	– Ваг!.. Ваг!.. Дундаруптер қорқақтар, – деп көсемнің әнін жас сарбаздар Нирроба мен Коанук іліп әкетіп тұрды.

	Осы мағынада әлгіндей қайырмамен әлденеше шумақ айтылды. Ән бір сағатқа созылды, ақырында үш нагарнук сарбазы әбден айбынданды. Көздері оттай жайнап, қолдарын жігерлене сілкіледі. Шабыт желігінің Еуропалықтарды да еліктіргені сонша, тіпті олар да дундаруптерге жұдырық көрсете бастады. Джон Джильпинг те өзінің бейбіт уағызшы міндетін ұмытып, көрнекті болып тұру үшін есегі Пасификке мініп алып, дундаруптерді арсыз, әзәзіл, Вельзевуланың азғындары деп аузына келгенмен балағаттауға кірісті.

	Аяғында мұны Көк Тәңірі шабыттандырғандай болған. Ол кларнетін алып, қатты шырқатып британдық “God save the Queen” халық гимнін ойнай бастады. Осынау таң қаларлық дыбыстың дундаруптерге жетуі сол-ақ екен, әлгі бойда-ақ адам айтқысыз аласапыран болып кетті. Австралияда кездеспейтін салпаңқұлақ хайуанға мініп алып кернейін үрлеген үгітшінің кеспірі түземдіктерді айран-асыр қылды. Дундаруптер дәл Нирроба мен Коанукке ұқсап жерге жата қалып бажылдай жөнелді:

	– Кораджи!.. Кораджи!.. (Сиқыршы!.. Сиқыршы!..)

	Бір мезетте-ақ түземдіктердің бәрі бітік өскен шөп арасына сіңіп жоқ болды.

	Сол сәтте Еуропалықтар осы минутті пайдаланып зытып отыруды ойлаған, олар бұл туралы кеңесіп алу үшін Виллигоға қайрылды. Виллиго жоқ еді. Ол да екі сарбазымен бірге тұмсықтарын шөпке тығып, екпеттен түсіп жерде жатқан.

	Оливье мен Лоран амалсыз жымиды, Дик тек иығын қусырынған. Канадалық досының қылығына ыңғайсызданып, оның ырымшылдығы үшін қысылды. Ол көсемге таянып, жас балаша қолтықтап тұрғызып алды.

	– Қалай ұялмайсың, көсем? – деді ол. – Ұят емес пе бәріңе? Қайдағы сиқыршы бұл? Ондайы болса кеше қолға түсер ме еді?

	Соңғы тұжырым Виллигоның санасына жеткен, оның үстіне Дик Джон Джильпинге жақындап, жабайылардың мұны сиқыршы деп естерін шығарған әуенін тоқтатуды талап етті.

	– Сиқыршы дейд!.. О, Тәңірім! – Көкке қамыға қол созған Евангелия қоғамының мүшесі абыржи тіл қатты. Әйтеуір, әуенін тыйды.

	Шөп арасында жатқан дундаруптер бастарын қылтитып қайта қарады да, арбаушының өздеріне қарсы еш амал қолданбайтынына көздері жеткен соң бұрынғыдан да батылданып, құтырына түсті.

	Сөйтіп, Джон Джильпинг туғызған күлкілі жайт екі жақтың да жағдайына еш өзгеріс әкелген жоқ. Енді Дик, тіптен, өкіл ағасының жолаушыларды қауіпті құрсаудан құтқаратынына күмәндана бастады. Бұл күдік оның сөзінен де аңғарылмай қалған жоқ. Виллиго жымиып қойып:

	– Інім, маған неліктен сенбейсің? – деді.

	– Сенемін ғой, бірақ менің жолдастарым алаңдай береді, оларды не деп жұбатарымды да білмеймін!

	– Сен оларға айт, кеш батқанша бұл жерден өте алыста кетіп бара жатамыз.

	– Қалай, дундаруптерге де қарайламай ма?

	– Қарайламаймыз оларға. Байқатпай ғайып боламыз, жер соқтырамыз.

	– Түсінбеймін. Мүмкін, сенің өзің кораджи шығарсың?!

	– Дундаруптер – топас жауынгерлер... Осы маңайда шырмауықтармен көмкерілген кра-фенуа (жердің жарығы) бар. Көргің келсе көр!

	“Кра-фенуа” ұғымы түсіндіруді керек етеді.

	Австралияда түрлі геологиялық төңкерістердің іздері, оның ішінде тәрізді, газ жарылыстарының нәтижесінде пайда болған жер қыртысының көптеген жіктері мен жарықтары сақталған. Мұндай жарықтар жердің үстіңгі қабатында, әдетте, шағын саңылау сияқтанады, бірақ тереңдеген сайын түбі кеңейіп, кейде жүруге де ыңғайлы үлкен үңгірлерге айналып жатады. Олардың тереңдігі 15-20, ені 8-10 метрге жетіп, ұзындығы, тіпті, бірнеше мильге дейін барады.

	Бірақ әрқайсысының сырын жақсы білмейтін адамның мұндай үңгірлерге жоламағаны жөн. Кра-фенуаға тар қуыстан кірген кісі алдында жап-жақсы жүріп келе жатып, бір кезде кенеттен аяғы тайып, көзді ашып-жұмғанша түпсіз шыңырауға құлап кетуі ғажап емес. Жарықтың тереңіне бір шеті жердегі ағашқа байланған арқанмен абайлап түсу керек және әрбір жаңылыс басқан сәтте содан ұстап қалуға дайын болу ләзім.

	Виллиго тығырыққа тірелген Еуропалықтарды осындай крафенуа арқылы алып өтуге бекінген еді.

	Нагарнук көсемі өз жоспарын жүзеге асыруға дундаруптердің түскі тамақтанатын мезгілін таңдап алды, өйткені бұл кезде олардың бар аңсары асқа ауады.

	Канадалық Виллигомен бірге жарықты көріп қайтуға барып, шаттанып, көңілі тоғайып оралды. Жедел іс қимылы талқыланып, Еуропалықтарға мәлімдеді. Тіпті уағызшының есегі мен Диктің қашырын да ертерек Коанук пен Нирроба екеуімен кра-фенуаға жөнелтіп, бірге ала кетудің мүмкіндігі айқындалып қалды. Жас жауынгерлер жануарларды жыраның бір жеріне апарып байлаған соң қайта оралып қалған топқа қосылуға тиісті-тін.

	Мистер Джон Джильпинг есегімен қинала ажырасты. Көлігінен түскеннен кейін ол оны енді мәңгі көрмейтіндей мойнынан аялай құшақтап, ұзақ сипалады, ал, есегін жетелей жөнелгенде көзіне жас толып, соңынан тесіле қарап көп тұрды.

	Сәлден соң екі сарбаз есек пен қашырды алып, дундаруптерге сездірмей жөнеп берді.

	Канадалық шақпақ шағып, құрғақ жапырақтар мен бұталардан аумақты от қойды. Алау аңдушыларға қоршаудағылардың қауіпті ахуалға қарамастан еш алаңсыз тамақтануға әзірленгенін аңдатып, күтірлей тұтанды.

	Екі жақтың арасында түскі ас уақытына лайықталған тілсіз келісім орнағандай еді. Жабайы үшін ауқаттанудан асқан рақат жоқ. Бұлардың мешкейлігінде шек болмайды. Ол аш қарынды жұбатумен қанағаттанбайды, оған қинала қозғалып, сөйлеуді былай қойып, дем ала алмайтындай күйге түскенше тою керек. Австралиялық тағылардың арасында осыған орайлас: “на-кра-гурапена” деген мәтел бар, яғни, тамақтан қарны жарылған адам бақытты. Нақты айтқанда: на – асқазан, кра – жарылған, ақтарылған, гура – “жеу” етістігінің көсемшесі, пена – бақытты.

	Жауласқан екі әскердің арасындағы мұндай уақытша бітім – дағдылы нәрсе. Соғысып-соғысып келіп, кенет бір-біріне қарсы отырыса қалып тамақтана бастайды, ал, екі жақ әбден тояттағанша әскери қимылдардың қайталануы ешқашан болған емес.

	Сондықтан, Виллиго қашуға түскі ас кезін таңдағанда не істеп жүргенін білді. Дундаруптер ауқат дайындауға құныға кірісіп, қоршаудағыларды күзетуге тек бірнеше ғана қарауылын қалдырды. Олардың іске алаңсыз араласқаны соншалықты, жас нагарнуктердің сытылып кеткенін аңғармай да қалды. Соңғылар көп ұзамай қайта оралып, көсемге қашыр мен есекті сенімді жерге тыққандарын баяндап та үлгерді.

	Бұл кезге дейін Еуропалықтар мен олардың одақтастарына қарсы тек дундаруптер ғана қимылдаған. Орман қарақшылары назарға ілікпеді. Тәрізі астыртын әрекеттенуді қолай көрген болу керек, канадалықты қатты алаңдатып, мазасын кетірген де осы жайт еді. Ол қалайда сақтануға болатындай ашық жаудан гөрі құпия дұшпанның қатерлірек екенін білді.

	Бірақ бұған олардың қаһарына іліккен өзі емес, аңдығандары да басқа екені, өзгеше айтқанда, шешіліп, үкімі шығарылып қойған да мұның ажалы еместігі түсініксіз-тін.



	XI



	Кра – фенуа (жер қыртысындағы жарық). – Жер қойнауында.



	Күн тас төбеде тұрды. Бұл құрлықтағы тіршіліктің дамылдайтын кезі-тін, гүлдердің өзі әлсіреген сабақтағы тостақанын шаршай иіп, нәзік те, бас айналдырар хош иісін бүркуді тоқтатады; шаңқылдақ тотықұстар үні өшіп, қырыққұлақтың жалпақ жапырағының салқын саясын паналауға ұмтылады. Жүндес кенгуру де орман жынысының ең түкпірінде демалып жатады, ал орашолақ, қорқақ опоссумдар бұл жайлы орындарға баяғыда-ақ жайғасып алған, тек тассауыт кесірткелер ғана әр жерден бір жылт етеді. От жағалай отырған дундаруптер шөптің биіктігінен мүлде байқалмайды, өздері де аңдыған адамдарын көре алмайды. Тек анда-санда сарбаздардың бірі мойнын қылқитып бой көрсетеді де, жолаушылар орнының тыныштығына көз жеткізіп, шөп ішіне қайта жоғалады.

	Виллиго белгі берді. Жолды Еуропалықтар бастауға тиіс-тін, австралиялықтар дундаруптердің ештеңені аңғарған-аңғармағанын аңдауға бола арттан жүруді ұйғарған.

	Кра-фенуаның саңылауы бар шілікке дейінгі аралық он метрден аспайтын, бірақ оған шөпті көп сыбдырлатпау үшін еңбектеп жетуге тура келді.

	Траппер жабайылардың ептілігімен сумаңдап кетті, соңынан Еуропалықтар да тәп-тәуір жылжи жөнелді, бірақ байғұс Джон Джильпинг кең шалбарының кесірінен бүгежектеп, бөгеле берді. Ол бейшара тасбақаға ұқсап орнынан қозғала алмай, дәрменсіз күйге түсіп қол-аяғын тырбаңдатты да қалды. Мұны байқаған Виллиго ағылшынға шөп арасымен бұғып келіп, қатарласа жата кетіп, арқама шық деп белгі берді. Сорлы уағызшы не істеу керек екенін түсінбей, қорыққаннан тырп ете алмады; әйткенмен, бағына қарай, осы кезде артына бұрылған Дик бәрін байқаған. Ол ағылшынның есін жиғызып, не істеу қажет екенін ұқтырды, сөйтіп Виллиго зілдей эсквайрды арқасына салып, шөп ішімен тез еңбектей жөнелді... Бір кезде топ түгелімен шілікке жеткенде Виллиго уақытша кете тұратынын айтты.

	– Жылдамырақ кра-фенуаға түсіңдер! – деді ол

	– Қалай? Сені күтеміз бе? – деп сұрады Дик.

	– Жоқ, арттарыңнан қуып жетемін! Дундаруптер біздің жоқ екенімізді бірталайға дейін білмейтіндей жасау керек.

	Сонда Дик бұталардың арасын ашып, түгелдей мүк басқан саңылауды көрді. Оливье мен Лоран бірінші болып түскен, соңынан үрейленгенде айтатын мәтінін міңгірлеп, қорқасоқтай жүріп, ұра түбінде тосып тұрған Лоранның қарулы қолдарына қарай ағылшын салбырай бастады, одан алдағы жолдастарын бірер-ақ қарғып қуып жеткен Дик түсті. Ор ішінде бірнеше қадам басқаннан кейін-ақ жолаушылар жол жанында жайбарақат көлденеңдеп жатқан есек пен қашырға кездесті. Ордың табаны әбден тапталған тегіс жолдай жазық екен. Ор ішіне жолаушылардың төбесінен саңылауды айнала өскен қалың шөпті қақ жарып жеткілікті деңгейде күн сәулесі түсіп тұр. Қашқындар қауіптен алыстап, аршындай адымдап алға ұмтылды.

	Жарыққа түскен соң арада сүт пісірімдей уақыт өткенде Еуропалықтардың артынан жеңіл жапырақ сыбдыры естілді; кейін қайырылған олар алдарында тұрған Коанукті көрді.

	– Қалай тез? – деді Дик. – Не болып қалды?

	– Көсем өзінің ақ бауырына жолшыбай үш бұлақтың кездесетінін айтуды ұмытып кетіпті; ол үшінші тұмаға қарама-қарсы жатқан жолмен жүрсін. Көсемнің жеткіз дегені осы.

	– Жақсы, түсіндім. Бізбен бірге қаласың ба?

	– Виллиго бұл туралы ештеңе деген жоқ.

	– Ендеше бар да, оған айт, біз оны асыға күтеміз.

	Сарбаз базын иді де, келген ізімен қайта жүгіріп кетті.

	Шағын топ өте жылдам қозғалды. Өрге жүруге икемсіз Джильпинг өзгелерді бөгемеу үшін оған Диктің жетегіндегі есекке мінуге рұқсат етілді. Жарық бірте-бірте тереңдей берді, іші де ақырындап қараңғылана түсті. Шам жағуға тура келді. Оның жарығы жер асты жолының бірталай жеріне жеткенімен Еуропалықтар аяғында қайда апарып соғатыны белгісіз үңгір дәлізімен жүре беруге қорқақтайын деді. Сүреңсіз ойлар француздарды ғана емес, тәжірибелі Дикті де айналдыра бастады, ал, Джон Джильпинг аяттардан Апокалипсиске көшіп, соның жұмбақ тәураттарын былдырлауға кірісті.

	Өздері ұзай берген сайын канадалық та қатты мазасызданды. Оны алдымен жарық табанының ақырындап болсын, бірте-бірте топырақтан алыстап, күрт еңісе бастағаны алаңдатты; екіншіден, жолдастарымен қалған Виллигоның кешігуі дегбірсіздендіреді, ақыр аяғында нагарнуктің кейінгі сақтандыруына көңіл алабұртады. Сол сақтандыру адасу мүмкіндігін мегзейтін, ол, әрине, өте жаман және қауіпті.

	Арада бір сағаттай өтті. Жарық жүруге тарлық ете қоймағанымен қабырғалар қысыла түсті. Жар кілт ойыса бастады. Джильпинг мінген есек әр басқанда сүріншектеп, тайғақтай берген соң шаужайлап ұстауға тура келді, ал, британдық жерге түсіп, қайтадан жаяу жүруге мәжбүр болды.

	Алайда, құлама баураймен төмендеп келе жатқан қашқындар қуанғаннан шу ете түскен. Олар қабырғасы ішкері доғаланып, екі қанаты үш-төрт жүз метрге жайылған кең, төбесі әк күмбез, керемет үңгірге тап болған. Үңгірдің тура орта тұбында бір-бірінен әдәуір алшақ орналасқан үш тау бұлағы атқылап тұр, айналадағы тылсым тыныштықты солардың быжылы мен шылпылы ғана бұзады. Мөлдір шыныдай әк сүңгілеріне, су діңі мен бұлақ бұрқылына мың құбыла шағылысқан шам жарығы таңғажайып көріністі одан сайын сұлуландырады.

	Тіпті Джон Джильпингтің көңілі толқып, ыржиып, алғашқы әуенін бастайды. Одан соң қуаныштан есі шыққан ағылшын тағы да ноталы кітабын ашып есегінің үстіне қойды да, кларнетін шығарып, Лоран ноталар тұсына іле қойған шам сәулесімен сол әлдебір әуенді ойнақтата жөнелді.

	Одан, әлгісін аяқтап болған соң “Bule Britania”-ны орындады. Ағылшын қасына Дик келіп әуенді тоқтатуды талап етпегенде әлі де өз құлақ құрышын қандырып, рақаттана берер ме еді, кім білсін. Баяғыдағы бірінші беттегідей ол еш тіл қатпастан, кернейін еш қарсылықсыз қорабына тағып қойды.





XII




	Кра-фенуа шытырмандары. – Түскі ас. – Джон Джильпингтің қоры.. – Диктің әкесі мен Оливьенің атасы. – Достық әңгіме.



	Канадалық масаттанудың бірінші минутынан кейін-ақ Виллигоның сақтандыруын есіне түсірді.

	Үңгір күмбезінің жақтауында бір-бірінен айнымайтын жарықтар көп. Бірақ солардың қайсысы кра-фенуаның жалғасы?

	Виллиго үшінші тұмаға қарама-қарсы саңылаумен жүруді нұсқаған. Әйтсе де, жылы бұлақтардың үшіншісі кәне? Мұны қай жағынан, яғни оңнан, әлде солдан санау арқылы білуге болатын. Тығырықтан Оливье шығарды. Ол Дикке айтты:

	– Біз әдетте солдан оңға қарай оқимыз, сол сияқты заттарды да сол ретпен санаймыз. Айтыңызшы, мұндай жағдайда жабайылар қайтер еді?

	– Оны білмедім, – деді Дик. – Шынын айтсам, соған ешқашан мән бермеппін.

	– Дегенмен, соны ойланған жөн.

	– Меніңше, Виллиго шыға беріске ең таяу бұлақты бірінші деп есептеген болар. – Демек, оңнан солға қарай?

	– Иә. Оған сенімдімін. Дегенмен, алдыдан тағы бір қиындық шығып тұр. Егер соңғы бұлақты үшінші десек, өзіңіз қараңыз, оның қарсысында екі саңылау бар. Қайсысын таңдаймыз?

	– Бұл мәселені өзіңіздің қағидаңыз негізінде шешу керек. Шамасы, Виллигоның көрсеткісі келгені ең таяу тұрған бірінші саңылау болар.

	Дик Оливьенің тұжырымымен келісті. Бірінші жарықпен жүру, бірақ алдымен тізе бүгіп, тамақтанып алу ұйғарылды, оның үстіне бұл уақыт ішінде жолдастарымен Виллиго да келіп қалу керек-тін.

	Қашырдың жүгі шешіліп, тұздалған ет қалбырлары мен қатқан наннан тұратын азын-аулақ азық ортаға қойылып, түстену басталды. Су жоқ еді; жолаушылар мен ағылшынның қоржындарында бірнеше шөлмек джин мен виски бар-тын, бірақ мұнымен шөл баса алмайсың.

	Канадалық бұлақ суын ішіп көруді ұсынған.

	– Жылы ғой! – деді Оливье тыжырынып.

	– Оған коньяк қосыңыз, сонда грог пайда болады, – деп күлді Дик. – Жоқтан гөрі жақсы ғой. Немесе суытуға болмай ма... Тоқтай тұрыңыздар!

	Канадалық орнынан тұрып темір саптаяқты алды да, таяу жердегі бұлаққа беттеді. Оны шапшыған ағынның астына тосып, толған судың дәмін татып көрді.

	– Кәдімгідей су және онша ыстық та емес! – деді ол – Шынында да, шөл қандыруға болатын сияқты.

	Үңгірдің әкті табанында жылы бұлақтың суы жиналған бірнеше шұңқыр бар екен. Бұл ойықтардағы су, бір қарағанда таза, әрі ішуге болатын секілді. Жолаушылар жылдам жүргендіктен және тұзды ет жегендіктен қысқан шөлді рақаттана қандырды.

	Бұл кезге дейін Виллиго да келе қоймаған. Достар алаңдай бастады.

	– Маңызды бірдеңеге бөгелген шығар, – деді канадалық ойлана тіл қатып. – Виллигоны білемін: ол бекер кешеуілдемейді. Күткенімізге бір сағаттан асты. Сәтсіздікке ұрынып қалды ма деп қорқамын. Тегінде, дундаруптер біздің қашқанымызды байқап қалып, топырлап Виллигоға тап беріп, өзін де, жауынгерлерін де өлтіріп тастамаса...

	– О, олар, бәлкім, кра-фенуаға кірген болар. Екі аралық қанша еді? – деп Оливье иланбады.

	– Сіз нагарнук көсемін білмейсіз. Таңертең ол дундаруптердің қорлығына шыдады, кейін ызадан жарылып кетуі мүмкін...

	– Сонда ол жауынгерлерімен үшеуі тұтас тобырға қарсы тұра атылды демексіз бе?

	– Жоқ, олай деп ойламаймын, оқиға басқаша өрбуі ықтимал. Көсемге олардың істегенін өздеріне істеу туралы қиял келіп, жауға арқасын бере билеп, осы кезде дұшпан артынан бұғып келіп...

	– Бұл дегеніңіз сұмдық қасірет қой...

	Оливье сөзін аяқтамады. Көңілін қара төбетінің үрген үні бөліп жіберді.

	– Не болды, Блэк? – деп сұрады ол өзінің адал итіне таянып.

	Ақылды ит қожайынына жаутаңдай қарап, сезімтал тұмсығымен ауаны құныға иіскеп тынышталды да қайта жатты.

	– Бұл Виллиго болар, – деген Дик ұзын ор ішімен әрі-бері жүріп, тың тыңдады.

	Айнала тып-тыныш еді.

	– Жалған дабыл, – деді ол бері таянып. – Ит те шатасады екен-ау.

	Дәл осы кезде Диктің қателесетінін дәлелдегісі келгендей орнынан тұрған ит қайта үріп, жер астын кезіп кетті.

	– Не болды анаған? Бұған үңгірдің іші ұнамайтын болуы керек, – деп түйді Оливье. – Басқаша қалай түсіндіруге болады?

	– Үңгірдің іші ұнамайды, – деді канадалық әлгі сөзді даусын соза қайталап. – Әбден мүмкін. Мұндай жағдайда мен оған толық қосыламын. Маған да ұнамайды бұл жер.

	– Ал, бұл күмбездер менің еңсемді езеді, жаншиды! – деп айғайлап жіберді Оливье. – Айтыңызшы, енді қанша отырамыз осында?.. Әйткенмен, сіз қалай ұйғарсаңыз солай болады.

	– Енді жарты сағаттай күтеміз. Егер бұл уақыт аралығында Виллиго келмесе, оның сәтсіздікке ұшырағаны анық болғаны. Сонда не істеуіміз керек екенін шешеміз.

	– Жақсы, – деп келісті Оливье, – ал өзім сол жарты сағатты демалуға пайдаланамын. Сонша ұйқым келіп тұр...

	Жарты сағат өтті. Дик қожайынын тұрғызу үшін Лоранды шақырып алды. Адал қызметшінің жүзі абыржыңқы, жыланыңқы екен, оны канадалық көрмей қалған жоқ.

	– Сізге не болған, Лоран? – деп сұрады ол – Көптен бері байқап жүрмін, жаныңызды жаралайтын бірдеңе бар сияқты.

	– Ой, мырза-ай, – деді қарт қызметші алаңсыз ұйықтап жатқан Оливьені нұсқап, – мұны бала кезінен көтеріп жүрдім ғой... Өзім өсіргенмін... Мынадай жағдайын көру маған оңай дейсіз бе... Өзіңіз ойлаңыз: бұл граф Лорагюэ д'Антрэгтердің соңғы тұяғы!..

	– Лорагюэ д'Антрэг? Рас па?! – деп айқай салған Диктің даусы үңгір күмбездерін күңірентті.

	– Сол әулеттің соңғысы...

	– Мұны бұрын айтпадыңыз маған, ә!.. Ол да өз атын жасырды менен! – деп канадалық дауыс көтере берді. – Ол өзін әншейін Оливье мырза деген... Білгенмін, естігенмін оның кедейленген ақсүйек екенін; өзім де аяғында осыны сезгенмін, бірақ бұл Лорагюэ д'Антрэг деп ойламаппын да... А, неге, неге өйтті ол!.. Ал, сіздің тарапыңыздан, Лоран, бұл – күнә!

	– Ол өзі айт деген емес, тыңдамауға хақым бар ма? – деп ақталды адал қызметші.

	– Тыңдаңыз, сізге айтатынымды. 1780 жылы Солтүстік Американың тәуелсіздігі үшін соғыста барлық канадалықтар секілді тегі француз менің әкем француз қосалқы әскерлерінің командирі Лафайетаның отрядына жазылды. Ол полковник Лорагюэ д'Антрэг басқарған полкта капитан шешіне дейін көтерілді.

	– Ол менің қожайынымның атасы болатын!

	– Бірде менің әкем алғы шептегі қақтығыста тұтқынға түседі. Ол канадалық және Англия азаматы болғандықтан ағылшындар сатқын деп танып өлім жазасына үкім шығарады. Мұны естіген полковник Лорагюэ қалай болғанда да өз офицерін құтқаруға бекінеді. Полковник мекеменің қаупімен бірге жеке басын қатерге тігіп, басшыларының рұқсатынсыз полкімен жорыққа шығып, түнде менің әкем қамаулы отырған ағылшын әскерінің тұрағын талқандап, тұтқынды босатады... Кейін әкем: “Дик, егер Лорагюэлерді кездестіре қалсаң, менің өмірім үшін солардың біріне қарыздар екенімді ұмытпа” деп жиі айтатын. Сіздің қожайыныңыздың ата-тегі Лорагюэ екенін білгенде, мен оны мұндай қауіпті сапарға жібермес едім, Канададан қаптаған достарымды немесе орман кезбелерін алдырып, солармен бірігіп кен орнын демде-ақ қазар едік...

	– Аһ, қандай өкінішті!.. Бірақ әңгіменің қызығы алда, – деді Лоран серпіліп. Сөйтті де Дикке өз қожайынының барлық шырғалаңдарын әңгімелеп берді.

	Канадалықтың басына тосын ой келе қалды. Оның:

	– О, енді түсіндім кімді аңдып жүргендерін! – деген даусы қатты шықты. – Күні бүгінге дейін орман қарақшыларына не керек екенін ұға алмап едім, енді бәрі де айдай анық болды... Графтың жаулары Австралияға өтіпті; ізіне түсіп, аңдып жүр оны. Дегенмен, оқасы жоқ, қорықпаңыз, Лоран. Бәрін де реттейміз. Егер графқа алтын керек болса, алады оны; жаужүрек оққағарлар қажет пе – белгі берсем жетіп жатыр, қазір-ақ келіп қорғап, оны барлық қастандықтан сақтайды.

	– Алғысымды қалай жеткізсем екен?! – деді Лоран.

	– Алғыс айтудың қажеті жоқ. Мен отбасылық борышымды өтеймін. Ал, қайткенде де графқа менің бәрін білетінімді ескерту керек. Оны өзім айтамын. Сеніңіз, ақжарқындығыңыз үшін ол сізге ренжімейтін болады...





XIII




	Джильпингтің оянуы. – Жанартау төңкерістері. – Тәуелсіздік батырының ұлы мен немересі. – Қиян-кескі айкас. – Жоғалған әмиян. – Адасу. – Жер койнауындағы жарылыс.



	Оливье жаңадан күш-қуат жинап, ұйқысын қандырып, сергек оянды. Есесіне Джон Джильпингтің тұруы әбден күлкілі болды. Түстену кезінде спирттік сусындарды шамадан тыс көп ішіп, қатты ұйықтағаны сондай, Дик оны зорға оятты; көзін ашып, канадалыққа топас түрмен алая қараған ол, тәрізі, құбыжық елестеген болуы керек, баж ете түсті:

	– Vade retro, satanas; (кет, шайтан!)

	Дик уағызшыға аялдаған орыннан неғұрлым тезірек кету керек екенін түсіндіргенде, ағылшын көзін уқалап, мұрнының астынан бірдеңелерді міңгірлей бастады, сондықтан, Дик оған ескерту жасауға мәжбүр болды:

	– Өзіңіз біліңіз, мистер Джильпинг, бірақ біз сізді күте алмаймыз. Енді бес минут береміз; бұл уақыт ішінде жолға дайын болмасаңыз, ренжімеңіз. Тастаймыз да жүре береміз!

	– Сұмдық өркеуде бұл ағылшындар, – деді Дик уағызшыдан ұзай бере. – Бұлар бүкіл әлем тек өздері үшін жаратылған деп ойлайды.

	Ашу үстінде айтылған бұл ескерту өте орынды еді.

	Шынында да, мейірсіз өзімшілдік, бас пайдасын күйттеу һәм өзгелерге сонша селқос қарау британдық мінездің ерекше белгілері. Бұл халық жер қара, күн жылыда Копенгагенді бомбалаудан, апиынмен уланудан бас тартқанына бола Қытаймен соғысудан, шетелдік саудаға кедергі келтіру үшін Александрияны күл қылудан тайынбайды және халықаралық қатынастарда кез келген сатқындыққа бара салады.

	Дегенмен ағылшынмен сөйлескенде дауыс көтере түссеңіз жетіп жатыр, әсіресе, ол осы дауыс астарынан шынайы күшті аңғарса және ешбір бас имейтініңізді сезсе сол бойда-ақ мүләйімсіп, пұшайман бола қалады.

	Джон Джильпинг те сөйтті. Диктің ескертуінен кейін ол жалма-жан атып тұрып, жолға жинала бастады.

	Дик пен Оливье тағы да өзара ақылдасып, үңгірден үшінші бұлақтың қарсысындағы жолмен шығуды түбегейлі шешті. Өткел өте кең, әрі құмдақ табаны жайлы, жылдам жүруге қолайлы, тегіс екен.

	Алдыға Оливье мен қашыр жетектеген Дик шықты, ортада Джильпинг пен Пасифик, артта Лоран болды.

	Бұлар өте ұзақ және ойдағыдай жақсы жүрді; тек мастығы тарқамаған ағылшын аяқ басқан сайын сүрініп, ауыр жағдайға жекіре береді. Осы арада Оливье Диктің тарапынан таңқаларлықтай әлдебір өзгерісті аңғарды. Канадалық Оливьемен сөйлескенде, неге екені белгісіз, өзін әдеттен тыс ізетті ұстап, екі сөздің бірінде иіле береді.

	– Сізге не болған, Дик? – деді ақырында шыдамы таусылған Оливье. – Сіздің тарапыңыздан әлдебір салтанаттылықты байқаймын Оныңыз мені қорқыта бастады!

	– Жоқ, ондай ештеңе жоқ, тек сізге солай көрінген ғой! – деп жауап қатқан канадалық сөзіне “мәртебелім” дегенді қоса жаздап әрең тоқтады.

	Сәл бөгеліп, қайта сөйледі:

	– Сіз бұрын-соңды Америкада болдыңыз ба, Оливье мырза?

	– Жоқ, ешқашан болған емеспін, бірақ сырттай бұл елге деген сүйіспеншілігім үлкен. Барып қайтуға құмартамын, өйткені, сізге айтайын, менің атам Құрама Штаттардың тәуелсіздігі жолындағы соғысқа қатысқан, ол Лафайетаның қарамағында қызмет еткен.

	– Міне, сәйкестік! – деп айқайлап қалды Дик. – Менің әкем де соның корпусында қызмет атқарған. Ол Пенсильван полкінде рота командирі болған.

	– Пенсильванда?! – деген Оливье әңгімеге қызыққан үстіне қызыға түсті.

	– Иә. Менің әкем тұтқынға түскенін, оны аспақшы болғандарын, бірақ полк командирі Йорктаун түбінде ағылшындармен ұрыс салып, өзін құтқарып қалғанын айтқан...

	– Командирдің аты-жөні кім екен?

	– Маркиз Лорагюэ д' Антрэг!

	– Бұл менің... – дей бастаған Оливье тілін тістей қойды.

	– Айта беріңіз, граф, мен бәрін де білемін: ол сіздің атаңыз, ал мен сол кісі құтқарған капитан Лефошердің сіз үшін ең соңғы тамшы қанын беруге даяр ұлымын.

	– Сіз білесіз бе?.. Сіз нені білесіз?

	– Өзіңіздің Россиядағы, Париждегі де барлық шырғалаңдарыңызды, сіздің Австралияға кетуге түрткі болған барлық себептерді...

	– Аһ, Лоран! Лоран! Мен саған көп мылжыма деп айтып едім ғой! – граф өз қызметшісіне жазғыра қарады.

	– Кешіріңіз мені, граф, – деп жүгіре жеткен Лоран ақтала бастады. – Бұл өзі байқаусызда болып қалды. Өте бір мұңды күйге түсіп кетіп ем, Дик мырза көңілімді аулап...

	– Сөкпеңіз оны, граф, – деді араға түскен Дик. – Сіз ұйықтап жаттыңыз, байғұс Лоран жылап тұрды. Екеуміз әңгімелесе келіп, бір-бірімізге жүрегімізді аштық. Дұрыс, білгеніме қуаныштымын. Тек бұрын хабарсыз болғаныма өкінемін! Канадалық достарымды шақырар едім, біз онда баяғыда-ақ кен орнында жүрер едік.

	Оливье сақа канадалықтың қолын өзімсіне қысты; көңілі босаған оның күнқақты жүзінде ыстық жас сорғалап бара жатты.

	– Бұл менің кінәм! Сіздің байлыққа бола алтын іздеп жүрген көп алаңғасардың біріне мүлдем ұқсамайтыныңызды қалай байқамағам... Дегенмен әлі де кеш емес. Істі қалпына келтіретін уақыт бар. Тек мына жерден тезірек шықсақ қой...

	Жолаушылар жер астымен жүріп келе жатты, күмбез де бірте-бірте аласара берген, тіпті, бірталай жаяулағаннан кейін есегіне қайта мініп алған Джон Джильпинг те тағы түсуге мәжбүр болды. Оның үстіне жол қырға емес, ойға ойысты, ақыр аяғында Дик мазасызданып, күдігін Оливьеге айтуды ұйғарды.

	– Ағылшынмен ақылдассақ қайтеді? – деді граф.

	– Мына маскүнеммен бе? Іске татырлық не айтады бұл? – деп қарсылық білдірді Дик.

	– Сіз оның ішуге үйірлігіне қарамаңыз. Барлық ағылшындардың азды-көпті осындайлары болады, соған қарамастан, бұлардың іскер адамдар екеніне әркім келіседі. Джильпинг геолог қой, бізді қызықтыратын мәселенің мәнін білуге тиісті.

	Ағылшынның пікірін сұраған кезде ол топырақ құрамын мұқият қарап, өз ойынша, келе жатқан үңгірлері жанартау төңкерістерінің нәтижесі, жер асты жолы шексіз жалғаса береді, мұның шетінде қырға шығаратын саңылау бар деуге негіз жоқ дегенді айтты. Ағылшын:

	– Істің қисынсыздығын баяғыда-ақ байқағанмын, – деп түйді тұжырымын. – Әйткенмен, сіздер жолды жақсы білетін шығар деп үндемедім. Енді сіздер менен сұраған кездеріңізде мүмкіндігінше тезірек қайта қайтуға кеңес беруге міндеттімін. Өзімнің геологиялық тәжірибем маған бұл жерден таяу маңда мүлде күтпеген жағдайда түсіп кетуіміз мүмкін мұнай көлі бар екенін ескертеді. Мен, тіпті, мұнай иісін жақсы сезіп тұрмын...

	Джильпинг сөзін аяқтап болғанша күмбездерді тітіретіп, жолаушылардың бәрін жан-жаққа ұшырған алапат жарылыс болды. Лоранның қолындағы шам жерге түсіп, өшіп қалды.

	Алғашқы абдыраудан арылған кезде жолаушылар орындарынан тұрды. Әйтеуір, ешкім жарақаттанбапты. Лоран от тұтатып шам жағуға асықты.

	Қараңғы үңгірге жарық түскенде бәрі бірдей шу еткен:

	– Не бұл?!

	– Мистер Джильпинг, қалай ойлайсыз, – деп сұрады Оливье, – әлдебір газдардың жарылысы емес пе бұл?

	– Мүлде олай емес, – деді геолог маңғазданып. – Мұндағының бәрі меңіреуленіп, өлі тыныштықта ұйып қалғалы жүздеген, мыңдаған жылдар өтті. Алдымызда көріп тұрған жанартау төңкерістері оның екінші кезеңіне жатады; от көшкінінің мына іштегі қалдықтары, сұрапыл ағын мұнда алыстан келген, өйткені Австралияда жанартаудың зәредей белгісі де жоқ! Сол көшкін шығатын өзекті тек мұхиттан тапты деп болжауға болады, оны Австралияның шығыс жағалауында өте көп кездесетін құздар мен аралдар арқылы түсіндіре аламыз.

	– Сонда сіздің ойыңызша, мынау жер асты жолдары, тіпті, теңізге дейін бірнеше миляға созылуы мүмкін бе?

	– Мұнда сенбейтін ештеңе де жоқ! Жер қыртысы қатты, үстіңгі қабаты тығыз; біз белгілі тереңдікке бойлай түскен сайын еріген дененің салқындауы кезінде газдардың соғылуы мен будың салдарынан пайда болған бос кеңістік соғұрлым жиі ұшырасады. Оның үстіне, егер әлгі жер асты газдарының жарылысы болса, біз табан астында тұншығып қалар едік. Енді назар аударыңыздар, біздің бәрімізді мұрттай түсірген желдің екпіні жер қойнауынан емес, өзіміз жүріп келген ұзын жол жақтан шықты!

	– Ол рас! – деп айқайлады канадалық. – Оны мен де байқадым!

	– Ал маған салсаңыздар, – деп сөзін жалғады канадалық, – мен жаңағы жарылыстың бұдан бірқыдыру жырақта, жер асты жолдарының күмбездері түбінде, тәрізі, бізді жер бетіне қайта шығармау мақсатында бірнеше қадақ оқ-дәрі арқылы адам қолымен жасалған жарылыс екеніне шек келтірмеймін!

	Ағылшынның аса сабырлы қалыппен айтқан бұл сөзі серіктерін тура найзағай соққандай қылды. Өзінің бекем батылдығына қарамастан даусы дірілдей шыққан Оливье:

	– Сіз қателесіп тұрмағаныңызға сенімдісіз бе? – деп сұрады.

	– Әбден сенімдімін, өзіңіз қараңыз, оқ-дәрі иісі ақырындап бізге де жете бастады. Сезіп тұрған жоқсыз ба?

	Расында да, ауадан оқ-дәрі иісі анық сезілді; оған енді күмән жоқ-тын.

	– Ендеше өлгеніміз ғой?! – деп қалды Оливье.

	– Ол әлі белгісіз, мен жарылыстың жер астында жасалғанын ғана білемін, енді не істейтінімізді ойласу қажет.

	– Сонда кімге керек болды екен бұл? – деді дегбірсізденген Оливье.

	– Кімге?! – деді канадалық таңдана қайталап. – Қалай сезінбейсіз? Сізді Петербургте де, Парижде де аңдығандар біз Мельбурннан аттанардағы сәттен жалақыға жұмыс істейтін орман қарақшыларын ертіп, енді Австралияда да қыр соңымыздан қалмай келеді. Бәрімізді өлтірмекке бізге қарсы дундаруптерді айтақтап қойып, өздері тасада қалған солар, өлтіру қолдан келмеген соң осынау соңғы тәсілге – жарылыс жасауға барып отыр! Енді түсінікті болар!





XIV




	Белгісіздер. – Джон Джильпингтің сенімі. – Талқылау. – Алынбайтын асулар. – Опырылу. – Қара Бүркітке не болды?



	Оливье канадалықпен бірден келісе қоймады, ол өз жаулары дәл мұншалықты құдіретті дегенге сене алмады. Алайда артынан барлық жағдайларды көз алдынан өткізіп, Австралия сапарларындағы жағдайларды Париждегі, Петербургтегі көріністермен салыстыра келе, сақа Диктікі дұрыс екен деп түйді.

	Өзінің жеңілгендігін, жауларының үстемдік алғанын мойындау жас жігітке өте ауыр тиді.

	– Мына жер астында, шынымен де, өлгеніміз бе?! – деді ол ызадан жарылып кете жаздап.

	– Абыржымаңыз, граф, дүниенің бәрі бүліне қойған жоқ, – деп жұбатты Дик. – Шешілмейтін түйін болмайды. Бұл жерден шығамыз деген үмітімді жоғалтпаймын және сізді құтқаруға барлық күш-жігерімді жұмсаймын. Әкемнің: “Дик, егер Лорагюэ д' Антрэгтердің біріне өмірің қажет болса ойланбай бер!” деп ұдайы санама сіңірген өсиетін еш ұмытпақ емеспін.

	Жанарын жас жуған Оливье өз досын үнсіз құшақтады. Лоран да графқа қолын созып, толқыған үнмен:

	– Менің де өмірімді алыңыз, граф! Сіз үшін оны қуана-қуана қиямын! – деді.

	Бұл көрініс, тіпті, терісі қалың Джон Джильпингті де толқытты. Ол үш досқа анадайдан жаутаңдай қарап, мұрнын тартқылап, өз-өзіне:

	– Байқауымша, бұлар ізгі ниетті адамдар екен ғой, джентльмендер. Мен болсам қашқын жер аударылғандар деп ойлаппын! Бұларға көмектесу керек, оның үстіне өзімнің де бостан-бос өле салғым келмейді! – деп міңгірлеп тұрды.

	Осы сөзді аңдаусызда естіп қалған Дик достарына:

	– Мына ағылшын туралы пікірімді өзгертуге дайынмын. Бұл мен ойлағандай хайуан емес екен! – деді сыбырлап.

	Ол ақырын ағылшынға тақалып, қолын созды. Анау да қол берді. Мұз еріді. Оливье мен Лоран да Джон Джильпингке жақындап қол алысты. Достық бекітілді. Дегенмен, уағызшы – геолог өзіне шын атын айтқан граф Лорангюэге қолын ұсынғандай емес, Дик пен Лоранға біршама бөгеліңкіреп берді. Бірақ бұл графтың адал достарын ешбір шамдандырған жоқ.

	Жарылыстан кейін он минут те өтпей жатып-ақ, Джон Джильпинг болжағандай, қопарылыстың ғажайып табиғи салдары да айқындалып қалды.

	Әлгінде айтылғандай, оқ-дәрінің мүңкіген иісі жер астының жолаушылар отырған бөлігіне жайылды; сөйтіп бірте-бірте жер асты жолын сіресе баяулай тұтқан қалың бұлт пайда болды, үңгірдегі ауа да ешбір қимылсыз ұйып тұрған еді; бұл алдағы жолдың опырылып құлаған топырақпен бітеліп қалғанының айқын дәлелі-тін. Енді оқ-дәрі түтіні жеңілдігі есебінен ғана жайыла бастады, сөйте-сөйте газдың сууы мен топыраққа сіңуі арқылы әбден сейілуі керек еді. Бірақ оның байғұс жолаушылар отырған жерде қоюлана түскені соншалықты, тіпті, дем алу қиындап кетті, таза ауа кірмегендіктен шамның өшіп қалу қаупі туды, өздері болса тұншығып қалудың аз-ақ алдында тұрды.

	Ақыр аяғында жарты сағаттай кеудені алған сұмдық қысым ақырындап бәсеңсиін деді, шам сәулесі де жарқырай түсті. Мүмкін бұларды осыдан да қорқынышты аштықтың азапты ажалы күткен шығар? Алайда адам ең үрейлі сәттердің өзінде аман қалудан үміттенеді, енді қашқындар сол себептен де өздерін сонша бақытты сезінді, дегенмен, халдері онша жақсарып кете қойған жоқ еді.

	Құз жартастың сынығына жайғасқан біздің достарымыз өз жағдайларын талқылауға кірісті. Сөйтіп дереу жарылыс орнына жетіп, опырылған жердің ахуалына көз жеткізу ұйғарылды. Қашырға қазу жұмысын жүргізуге қажетті керек-жарақтың бәрі артылды, енді осынау дәрменсіз адамдардың жүрегінде, мүмкін, қопарылыс орны қайратты төрт кісі бірнеше сағат арасында, тіпті, әлденеше күш ішінде реттеп үлгере алмайтындай сонша үлкен емес шығар деген үміт оты тұтанды.

	Азық-түлікті тексергенде екі есекке берілетін бірнеше қадақ қатқан наннан өзге ішім-жемнің оншақты күнге жететіні анықталды; кепкен нанды тек ең мұқтаж кезде ғана қозғау шешілді.

	Олар шөл қаупіне алаңдаған жоқ, өйткені құрметті мистер Джильпингтің қорындағы бес-алты жәшік брендиді санамағанда жер асты күмбездерінен ыдысқа құйып алуға болатындай тұп-тұнық, мөп-мөлдір таза су ағып тұрды.

	Екі жануарға сол сәтте-ақ кепкен наннан өз үлестері беріліп, әбден суарылды да, біздің достарымыз тоңазыған ет пен әйгілі честерді жеп алып жолға шықты.

	Арада ширек сағаттай өтпей жатып алғашқыдағыдан әлсіздеу тағы бір жарылыс болды. Джильпинг:

	– Жауыздар! – деп айқайлап жіберді. – Бұлар қайткенде де көзімізді жоймақшы. Енді бір емес, екі жерді қопару үшін басқа тұстан жарды.

	– Мейлі, алға тарта берейік! Көре жатармыз! – деді Оливье.

	Сөйтіп достар аршындай түсті.

	Графтың “белгісіз” жауларының аяусыздығын айғақтайтын кезекті қастандық төрт жолаушының не болғанда да кедергілерді жоймай тынбауға деген ерік-жігерлерін қайрай түсті. Рас, Оливье өзі үшін, өзінің жеке мүддесі үшін тырмысты, ол заңды-тын. Лоран мен Дик бірі – өзіне күту жүктелген аяулы қожайыны үшін, екіншісі әкесін құтқарушы адамның немересіне бола соңғы демдері таусылғанша күресуге даяр еді. Ал, осы тартысқа өте кездейсоқ тап болған, осы қорқынышты оқиғаға мүлдем қатыссыз Джон Джильпинг жағымды кейіпкер ретінде жүрді. Ол бұл қасіретті жағдайды таза ағылшындық табандылық тұрғысынан қабылдады. Алайда, бұл қасиеттерді оның қайырымдылығы мен жауынгерлік ер жүректігіне балауға болмас еді, өйткені оған салса дүние күйіп бара жатса да өзіне қатыссыз іске араласпас еді, оның ішінде Оливьені құтқаруға бола саусағын да қимылдатпас еді. Жоқ, ол туабітті британдық болмағандары үшін ғана іштей өзінен өте төмен санайтын екі француз бен канадалықтың алдындағы британдық бедел, британдық ар-намыс туралы сезімге бағынды.

	Оған дәл қазіргі сәтте британдық леопард пен галльдік қораз бетпе-бет келгендей және тура төбесінде Британия жалауы желбіреп, бүкіл Англия өзінен ағылшындық атқа кір келтірмеуді талап етіп, тәкаппарлана қарап тұрғандай көрінген. Осынау аңғал аятшы және уағызшы, осынау евангелиялық қоғамның мүшесі басқалар қажетті күш-жігерді жеке адамгершілік қасиеттерінен алатынындай, терең сана түкпірінен өзінің ағылшын екенін сарқып тұрды.

	Тегінде түгел дерлік ағылшындар осындай. Мұндай дөрекі де өр көкірек өзімшілдердің, мұндай тақулар мен аярлардың және маскүнемдердің анда-санда нағыз батырлық пен ерлік үлгілерін көрсетіп қалатынын осымен түсіндіруге болады, ал оны оятатын жалпыазаматтық емес, әрқашан ұлттық – ағылшындық себеп. Әрбір нағыз ағылшындық үшін азаматтық ұғымы Англия қайдан басталып аяқталса, сол жерден басталып аяқталады; олардың ойынша қалған басқа халықтардың бәрі төменгі нәсілдің адамдары, демек, Англия оларды өз қалауынша отарлап, бөлшектеп, езіп-жанши алады.

	Англия өзге халықтар үшін ешқашан да құрбандыққа барған емес, сол сияқты бірде-бір ағылшындық та басқа адам үшін жан ауыртпайды; осынау мейірімсіз, қатыгез өзімшілдік – жолындағының бәрін таптап өтетін алып күш...

	Біздің жолаушылар екі сағаттық жүрістен кейін алғашқы қопарылыс орнына жетті.

	Жарылыс зардабы орасан екен. Үңгір қабырғалары мен күмбездер сұмдық опырылған, солардың үйіндісі жолды бітеп тастапты. Джон Джильпинг бәрін білгірдің кейпімен қарап шыққан соң басын шайқап:

	– Бұл жерден өте алмаймыз! – деді.

	– Енді қайттік? Өлгеніміз бе? – деп сұрады Оливье.

	– Мен олай дегем жоқ... Бірақ қараңызшы, не деген сұмдық жарылыс!.. Ақылдасуымыз керек. Әркім өз пікірін айтсын.

	– Әдет бойынша алғашқы пікірді кішілер білдіреді, – деді Оливье. – Сондықтан тіке айтайын: шығатын айланы көрмей тұрмын!

	– Сіздің пікіріңіз қалай, мистер Лоран?

	– Мен... мен графтың пікіріне қосыламын.

	– Сіз не дейсіз, мистер Дик?

	– О, менің жалғыз үмітім Виллигода. Ол бір лажын тауып бізді қалайда алып шығады. Өз жауынгерлерін шақырып алады да, үйіндіні тазалайды.

	– Ал, егер Виллиго өліп қалған болса ше? – деді Оливье.

	– Олай болуы мүмкін емес, – деп жауап қатты Дик. – Оның құтылатынына, тіпті ендігі құтылғанына сенімдімін. Ол тек дундаруптермен ғана арпалысып жүр ғой.

	– Сонда нагарнуктер қалай қазып алмақшы бізді?

	– Қалай екенін айта алмаймын, әйтеуір, шығаратыны анық.

	– Сіздіңше қанша уақыт кетеді оған?

	– Білмедім.

	– Егер бірнеше апта кетер болса не істейміз?

	– Азығымыз он күнге жетеді. Оны екі есе үнемдейміз, міне, жиырма күнге қамтамасыз етілді деген сол. Тек жануарларды құрбан етуге тура келеді.

	– Ал менің адал итім ше? – деді дегбірі кеткен Оливье. – Бейшара Блэк!

	– Абыржымаңыз, граф, – деді оған Дик. – Ондай жағдайға бара қоймайтынымызға көзім жетеді. Көмек ертерек келеді. Соңғы сағатымыз әзірге соға қойған жоқ! Ішкі сенімім солай, ол мені алдамайды!





XV




	Джильпингтің пікірі. – Шегі жеткізбейтін шуңкырлар куыстар мен жарыктар. – Біржола өлдік. – Блэктің оралуы. – Соңғы қарману. – Үңгір жол – Дик қайтпайды!



	Енді Джон Джильпингтің пікір айтатын кезегі келді.

	Оливье мен Дик кеңесіп отырған кезде түйіле ойланып отырған ол орнынан тұрып Лораннан уақытша шам сұрап алды да, жер астын бірнеше рет шолып келді.

	Қарауды аяқтаған соң графқа таянды да, күле тұрып:

	– Граф, пікір білдіретін ендігі кезек менікі! – деді. Одан қалғандарға қарап даусын көтере ойын жалғастырды: – Меніңше, джентльмендер, бізге нагарнуктердің көмегі қажет емес: біз жарыққа олар келгеннен бұрынырақ шығамыз!

	Үш жиһанкез уағызшыға күдіктене көз тігіп, одан мынаның есі дұрыс па деп сұрағандай, бір-біріне аңыра қарады. Ағылшын олардың бет әлпетін байқады да:

	– Қазір бәрін түсіндіремін! – деп, өзінің шолу нәтижесін айтуға кірісті.

	Мәселен, оның үңгір қабырғаларынан бүйірдегі жолдарға бастайтын көптеген жарықтарды көруінде еді, тәрізі, олар бас үңгірден жан-жаққа тарап, бір-біріне жалғасып жатқан сияқты. Осы жолдарға түсіп, жолаушылар таңертең дем алған орынға шығуға болар еді. Бұл анық-тын, Джильпинг үңгірдегі үш үлкен жолдан бөлек басқа да кішірек саңылауларды көрген.

	Тау-кен маманының тұжырымын мұқият тыңдаған Оливье айтты:

	– Демек, мистер Джильпинг, егер сіз байқаған бүйірдегі жолдар үңгірге түйісетін болса құтылдық теп есептейсіз ғой?

	– Дәл солай, граф!

	– Ендеше біз сізді өзіміздің құтқарушымыз деуге толықтай құқымыз бар!

	– Мені емес, мені емес... Бұл ғылымның арқасы; өз қорытындымда мен тек соған сүйендім; тек сол ғана көмектесті бізге.

	– Солай-ақ болсын, мистер Джильпинг, бірақ сіз соның өкілісіз ғой, ол бізді сіз арқылы құтқарады! Біздің жүрекжарды алғысымызды қабыл алыңыз!

	Лоран мен Дик ағылшынға қарап қойып, үн-түнсіз таң қалып тұрды.

	Джон Джильпинг, тәрізі, өз салтанатынан шалқи да бастаған болу керек. Рақаттанған ол тәурат та айтып жіберді, одан соң әуенге қанағаттанбай, кларнетін шығарып ойнауға кірісті. Қатты шыққан дыбыс күмбездер астын жаңғырықтырды, бұл жолы уағызшының кейпі бұрынғыдай күлкілі емес, сонша тартымды көрінді.

	Тегінде, даналық пен балалық әрбір ағылшынның бойында жиі алмасып тұрады.

	Оливье өзінің қайран қалдырған серігіне таңдана қарап тұрған кезде алыстан талып жеткен ит даусына ұқсас күңгірт үн естілді.

	– Естисіңдер ме? Естисіңдер ме? – деді ол жанында тұрған Дик пен Лоранға өңі бозара қарап. Дик тың тыңдай қалды.

	– Ізбен келе жатқан ит сияқты, – деп түйді ол

	Бәрі алысқа ынталана құлақ түрді, тіпті, Джон Джильпинг те әуені мен әнін кілт тыйды. Дыбыс бірде тына қалады, бірде төбеден естілгендей болады.

	– Бұл, сөз жоқ, иттің үруі! – деп өзінің кезбелік өмірінде өзгелерге қарағанда дауысты жақсы ажыратуға машықтанған канадалық өзінің алғашқы болжамын нықтай түсті. Оливье:

	– Бұл Блэк! Сүйікті итім менің! – деп айқайлап жіберді. – Даусын танып тұрмын:ол да біз секілді жер асты жолында топырақ астында қалған ғой, тәрізі, екі үйіндінің арасында бізге жетуге тырмысып жүр!

	Иттің үргені тым таяудан естіле бастады; енді ешбір күдік қалған жоқ. Қожайынынан ажырасқан жолмен қайта оралуға мүмкіндігі болмаған ақылды хайуан жанама жарықтардың бірімен оралып келе жатты. Енді тек Блэктің бұларға жете алмайтынына көз жеткізу ғана қалды. Егер ол мүмкін болса бұлардың да тығырықтан шыққаны, онда ағылшынның осынау жарықтардың бәрі жылы бұлақтары бар, үлкен жолға түйісетіні туралы болжамы сөзсіз расталады.

	Енді ит үні өте жақыннан естілді, егер жолшыбай әлдебір кедергі кездеспесе ит бір-екі минуттің ішінде қожайынының аяғына жетіп жығылады.

	Осы сәтте Оливье әдетте Блэкті шақыратын шынжырға ілінген ысқырығын алды.

	Бұл ысқырыққа жауап ретінде қатты шыққан қуанышты үру естілді, сол сәтте-ақ ақылды хайуан бір-ақ секіріп қожайынының жанына жетіп келді. Су-су, кір-кір, сабалақ-сабалақ Блэк жаңада ғана Джон Джильпинг қарап қайтқан жарықтың ішінен ытқып шыққан.

	– Блэк! Блэк! Сүйіктім, ақылды итім менің! – деп ышқынған Оливье қуаныштан есі шықты, ит те масайрап, үруді доғарып, иесін шыр айнала қыңсылап жүр.

	Блэктің оралуына қожайыны ғана қуанып қойған жоқ, иттің қайта келуі қалған адамдарды да қатты шаттандырды, өйткені оның оралуы осы жер астындағы қашып құтыла алмайтындай ажалдан аман қалудың анық айғағындай көрінген.

	Долбарының нәтижесіне риза болған және өзі мен өзгелерге төнген қатердің серпілуінен саябыр тапқан Джон Джильпинг бәрінен бұрын дәм татып алуды ұсынды.

	Ең тәуір қалбырларын шығарған ол жолдастарына жомарттықпен дастарқан жайды, әрине, өзін де ұмытқан жоқ, оның үстіне виски мен джинді аямай құйды. Тойынып-ішініп алғаннан кейін ол есегінің қасына шалқайып жата кетіп, тәтті қиялға берілді.

	Ағылшын бір сағаттай ұйықтады, жолаушылар оның оянуын асыға күтіп отырды. Ақырында тілектері орындалды, мистер Джильпинг орнынан тұрды.

	Сол сәтте-ақ:

	– Мистер Джильпинг, – деді оған Дик, – менің ойымша жануарларды осында қалдыра тұру керек. Бұлар жарықтарға әрең сыяды.

	– Өте орынды, – деп келісті Джильпинг, – біздің өзіміз де кейбір қуыстан өте алмаспыз... Алдымен мынау бүйірдегі жолдардың енін өлшеп алып, ішіндегі кеңдеуін таңдап алуымыз керек.

	Бұл пікірдің көңілге қонғаны сондай, бәрі де бірден келісе кетті.

	Енді жолға дайындалу ғана қалды. Жүк арасынан тек ең қажетті бұйымдар шығарылып, қашыр мен есек үңгір түбіне байланды да, жаңа жарықты таңдау басталды.

	Достардың назары таяу маңдағы саңылауға ауды, дегенмен, оның өзгелерден кеңдігіне ағылшын күдік білдірген.

	Дик қаншалықты ыңғайлылығына көз жеткізу үшін өтетін жолды аралауға кетті.

	Арада бір сағаттай уақыт өтті, бірақ канадалық оралмады. Кенет Блэк ырылдап, үріп-үріп жіберді де Диктің ізінен жөнеді. Жолаушылар иттің үн беруін күтіп біршама отырды, алайда ешбір дыбыс естілмеді.

	– Мұнда бір кілтипан бар, – деді Оливье ағылшынға, – не айтасыз, мистер Джильпинг?

	– Сізбен келісемін және ашығын айтсам әлдебір сәтсіздік болып қалды ма деп күдіктенемін.

	– Барып қайтсам ба екен?..

	– О, жоқ, тұра тұрыңыз... Енді он минуттай күткеніңіз жөн, сонда не істеу керек екенін айтамын.





XVI




	Дикке көмек. – Лоранның кетуі. – Үңгір жолындағы тығырық.



	Он минут та өтпей жатып әлдебір шүберек тістеген Блэк үңгірге қайта оралды.

	– Ол Диктің кеудешесінің жыртығы еді.

	– Дик! Өліп қалыпты ол, біз үшін өлді! – деген Оливье әйелше еңіреп қоя берді.

	Жас жігіт сол бойда-ақ іздеуге шығуға әзір еді, бірақ оны ағылшын күштегендей етіп тежеп, орнына Лоран бару керек екенін айтты. Адал қызметші шамды алды да, қараңғы да, қауіпті қуыс түкпіріне қаймықпастан еніп кетті. Ол аласа күмбез астымен екі бүктеле еңкейіп, тар қуыстағы ауаның тарлығынан ентігіп ұзақ жүрді. Ақырында арада біршама уақыт өткенде алыстан әлдебір уіл естілгендей болған, оның үстіне құлағы қоса шуылдап, соны дыбыспен шатастырдым ба деп те ойлаған. Әйткенмен, бір мезетте әлгі уілдің анық шыққанын аңдады.

	– Ей, Дик! Ау! – деп айқайлады ол.

	– Ау, Лоран! – деген жауап естілді. – Бұл сіз бе?

	– Иә, менмін. Көмекке келдім сізге. Не болып қалды? Қайдасыз?

	– Мұндамын, қуыста, алдыңыздағы... Тар жерге қысылып қалдым, енді не әрі, не бері жылжи алмай тұрмын. Блэк жүгіріп жеткен, оны білесіздер ме? Ол байғұс мені кеудешемнің етегінен тартып шығаруға тырысып еді, тек киімнің бір жапырағын ғана жұлып әкетті. Шынымды айтсам, сіздерді күтіп едім.

	– Граф өзі келмекші еді, бірақ ағылшын екеуміз жібермедік. Сізді іздеп зар илеп қалды!

	– Ғажайып адам біздің граф!

	Лоран бірдеңе айтқысы келді де, тосын жайтқа таң қалғаннан аузын ашқан бойы аңырды да қалды: дауысқа қарап Дик өзінен тым алыста екен деп ойлаған, кенет, екі қадамдай-ақ жерден оның аяқтары көрінді.

	– Міне, ғажап! Сіз осындасыз ба? – деді ол ақырында, – сізді дәл қасымда тұр деп күтпеп едім!

	– Өте түсінікті: аяқтарым үңгірде, ал белуардан жоғары жағым тік кеткен үңгірдің биік қуысында. Даусымның құмыға шығып тұрғаны сондықтан... Әйткенмен көмектесіңізші маған!

	– Не істейін?

	– Егер күшіңіз жетсе, мені аяқтарымнан көтеріп, өзім қысылып тұрған саңылауға итеріңіз. Жоғарғы жақ әжептәуір кең, сол арқылы үш жылы бұлағы бар үңгірге өтуге әбден болады. Осы жерден судың шалпылын естіп тұрмын...

	Тек айтарым: егер мен кіріп кетсем, граф екеуіңіз өтесіздер, өйткені маған қарағанда жіңішкелеусіздер, бірақ мистер Джильпингті қайтеміз?..

	– Ол енді осы жердің өзіне кіре алмайды...

	– Онда сөзді қояйық. Мені кері шығарып алыңыз!

	Лоран қарулы қолдарымен Дикті аяғынан ұстап, күшене берді де, қуыстан суырып алды.

	– Сіз өте қайратты екенсіз! – деді Дик. – Рахмет сізге. Енді қайтайық.

	Оралар жол қиынға соқты. Дик пен Лоран достары күтіп отырған тұсқа таяғанда аман-сау қайтып келе жатқандарын білдіру үшін айқайлап, үңгір қабырғасын соққылауға кірісті.

	Дик достарына қосылған соң өз барлауының нәтижесін ыждаһаттана отырып баяндап берді. Ағылшын әңгімені зор сабырмен тыңдап болып:

	– Қайтеміз? Тамаша. Жол табылды. Соны пайдалануға кеңес беремін! – деді.

	– Әйткенмен, айттым ғой, бұл жол сіз үшін... өте... тар, сөзіме бола ренжімеңіз!

	– Сіздер үшеулеріңіз бара беріңіздер, мен басқа саңылау іздеймін.

	– Жо... болмайды! – деді Оливье шыр ете түсіп. Дик пен Лоран графтың жан даусын өре тұра келіп қолдай жөнелді.

	Ағылшынның көңілі босаған.

	– Рахмет! – деді ол толқып. – Рахмет, достарым менің!

	Ағылшындардың ешкімді ешқашан да бостан-бос досым демейтіні белгілі.

	Біраз дамылдағаннан кейін зерттеу қайта жалғасты. Бұл сапар тек Джильпингке арқа сүйеп, онсыз ешқандай тексеру жүргізбеу келісілді.

	– Бәрін осыдан бастау керек еді, – деп қойды Оливье, – сонда уақыттан да босқа ұтылмас едік, ал сіздер жарқындарым, екеуіңіз әлгіндей қиямет жағдайға тап болмас едіңіздер...

	Дик бұл мейірімді, достық қарсылыққа дәнеңе демеді; әйтсе де Оливье ағылшынмен тілдесуге кіріскенде траппер Лоранның құлағына сыбырлап:

	– Айтыңызшы, Лоран, біздің сапарымызға сіздің де көңіліңіз толмай ма? – деді.

	Анау канадалықтың көзіне тура қарап не ойлап тұрғанын ұқты.

	– Мен сізді түсінемін, Дик, – деп ақырын ғана жауап қатқан ол да трапперге көз жанарымен графты нұсқады, – егер басқа жол табылмаса, онда...

	Ол сөзін аяқтамай үнсіз қалды. Екеуі артық сөзсіз-ақ бір-бірін түсінген еді.

	Джильпинг жарықтарды қайта жағалауға кірісті. Ұзақ байқаудан кейін ол ақырында бір қуысты таңдап алып, ойын айтты:

	– Егер де мынау кең қуыс бізді бір тәуір жерге жеткізбесе менің барлық ғылымымның бәрі сандырақ болып шыққаны және табиғаттың өзі өз заңдарын теріске шығарғаны. Тартыңыздар, мырзалар! Бір сағатқа жетпей-ақ үңгірге барамыз.

	Болжамға сенген жолаушылар бәрі бір қатармен жүре алатындай кең өтелге келіп кірді.

	Бұл жалпақ жол ғалымның сирек табысындай көрінді. Геологиялық тосын жайттар қадам басқан сайын кездесіп отырды. Джон Джильпинг таңдай қағып, тамсанудан танбай, қайдағы бір ғылыми атауларды бұрқыратумен болды; әрине, оның түсіндірмелерін тек Оливье ғана қызыға тыңдады.

	– Жер шары құрылысының кітаптағыдай бүкіл тарихы осында, осы қабырғаларда жазылған!

	– Геология не деген ғажап ғылым! – деп қайран қалды Оливье.

	– Иә! Бұл өзге де барлық жаратылыстану ілімдерін білуді талап ететін ғылым атаулының төресі! Қараңызшы, – ол шамын көптеген әр текті жыныс түрлерінен құралғандай жартасқа таяп әңгімесін жалғастыра түсті, – мына тас кесегіндегі қауырсын шашағын еске түсіретін таңбаны көрдіңіз бе? Бұл, айталық, бір кездерде тіршілік еткен жан иесінің мазары. Сүлбесі осы тасқа түсіп қалған, енді міне, арада ондаған ғасырлар өткенде оның дәлме-дәл көшірме таңбасын мына әктен де көріп тұрмыз; ол жануардың ғылыми аты – графолит. Ал, мұндағы, кішкене әріректегі ұзын сабағымен топыраққа бекітілген теңіз жұлдызы тұқымдасына жататын эвкрина; бір патшалықтан екінші патшалықтың сатылы кезеңінен өткен жартылай жануар, жартылай өсімдік түріндегі таңғажайып тіршілік иесі!

	– Ал, мына аздап бедерлене шығып тұрған жалтылдақ қара дене немене? – деп сұрады Оливье. – Тура тас көмірдің кесектері секілді екен!

	– Дәл таптыңыз! Бұл, шынында да, өсімдік шөгінділерінен пайда болған антрацит жынысы! – Осыны айтқан геолог қара жыныстың бір кесегін сындырып алды. – Міне, қараңыз, – деп жалғастырды ол жарықтың түрлі қабаттарын нұсқап, – көрдіңіз бе? Мынау – қырыққұлақ, ал, мынау – лепидедендрон... Геологиялық немесе, анығырақ айтқанда, жанартау төңкерісі осы антрацит жынысының пайда болу кезеңінде болған. Сөйтіп, осында тірі кезінде жеткен мына қырыққұлақ жапырағы екі әк жынысының үздіксіз қысымы ықпалы арқылы уақыт ағымымен тірі өсімдік материясынан минералға, яғни, бірте-бірте қысқан тас қабаттары субстанциясын сіңіріп, антрацитке айналған. Дәл осындай жолмен әкке айналған балықтарды да көріп тұрмыз. Қоршаған орта мен қысым күші әсерімен қозғалыс формалары біртұтас тоқтаусыз дамып отыратын бұл материяның өзгеруін немесе жаңадан жасалуын біз метаморфизм дейміз. Аһ, Еуропаға оралған соң осының барлығы туралы қандай ғажайып баяндама жасар едім! Бірақ, байқауымша, сізді қымбат уақытты жоғалтып, бөгеп келе жатқан сияқтымын! Жүріңіз, енді осынау жер асты мұражайының тамашаларын көп қызықтай бермейік!

	– О, мен әлі бір кездерде ораламын мұнда! – деп міңгірледі өз-өзіне ағылшын. – Сөйтіп, он-он бес күндей жалғыз боламын: бұл жер асты үңгірлерінің қандай деңгейге дейін жететінін қалайда білу керек! – Алайда мистер Джильпинг аса елігіп кеткеніне қарамастан геологиялық қабаттардың үлгілерімен көп әуестенуін қойып, алшаңдай басып өзінің шағын тобының алдына түсті.

	Осылайша бір сағаттан аса уақыт өтті. Жолаушылар ұзақ жүрді, бірақ үңгір жеткізбеді. Дегенмен, олар ешбір қамыққан жоқ, өйткені жол қайткенде де үңгірге апарады деген Джильпингтің есебіне сенді. Бұларға соңғы кездері оқымысты ғалымның әрбір айтқаны әулиенің сөзіндей көріне бастаған. Ал, үңгірдің жеткізбей қоюын жер асты жолы төте емес, айналма деген көңілге қонымды болжамға балады. Жолаушылардың беті қайтқан жоқ, олар адымдап алға баса берді.

	Әйткенмен, аялдап алуға да тура келді. Жиһанкездер бірнеше күннен бері ұйықтамаған еді. Оливье әрең келе жатса да қалжырағанын байқатпай, қайраттана түсуге тырысты. Графтың сонша қажығанын аңдаған Дик шаршағаннан жүре алмай келе жатқанын айтып, сәл дамылдауды ұсынды.

	– Рахмет, Дик, – деді оған граф. – Сіз менің әлсіздігімді көзге шұқымау үшін әдейі өзім шаршадым деп келесіз ғой.

	– Кешіріңіз, граф, мен шынымен де қатты қалжырадым. Лоран шығарып алғанша әлгі тік құбырдың ішінде тұрғанда әбден діңкелеп біттім. Енді тамақтанған соң рақаттана ұйықтап алар едім...

	– Иә, иә, артық болмас еді...

	Тоқтады. Оливье жата кеткен бойда өзек жалғап алуды да ұмытып,тақуаша тұяқ серіппей ұйықтап кетті. Мистер Джильпинг көз ілер алдында әбден тойып, үш стақандай бренди ішіп алуды ұмытқан жоқ.





XVII




	Алаңсыз ұйкы. – Қоркынышты емес. – Беті қайтарылған кауіп. – Сұмдык жағдай. – Жаппай торығу мен үмітсіздік.



	Түн алдында ауқаттанып алған канадалық пен Лоран темекілерін тұтатып, ұйықтап жатқан жолдастарын әңгімелерімен мазаламау үшін аулақтау жерге барып жайғасты.

	– Байғұс! – деді сақа траппер. – Не деген аңғалмын!..

	– Ана жуанмен сорымызға қарай жолықтық! – деп күйіне түсті Дик. – Бұл болмағанда баяғыда-ақ шығып кетер едік.

	– Жетер, Дик, жетер енді, – деді Лоран қарсылық білдіріп. – Бұлай болатынын кім білген?

	– Жоқ, соншама түңілмеймін, бірақ мына оқымысты басымызды әлі де талай қатыра ма деп қауіптенемін. Граф та соның сөзіне сенуін қоймады!.. Иә, көреміз кімдікінің жөн болып шығатынын.

	– Дұрыс, оның қасымызға ертіп жіберген тыңшы екеніне көзім енді жете түсті!

	– Анық солай болса оның өзі де оңбайды. Тірідей құтыла алмайды ол бізден. Тек сіздің болжамыңыз көңіліме қона қоймаса да, оған сақ қарау керек екен...

	Ал, бейшара Джильпинг болса өзі туралы сұмдық күдік туғанын сезбестен қаперсіз ұйықтап жатты.

	Дик пен Лоран да қатты шаршаған еді, сондықтан, еңсесін езе түскен ұйқыдан бас тарта алмады. Олар да қатарға жата қалысып, сілейіп түсті.

	Осы сәтте жапсарлас саңылаудан жабайының бояумен әлеміштенген басы қылтиған. Тағы адам шам жарығы өзіне түспес үшін көлеңкеге тығылып, ұйықтап жатқандарды шолып шықты да, бұғып, соларға қарай таяды. Ол тырдай жалаңаш болатын және тістеген пышағы бар-тын.

	Оған не керек еді? Ұйықтап жатқандарды бірінен кейін бірін бауыздап тастайын дегені ме? Жоқ, бұл өте қауіпті.

	Жабайы қабырғаны жағалап Лоранға дейін барды да соның шамына қол созды, кенет оны жұлқи тартып, бір сәт ойланып алып кейін шегінді де, ұзамай өзі шыққан қуысқа еніп, ғайып болды.

	Мұның бәрі дыбыссыз және жылдам атқарылған.

	Тәрізі ол жолаушылардың бірінің шамын жымқырып кетуге келсе керек, бірақ Лоранның ғана шырағы жанып тұрғанымен, жиһанкездердің бас-басына бір-бір шамдары бар екеніне көз жеткізген соң бастапқы пиғылынан айнып, қайта тайып тұруды ұйғарған сияқты.

	Жабайы жоғалысымен Оливье де оянды. Жайсыз орында ұйықтап дағдыланбаған оны, жайдақ жердегі қысқа демалыс тынықтырудың орнына еңсесін бұрынғыдан да езе түскендей екен. Бірінен кейін бірі өзге жолаушылар да тұрды. Жолға едәуір көңілсіз аттанысты. Ағылшын тұнжырап, үнсіз келеді; Лоран көбіне аяқтары шалынысқан өз қожайынының жайын ойлайды; тек шалдықпайтын траппер ғана әдеттегідей тың, сергек.

	Джильпингтің компасы жолаушылардың үңгірден қарсы бақытқа ұзап кеткенін көрсетпесе де, тілінің қозғалысынан бұлар жүріп келе жатқан жер асты жолының үңгір маңайындағы шеңбер желі екенін байқауға болар еді. Қалай дегенмен, бұл бағыт түбінде көздеген үңгірге апаруға тиіс-тін, сондықтан, Джильпингтің есебі бойынша мақсатқа жету тек уақытқа байланысты еді.

	Осы үмітке малданған достар тоқтамастан алға жылжи берді. Ақыр аяғында төзімі таусылған Дик Оливьеге тосын мінез танытып, қатқыл дауыспен:

	– Мырзалар, ғылым жақсы нәрсе, бірақ ол құдіретті емес. Менің ойымша, жағдайды қайта талқылап, көпшілік дауыспен алда не істеу керектігін шешу қажет, – деді.

	– Мұнша салтанаттылықтың керегі не? – деді қарсылық білдірген Оливье. – Әркім өз пікірін айтсын, сол жетеді.

	– Жоқ, граф, менің айтқанымда тұруыма рұқсат етіңіз! – деп жауап қатты канадалық тәкаппар мәнермен.

	Лоран трапперді қолдауға асығып тұрды. Оған Оливьенің өзі қозғау салып:

	– Ал сен не дейсің бұған, Лоран? – деп сұрады.

	– О, мен Диктің пікіріне толықтай қосыламын, граф! – деп жауап берді қызметші.

	– Бәле, екеуің әбден ауыз жаласып алған екенсіңдер! – деп күлді Оливье долбарының дәл шыққанын өзі де аңдамай.

	– Айтқанын неге істейміз? – деп жақтасты Джон Джильпинг. – Тек дауыс тең болып шықса қайтеміз?

	– Жеребе тастаймыз, – деп жауап берді Дик, – ал, алдын ала шешімге келісеміз деп ант қабылдау керек.

	– Дик, осынша салтанаттылықтың қажеті қанша?

	– О, граф, бөгет болмаңыз маған! Мен, Құдай ақы, көбінесе сіздің қамыңызды жеп жүрмін.

	– Білемін, білемін, барлықтарыңыз да қайткенде мені құтқаруға тырысасыздар.

	– Сізбен бірге біз де құтылмаймыз ба!

	– Жақсы, Дик. Мен, граф Оливье Лорагюэ д'Антрэг көпшіліктің немесе жеребенің ұйғарымына ешбір қарсылық білдірмей келісуге ант беремін. Ризасыз ба осыған?

	– Ризамын, граф.

	Сөйтті де олар қол алысты. Бұдан соң жолаушылардың бәрі де дәл осындай ант берісті. Кеңес басталды.

	– Мен, – деп мәлімдеді Джон Джильпинг, – қазір өзіміз тұрған жер асты жолымен алға жүре беру туралы алған бетімнен қайтпаймын.

	– Мен мистер Джильпингпен келісемін! – деді Оливье.

	– Мен ештеңе айта алмаймын, – деді Лоран. – Мен ештеңе білмеймін.

	– Енді менің ойымды тыңдаңыздар, – деді Дик. – Меніңше, алдыға жүре беруден еш пайда жоқ. Білуімше, біз келе жатқан жол ортаңғы нүктеден айналғандай үңгірді қоршаған шеңбер. Бұл жолмен ешқашан да діттеген межеге жете алмаймыз. Меніңше, бізге қайта оралып, мен қыстырылып қалған саңылау арқылы шығуымыз керек.

	– Дегенмен, Дик...

	– Айыпқа бұйырмаңыз, граф, сіздің қарсы болатыныңызды сезгенмін. Бірақ сөзімді аяқтайын... Біз үшеуміз, яғни, сіз, мен және Лоран бір-біріміздің өзара көмегімізге сүйеніп тар қуыстан өтіп кете аламыз. Мистер Джильпинг қала тұрады... Ойлап қалмаңыз, граф, мен оны тағдыр тәлкегіне тастағым келмейді. Ондайға бара алмаймын. Дегенмен, сіз өзіңіз де естіген боларсыз, мистер Джильпинг кра-фенуаның сұлулығына сұқтанып, мұнда тағы да қайта оралып, осында көбірек жүргісі келетінін айтты. Сондықтан, оған біз кеткеннен кейін бірнеше сағатқа жалғыз қала тұру қиынға соқпас дап ойлаймын. Құдайдың жарығына шыққаннан соң біз мистер Джильпингті жер астынан басқа, неғұрлым ыңғайлы жолмен өткізіп алатын Виллигоны іздеп табамыз. Менің айтарым осы, граф. Бұл жөнінде ұзақ толғандым, сөйтіп, ең ыңғайлы жол осы деп таптым.

	– Сіздің жоспарларыңызды ешбір қобалжымастан қостаймын, – деді Джильпинг асыға тіл қатып. – Осында жалғыз қала тұруға қуана-қуана келісемін.

	– Қолдаймын!.. Мен де қостаймын! – деді Лоран да ышқынып.

	– Ал, сізге мойынсұну ғана қалады, – деп канадалық Оливьеге ризалықпен жымия қарады. – Азшылық көпшілікке бағынады.

	– Бұл дұрыс емес, Дик, – деді граф қарсылық байқатып. Сіз құрған тор ғой бұл Бірақ мен ұрынып қалдым, амал жоқ!

	Сонымен мәселе түбегейлі шешілді. Дегенмен, дәрменсіз жолаушылар Дик пен Лоран болған саңылау өтуге өте тарлық ететінін һәм сол сияқты өзге де қуыстар жер асты үңгірімен жалғасып жатқанымен жол болып жарытпайтынын әзірге білмейтін еді. Оны білгенде, бәлкім, барлық ер жүректіліккке қарамастан еңселері күрт түсіп кетері анық-тын.

	Алайда, расында да, осы ауыртпалықтардың бәріне кінәлі кім еді?

	Графтың баяғы жаулары, Белгісіздер. Солардың тарапынан граф Оливьені аңду үшін Австралияға жансыз жіберілген және ол барлаушы өзімен бірге графтың ажалы туралы бұлтартпас айғақ алып қайтпайынша Петербургте көрінбеуге бұйрық алған.

	Дәл осы тыңшы өз жетекшілігі арқылы Оливье мен оның жолдастарын бұлар Мельбурннен шыққан бойда аңду үшін орман қарақшыларының жасағын құрған.

	Оқырманға ол жансыздың басқа адам емес жас графтың үйлену тойы қарсаңында астары бұлыңғыр, таң қаларлық тілек айтқан полковник Иванович екенін білгенде оның Оливьеден не себепті сонша жасырынғаны өз-өзінен түсінікті болады. Бушта жансыздың шағын тобы нагарнуктермен “ит-ырқылжыңда” жүрген дундаруптармен кездейсоқ жолығысып қалып, жауларыңмен соғысуға көмек көрсетемін деп сөз берген Иванович өз кезегінде олардың да жәрдем жасайтын уәдесін алған. Дундаруптер Иванович соңына түскен Еуропалықтардың арасында канадалықтың да жүргеніне көз жеткізгендіктен, оның нагарнуктермен қандас туыстығын білгендіктер және Дик Басбұзар мен оның Еуропалық достары өз жауларына көмекке асығып барады деп сенгендіктен бұл оған жеңілге түсті.

	Дундаруптердің арасында Виллиго ойлағандай емес, ұзақ уақыт жеке жауларынан тығылуға мәжбүр болып, әлдене үшін олардан кек қайтармай қоймауға серт беріп, тұтас үш-төрт ай бойы әлгі кра-фенуаны шарлаған, сондықтан, үңгір бар екенін біліп қана қоймай, барлық бағыттағы жер асты жолдарын зерттеген бір жауынгер бар еді.

	Оның үстіне канадалықтың Виллигоға қатысты болжамы сонша дәлме-дәл болып шықты. Өз жауларының қорлық-келемежін тура сондай әдіспен қайтарғанша мазасы болмаған намысқой нагарнук көсемі достарын жер қойнауындағы қауіпсіз жерге апарған. Ол да екі жас жауынгерімен найзасын жерге шаншып қойып жауынгерлік биін билеуге кіріскен, солайша желігіп, жауларын мазақ етіп, өз қорлықтарын өздеріне көрсету қимылына құтырына кіріскені соншалықты, дундаруптер тобының тал-шілік арасымен бұғып барып кра-фенуаға өтетін жолын кесіп тастағанын байқамай да қалды.

	Ал, жас Коанук Виллигоның тапсырмасын орындап болып жарықтан шыққан мезетте жер асты жолының кіре берісінде отырған дундаруптер қолына түсіп қала жаздап, тек өзінің асқан жылпостығы мен айлакерлігінің арқасында ғана сытылып кетті.

	Қоршауда қалған Виллиго да сарбаздарымен өз мекендерінде кездесуге сөз байласып бұта арасына бір-ақ ытқыды; үшеуі жан-жаққа шашырай бытырып, жер жұтқандай ғайып болды.

	Дундаруптер оларды айналып түгел тіпті көп іздеді, ақыр аяғында нагарнук көсемі мен екі жауынгердің тым-тырыс жер сипатып кеткеніне көздері жеткенде аң-таң болып аңырды да қалды.

	Сол кезде Белгісіздердің жансызы бір шоғыр орман қарақшылары мен оншақты түземдікті алып, әлгі жер асты жолдарын білетін дундаруптің басшылығымен кра-фенуаға түскен; оның аты Вилль-Менах (Кәрі Кенгуру болатын. Қалған түземдіктер мен бірнеше орман қарақшысы қашқындарды жан-жақтан оқ жаудыра күтіп алу үшін кра-фенуа түбінде отырды).

	Бұдан соң Ивановичке өз дұшпандарын осынау жер қойнауына тірідей көму пиғылымен үңгірді екі жерден жарып, шығар жолды бітеп тастау туралы ой келді. Бірақ Вилль-Менах әкелген мағлұматтан шығатын өзге бір жолдың бар екенінін, дегенмен, Оливье мен жолдастары оны дәл сондай жүздеген қуыстардың арасынан таба алмайтынын білді, сөйтіп осынау жүрегіне қан қатқан қатыгез адам олардың азапты өлімін көруге құмарланып және жас графтың ажалының бұлтартпас айғағы ретіндегі хаттары мен құжаттарын алу үшін жер астына өзі баруды ұйғарған.

	Дундаруптер мен орман қарақшылары шығатын барлық жолдарды тору үшін үлкен үңгірде қалды да, Иванович Вилль-Менахқа еріп жер асты жолдарына түсті; өзімен бірге тағы бірнеше адамды ала жүру қауіпті еді. Себебі, Иванович танылып қалудан немесе жас графпен қолма-қол жекпе-жекке шығудан сұмдық қаймықты, оның үстіне ол дундаруптерге де, орман қарақшыларына да сенбейтін: бұлардың қай-қайсы да алып канадалықтан құттары қаша қорқып, зәрелері ұшатын.

	Біздің жолаушылар шығатын жол іздеп бекер сандалып, дем алуға жатқан кезде Вилль-Менах ақыры Ивановичтің бұйрығымен іздеріне түсіп, алдағы жолды жарықсыз қалдыру үшін шамдарын ұрлап әкету пиғылымен жайғасқан орындарына бұғып келген.

	Алайда жолаушыларда жалғыз ғана емес, бас-басына бір-бір шамнан бар екеніне көз жеткізген есті жабайы, біздің достарымыздың ешбір мүлкіне соқтықпай қайта оралуға асыққан.

	Канадалық серіктерін өз жоспарымен келісуге көндірген сәтте жауласушы екі жақтың жағдайы осылай еді. Ал, Виллиго мен оның екі сарбазына келсек, біз олардың бұл уақытты қалай пайдаланғанын қазір білеміз.





XVIII




	Диктің тексерулері. – Күзетте. – Орман қарақшыларының кеңесі. – Қара Бүркіттің оралуы. – Кра-фенуадан шығу. – Ақыры құтылды!



	Алдын ала келісілгендей, Дик шамды алып, саңылауларды қарауға кетті. Ұзамай ол бос қайтты, жарықтар өте тар екен, олар арқылы өту мүмкін емес-тін. Дегенмен, Дик оған бола өкіне қойған жоқ. Джильпингтің ғылыми құдіретіне деген сенімді баяғыда-ақ жоғалтқан ол істің дәл осылай аяқталатынына дайын еді.

	Енді қайта оралып, жоспардың екінші бөлімін орындау керек-тін. Бірақ граф д'Антрэгтің қалжырауына қарай Дик істі ертеңге қалдыра тұру қажеттігін кесіп айтты. Канадалық, әрине, жаудың жақында екенін, олардың жер астында жүргенін білсе, сөз жоқ, ол дем алуды талап етудің орнына, керісінше, дереу жолға шығуға бұйрық берер еді. Графтың әбден әлсіреп, шаршағанына қарамастан олардың жылдам жүре алатыны анық-тын, әсіресе, канадалықтан түземдіктердің де, орман қарақшыларының да өлердей үрейленетінін есепке алғанда, қаруды даяр ұстап, жүріп келе жатып салған ұрыс та дұшпанға оңай тимес еді. Дегенмен осыны білген Дик Белгісіздердің тыңшысы осында, жер астына жете алады деп ойламаған және оған жол көрсететін кім бар? Виллиго бұған кра-фенуаның бар екені дундаруптердің түсіне де кіріп шықпайды деп айтпап па еді? Оған қоса жаудың жарылыс жасауының өзі олардың бұдан әрі ізге түсе алмайтынын айғақтайды.

	Уақыт кешкі ондар шамасы-тын. Бұл біздің жолаушылардың жер астында адасып жүрген үшінші күні еді. Диктің үш досы қалың ұйқыға кеткен. Ол бір өзі ояу қалды.

	Осы кезде үңгірде Белгісіздердің барлаушысы мен оның кездейсоқ сыбайластары – орман қарақшыларының арасында кеңес жүріп жатты. Тыңшы қарақшыларды:

	– Біз он бір адамбыз, бір адамға үшеуден келеді деуге болады, сонда да қорқасыңдар ма олардан? – деп қайрап қояды.

	– Менің жолдастарым бір адамға төртеуден келген күннің өзінде Дикпен жағаласпайды, – деді қарақшылардың үлкені, қашқын жер аударылушы.

	Жансыз қарақшыларға сүзіле қарап, бұған беретін жауаптарын күтті. Ал аналар үндемеді. Сол кезде ол қарт жер айдалушының не деп отырғанын түсінді.

	– Әйтсе де маған граф д'Антрэгтің өлімі қажет. Тек осы шарт арқылы ғана ақыларыңды төлеймін!

	– Жақсы. Олай болса оған мүмкіндігінше мысық табандап жетуіміз керек. Ол үшін көшбасшылыққа кра-фенуаны білетін бір дундарупті шақырамыз. Вилль-Менахты алдыруға болады.

	Виль-Менах дундаруп серкелерінің бірі-тін.

	– Кімді шақырсаңдар оны шақырыңдар, бірақ естеріңде болсын, егер граф өлтірілмесе көк тиын да бермеймін!..

	Бұл тұста Дик ұйқыдағы достарының қасында тұнжырап, ойға батып отырған. Ауыр түйсік кеудесін қысты, ал жан дүниесін әкесі құндыз бен бизон аулаған Ұлы Көл (Солтүстік Америкада) жағасындағы бозбала дәуренінің елестері тербеді. Кенет ол шұғыл серпілді. Алыстан үкі үні естілгендей болған... Шынымен бе?.. Жо, мүмкін емес!

	Әрбір сыбдырға құлақ түре елеңдеді. Ештеңе жоқ. Жер астының өлі тыныштығын ұйқыдағы жолдастарының тыныстағаны ғана бұзады.

	Бір кезде үңгірдің сол жақ қабырғасынан әлдекімнің көлеңкесі сырғып өтті де, Дикке қарай жақындады. Канадалық жалма-жан мылтығын жұлып алған, бірақ сол сәтте-ақ құлағына қаттырақ сыбырлаған таныс үн жетті:

	– Ваг!

	Бұл нагарнуктердің әскери ұраны болатын.

	Канадалық қаруын түсірді. Қарсы алдында Виллиго тұр еді.

	– Бұл сен бе? – деді есі шыға қуанған Дик. – Күтпеп едім сені.

	– Менің ақ бауырым ақылдан алжасайын деген екен! – деп жауап қатты жауынгер сырбаздана үн қатып. – Нагарнуктер өз достарын қиындыққа тастап кетуші ме еді!

	– Мен сені дундаруптер өлтіріп тастады ма деп ем!..

	– Қыранға қорқақ опоссумдар не істей алады?

	– Үш күннен бері біз...

	– Ақырын! Жетеді. Жүру керек. Жау жақын. Олар таянып келеді.

	Жабайының дыбысынан оянған Лоран мен Джильпинг бірден атып-атып тұрды. Канадалық Оливьені тұрғызуға ұмтылып, бір жұлқыды, екі жұлқыды, бірақ граф оянбады.

	– Енді қайтеміз, көтеріп алып жүремін! Бірақ жүрісімізді біраз бөгейтін болар.

	– Ақырын, інім! – деп ескертті Виллиго. – Басты мәселе жылдам жүруде емес, дабырламай қозғалуда. Маған ілесіңдер және шамды өшіріңдер. Жолды жақсы білемін!

	Жабайы алдыға түсті, оның соңынан графты көтерген Дик ерді, артта Лоран мен Джильпинг келеді. Виллиго оларды қараңғылыққа қарамастан ирелең-ирелең шытырман ішімен нық бастап жүрді. Ол қабырғаға сүйеніп, соқтықпалы-соқпалы жолдан бұрылуға қажетті межені жарықтар мен бұрыштарды, қалтарыстарды санау арқылы тауып алады.

	Жарты сағат жүрістен кейін нагарнук тоқтады.

	– Енді шамды жаға берулеріңе болады! Мұнда ешкім де бас сала алмайды.

	Лоран Виллигоның нұсқауын дереу қуана орындап, әлсіз жарық жер астының тартымды өрнектерін нұрландырып жіберді.

	Дик көтеріп келген қадірлі адамын ақырын жерге түсірді.

	– Қайдамыз біз? – деп сұрады Оливье көзін ашып.

	– Біз құтылдық, қымбатты граф, бізді Виллиго құтқарды!

	– Ал мен қалай келдім мұнда?

	– Сіз ұйықтап келдіңіз. Көтеріп әкелдік...

	– Көтеріп? – деді ыңғайсызданған граф жүзі дуылдап. – Қалай ұялмайсыздар! Сіздер маған бойжеткен қызға қарағандай қарайсыздар! – Сөйтті де, тұруға ыңғайланды, бірақ тұра алмады: аяқтары бірден икемге келе қоймады.

	– Рахмет, Дик! Алғысымды қалай жеткізерімді де білмеймін. Айтыңызшы, еңбегіңізді қалай ақтаймын?

	– О, граф, қойыңыз! Сізге қызмет көрсетудің өзі бақыт маған!

	Көзіне жас толған Оливье досын құшақтай алды. Бәрін де құтылу қуанышы мен осынау жан терберлік көрініс қатты толқытты. Ешбірі бірталайға дейін үн шығара алмады. Ақыр аяғында канадалық:

	– Қадірлі Виллиго! Саған рахмет айтуды ұмытып кетіппіз, шынында, біз бәріміз саған қарыздармыз ғой.

	Жабайы графқа қарай маңғаз қол сермеп:

	– Әлі жас, әлсіз! Жүре алмайды. Мен барып, жануарларды алып келейін!

	Осы кезде ағылшын:

	– Байғұс Пасифик! – деп күрсініп қалды.

	– Сен біздің оларды қайда тастап кеткенімізді білесің бе? – деп сұрады Дик.

	Виллиго жақтырыңқырамай кіржие жымиды.

	– Мен жүріп өткен жолдарыңдағы іздің бәрін көрдім! – деді ол

	– Менің ағам кемеңгер көсем! Біреуміз шам алып ілесеміз бе саған?

	– Көзім бар. Ақтардың шамы қажет емес маған! – Виллиго осы сөздерді айтып бейне елестей қараңғылық құшағына сіңіп, жоқ болды.

	Жабайы достарын өзінің ғажайып түйсігі арқасында іздеп тапқан еді. Қоршап алған дундаруптердің тар құрсауынан айлакерлікпен сытылып шыққан ол сол бойда-ақ ақ нәсілділерге қатер төнгенін аңдады. Көптеген белгілерге қарап, дундаруптердің крафенуаны білетінін, сол арқылы орман қарақшыларын бастап апаруы мүмкін екенін аңғарды. Сол себептен достарын қайткенде дереу қуып жетіп, оларды өзі білетін қаптаған жер асты жолдарының бірімен алып шығуға ұмтылды. Белгілі үңгірге жеткенде қарақшылардың кеңесі үстінен түскен. Олардың айтқандарын жасырын тыңдап алып, әрі қарай жөнеген. Қысқасы, ол достарын ғана құтқарып қоймай, солардың иелігіндегі қашыр мен есекті де тауып, өзі кеткеннен кейін сүт пісірім уақыттың ішінде жетектеп қайта жетіп келді.

	– Енді, – деді ол Дикке, – тезірек жүру керек. Дундаруптер бізді торға түсіре алмайтындарына көз жеткізді, ізге түсуді де тоқтатты!

	Оливьені қашырға мінгізді де, жолға шықты. Жер қойнауындағы ауа да бірте-бірте тазара түсті, әр минут өткен сайын қырдың иісі аңқи бастады.

	Бір кезде едәуір тік жардың етегіне жеткенде Виллиго тоқтап, достарына саңқ етті:

	– Қараңдар!

	Бәрі бастарын көтеріп көкке қарады да төбедегі саңылаудан жұлдыздары жамыраған шөкімдей қою-көк аспанды көріп таң-тамаша болды.

	– Шығатын тұс әлі алыс па? – деп сұрады канадалық.

	– Енді екі сағаттықтай жерде, мәселенің мәнісі сонда, шыға берісте дундаруптер аңдып отыр. Кра-фенуадан дәл осы тұрған тұсымыздан шығу керек.

	– Біз шығармыз-ау, арқанмен өрмелеп көтерілеміз, ал, жануарларды қайтеміз?

	– Бұларға да жол салып береміз!

	Арқан саты дайындалды. Дик қашырға мінді, ал, Виллиго Диктің иығына ырғып шығып, сыртқа көтерілді де, сатыны саңылаудың шетіне бекітті. Қашқындар бірінен кейін бірі қабірлеріне айнала жаздаған жер астынан ытқып шыға бастады.

	Джильпинг жарыққа шыққан бойда қалтасынан кларнетті алып, жарқырап тұрған Оңтүстік жұлдызына қарай отырып алғыс тәуратын ойнай жөнелді.

	Өкінішке орай, Дик кларнет үні дундаруптердің назарын аударуы ықтимал деп ымдап, ағылшынның әуездік жаттығуын тыйғызды.

	Қуыс тесетін бұрғымен қаруланған Виллиго, Лоран және Дик саңылауды жедел кеңейтіп, жарды едәуір ылдилап, үңгірдегі жануарларды көтеріп алды.

	Мезгіл түнгі сағат екі-тін. Сүттей жарық ғажайып түн мүлгіп тұрды. Биік шалғын мен тал-шілікті күміс бояуына малындырған ай көкжиекке еңкейіп бара жатты. Қашқындар нәрлі ауаны құныға жұтып, жым-жырт шексіз жазықта үн-түнсіз бұғып отырды.





XIX




	Нагарнуктер еліне аттану. – Уртика австралис (Urtica australis). – Тұзақ. – Тұтқындар.



	Шағын керуен Виллигоның жол бастауымен тура “От жұтқандар” деген мағына беретін нагарнуктер жерін бетке алды. Ол тайпаның бұлайша аталу сыры – тайпалық белгілерінде шала жанған от бейнеленген және ру абыздары немесе сиқыршылар қасиетті алау ұстап жүруге міндетті-тін. Әрбір жеткіншек нагарнук ер жігіт, жауынгер, нағыз азамат атағын алардағы сынақта өзге де міндеттерді атқаруымен қатар аузына жанып тұрған қасиетті шоқты тістеп, белгілі қашықтыққа отты өшірмей жүгіріп өтуі шарт. Егер бұл қолдан келмей қалса бозбала ерлер қатарына өткізетін басқа талаптарды ойдағыдай орындағанымен тағы бір жыл уақыт пісіп-жетілмегендер тобында жүре тұрады.

	Қашқындар өздерінен бірнеше мәрте тыныш отыруды сұраған Виллигоның қабағын бақты. Оның әлденеге мазасызданып отырғаны анық еді.

	Әйтеуір, таң атқанша ешқандай шырғалаң болған жоқ. Біздің жолаушылар жүріп келе жатқан аймақ сипатын өзгерте бастады. Көк көмкерген жазық дала күдері белдерге жалғасты; боз бетеге мен аласа шілікті қалың эвкалипт, казуарин, капуста, інжар тал, тағы басқа Автралия ағаштары алмастырды. Табиғат тамашасының көз тартқаны сондай, шаршаған жиһанкездер бір сәт уайым-қайғыны да естен шығарған. Тіпті, Виллигоның өзі айналасына тамсана қарап қояды.

	Кенет жолдастарынан арқан бойы алда келе жатқан Лоранның ауырсынған даусы қатты шығып, мүк басқан көк шалғынға гүрс етіп құлап түсті. Оливье мен канадалық жедел жәрдем көрсетуге ұмтылған.

	Мұрттай түскен Лоранға жүгіре жеткен Виллиго:

	– Ви-вага! Ви-вага! – деп айқай салды.

	Ол оның қолын иығына дейін жалаңаштап жұлып алған бір уыс шөппен қатты ысқылай бастады.

	Оливье Лоранды жылан шақты ма деп ойлап, болжамын канадалыққа айтып еді, Дик мұны тез жұбатты.

	– Бүкіл Астралияны шарлап шықсаңыз да, – деді ол, – бір де бір улы жыланды таба алмайсыз. Лоран тек Австралия қалақайы ви-вагаға арандап қалды. Қорқатын дәнеңе жоқ, Виллиго қазір-ақ жазып береді, өзіңіз көресіз.

	– Бұл – игііса аизігаііз! – деді Джильпинг осынша қауіп төндірген өсімдік жапырағын айналдыра көріп.

	Бәрі Виллиго иығын қатты ысқылап отырған жаралының маңайына шоғырланып қалды. Лоран қара терге түскен. Өңі оңған шүберектей бозарып кетіпті.

	Жарты сағаттй өтті. Науқастың беті бірте-бірте бері қарай бастады; ақырында ес жияйын деді. Ұзамай барлық үрей де сейілді.

	Лоран тыныстап алған соң не болғанын айтты. Бір ағаштың қасынан өтіп бара жатып қолы жапыраққа тиіп кетіпті де, бүкіл денесі тоқ соққандай солқ етіп, құлап түсіпті. Одан кейін ештеңені білмейді, көзін ашқанда алдымен қасында қолын уқалап отырған Виллигоны көрген.

	– Иә, – деді канадалық, – егер көсем болмағанда орныңыздан қайта тұра да алмас едіңіз. Сізді оның ұшқырлығы мен зеректігі құтқарды.

	– Бұл өзі қандай ағаш? – деп сұрады Оливье ем-домын аяқтап, таяу маңдағы бұлақтан алған суды Лоранның кеудесі мен иық тұсына шашып отырған Виллигоға қарап қойып.

	– Түземдіктер, – деп жауап қайтарды канадалық, – мұны вивага немесе “құс ағашы” деп атайды, себебі оған тұқымы өте таң қаларлық құстың бір түрі ғана қорықпай қона алады. Тегінде, оны оқымыстырлар Австралия қалақайы дейтін болса керек.

	– Urtica australis! – деп құптады Джильпинг басын шұлғып.

	– Сізге қалай екенін білмеймін, мистер Джильпинг, – деп ойын сабақтады Дик, – өз басым жуандығы кейде жеті-сегіз құлашқа жететін ағашты неліктен қалақай дейтінін түсінбеймін. Ағаш қалайша кенеттен қалақай бола қалды?!

	– Иә, бірақ бұл бірқатар белгілеріне сай кәдімгі қалақай тұқымдасына жатады. Біздің Еуропадағы осы тұқымдастар шөптесін сабақты ұсақ өсімдік түрінде ұшырасады, ал, дүниенің өзге бөліктерінде биік ағаш болып та өсе береді. Еуропадағы қалақай қадалса тез жазылады, ал, игііса ашігаіһ кіріп кетсе адам өліп те қалады. Оған таң қалатын не бар?

	– Бізге ғалыммен айтысу қайда?! – деп Дик тыйыла қойды.

	– Виллиго Лоранды қандай шөппен емдеді? – деді Оливье білуге құмартып.

	– Осы ағаштың дәл түбінде өсетін жай бір шөппен!

	– Сонда ол әрбір ви-ваганың қасында өсетін болғаны ма?

	– Иә, ол тек осында шығады; тәрізі, табиғат дерттің дауасын жақын маңайға орналастырғысы келсе керек.

	Лоранның басынан өткен жағдай мен соған жалғасқан өсімдіктану жөніндегі шағын дәріс жиһанкездер үшін қымбатқа түсті.

	Жаралыға ұмтылған бұлар мылтықтарын жер-жерге лақтыра салысқан; тіпті, аса сақ Виллигоның өзі Лоранға жәрдемдескенде бөгет-жасамас үшін қаруын тастап, алыстан қолданғанда болмаса қоян-қолтық шайқасқа жарамайтын бумерангпен ғана қалған.

	Лоранның қасында тұрып әңгімеге малданған Еуропалықтар дундаруптердің тығылып келіп қоршап алғанын аңдамай да қалды. Жан-жақтан орман ішін жаңғыртқан қатты айғай-шу естілген. Виллиго да, канадалық та, бәрі жалма-жан бесатарларына ұмтылған, бірақ қапы қалды – дундаруптер мұрша бермеген еді. Үсті-бастары әлеміштенген сұмырайлар найзаларымен, уланған жебелерімен жасқап, қаумалап алды.

	Қарсыласудан пайда жоқ-тын. Достар мұны ә дегенде түсінген. Әрине, канадалық бірнеше жабайыны жұдырықпен-ақ жайратып салатын күшіне нық сенер еді, дегенмен, соңында уланған оққа ұшып өзі де ажал табар еді. Осыған да қарамастан, жалғыз болғанында, ұрыссыз берілмейтіні анық-тын, бірақ жанындағы қалай болғанда да өмірін сақтап қалуға тиісті граф Лорагюэні ойлады.

	Тіпті, Виллиго да қоршауда қалғандарын білгенімен, төңірекке тістене қарап, кеудесіне қолдарын айқастырған күйі тұтқыннан босауға зәредей де әрекет жасамай сазарып тұр.

	Дик Оливьеге тақалды да аптыға сөйлеп:

	– Граф, Құдай үшін қарсыласпаңыз. Бұлардың жебелері улы. Бәрібір кейін қашып құтыламыз, – деді.

	Тек Джильпинг қана желіге түсті. Жекіріп, екіленіп жүр:

	– Ағылшын азаматына соқтығуға қақыларың жоқ! Тиіссеңдер көресіңдер! Бұларың үшін үкімет сазайларыңды тартқызады!

	Джильпингтің достарының әрқасына ондаған дундаруптен жабылып, бір мезетте-ақ төртеуін де тек жүре алатындай етіп, арқанмен мықтап матап тастады.

	– Оңбағандар! – деп даңғырлады безектеген ағылшын. – Бізге бұлай жасауға қандай қақыларың бар?

	Басқа қаруы жоқ ол суырып алған кларнетін сермеп, жанталаса қорғанды. Джильпингтен қашқалақтаған дундаруптер:

	– Кораджа! Кораджа! Кораджа паппа! (Ақ сиқыршы!) – деп баж-баж етті.

	Сөйтіп олар мұны тастап, басқа тұтқындарды ала жөнелді. Джильпинг қашыр мен есектің арасында жалғыз қалды. Блэк, әрине, қолға түскен қожайынына ілесті.

	– Немене, жүректерің дауаламады ма? – деп айқайлады масаттанған Джильпинг. – Британия азаматына қол көтеруге қорықтыңдар ғой? Тұра тұрыңдар, мен әлі сендерді қуып жетіп достарымды босатуға мәжбүр етемін...

	Бірталай ұзаған соң ол есектің үстінде отырған күйі бас киімін шешіп, салтанатпен “God save the Queen”-ді ойнай бастады...

	Одан Пасификке жетіп, мініп алды да дундаруптерден қарама-қарсы бағытқа жүріп кетті.

	Ал, жалғыз қалған қашыр қайда барарын білмей біраз мәңгіріп тұрып, дундаруптер бумерангпен жасқап қуып тастағандықтан тұтқындарға сонадайдан ілесіп келе жатқан Блэктің соңынан ерді.





XX




	Австралия тайпалары. – Салт-дәстүрлер. – Наным-сенім мен ырымшылдык. – Азап бағаны.



	Виллиго мен канадалықтай екі жауды бірден қолға түсірген дундаруптердің қуаныштарын айтып жеткізу қиын, сондықтан олар өздерінің басты мекендерін бетке алып, бір де бір адам өліміне жеткізбей, бірде-бір шығынға ұшырамай осынша олжаға қарық болғандарын айтып мақтану үшін аршындай басып келе жатты. Қос тұтқын болса дер кезінде көмек келіп жетпесе, достары ажал алдындағы қатерлі сағаттан бұрын құтқарып алмаса өздерін не күтіп тұрғанын жақсы білді.

	Бұлардың даңқын сырттай ғана естіген әйелдер мен балалардың және жалпы жұрттың қызықтары қанып болған соң барлығы емін-еркін көз тойғанша тамашалап, байқап, жан-жақтан сипалап көріп біткеннен кейін бұларды аздап бағанасына байлайды, сөйтіп, ақырында адам баласының ақыл-ойы жеткен ең ауыр, ең қатыгез қорлық түрлерінің бәрін қолданып өлтіреді.

	Азаптау ұзақтығы тізе бүккен жаудың батылдығы мен ерлігі арқылы ие болған құрмет деңгейіне сәйкес өлшенеді.

	Ол кезде Австралияда құрлық аумағына жайылған қаптаған ұсақ тайпалар түріндегі бес жүз мыңға жететін елді мекендер бар еді, тайпалардың әрқайсында бес-алты жүз жауынгерден, ал әйелдер мен қарттарды және балаларды қоса есептегенде үш-төрт мың адамнан келетін.

	Әрине, бұл тайпалардың барлығы, даусыз, бір тұқымнан шыққанымен, бәрін де сұрықсыз, сиықсыз деуге болмас еді. Мысалы, Австралияның шығыс бөлігін мекендейтін үш негізгі тайпа – нагарнук, дундаруп және нирбоастарды әдетте кеспірсіз түрде бейнелейтін тайпаларға жатқызуға келмейді. Бұлардың әйелдері де, ерлері де орта бойлы, келбетті, кейбірі, тіпті, аса сымбатты келеді, жалпы алғанда, тартымсыз деудің реті жоқ. Тәрізі, мұны бұл тайпалардың елдің тәуір аймақтарында, құнарлы, түрлі жеміс-жидек пен аң-құстар мол өңірде тұрып, жақсы ауқаттануымен түсіндіруге болатындай, ал Австралияның оңтүстік бөлігіндегі Жаңа Уэльстің құмдақ, шөлейт жағалауларын ерсілі-қарсылы кезіп, тамақтарын әрең тауып жеп жүрген жабайылар, сөз жоқ, тірліктің бейнетін көп көргендіктен азғындап кеткен. Мұндай тағы сорлылар, шынында да, жеркенішті және ақыл-ой деңгейлері мал есінің о жақ, бұ жағында, сондықтан, олардың бойына кейбір өркениет игіліктерін сіңіру талпыныстарынан ештеңе шықпаған. Оларды, тіпті сәби кезінен бастап алып, бірнеше жылдар бойына мейлінше мәпелеп, өбектей бағып-қаққаныңызбен қалт еткен мүмкіндікті пайдаланып, үстіндегі киім-кешекті лақтырып тастап, орманына қашар еді.

	Өздері аулап ұстайтын итбалықтың бұзылыңқыраған бір жапырақ еті, қуырылмаған, тіпті, кейде тірідей шегіртке, тоты құс пен опоссумдар бұлардың жеңсік асы. Жағалау тұрғындары түгелдей тек істікпен ұрып ұстайтын балықпен қоректенеді, ормандарды ағашқа өрмелеп ақтиін, жарғанат, қан сорғыш, оппосум, тағы басқа хайуанаттарды аулайды.

	Австралияның шығыс жағында мол ұшырасатын кенгуру еті болса, мұндағы жергілікті тұрғындар кәдімгідей той жасайтындай астың төресі.

	Бұлар сондай-ақ ашыққанда әр түрлі қырыққұлақтың тамырларымен, өрмекшілермен, шыбын-шіркеймен, ақ құрттың талшықтарымен, кейде ағаш қабығымен және тамақ болып жарытпаса да қарын алдайтын ерекше балшық түрімен қоректенеді.

	Осындай жағдайда бұл байғұстар азып-тозғандықтан терімен қаптап қойған қу сүйекке айналады, сонша аянышты және жеркенішті күйге түседі. Өне бойы қаңғып жүргендерімен ылғи белгілі жағалау белдеуінде топтасып тұрады, бірақ құрлықтың терең түкпірлеріне аттап баспайды.

	Ұшына темірдей қатты ағаш байлаған нашар найзадан өзге қарулары жоқ; жалғыз ғана өмір бойы күйттейтіндері – қу тамақ. Жаңа ғана тойып алған олар көп ұзамай-ақ тағы да ас дайындау қамымен азық қорын жинауға кіріседі. Бұл тайпалардың әрқайсысының түсінісетін өз тілдері бар, бірақ ешбір діни наным-сенімдері жоқ; және бұлар Африка жабайыларындай түсініксіз құбылыстардың бәрін соның құдіретіне жатқызатындай санадан тыс күшке иланбайды. Зұлым ағымдар – аштық, індет, құрғақшылықтың бәрін, тіпті, өлімнің өзін айға жабады, ай бұлардың ұғымдарында – өлілер мекені. Өлгендерден сұмдық қорқады; о дүниедегілер тірілерді азаптау үшін түнделетіп айдан келеді деп ойлайды. Бұлардың түсінігінше “қаракулдарды”, яғни, ана дүние өкілдерін шақырып алу немесе қуып жіберу, не болмаса, көңілі қаласа кісіні өлтіру, оларға неше қилы қиыншылық пен ауыртпалық жіберу құдіреті кораджалардың – сиқыршылардың қолында.

	Ауру-сырқау, ажал, жалпы, барлық бақытсыздықтың бәрі табиғи құбылыс емес, сиқыршылар жасайтын қырсық деп түсінеді. Сондықтан, сиқыршылар – әрбір түземдік өзі мен ет-жақындарын бәле-жала, қырсық атаулыдан сақтау үшін осыған беруге міндеттімін деп санап, әкеліп отыратын толып жатқан сый-сыяпаттың арқасында біршама ауқатты тұратын сирек адамдар.

	Шын мәнінде бұл алғашқы қауым халықтарының бәріне ортақ жағдай; сиқыршылар қайда болсын аңғал, аңқау, ашық ауыз, қорқақ адамдарды пайдаланып, соларды үрейлендіру есебінен өмір сүрген; бұл барлық адамзатқа тән күштінің әлсізді билеуінің көрінісі.

	Дегенмен біз жоғарыда атап өткен үш тайпа даму деңгейінің едәуір жоғары сатысында тұрған, бұл бәлкім, олардың тұрмыс-жағдайларының жеңілдігі мен қолайлылығында, аң-құстардың, жеміс-жидектің молдығынан болар. Осынау қуатты азық бұл тайпалардың жақсы дамуына да лайықты ықпал етті: түр-тұлғалары маймылдың о жақ, бұ жағындағы Меланезия папуастарына қарағанда көшілгері сымбатты, тартымды келеді.

	Бұл австралиялық жабайылар мінез-құлқы жағынан америкалық қызыл терілерді еске түсіреді: сол кезбе немесе көшпелі өмір салты, сол өзара қырқысу, сол аң қағып, балық аулау, қала берді, соғыс олжасы ретінде бас тері сыпыру мен жауға деген қатыгездік, сиқыршылар алдындағы ырымшылдық, үрей, өркениеттің озық үлгілерін қабылдауға тоң мойындық сияқты қасиеттердің бәрі бірдей.

	Бұлар да ақ нәсілдердің қысымына жол беріп, оларға сіңісіп те кете алмай, тез жойылады. Сондықтан, осынау құрып-бітіп бара жатқандықтан алдағы кезеңдерде жер бетінен мүлдем жойылып кететін тайпа өкілдерімен жақынырақ танысудың маңызы зор. Оның үстіне біз өзіміздің шынайы әңгімеміз арқылы Австралияның орталық бөлігін мекендейтін австралиялық тайпалардың бұл елдің теңіз жағалауына қоныстанған нашар түземдіктерге ешбір ұқсамайтын, олардың осы кезде-ақ белгілі даму сатысында тұрғанын, нақты қалыптасқан әдет-ғұрыпты жетекшілікке алғанын, қысқасы, өркендей түскен өзіндік мәдениетінің болғанын дәлелдегіміз келеді. Бұл тайпаларға сол сияқты жомарттық, бекзаттық, біреулерді қадір тұтушылық, жауынгерлік рух сияқты қасиеттер жат емес-тін, тіпті, әрине, өздерін жақын жерлестерімен, Меланезия тағыларынан өлшеусіз биік қоятын ақындық өнерден де құралақан қалмапты.

	Мәселен, нагарнук тайпасының жас қыз-жігіттері әдетте, кештерде, көк майсада билеп жүріп айтатын төмендегі өлеңді таң қалмай оқу қиын:



	Джелало лия лана?

	Мангада, мангада!

	Джелало пульс лана?



	Вугада, вугада!

	Ката гаро!

	Манга!

	Гваб-ба рино Роола.

	Яр диг бо, Манга!



	Гваб-ба рино

	Роола.

	Ката гаро! Манга!



	Билеуге барамыз ба?

	Барамыз, барамыз!

	Билеп, ән саламыз ба?

	Саламыз, саламыз!

	Хас сұлу бар орманда!

	Барамыз!



	Гүл мен сүйіс сол маңда,

	Табамыз!

	Жүрек болса кеудеңде,

	Барамыз!

	Гүл мен сүйіс сол маңда

	Табамыз.

	Хас сұлу бар орманда

	Барамыз!



	Бұл ақындық емей немене! Әрине, мұндай ән салатын тайпалар хайуаннан айырмашылығы шамалы жексұрын жабайылардай бола алмайды.

	Осы әннен талғампаз ізгіліктің үніндей, поэзияға жат емес нәзік, сұлу сезімді аңғарасыз. Бірақ өмірлеріне баса-көктей араласқан Еуропалық қашқын жер аударушылар, қылмыскерлер мен арандатушы алаяқтар арам пиғылды дағдыларына басып, жабайылардың адалдығын, ақ пейілдігін, сенгіштігін пайдалану арқылы қатыгез де, әділетсіз қарап, өркениет қанатын жаюдың орнына өздерінің айуандық әдеттері мен азғындықтарын сіңірді.

	Алғаш Еуропалықтардың табаны Австралияның орталық аймағына тигенде олар туралы жергілікті халық санасында төмендегідей қызықты қиял пайда болды. Ғұмырында кеме көрмеген олар таным-түйсік деңгейлерінше бейтаныстардың түстеріне қарап, ақ нәсілділерді айдан келген екен деп ойлады. Түземдіктердің ұғымынша, ай – австралиялық Валгалла іспеттес өлген жауынгерлердің тұрағы. Сондықтан, олар келімсектерді баяғыда өліп, енді дәрімен атылатын қару түрінде аспан найзағайлары құпияларын ұрлап алып жер бетіне қайта оралған өз ата-бабалары ретінде қабылдады. Түземдіктер басында осы қиялдың ықпалымен Еуропалықтарға шексіз құрметпен қарап, Тәңірдей табынды.

	Таң қалдырғандықтан, түземдіктердің санасын айран-асыр қылған осынау аңғырт та, қанатты қиял адал, ақ ниет, ізгі тілекті Еуропалықтар үшін қаншалықты тиімді болар еді! Мұны ұсынықты пайдаланса австралиялықтар Еуропалықтардың дегенімен қуана-қуана жүріп, жер өңдеу, орман тегістеу, мал бағу, ферма шаруашылығы істерін тиянақты атқарар еді, қысқасы, бүкіл ел мен барлық халықты қиналмай-ақ жаңадан гүлдендіретіндей таптырмайтын жұмыс күшіне айналар еді.

	Өйтудің орнына осында айдалып келіп ойларына келгенін жасаған ағылшын қоғамының қаптаған азғындары өз беделдерін қуғын-сүргінге, қарақшылыққа, зұлымдыққа, тіпті, қит етсе кісі өлтіруге пайдаланды. Мұндай ағылшын хайуандарына қарсыласуға қаймыққан сорлы түземдіктер ақ адамдардың зорлық-зомбылығынан қашып, орман түкпіріне, ит тұмсығы батпас ну тоғайларға барып паналады. Алайда бірде жергілікті тұрғын қақтығысып абайламай ағылшынды өлтіріп алып, бұлардың да ажалға дәрменсіз екенін білгеннен кейін Еуропалықтардың қадір-қасиеті бірден түсті. Австралиялықтар қайта рухтанды, сөйтіп, екі жақтың арасында өзара кескілескен, аяусыз қырғын етек алды.

	Кейінірек адал отаршылар ең ізгі ниетпен келіп бүлінген дүниені қалпына келтіруге тырысқанымен өте кеш еді: Еуропалықтардан түңіліп біткен жергілікті халық оларды зұлым, қатыгез жау санап, шаруашылық орындарын өртеп, малдарын қырып-жойып, скваттерлер мен олардың бала-шағасын ұрып-соқты.

	Осыдан барып жаңадан қоныстанушыларды қорғау үшін тұтас бөлімдер ұйымдастырылды, сөйтіп, өркениет жолындағы жаппай қырып-жою, қара нәсілділердің соңына түсу басталды, оның ішінде, адамгершілікке жатпайтын заң негізінде, жауыз арсыз біреулер ойлап тапқан, мәні – күштінің өркениетін мойындамайтын адамдар не келімсектерге сіңісуі керек, не жойылуға тиісті, Американың қызыл тәнді тұрғындары мен қара терілі австралиялықтар ақ нәсілдерге орын беруі қажет дегенге саятын заң арқылы қарияларды, әйелдер мен балаларды аямай тепкінің астына алды.

	Әлдекімдердің айтуынша, күштілердің әлсіздерді қырып-жойып, ұрып-соғу заңы тіршілік үшін күрестің нәтижесінен туған, ал, бізге осы “көңіл елжірететін” заңды шығарып берген Англия; осының есебінен ол Ирландияны езіп-жаншиды, сипайларды, жаңаисландиялықтарды, австралиялықтарды соққыға жығады, сөйтеді де: “Британия сегізаяғына жол беріңдер!” деп айқайлайды, өйткені бүкіл әлем оның қармалауышына тар келеді.

	Түземдіктер олардың қатыгездігіне есе қайтару үшін өз кезегінде қолдарына түскен Еуропалықтарды аяған жоқ, алайда сонымен бірге оларға өз жауынгерлеріндей құрмет көрсетті, азап бағаналарына байлап, сұмдық қорлау кезінде ерлік танытуға мұрсат берді.

	Нагарнуктер, дундаруптер һәм нирбоастар мекендейтін Орталық Австралияның дәл осы аймағында казуар ағаштарының керемет ормандары, соіібіА зрігаііз, эвкалипт және басқа көптеген ағаш түрлері кездеседі. Мұнда жан баласы тимеген жеуге жарайтын өсімдік тұқымдастары көп, мәселен, капуста пальмасы, таробанан, т.б. Бұл өңірдің флорасы да ғажайып молдығымен ерекшеленеді, сондықтан, алғашқы Еуропалықтардың осынау тамаша бай елді отарлау үшін жергілікті тұрғындардың мұншалықты шалқыған дәулетін тиімді пайдалана алмай, қанқұмарлық пен басқа да толып жатқан пәле-жаланы таратқанына өкінгеннен өзге лаж жоқ.

	Осылайша канадалық пен оның серіктері қайыр-мейірді білмейтін, оның үстіне сиднейлік үкіметтің таяуда өздеріне қарсы жасаған жортуылдарына ызаланған адамдардың тұзағынан бір-ақ шыққан. Әсіресе, дундаруп тайпасы ұрлыққұмарлығымен, қанқұйлылығымен әйгіленген; бұлар ылғи дерлік қарақшылықпен, фермерлердің мал-мүлкін тонаумен күн кешті, бәлкім, орман кезбелерінің дундаруптермен тез ауыз жаласа кетуі де содан болар, қашанда ұрлық-қарлыққа бастайтын сапарларда дундаруптердің қасынан табылып, сыбайласа қояды. Жабайылармен қатар ізге түскен бұл орман кезбелері уақыт өте келе бұрынғы жауларымен табиғи одақтасқа айналып, жергілікті халықпен тату тұратын. Нагарнуктер болса аң-құс, балық, басқа да ас-суы мен жемісі мол аймаққа қоныстанғандықтан тек қана аңшылықпен, балықшылықпен күн көріп, фермаларды тонау немесе сауда керуендеріне шабуыл жасау сияқты жамандыққа жоламады, сол себепті неғұрлым бейбітшілік сүйгіштігімен ерекшеленді, бұлармен көршілес отырып мал баққан скваттерлер мен отаршылдардың көпшілігі, тіпті, бұларға мал-жанын күзетуді тапсырды.

	Дундаруптер үнемі нагарнуктермен жауласумен болды, сондықтан да нагарнуктерге қарсы күресте арқа сүйеп, жәрдем алу үшін кез келген орман кезбелерімен ықыластана тізе қосты.

	Дундаруптерге канадалық пен Виллигоны қолға түсіру таңғажайып, тіпті, бас айналарлық бақыт еді деуге болады: бұл екеуі ферма тонаушылардан зәбір көргендерді қорғауға құстай ұшып бірінші жететін, осындай жортуылдарынан талай рет түк шықпады, себебі нагарнук көсемі мен оның өкіл інісі қақпайлап, жолатпай қойды.

	Сидней мен Мельбурннан төрт-бес жүз мильдей шалғайда қоныстанған скваттерлер мен фермерлер осынау ірі орталықтардан күн сайын товар мен өзге де керек-жарақ тиелген үлкен көліктер сұратады, осыған орай фермаларға Сидней мен Мельбурннан жүкті шабуылдан қорғайтындай батыл да жаужүрек адамдардан құралған жасауыл қаруымен жиырмадан аса көлік шығарылып отырады. Сол керуен талап етілген товарды иесіне тапсырып, өз кезегінде қалаға өткізетін ауыл шаруашылығы өнімдерін алып қайта қайтатын.

	Фермалар қорға, дүние-мүлікке сықап тұрған кезде қарақшылардың араны да сұмдық ашылып кетеді, ал өзінің үй-жайының іргесін ұрлық пен өрттен сақтандыратындай едәуір биік те, берік етіп қамал салып алмаған қожайынның басына қара түнектің қаптағаны!

	Содан сақтанған барлық австралиялық фермерлер дуалдарын қорған іспеттес етіп салады, маңайын кәдімгі бекініспен, арықтармен, берік қабырғамен қоршап, шабуыл жасалғандай жағдайда мүйіз кернеймен қатты дабыл көтеретіндей күзет мұнарасымен жабдықтайды, ондайда көршілес фермалардың адамдары, әсіресе, жас сарбаздарын ертіп Виллиго мен Дик көмекке жиі келеді.

	Осы екі алыптың арқасында әлгіндей қарақшылық шабуылдар көп тойтарылатын немесе тонаушыларды ойсыратып шығынға ұшырататын, сондықтан олар тонауды бәрібір тоқтатпаймыз деп қарғанатын.

	Сол себептен Виллигоның қолға түсуі дундаруптер үшін нағыз мереке еді, орман қарақшылары да сонша үрейленіп, ата жауларындай жек көретін канадалықтың тұтқындалғанына керемет қуанды.

	Жау қолынан ғайыптан келетін әлдебір күш құтқарып әкетпесе алдында не күтіп тұрғанын жақсы білетін канадалық ертелі-кеш қашып құтыла алмайтын азапты іштей мойындады, әйтеуір бір көретін қорлығы қашан жетсе де бәрібір ғой! Алайда ол мұндай қияметтің жас графтың да басына түсетінін қинала елестетеді, сондықтан жалғыз соны құтқаратындай не қилы қашу жолдарын ойластырды.

	Еңсесін тік ұстаған нагарнуктер көсемі нағыз жеңімпаздарша жауларына ызалана қарап, алшаңдай басып келеді, тұла бойын күш-қуат кернеген ол дәл осы сәтте иттің етінен жек көретін арамза дундаруптерге өз тайпасының жауынгерлері ажалды қалай қарсы алатынын көрсету үшін өлім алдындағы әнін салуға да даяр еді.

	Өмірге қырын қарайтын барлық түземдіктердің басты мақтанышы – жақсы өле білу, оның үстіне сарбазды азап бағанасына таңған кезде оның ерлігі мен төзімділігі жаңа даңққа бөлеп, мәртебесін биіктетер тұста қорқақтық жасау бүкіл тайпа сүйегіне жабысатын қара таңба болып саналады.

	Сол себептен тұтқын жауынгерлердің азапқа түскен кездегі табандылықтарын айтып жеткізу қиын. Осындай қорлыққа тап болған сарбаздардың бірнеше күн бойына әйелдер мен балалардың денесін шоқпен қарып, тырнақтарын жұлып, башпайлары мен саусақтарын өткір таспен біртіндеп кесіп жатқанның өзінде сақ-сақ күліп, ән салудан танбаған кездері болған. Ал, жаралы жауынгер қансырап естен тана бастағанда қанын тоқтату үшін жарасына еті шыжғырылып қуырылғанша отқа қыздырылған алау тас төселетін. Ақыр аяғында екінші, не үшінші күннің кешінде, бірақ күн әбден батқанда осынау қанды жын-ойнақ бітіп, құрбандықтың денесі, әдетте, болмыс-бітімнен мүлдем айырылып, қан-қан құр сүлдерге айналып, шала-жансар күйге түскенде оның жанды бір жерін жаралаудан аса сақтанып, тез жан-тәсілім етпеуіне жол бермеген азаптаушылар бәрібір өлтіріп тынады.

	Мұндай “азап бағанасы” аталатын жан түршігерлік дәстүрдің барлық дерлік халықтарда кездесетіні таң қаларлық жағдай емес пе? Осындай салт кейбір американдық үндістер мен австралиялық тайпалар арасында күні бүгінге дейін сақталған, тәрізі, соңғы байырғы тұрғын өлгенде бір-ақ тиылатын болар. Бұл дәстүр бұрынғы полинезиялықтардағыдай Жаңа Гвинея түземдіктерінде әлі бар. Ал, Еуропалықтарды жауыздар деп атайтын біздің заманымыздағы қытайлықтар өз тұтқындарын бүгін де сұмдық азапқа салады.





XXI




	Тұтқындағы түн. – “Бетперделі адам”. – Дундаруптердің жын-ойнағы. – Күтпеген достар кұтқарды.



	Канадалық өзін не күтіп тұрғанын жақсы білді, сондықтан, басына салғанды көтеріп алуға әуелден-ақ мойынсұнған. Ол бұрын да бір рет нирбоастардың бағанасына байланып көрген еді, сонда жүздеген жауыпгерлерііт алып дер кезінде жетіп келіп өмірін сақтап қалғаны үшін осы Виллигоға қарыздар-тын. Сол оқиғадан кейін бір таныс дәрі сатушыдан алған екі құты күшті уды жанынан тастамайтын. Шегінер жер қалмағанда соның көмегімен еш қиналмай, оп-оңай өле салуына болатын. Бұл жолы қажетті сәтте сол уды жас граф пен Лоран екеуімен бөлісуді ұйғарды, оның серуендеп жүргендей көңілді де, сергек келе жатуының себебі сол еді.

	Француздар болса бастарына төніп келе жатқан қатерден қаперсіз-тін; әрине, олар өмірлеріне қауіпті сәттің туғанын түсінді, белгісіз жауларының кесірінен өздерін аямайтынын білді, бірақ сатқын дундаруптердің бұларға да жауынгер тұтқындарға қарағандай қарайтынын сезген де жоқ.

	Бір жағынан, Виллигоның шамшыл тәкаппар кескіні мен Диктің жайбарақат жүрісі де көңіл жұбатқан еді. Сақа траппер іштей өз-өзіне:

	– Егер Коанук немесе Нирроба жеткілікті қол ертіп дер кезінде келмесе құрығанымыз! – Дегенмен әрбір сәтте бұларды жасытпау үшін сөзімен де, көзқарасымен де үміттендірумен болды.

	Дундаруптер бұған бола алаңдаған жоқ. Негізгі күш, әрине, барлық мүмкіншілікті шабуылды топтарға жұмылдыру үшін нагарнуктер жеріне аттандырылған. Сондықтан, тұтқындарды әкеле жатқан топқа ешбір қауіпсізбіз деуге негіз бар-тын.

	Бір кезде елді мекен де көрінді. Тұрғындар қаһарман тұтқындар Дик пен Виллигоны қуанғаннан дүрлігіп алақайлап қарсы алды. Қашқын жер айдалушылар мен олардың көсемі және Белгісіздердің жансызы мұнда ертерек жетіп сүйінішті жаңалықты хабарлап та үлгерген.

	Әйелдер, қарттар, балалар ұсталғандарды балағаттап, мазақтауға кірісті. Виллиго сұрықсыз ахуалға немқұрайлы, селқос қараған; Диктің алып тұлғасы көпшілікке таңдай қаққызды. Қарақшылар қанішер жабайылармен одақтасқанына қысылғандай анадайда қашқалақтап тұр.

	Оңбағандардың арасында бетперде киген біреу бар еді.

	Канадалық пен оның серігі бір-біріне қараған.

	Екеуі де:

	– Бұл кім болды екен? – деп ойлаған, әрқайсының санасында жылт еткен жауап та біреу-тін.

	Осыған дейін тұтқындардың қолдары ғана байлаулы еді; енді олардың аяқтарын да мықтап матап, бәрін бір құжыра ішіне лақтырып тастады.

	Бұл ажал алдындағы соңғы сәтті бірге өткізуге жасалған мүмкіндік еді.

	– Тартысты қойылымның соңы деген осы! – деді Оливье құжыра есігі тарс жабылған бетте.

	Дундаруптер елді мекенге әкелгеннен кейін тұтқындардың алғаш тіл қатысуы осы болатын.

	– Кешіріңіз мені, граф, – деді Лоран бәсең ғана құмыққан үнмен. – Мен кездейсоқ қырсыққа ұрынбағанда бұлай болмас еді. Сіздерді бөгеген сол...

	– Оқасы жоқ, Лоран, ондайды естігім келмейді. Егер сені Австралияға алып келмегенімде, алаңсыз ғана үйде жүрер едің. Сен емес, бәріне мен кінәлімін; оны білемін, сеземін. Сіз не дейсіз, Дик?

	– Өз сенімім бойынша, Коанук екі сағатқа жетпей келеді осында.

	Бірақ канадалық өз-өзін алдап отырған. Шын мәнінде нагарнуктерге артқан бұл үміті өте әлсіз, тым дүдамал еді, алайда, бір жағынан, олардың барлық күш-қайратты өзінің өкіл ағасы Виллиго мен мұның достарын құтқаруға сарп етуді абыройлы борыш санайтынына сенім мол-тын.

	Виллиго жақ ашпады. Ол бұрышқа жайғасып алып, мұрнының астынан әлдебір мұңды әуенді ыңылдап отырды. Мұны өзін азаптаған кезде айтуға дайындалып отырған беті еді.

	Кенет қараңғылық түкпірінен жолаушыларды селт еткізген үн естілген.

	– Граф Лорагюэ д'Антрэг, – деді ол дауыс, – Белгісіздермен жағаласудан түк шықпайтынын байқадыңыз ба? Енді сіз толықтай біздің құзырымыздасыз. Өзіңізді де, жолдастарыңызды да аман алып қалу сізге байланысты. Шарттың қандай екенін өзіңіз білесіз... Ертең таң алакеуімде тоқ етер сөзіңізді естуге келемін. Тағдырыңыз өз қолыңызда!

	– Жауап қатпаңыз, үндемеңіз, – деп дереу графқа сыбыр еткен сақа траппер сөзін ашық дауыспен саңқылдай жалғастырды: – Тыңдаңыз, бетперделі адам! Мен, Дик Лефошер, лақап есімім – Канадалық тек тасадан тас атуды білетін сіздің барлық су жүрек, сұмырай Белгісіздер тобына қиян-кескі соғыс жариялаймын!

	Жауап орнына ысылдай шыққан кекесінді күлкі естілді. Оливье бұл күлкіні қайдан естігенін есіне түсіре алмай дал болды.

	Одан бәрі тынышталды, тек түземдіктердің қуанғаннан күшті шарабына бөгіп алып, тұтқындарды жазалау қызығына құмартқан дундаруптердің өңештері жыртылардай барылдай салған жауынгерлік әндері естілді.

	Виллиго да өзінің ер жүрек тайпасы мен бабалары ерліктерінің даңқын асқақтатып баяу әндетіп отырды.

	Оливье басын Лоранның тізесіне сүйеп ұйықтап кетті. Жолсоқтылық шалдықтырмай қоймады. Графтың адал қызметшісі де қалғи бастады. Жалғыз Дик қана сергек отыр.

	Ол тек құтылу жолдарын ойлай берді, ойлай берді.

	Түземдіктердің би дүбіріне араласқан әнін естігенде кеудесін беймәлім қуаныш кернеген. Дундаруптердің әбден масайғанын, олардың жын-ойнақтан кейін қатты ұйқыға басуы мүмкін екенін түсінген.

	Одан басына бір ой келді. Бұл ойды жедел іске асырудың қиындығы өкіндірді, алайда, келе-келе өзінің батыл жоспарларын орындауға болатынына көз жеткізе түскен.

	Жалғыз-ақ, дундаруптер тезірек масайса, тезірек ұйқыға жығылса! Олар тұтқындар қашуға тырысады деп еш қауіптенбейді. Қамаудағылардың кенгуру таспасымен мықтап шандылғаны рас, олардың қаруларының тартылып алынғаны рас!

	Канадалық, шынында, өз жоспарын жабайылардың осы сенімділігі негізінде құрған еді.

	Дундаруптердің нақты не тірлікке көшкенін көру үшін Дик ақырын жылжып құжыраның есігіне таяды.

	Масайған жабайылар мен қарақшылар сиықтары кетіп қиралаңдай билеп жүр. Оларды ең соңғы күштерін сарқып жүр деуге болар еді; масайғандардың көпшілігі қорылдай ұйықтап жерде жатқан. Құжыраны күзетуге найза ұстаған екі сарбаз ғана қалыпты; анадайдан бесатарын иығына асып әрі-бері қыдырыстаған бет-перделі адам көрінеді. Есуастанған жақтастарынан ештеңе шықпайтынын байқаған ол тұтқындарды өзі күзетуге бекінген сияқты.

	Канадалық, тіпті, күліп жіберді. Көрген жайлары кеудесіне қуаныш ұялатып еді, ол асықпай ыңғайлы сәтті күтуді ұйғарды.

	Кенет қарауылдарға қарама-қарсы іргеден әлсіз сыбдырды құлағы шалған. Ол шірене күшене тұрып серпіліп қалды да, тұла бойын шандыған таспаны демде күл-парша қылды. Бұғаудан босап алып құжыра ішімен олай-бұлай жүре бастағанда жерде жатқан әлдекімге сүрініп кеткен.

	– Бұл кім? – деді ол сыбырлап.

	– Менмін, менмін! – деп жауап қатты бұл да тықырды естіп байлаулы күйінде іргеге жыландай ирелеңдеп жылжып барған Виллиго.

	Канадалық жалма-жан жабайы таңылған жіпті шешіп, екеуі тілдеспестен іргесі осал балшық қабырғаға жақындады.

	Тықыр тынбады. Әлдебіреудің тұтқындар назарын ақырын ғана өзіне аударғысы келгені анық еді.

	Дұшпан болса дәл бұлай қимылдамас еді деп ойлаған Дик іргені екі рет қойып-қойып жіберді. Сыбдыр тоқтай қалды, оның орнына жауап ретінде қабырға екі мәрте дүңк-дүңк соғылды. Күмән қалған жоқ: тұтқындарға көмек таяныпты, бірақ бұл кім болуы мүмкін?

	Енді біреу іргені үңгіп жатқандай дыбыс шықты да, жерге топырақ үгіндісі шашырап түсе бастады. Саңылау пайда болды, тұтқындар тесіктен қою түн түнегін көрді.

	– Кім бұл? – деді канадалық саңылауға еңкейіп.

	– Менмін бұл! – деген ағылшын Джон Джильпингтің таныс даусы естілді.

	Дик таң қалғаннан айқайлап жіберуге шақ қалды.

	– Сіз бе?! Бір өзіңіз бе? – деді ол сыбырға таяу үнмен.

	– Иә, жалғызбын, тек қасымда байғұс Пасифик пен қашыр, тағы ит бар. Мені алып келген осылар. Дегенмен, оны кейін айтармын, қазір уақыт жоқ.

	– Сөйтейік, артынан әңгімелеп берерсіз, – деді Дик, – қазіргі айтарым, мистер Джильпинг, сіз адал, ер жүрек адамсыз!

	– Жоға, жоқ, шын сөзім. Айттым ғой, мені жеткізген Пасифик, қашыр және ит... Әйткенмен, мұны кейін сөйлесерміз. Алдымен қаруланып алу қажет.

	– Өкінішке орай мылтығымыздың бәрін тартып алған!

	– Міне, басқалары бар. Тек тезірек алыңыз, жылдам тесікті кеңейтейік.

	– Мистер Джильпинг, бұған жүрегіңіз қалай дауалады?

	– Көп қиындыққа түсе қойған жоқ. Қашырға артылған жүк арасында қару мен оқ-дәрі бар екенін білетінмін. Содан сіздер мен өзіме төрт бесатар және соншалықты тапанша алдым... Тезірек алыңыз, қаруланыңыздар.

	– Жарадыңыз, Мистер Джильпинг!

	– Жо... о не дегеніңіз. Мен тек жабайылардың “масаңдығын” пайдаландым... Міне, сізге оқ, мынау тапаншалар. Жететін шығар.

	– Алғысымды қалай жеткізсем екен, мистер Джильпинг?

	– О, маған емес, маған емес... Айттым ғой сізге, бәрін атқарған Пасифик пен қашыр және сіздердің Блэк... Бұл өзі қызық болды...

	Осы сұхбаттың үстінде ағылшын Дикке тесіктен мылтықтар мен тапаншаларды өткізіп берді. Виллиго жабайылардың қырағылығымен есікке қарай жылжып барып даладағы көріністі бақылады.

	Жын-ойнақ қыза түскен. Алаулай жанған от шапағында жұлқына билеген дундаруптер мен тонаушылардың сұлбасы қарауытады. Ән де толастамаған. Бетперделі адам мылтығын иығына салып олай-былай жалғыз жүр. Дик оятқан Оливье мен Лоран қамаудан босағандары туралы хабарды естігенде қуанғаннан естері шықты. Джильпингтің ерлігі мен салқынқандылығы арқасында барлық тұтқын қарумен жарақтанды. Енді бұлар өмірлері мен еркіндігін мас тобырдан ойдағыдай қорғауға даяр еді.

	Бастан-аяқ қаруланып алған достар кеңес құрған. Шын мәнінде, ойлайтын да дәнеңе жоқ-тын, құжырадан ақырындап шығып, елді мекенді тастап қашу керек-тін. Таңертең дундаруптерге жер сипатқан жөн.

	Бірақ бұған Виллиго мен канадалықтың көңілдері көншімеді: олар оңбағандарды тәубаға келтіруді көздеген. Жақсы қару-жарақ көмегімен жолдың болатынына күмән жоқ-тын. Ақырында жабайылар мен қарақшыларды алдарындағы бос жүрген, тіпті, қаруланып алған тұтқындарды көргенде не болғандарын білмей естен танатын мезетті пайдалану ұйғарылды.

	Диктің бұл ұсынысын бәрі бір ауыздан мақұлдаған.

	– Мистер Дикке алғыс айтсаңыздаршы, – деді Дик, – бізді құтқарған осы кісі ғой!

	– О, қымбатты мистер Дик, – деп қарсылық білдірді ағылшын, – сізден мұндайды естігеніме өте қуаныштымын, бірақ Пасифик пен қашырды және Блэкті де ұмытпаңызшы. Сіздерді дундаруптер алып кеткенде мен Пасификпен, өз айтуларыңызша, нагарнуктер мекені орналасқан тауға жетпекші едім. Одақтастарыңызға бастарыңызға түскен сәтсіздікті хабарлағым келген. Бірақ менің Пасифигім, не болғанын білмедім, бұрған жағыма аяқ баспай, дундаруптерге анадайдан ілесе жүрген Блэктің артындағы есек кетіп бара жатқан бағытқа қарай ұмсына берді. Сөйтіп, бір-бірімізге ілесе жүріп осы мекенге де жеттік. Ақыр аяғында жануарларды тежей тұруды ұйғардым да, алдымен орман ішіндегі ағаштардың біріне Блэкті байлап тастадым; қашыр мен есек соның жанына жайғасып еді, бұларды да аса жайылтпайын деп тізгіндеп қойдым. Қас қараюын күтіп жүріп тамақтанып та алдым. Менде жақсы ірімшік бар; әкелгелі бері бір жапырақ ауыз тигенім сол еді, тамаша екен... Түн қараңғылығы қоюланғанда жүктен мылтықтар мен оқ-дәріні шығарғанмын... Қалғаны өздеріңізге белгілі. Енді байқаған шығарсыздар, Пасифик те, қашыр мен Блэк те осының бәрінде басты міндетті атқарды.

	Ағылшын әңгімесін аяқтағанда таң бозарып, мас дундаруптер қиқулай айқайлап, қиралаңдай басып, қарусыз-дәнеңесіз құжыраға қарай лап қойған. Олардың соңынан мастықтан аяқтары шалынысып, қарақшылар ентелей ілескен.

	Бетперделі адам жолдарын кес-кестей ұмтылды. Тәрізі, ол осының алдында берген уәдесін орындағысы келген сияқты.

	Алайда ол үлгірмеген. Мезетте-ақ көрініс өзгеріп кетті. Құжыраның есігі сатыр ете сынып, анадайға ұшып кетті, табалдырық аузында бесатармен қаруланған бес тұтқын тұр еді.

	Көзді ашып-жұмғанша жабайылар қатарын ойсырата жусатып, қаша ұрыс салу басталып кетті.

	Үрей мен таңырқау дундаруптер мен қарақшылардың көздерін тас төбелеріне шығарған. Бір орында қалт тұрып қалған ретсіз тобыр кенет құжырдан кейін серпілді де, әркім беті ауған жаққа безе жөнелді. Түсі суық бесатарлар қашқандарды жер жастандыра берді.

	Бетперделі адам Еуропалықтар алғашқы оқты атқан бойда бүйірге қарай зытып беріп, қалың шөп арасына сіңіп кеткен. Еуропалықтар оны күні бойы іздеп таба алмады.

	Кешке дундаруптер мекені төрт жағынан түгел өрт құшағына оранды, отқа қараған Виллиго болса сарбаздар биін билеп жүр.

	Арада бес күн өткенде шағын керуен Оливье Лорагюэ көздеген Аққу кен орнына кірді. Канадалық өзінің көздері жарқылдап қарыққан достарына осы жерде ғасырлар бойы шөккен алтын үйінділерін көрсетіп тұрды.

	– Міне, – деді Дик графқа, – міне сізге құдірет пен кек алудың құралы. Жер бетінде жалтылдаған бұл Құдайға қарсы тұра алатындай ештеңе де жоқ!





Екінші бөлім


	АВСТРАЛИЯНЫҢ НУ ТОҒАЙЛАРЫНДА





I




	Мельбурндегі мереке. – Боксшылар. – Австралия мен Англия чемпионы Том Поуель және Америка чемпионы Джемс Тайлер.



	Виктория провинциясының бас қаласы Мельбурнде қоныстанушыларға автономия құқын беруге орай мереке дайындықтары жүріп жатты. Мұның алдында құрылғанына он бес-ақ жыл өткен Виктория астанасы көшіп келушілердің көбеюіне сәйкес дәулеті мен тұрғындарының саны жағынан, тіпті Австралия отарлануының ең басында пайда болған Сиднейдің өзін көш бойы артта қалдырып үлкен қалаға айналған.

	Қаланың мұншалықты жылдам өсуі Виктория провинциясында аса бай алтын кен орындарының ашылуына байланысты. Мельбурн таң қаларлықтай өте тез салынып көркейе түсті. Мұндағы биржа, банк, газет-журнал, мектеп, театрлар ғайыптан тұрғызылғандай жылдам көбейіп мәні жағынан Бомбей, Калькутта, Шанхай мен Гонконг іспеттес қалалармен теңесті.

	Бұрын тұрғындардың негізгі бөлігін құрайтын жер аударылып келіп қоныстанушылардың бұлардан асып бара жатқан ештеңелері жоқ, тек бірақ сәті түсіп, күнәләрі мен кінәларын әупірімдеп Отандарында ұмыт қалдырып, метрополиядағы айдалғандар қатарынан еркіндікке ауысқан қалың келімсек авантюристер ішіне сіңіп кеткен.

	Екі тап өзара тез жымдасты, өйткені көптеген жер аударушылар нандарын әрқалай адал тауып жеп саудамен, кәсіппен айналыса бастаған. Қоныстанушылар арасындағы ақсүйектер мінсіз, сотқа тартылмаған, қоғамда түрлі деңгейде көрнекті орын алатын адамдардан құралды да, біз жоғарыда атаған таптың өкілдері бұлармен құда-жекжат болу арқылы туыстасуға тырысты.

	Қоныстанушылардың жылдам дами түскенін аңдаған ағылшындық үкімет бұлардан үш ширек ғасыр бұрын Солтүстік Америкадағы отарлардан айырылғандай айырылып қалмау үшін өзін-өзі басқару жүйесін орнықтыруға асықты.

	Сөйтіп, Австралия self-governement алды. Басқару бұдан былай жауапты министрлері мен тәж өкілі генерал-губернатор лорды бар жоғарғы және төменгі қос палатадан тұратын жергілікті парламентке сеніп тапсырылды.

	Бұл өте ыңғайлы, көрегендік қадам еді. Қоныстанушыларды тікелей басқарудан бас тартқан Англия онда монархияның ажырамас бөлігі ретінде өзінің барлық жоғарғы құқын сақтап қалды.

	Жаңадан құрылған парламенттің алғашқы әрекеті Австралия жеріне келгелі ешбір қылмысқа ұрынбаған жер аударушыларға барлық азаматтық құқықтарды беру арқылы жаппай рақымшылық жариялау болатын. Оған қоса архивтер мен кеңселердегі айдалғандардың өткен өмірінде сотталғанын айғақтайтын құжаттардың бәрі жойылды. Екінші шара қос палатаның бір ауыздан өзін-өзі басқару құрметіне орай мереке өткізу туралы заң жобасын қабылдауы еді.

	Мельбурннің жаңа лорд-мэрі альдермендермен бірігіп жасаған мереке бағдарламасы барлық басылымдарға жарияланып тұрғындардың жаппай ризалығын туғызды. Күн зеңбіректерден салтют атумен басталуға тиіс-тін, одан генерал-губернатор құттықтау сөз сөйлеп парламенттік және басқа депутаттық қызметкерлерді қабылдайды; бұдан кейін барлық Британия қоныстанушыларының өкілдері өкімет алдынан жасанған киімдерін киіп салтанатпен өтеді, ал соңында айлақта тұрған эскадра теңіз шайқасы қойылымын көрсетеді.

	Күннің қалған уақытын әр түрлі спорт түрлеріне арнап, мейрамды жарқылдаған отшашумен, қала театрларындағы даіа спектаклімен және генерал-губернатордың керемет бал өткізуімен аяқтау жоспарланған.

	Әйткенмен, көпшілік күткен мереке алдындағы дгеаі-айгасііоп әйгілі сайыпқыран Том Поуельдің боксымен басталды.

	Том Поуель жер аударылушы еді. Ол өзінің боксының арқасында Англиядағы “боксшылар патшасы” атанған; жекпе-жекте он екідей адам өлтірген, бірақ заң қызметкерлері әлгілерді әрдайым кездейсоқ ажал (accidental death) деп үкім шығарып, оны ақтап алып отыратын. Ақыр аяғында өзі боксқа шақырған біреуді оңдырмай қатты соққыға жығып, тағы өлтірді. Сөйтіп сот боксшылар патшасына айыптау үкімін кесіп, Том Поуель Австралияға жер аударылған. Сол сайыпқыран бүкіл Мельбурн көшелеріне өзімен күш сынасқысы келетіндерді шақырып, жарнама іліп тастаған.

	Қала басшылығы, әрине, бір ауыздан жеңімпаз сыйақысына төрт мың стерлинг (40.000 руб.) тағайындады.

	Шақыруға үш талапкер тіркеліп жазылды: Жаңа Гвинеядан шыққан бір негр, Мельбурнда Сэм деген атпен белгілі алапат күш иесі; бір ирландық, есімі Майкл О'Келли, бұл да атлет һәм америкалық кәсіпқой боксшы Джемс Тайлер.

	Шу бүкіл Мельбурнға жайылған, өзара бәс тігушілер қаптап кетті. Тіпті, Поуельді жақтаған жиырма адамға бір қарсыластан ғана келеді, тек американдықтар ғана ұлттық мақтанышқа бүйрек бұрып, Тайлер мен Поуельді бірдей қолдады.

	Газеттер алдағы тұрған салтанат туралы мақалалар мен хабарларға толды. Поуель мен Тайлердің ерліктері әбден ежіктеліп жазылды, болашақ екі қарсыластың мүмкіндіктері талқыланды, сөйтіп, бұлардың қайсысы жеңеді деген болжам жасалды.

	Қала “поуельдіктер” мен “тайлерліктер” болып екі жікке бөлінді. Көптеген сотқарлар мейрамнан екі күн бұрын екі мықтының қайсысы жеңімпаз болады деген қиын дау төңірегінде өзара төбелесіп те үлгерді.

	Осылай әне-міне дегенше жұртшылық асыға күткен күн де келіп қалды.





II




	Алтын іздеушілер. – Аққу кен орнының даңғылдары. – Мельбурнга оралу. — Концессия. – Лоранның сапары. – Тыңшы және барон.



	Мельбурндағы мейрам қарсаңында кешқұрым қалаға аласа, бірақ мықты да жүрдек жаңагвинеялық аттарға мінген үш жолаушы кірді. Олар Ярро-стрит көшесіндегі “Шығыс мейрамханасына” беттеген.

	Жүргіншілердің киімдері едәуір өзгеріп кеткені болмаса, бір қарағаннан-ақ бұлардың граф Лорагюэ, Дик һәм нагарнуктер көсемі Виллиго екенін жазбай тануға болатын еді. Бәрі біршама уақытты түрлі шаралармен Жаңа Оңтүстік Уэльс астанасы Сиднейде өткізіп шыққан бұлардың мән-жайын оқырманға қазір баяндаймыз.

	Оливье сонша сәнді болса да, талғампаздығын танытып қарапайым киініпті. Канадалықтың үстіндегі көкшіл мақта барқыттан тіккен австралиялық скваттерлердің дәстүрлі киімі. Виллиго бұрынғы алғашқы қауымдық қалпында жүр, тек достары қала үшін сөйт деп қолқалап қоймаған соң арқасына алабажақ жамылғы ілген.

	Иесінен бір елі қалмай жүрген есті Блэк қара түсіне жарқырай жараса кеткен күміс қарғыбауына мақтана сәнденетіндей екен.

	Жолаушылар Мельбурнға, әрине, той тойлау үшін келген жоқ-тын; оларды Аққу кен орнынан кейін орын алған түрлі маңызды шаруалар күтіп тұр еді.

	Кен орнының бай болып шыққаны соншалықты, молдығы ойлаған деңгейден де асып түсті. Ат басындай ірі құймалар аяқ басқан сайын ұшырасып отырды, тек жерді біраз қаза түсу керек екен. Алтын орны пайданың шаш-етектен болатынын аңғартты. Джон Джильпинг маман-геолог ретінде табылған алтын кесектерін байқап көріп, бұдан асқан таза алтын болмайтынын айтты. Енді тек байлықты жинап алу ғана қалған.

	Бұдан соң достар өзара енді не істеу керек екенін ақылдасқан. Қашырға артып жеткізілген құрал-сайман үлкен эвкалипт ағашының түбіндегі шұңқырға жақсылап жасырылды, ал кен орнын тексеру кезінде алынған алтын қашыр мен есекке тиеліп, бағалы жүк мұқият қымталды.

	Әрине, Пасификке тиелген алтын Джон Джильпингке сыйға тартылған еді, ол өзі де қымбат дүниеден бас тарта қоймаған. Алғырт ағылшын қуанғаннан кларнетін шығарып мағынасы “аспан арбауы” дегенге келетін алғыс тәуратын да ойнап жіберді.

	Достар толғана келіп үкіметтің рұқсатынсыз кен орнын алаңсыз қазуға кірісудің мүмкін еместігін түйген. Бай жыныстың ашылғанын естіп алып, топырлап лап қоятын көлденең адамдарды тек арнайы патент қана бөгей алатын. Жерді иеленуге құқылы екеніңді айғақтайтын құжатың болғанда ғана заңға сүйеніп, кез келген бәсекелесті жолатпауға болатын еді.

	Сөз жоқ, осынша шалғайда жүріп құқыңды әкімшілік қорғап береді деу де қисынсыз-тын, бұған алдымен жер иелерінің өздері бас қатыруы керек, дегенмен, күш арқылы қолдағанда ғана құқыққа, даусыз құқыққа ие болатындары анық-тын.

	Соған сәйкес кен орнын қоршап жатқан бірнеше жүз мың гектарға концессия алуға өтініш беру, тек оны Мельбурн үкіметінен емес, тура Лондоннан, Британия қоныстанушылар министрінен сұрау ұйғарылды. Жергілікті әкімшілік істі ит-ырқылжыға салып, су аяғы құрдымға жіберуі мүмкін еді, ал өтініш жұртшылық арасында алып-қашпа сөзді көбейтеді, сөйтіп жүргенде кен орнынан айырылып қалуың да ғажап емес. Мұндай келеңсіздіктің бәрінен тек Лонданға тілек білдіру арқылы ғана құтыла аласың.

	Джильпинг Лондон геологиялық қоғамының беделді мүшелерін аяғынан тік тұрғызуға уәде берді, бұған қоса, граф Лорагюэлердің ежелгі есімі мен атағы министрлікке айтарлықтай ықпал еткендіктен графқа өз атынан өтініш білдіру қажеттігін айтты.

	Оливье кен жынысының орнын көрсете отырып, әрине, Британия құзырындағы министрліктің қызығуын тудырмау үшін байлық туралы айтпай, өзі алғысы келген жер жоспарын сызды және арнаулы өтініш жазды. Мұны алдымен пошта арқылы жібергісі келген, алайда, достар ойласа келе Париждегі ағылшын елшілігі арқылы тікелей өзі ықпал етсін деп маркиз Лорагюэнің қолына ұстату үшін Лоранды Еуропаға аттандыруды ұйғарып, алған беттерінен айныды. Асығуға тура келді, өйткені өзге бақталастардың шыға келуі мүмкін еді.

	Сөйтіп, белгілі уақыт кезеңіне дейін құпияны сақтауға уағдаласты. Виллигоның сатылмайтыны белгілі, ол өзінің өкіл інісі Тидана Дикті қаншалықты жақсы көрсе, алтын дегенді соншалықты жек көретін еді. Джон Джильпинг кен орны туралы ешкімге жақ ашпауға джентльмендік сөзін берді, ал адал ағылшындық уәдеге күмән тудырудың реті жоқ. Мәселе Дик тапқан кеніштің үстінен бөгде біреу шыға қалатындай болса, ол тағы біреудің құлағына тиеді, ендеше жер иелігімен қоштаса беріңіз.

	Осылайша, қалай болғанда да, тезірек концессия алуға жан салынды.

	Лоранды Еуропаға аттандырудың тағы бір себебі бар еді. Біздің достарымыз дундаруп тұтқынынан құтылғалы бері бетперделі адам туралы ешбір дерек болмаған, дегенмен, бұл Белгісіздер жайына кетті деген сөз емес-тін. Олар граф Лорагюэні екі рет қолға түсіруге шақ қалды, сондықтан, дұшпанның құдіреттілігіне шек келтіруге болмайтын. Әрине, Дик пен Виллиго графты ешқашан да тастап кетпес еді. Бұлар оны жауларынан қолдан келген айла-тәсілмен қорғауға бекінген, бірақ жасырын дұшпанмен тартысуға қажетті тағы бір құрал керек еді; жаудың дәл өздерінше байқатпай астыртын қимылдайтын тыңшылары жоқ-тын.

	Қарт маркиз Лорагюэ өзінің жоғары дәрежелі қоғамдық жағдайының арқасында полиция префектінен тәуір сыйақы беріп, екі-үш құпия агент сұрап ала алар еді.

	Бұдан бірнеше ай бұрын жол жүріп кеткен Лораннан екі тапсырма да ойдағыдай орындалды, енді өзім бірінші кездескен пошта кемесімен Мельбурнға оралмақпын деген шифрлы жеделхат та жеткен.

	Жеделхат бұл кезде Оливье мен Дик қолдарындағы алтынды ақшаға айырбастап тұрып жатқан Сиднейде алынды. Джильпинг дундаруптерді ойсырата жеңген шайқастан кейін өз мекендерінде бейбіт өмірдің қызығын көріп жатқан нагарнуктермен қалған. Жабайылар кларнетімен тамашаға батырған ағылшынды жақсы көріп кетті.

	Оливье, Виллиго және Дик хабар тиісімен аттарына мініп Мельбурнге тартты, онда “Шығыс мейманханасына” жайғаспақшы-тын. Бұларды жолсапардан келіп те қалған Лоранның өзі қарсы алған.

	– Жалғызсың ба? – деп сұрады одан Оливье аман-саулық білісіп болғаннан кейін.

	Лоран жауаптың орнына сұқ саусағын ерніне тосты.

	Расында да, қонақ үй дәлізі шаруа жайындағы маңызды әңгімені қаузайтын жер емес-тін. Граф Лорагюэ қызметшіге бөлмелерді жайластырып, соңынан Лоран мен өзге де жолдастарын шақыруды тапсырды.

	Арттарынан есік жабылған бойда Лоран:

	– Сөзіміз бөтен ешкімге мүлдем естілмейтіндей тілдесейік. Бізбен көрші бөлмеге орналасқан әлдебір екі адам артымнан аңдумен жүр, – деді.

	– Көрдің бе оларды? Қалай білдің?

	– Басында байқамаппын. Маған т-г Люс айтты.

	– Мr Люс дегенің кім?

	Лоран енді естілер-естілмес сыбырға көшті.

	– Әкеңіздің, мәртебелі маркиздің сізге кімді жалдап алғанын білесіз бе? Париждегі тыңшылар полициясының бұрынғы бастығының өзін! Бұл жеке реніштеріне бола қызметтен баяғыда-ақ кетпекші екен, енді жағдайды пайдаланып қалуды ұйғарыпты. Префект мырзаның өзі әкеңізге бұл адамды “полиция данышпаны” деді. Жарайды, жетер, мұнда сөйлесуді доғарайық.

	– Мырзалар, – деді Дик қасақана даусын көтеріп, – түскі асқа дейін жағалауда серуендеп қайтсақ қайтеді? Айтпақшы, ертеңгі мереке дайындығын да көре жүреміз.

	– Мейлі, мен қуана қолдаймын! – деп осындай леппен жауап қайтарған граф ақырын ғана: – Көлік алдырайық, – деді.

	Ойлары сәтті шыққан соң бәрі келісу белгісі ретінде бастарын изесті.

	Бұларды жолшыбай жағасына түрлі-түсті гүл шоқтарын қадаған түр-тұлғасы аса тартымды бір мырза қуып жетті. Лоран оған ізет көрсетіп бас иген. Бейтаныс бұған аса маңғаз кейіппен ым қағып, өзіне әдеппен бас шұлғыған Лоранның серіктерін көзге де ілместен суыт өте шықты.

	– Мынау паңың кім? – деді граф д'Антрэг аңтарыла қарап.

	– Бұл – барон де Функаль, Мельбурндағы португалиялық бас консул. Кемеде танысқанмын! – деп жауап берді Лоран ақырын жымиып.

	– Сонша тәрбиелі адам екен деп айта алмас едім! – деді Оливье қынжылыңқырап.

	Бұл уәжге ешкім ештеңе демеді, кеткен барон өз жөнімен ұзай берді.

	Ярро-стриттің бұрышындағы жағада көлік мекемесі бар еді, Оливье бір аптаға көшірсіз ат-көлік сұраған.

	– Қалайша көшірсіз? – деп таңырқады мекеме қожайыны. – Онда әр күніне жиырма доллардан және кепілге екі мың төлейсіз.

	– Кепілдің не қажеті бар?

	– Көлікті қайтармасаңыздар немесе сындырып алсаңыздар қайтемін? Сіздерді мүлде танымаймын ғой!

	– Дұрыс екен, – деп келіскен Оливье чек кітапшасын шығарып талап етілген қаржыны тоғыз күннен кейін төлеуге құлақша жазып берді.

	Ширек сағат өткеннен кейін біздің достарымыз әңгімелерін көлденең құлақ ести алмайтындай қала сыртына шығып кетті. Ұзай бере өздеріне көз жанарымен тіміскілей тесіле қарағаны соншалықты, тіпті, садақа сұрауды да ұмытқан бір қайыршыны көрген.

	Көшір орнында отырған Лоран көлікті көбіктенген теңіз толқыны лықсып жатқан құмдақ қайраңға тоқтатты. Мұхит көл бетіндей тып-тынық-тын; айнала теп-тегіс, сондықтан, ешкім де маңайға бұғып сөзіңді аңди алмақ емес.

	Адал қызметші жас жігітке әкесі туралы толық мәлімет жеткізіп, оған маркиздің хатын және кен орны мен оның концессиясына қатысты тұтас мұрағат құжаттарын табыстады. Одан тапсырманың орындалуы жөнінде есеп берді.

	Маркиздің таныстары мен Джильпингтің хатының арқасында кен орны концессиясы ешбір бөгетсіз берілген.

	– Сіз дер кезінде келдіңіз, – деді Лоранға қоныстанушылар ісі жөніндегі тіркеуші-хатшы, – бұл өз қолымызбен босатып отырған ең соңғы концессия, себебі Австралияға self-governement беру ұйғарылған.

	Концессия туралы құжат гарф д'Антрэгтің иелігіне ерекше қайырымдылық түрінде он жылға мемлекеттік салықтан босатып, орасан кең көлемде (бірнеше гектар) жер берілген. Дәл осы құжат арқылы Мельбурн әкімшілігіне көрсетілген аумақты дереу осынша мерзімге жер салығынан босатып, кадастрге енгізу жөнінде нұсқау жасалыпты.

	– Тамаша! Қатып кетті! – деді Лоранның жауабын естіген граф. – Енді әкем екеуің жалдаған адамдар туралы айтшы. Ол мырзалардың түр-түстері қандай өзі?

	– Олардың басшысын сіз көріп те үлгердіңіз.

	– Мен бе? Қашан?!

	– Әкеңіз жалдаған тыңшылар полициясының бұрынғы бастығы Люс мырза басқа емес, Мельбурндағы португалиялық бас консул де Функаль мырзаның дәл өзі.

	– Бұл не деген ғажап? – деп қайран қалды Оливье.

	– Таң қалатын дәнеңе жоқ. Бұл атақ әшейін бетперде. Сіздің әкеңіз оны Люс мырза үшін Португалия елшісінен қолқалап сұрап алды; ол аса қиынға да соқпады, себебі, португалдықтардың Мельбурнда өкілі жоқ, ал, Люс мырза кеңсе үшін деп жалақы да, ақша да талап етпеді. Бірі Коко, екіншісі Люцен деген атпен танымал екі тамаша тыңшы, елші жанындағы іс басқарушы және хатшы қызметтеріне тағайындалған. Іс басқарушыға дон Кристовал, хатшыға Педро де Сильва деген есім берілген. Жалпы алғанда, біз енді мықтымыз, ал Белгісіздер сақтансын. Анау Люс немесе де Функаль мырза, өте епті адам шын айтамын. Сіз қалай ойлайсыз? Ол Россияға барып, бәрін барлап та үлгерді. Белгісіздердің пиғылы мен айла-шарғылары туралы ең дәл мәліметтер алып қайтты. Айтпақшы, оның сөзіне қарағанда, олар сізді жоюға біржола үкім де шығарып қойыпты. Тек сіз алаңдамаңыз. Соның көмегі арқылы сізді қорғайтын жағдайымыз жетеді.Австралияға шығарда ол маған біз бір-бірімізді білмейтіндей және кемеде алғаш танысқандай түр көрсетуіміз керектігін айтты. Мені аңдып жүрген екеуді содан естідім, әйтпесе, өзім ешқашан байқамас та едім. Сол сияқты ол өзіңізге де жүздесуге асықпай, елдің көзінше ашық танысатын сәтті күтуді ескертті... Аһ, үшеуінің де өз рөлдерін қаншалықты керемет ойнайтынын көрсеңіз ғой!.. Иә, сізге оның қаржылық шарттарын айту есімнен шығып кетіпті. Ол Белгісіздерді ұстап, оларды орыс сотына тапсыруға міндеттенеді, оған қоса мадмуазель Надеждамен екеуіңізді қайта қосуды мойнына алады, ал сіз өз үйлену тойыңыз болатын күні қолына дөңгеленген миллионды санап беруге тиістісіз. Оған дейін жалақы мен басқа шығындар үшін елу мың франк төлеуге міндеттісіз. Жолдастары болса, сізден жылына он бес мың франктен алады, ал, іс аяқталғаннан кейін екеуіне бірдей жүз мың франктен төлейсіз. Барон де Функаль бұған қосымша өзіне кез келген банктен несие ашуды талап етеді. Бұл насие сырт көз үшін елшілік шығындарға жұмсалады, ал шын мәнінде, сіздің ісіңіздің төтенше қажеттіліктеріне жаратылмақшы. Маркизге аталған талаптар артықтау көрініп еді, мен Дик мырзаның шығыннан қорықпау туралы сөзі есіме түсіп, келісім-шартқа қаймықпастан қол қоюды ұйғардым.

	– Және өте дұрыс жасағансыз, Лоран; сол үшін қолыңызды әкеліңізші! – деді алабұртқан Дик.

	Оливье канадалыққа деген алғыс сезімін мейірлене жымиып қана білдіріп тұр.

	Лоран сөзін жалғаған:

	– Енді аз ғана айтарым бар. Осыдан келген бойда бароннан хат алдым, ол біреулермен танысудан байлауды және кейде қабырғаның да құлағы бар дегенді естен шығармай мейлінше сақ болу керектігін жазыпты. Сіздермен мейманханада сөйлескім келмегені содан. Сізбен де құпия хат арқылы хабарласып отырмақшы, оларды да дереу жағып жіберуді сұрайды. Мен болдым.

	Лоран баяндамасын бітіргенде оның атына айтылған жылы лебіз жауып кетті. Оливье терең толғанып:

	– Лоран, сен бүгіннен бастап қызметшім емес, менің ең аяулы досымсың. Бұрынғы ара-қатынасымыздан тек өзіңе сен деп сөйлеуімді ғана қалдыруға рұқсат ет... Рұқсат бересің ғой, досым, а?

	– О, граф! – тебіренгеннен осыны ғана айтуға шамасы жеткен Лоран графты құшақтай алып, кеудесіне құшырлана қысты. Шалдың жүзінде ыстық жас сорғалап бара жатыр еді.

	Канадалық толқығанын байқатпау үшін бүйірге қарай бұрылып кетті. Виллиго болса ештеңені аңғармағандай жасыл толқындарға қарап отыр, бірақ оның да жан дүниесі алабұртқан еді.

	Одан Оливье канадалыққа қарап:

	– Сізге келсек, Дик, өзіңізге деген алғыс сезімімді қалай жеткізерімді де білмеймін. Алдыңыздағы борышымның көптігі соншалықты, тәрізі, мәңгі қарыздар болып қалармын. Сіз менің аңсаған мақсатыма жетуге көмектестіңіз... Жақсылығыңызды ешқашан, ешқашан ұмытпаймын, – деді.

	– Сіз маған ештеңе де берешек емессіз, граф! – деп қарсылық білдірді Дик. – Мен тек әкемнің қарызын қайтарып жүрмін. Оның үстіне мен сізді жақсы көремін, сондықтан маған сіздің достығыңыздың, ықыласыңыздың өзі зор сыйлық...

	Лоранның сөзі мен барон да Функальдің кеңесі негізінде достар өз қимыл-әрекеттерін тоқтатып, барлық жағдайда Белгісіздер бүкіл құйтырқыларын ашып, тас-талқан етуге кіріскен бұрынғы полиция қызметкерлеріне арқа сүйеуге келіскен.

	Виллиго да Дик арқылы істің мән-жайына қыныққан. Ол достарының ұйғарымын үнсіз бас изегенмен қоштайтындығын танытты, әйткенмен, іштей өкіл інісі мен оның жас досын қамқорлыққа алуды бұрынғыдан екі есе күшейтуді түйген. Оған Еуропалық полиция қызметінің нәзік қалтарыстары түсініксіз еді, сол себептен жабайы ретінде оларға малданудан гөрі өз қырағылығына сенуді жөн көрді.

	Достар іле-шала Мельбурнға оралғаннан кейін өзара іс-әрекеттің түбегейлі жоспарын ежіктеген. Дик граф Лорагюэге берілген аумақ кадастрге тіркелген бойда бастауға тиісті кен орнын қазу ісі үшін шағын да, сенімді жұмысшылар тобын құруға кірісті. Виллиго өз тарапынан бұл уақыт аралығында бөгде біреулер мен түземдіктердің шабуылынан қорғану ниетімен тайпасын кенішке таяу маңға көшіріп әкелуге уәде берді.

	Соңғы шаруаны іске асыру қиын емес-тін. Нагарнуктер түгелге жуық аңшылар тайпасы саналғандықтан аң-құстардың бір орыннан екінші орынға жиі ауысатыны секілді көшпелі өмір салтын сақтайды. Нагарнуктер мекенін көшіру түкке тұрмайды; мұндағыдай тұрақтар әдетте кенгуру терісінен жасалған шатырлардан тұрады да, көбінесе ағаш үйлі мекендерден гөрі уақытша дем алу жайларын еске түсіреді.

	Жолаушылар қожайынға ат-көлікті қайтарып, Сидней мен Мельбурн арасындағы ұзақ сапардан жол соғып шаршағандықтан мейманханаға келіп жақсылап демалуды қалады. Мейрамнан кейін қонақ үйдегі жан-жақтан аңдыған тыңшылардан құтылып шаруа жайын қысылмай қаузау үшін қаладан жеке үй жалдауды да түйіп қойды.

	Бұлар бөлме-бөлмелеріне тарап кеткен кезде Виллиго өзінің алабының шекпеніне оранып алды да, қанжарын, бумарангін және Оливье тапаншасын алып мейманханадан ақырын басып шығып кетті.

	Неге өйтті екен? Әлде жабайылық түйсігі бір жаманшылықты сездірді ме?

	Мұны уақыт көрсетеді.





III




	Бетперделі адам һәм Том Поуель. Саудаласу. – Бір жудырық соққы үшін елу мың доллар.



	Қала көшелері жарқыраған шырақтармен әсемделді, әрбір үйдің шатырына шұбарала жалау ілінді. Жол бойы иін тіресе ентелесіп, қолдарын сермеп, айқайлай сөйлескен жұртшылық нөпіріне толды.

	Қала бұл мейрамды аптыға күткен еді. Бұрынғысынша “поуельдіктер” мен “тайлерліктердің” дауы бітпеген. Американдық қоныстанушылар Тайлерге дүрліге қол соқса, ағылшындар Поуельдің құрметіне тойлатып жүр. Американдықтар күні бұрын өз отандастарының жеңісіне сәуегейлік жасап, оның қарсыласын мазақ етіп, жеңілетінін болжап қойған, ал ағылшын – австралиялықтар алдын ала Поуельдің салтанат құратынын долбарлап тастаған.

	Ақыр аяғында американдықтар қалжың да ойлап Поуельдің аты жазылған табыт көтеріп өтті. Ағылшындар да қарап қалған жоқ, бұлар да көшеге Тайлердің бейнесі асылып тұрған дар ағашын алып шықты.

	Қысқасы Мельбурн бұл түні сонша тынышсызданып ұйықтады.

	Том Поуельдің қала сыртында жанкүйерлері сыйға тартқан сәулетті үйі бар еді. Ол қолпаштаушыларының қол соға құрметтеуінен кейін түнгі екілер шамасында қайтқан бойда денесі ертеңгі жекпе-жекке икемді болу үшін уқаланып, сыланып-сипанып, шомылуға кіріскен. Енді жайғаса бергені сол-ақ еді қызметші негр бейтаныс бір мырзаның Поуельмен жолығуға ниет білдіріп келіп тұрғанын айтты.

	– Тағы бір “жанашыр” шығар! – деп күңк етті күш иесі. – Қайтеміз, кірсін мені көргісі келіп бара жатса. Оған бола қайта киініп жататын жайым жоқ.

	– Мен де өзіме бола әуреге түсуіңізді қаламаймын, – деді қызметшіні іле-шала кіріп келген біреу. – Осында да сөйлесе береміз.

	– Нендей шаруамен жүрсіз? – деді үй қожайыны аса жақтырмай.

	Бейтаныс негрге сұқтана қарады.

	– Бізді оңаша қалдыр, Боб, – деп негрге тіл қатқан Поуель ол шығып кеткенде сөзін жалғап: – Айта беріңіз, сэр! – деді.

	Бейтаныс маңдайына дейін қымтанып алған шекпенін сыпырып, бет тұсын жалаңаштады. Жүзі бетпердемен тұмшалаулы екен.

	Поуель, тіпті, орнынан көтеріліңкіреп біршама уақыт мейманға сонша таңдана қарап қалды.

	– Бұл ойыңызды қалай түсінеміз, – деді ол ақырында. – Діни мейрам біткен секілді еді ғой.

	Бетперделі қонақ атлеттің алып тұлғасына сүйсіне тесіліп көп қарады.

	– Даңқыңызды алыстан естігенмін, – деді ол мынаның сауалына мән берместен, – байқауымша, менің күткенімнен де асып түсетіндей екенсіз... Бетпердеме келер болсақ, оның өзіндік себептері бар.

	– Өзіңіз біліңіз олай болса, – деп жауап қатты боксшы ананың марапатына іші жылып. – Сіздің себептеріңізді білуім шарт емес шығар, маған бәрібір. Айтсаңызшы, не жұмыспен келдіңіз?

	– Аздап қиналып тұрмын қалай дерімді білмей... Білесіз бе, өзіңізбен келісетін бір шаруа бар... Тек бірақ, білесіз бе, өзара әңгімеміз құпия түрінде қалса деп ем; қабылдайсыз ба, жоқ па?

	– Түсінбедім.

	– Сіздің бір қызметіңіз қажет, бірақ оның маған не үшін керек екенін сұрамаңыз, түсініктеме талап етпеңіз.

	– Біреулердің құпиясын білуге құмар емеспін. Егер қызмет қиын болмаса ешбір түсініктеменің қажеті жоқ. Онда шаруам қанша? Сізді білмеймін де ғой!

	– Енді-і, былай ғой. Мельбурнда менің де, жолдастарымның да тынышын кетіріп жүрген бір адам бар...

	– Немене, өлтіріп бер демексіз бе соны? Ондай іспен айналыспаймын.

	– Мүлде олай емес. Алдымен аяғына дейін тыңдап алыңыз. Ол адам таяуда бәрібір қолымызға түседі. Әйткенмен, соның өзіне керемет қолдау көрсетіп жүрген бір досы бар еді...

	– Түсінемін. Демек, содан құтылғыңыз келеді ғой?

	– Дәл солай. Бірақ өлтірудің керегі жоқ... Фи! Ол жексұрыпдық болып шығар еді.

	– Дұрыс. Демек, сіз адамдарды өлтірмеу арқылы жоятын амал ойлап тапқансыз ба?

	– Өлтіру арқылы, бірақ соған қоса оған дәл әлгіндей қарумен қорғанатындай мүмкіндік беріледі.

	– Қайдағы бір жұмбақтарды айтып кеттіңіз ғой.

	– Мистер Поуель, сіз Англияда көптеген адамды о дүниеге аттандырдыңыз. Оның бәрі кісі өлтіруге жатпайтын шығар?

	– Жатпайды, әрине! Соттың өзі менің адал қимылдағанымды мойындаған.

	– Лондонда адал болған нәрсе Мельбурнда арам болып шықпайтын болар?

	– Қалай?! Сіз де менің Джемс Тайлерді өлтіруіме мүдделісіз бе?

	– Әңгіме мүлдем ол туралы емес.

	– Ендеше Сэм немесе ақымақ ирландық туралы шығар?

	– Олардың да қатысы жоқ.

	– Өте жақсы, өйткені олармен сайысқым да келмейді... Бірақ ұрып өлтіремін ғой оларды. Оларға бола ақша төлеп қайтесіз?

	– Асықпаңыз, мен өзіңізге неғұрлым лайықты қарсылас туралы айтқалы отырмын. Сіздің тағы бір қарсыласыңыз болады, француз, оны біле қоймайсыз әзірге. Тек келіссеңіз болды, саудаласып жатпаймыз.

	– Жо... тыңдаңыз: ұят деген бар емес пе?

	“О,о! – деп ойлады бейтаныс. – Байқауымша, бұл мен есептегеннен гөрі қымбатқа түсетін түрі бар!” Сөйтті де, естіртіп:

	– Ұят деген немене? Ол француз, оның шақыруын құп алып, Францияға қарсы Англияның намысын қорғаған болып шығасыз. Жүрегіңізді отансүйгіштік жылытады. Мұндай жағдайда соққыны әдеттегіден қаттырақ береріңіз табиғи құбылыс емес пе?

	– Кім ол өзі?

	– Канадалық, аты-жөні Дик Лефошер.

	– Оны жаңа ғана француз демедіңіз бе? Демек, ағылшын азаматы: Канада бізге қарамай ма!

	– Шыққан жері – Канада, ал, тегі жағынан француз және Франция азаматы!

	– Кәсібі не?

	– О! Ол әншейін орманшы.

	– Әлгі анау досы ше?

	– Оны сізге айта алмаймын.

	– Айтпайсыз ба? Өзіңізге жаман. Ханзададан алғандай, ол үшін де ақы аламын, өйткені білмеймін ғой: мүмкін, менің арқамда мол табыс табатын шығарсыз.

	Сөйтті де, күш иесі кекеткендей қарқылдап күлді.

	– Сонда қанша? – деп сұрады бейтаныс.

	– Елу мың доллар, түпкілікті баға осы!

	– Жақсы. Ұрыс біткен бойда сенімді адам екі жүз елу мың франктің құлақшасын қолыңызға ұстатады.

	– Онда болмайды екен.

	– Неге?

	– Бала емеспін ғой енді! Мүмкін сіз бәрінен айнып шыға келіп төлемей кетсеңіз қайтемін? Жоқ, сіз құлақшаны алдын ала, қазір беріңіз.

	– Сізге біз қалайша сенбекшіміз сонда? Сізді алдамайды деп кім кепілдік береді бізге?

	– Тұра тұрыңыз. Мен Том Поуельмін. Мұнда ғана емес, кез келген жерде танымалмын және әркім сенеді маған. Мен сөзімді далаға тастаған емеспін, тастамаймын да. Ал сіз өзіңіз кімсіз? Тіпті

	бетпердеңізді де шешкіңіз келмейді. Бетпердеңізді тастаңыз, аты-жөніңізді айтыңыз маған, сонда басқаша сөйлесеміз.

	– Ол мүмкін емес.

	– Ендеше сау болып тұрыңыз!

	– Айтпағым ол емес еді. Бетпердені шешпеймін, бірақ ақыны алдын ала төлеуге дайынмын. Міне, құлақшаңыз!

	Бейтаныс әмиянынан чек кітапшасы мен жолда ұстайтын сия қаламұшын шығарып, қаржы талап етілген күннің ертеңіне төнелетін құлақша жазып берді.

	Поуель құлақшаға мұқият қарап алып, қайта қайтарған.

	– Жоқ, – деді ол, – маған мұндайдың қажеті жоқ. “Ертеңіне” деген шығарыпсалма сөзбен қаражаттың қарасын көрсетпей кете алатыныңызды жақсы түсінемін. Мұндай құлақша болмайды. Маған кәдімгідей құлақша жазып беріңіз, әйтпесе жолыңыз ашық.

	Бейтаныс ақырын қимылмен иығын қиқайтқанымен ештеңе айтпастан ақша талап етілген күні босатылатын басқа құлақша жазуға кірісті.

	– Міне, – деді ол құлақшаны Поуельге беріп жатып, – алыңыз. Енді сізге бәрі төленді, бірақ бізді алдамақ болсаңыз абайлаңыз: кек қайтармай қоймаймыз... Оған дейін сау болып тұрыңыз, сэр Поуель. Қолыңызды әкеліңіз!

	– Нәзік әдеп мәнерлерін сақтамай-ақ қойсақ та болады, – деп жауап қайтарды алып дөрекі үнмен. “Арсыз!” деді ішінен бейтаныс.

	– Қуыс кеуде! – деп естірте күңк етті күш иесі.

	Олар екі айырылды. Том Поуель шомылатын жерден шығып ұйықтайтын бөлмесіне өтті, құлақшаны отқа күймейтін сандықшаға салды да, алаңсыз төсегіне жатты.





IV




	Француздар жиналысы. – Дөрекі қулақтандыру. – Франция чемпионы.



	Ертеңіне таңертең айлақтағы батареялар кемелерден қатты атқылаған от шашудан кейін Мельбурн тұрғындары жер-жердің бәріне ілініп, француздар мен Францияның арына тиіп Том Поуельмен күш сынасуға шақырған дөрекі құлақтандыруларды көрді. Бұл барлық франциялық қоныстанушыларды қатты намыстандырды. Көшеге таңғы серуенмен шыққан Лоран құлақтандыруды оқығаннан кейін ызадан жарылардай болып сол бойда-ақ барып сайыскерлердің қатарына жазылуға оқталып тұрды да, алдымен граф д'Антрэгпен ақылдасып алу қажеттігін ойлап бөгелді. Сол себептен қонақ үйіне оралған, жеткен бетте өзін Мельбурнда тұратын бүкіл француздар жиналып жатқан Колле мейрамханасына шақырған шабарманның келіп кеткенін естіді. Табалдырық алдында ендігі мерекеге баруға шыққан Оливье мен Дикті жолықтырған. Лоран оларға асығып-аптығып өзінің ниетін мәлімдеді.

	Оливье:

	– Сен бе? – деп айқайлап жіберген. – Том Поуельмен тартыспақшысың ба? Оған жібере қоймаспын.

	– Неге? – деді қызуланған Лоран.

	– Неге десең ол сені бір-ақ ұрып өлтіре салады. Маған сенбесең Диктен сұра. Ол да соны айтады саған.

	– Граф әбден дұрыс айтады, – деді Дик. – Қазір түсіндіремін сізге. Өзіңіз семсерлесе білесіз бе?

	– Тіпті тәуір семсерлесемін.

	– Ал, қолына ғұмыры семсер ұстап көрмеген әлдебіреу жекпе-жекке шықса сіз не дер едіңіз?

	– Есалаң дер едім оны.

	– Бокста да дәл солай. Том Поуельмен тартысқа түсемін деп ойлауыңыздың өзі артық.

	– Сонда дөкір шықыруды жауапсыз қалдырамыз ба? – деді ызыланған Лоран.

	– Жоқ, қазір осы мәселе талқыланатын Колле мейрамханасына жиналысқа барамыз.

	Біздің достарымыз белгілеген уақытта жиынға да жетті. Мейрамханаға бес жүздей француз жиналып та қалыпты. Виллиго жоқ еді, өйткені әлде бір жақтарға кеткен ол әзірше орала қоймаған-ды.

	Жиналыста канадалық сорайып, бәрінен биік көрінді: Оның бойы мен дене тұрпаты келген бойда-ақ көз тартып, жұрттың таңдайын қаққызды. Жиналғандардың бәрінің де санасында, тегінде, Францияның өкілі осы болар деген ой қылаңытқан.

	Жиналыстың төрағалығына банкир Морис Голлар сайланып алынды да, ол дереу: қатысамыз ба, жоқ қатыспаймыз ба деген мәселені шешу ұсынысымен кеңесті ашып та жіберді. Мәселе бір ауыздан қатысамыз деп шешілді. Енді Голлар келгендерге сақтық қажет екенін ескерткен.

	– Мырзалар, Том Поуель осал қарсылас емес. Франция сайып-қыранын таңдауда аса абайлап, талапкердің мүмкіндіктерін жақсылап саралап алғанымыз жөн.

	Қысқаша ғана бұл сөзге ду қол шапалақтанды. Әлгі тұжырым тек ақшақұмарлықтан ғана талапкерлер санатына жазылғысы келетін адамдарды сақтандыру үшін де айтылған еді, өйткені ағылшын алыбына қарсы шығатын мықтының пайдасына, мейлі ол жеңсе де, жеңбесе де, өз тараптарынан сыйақы да тағайындалып қойылған.

	Бәрібір қарсыластың өз мысының басқаны соншалықты, онымен күш сынасуға тілек білдірген бес-ақ адам табылды. Егер бұл суық қарумен немесе мылтықпен болатын сайыс болса, бәлкім, жүздеген адам шығар еді, бірақ бокс – арнайы ағылшындық өнер, бұл жағынан француздар онша шебер болмайтын.

	Талапкерлер тобыр арасынан іріктеліп шыға бастағанда жұрттың көзі канадалыққа қадалды. Тәрізі, көпшілікті бұл қандай шешімге келер екен деген сауал қызықтырған сияқты. Дик граф Лорагюэмен тілдесіп тұрған. Қауым оның не дейтінін тағатсыздана күтті. Міне, канадалық титтей де масаттанбай, сонша сабырлы кейіппен биік алаңға қарай беттеген. Қатты шыққан “ура” мен дүркірете соғылған шапалақ мейрамхана ішін күңірентті; президент жиынды біршама уақытта әрең тыныштандырды.

	Осынау дуылдата қол соғылып жатқан кезде өзге талапкерлер алаңнан жедел секіріп түсісіп, Дикке ықыластана жол беретіндіктерін аңғартты, олар да “ураға” басып, қол соғып жатты. Бұл Дик үшін нағыз мәртебе еді. Әбден тыныштық орнаған кезде президент толқыған үнмен Дик Лефошерді француздар атынан шығатын күш иесі екенін мәлімдеді.

	Дик отандастарына бір ауыздан сенім артқандары үшін алғысын айтып, сол бойда-ақ жиналған қаржыны жергілікті қайырымдылық қоғамы салғалы жатқан Француз емханасына аударатынын жеткізген. Мұндай риясыздық жиналған қауымды тебіренткені сондай, олар дереу өз батырларына осы күннің ескерткіші ретінде алтын кубок құйдыруға шешім қабылдады.



	V



	Шайқас. – Құпия сақтандыру. – Функаль және тыңшы Люк. – Өте кеш. – Франция чемпионының жеңісі. – Клубтағы думан. – Тағы бір сактық – Оливьенің кабірі.



	Бұл кезде мейрам өз ретімен жалғасып жатты. Байқау аяқталған, араларында генерал-губернатор, адмирал һәм өзге офицерлер бар Мельбурн өкіметі “Виктория” соғыс кемесінде тамақтанып отырды.

	Ас үстінде әлдебір француздың Том Поуельдің шақыруын құп алғаны туралы хабар жеткен. Шалқып отырғандар шарапқа бөге түскен сәт еді, бәрі жеткізілген сөзді британдық астамшылықпен әзілге шаптырды.

	Барлығы таңертеңгі астан соң жарыс орны белгіленген жағаға келген. Айналасын темір шынжырмен қоршаған шаршы алаңның түбінде қадірлі көрермендерге арналған мінбе қойылған-ды. Қалған жұрт жан-жақтан иін тіреседі. Мінбе алдында өз банкирлерімен келген боксшылар тұр; банкирлерге соққының дұрыстығын қадағалау, және тартыс кезінде туындап қалатын жалпы жағдайларды реттеу жүктелген.

	Жекпе-жек төрешісінің ешкімді жеңімпаз деп жариялауға құқы жоқ-тын; ол тек болған жайтты ғана мәлімдеумен шектелуге тиіс-тін, оның үстіне қарсыластардың бірі ұрысты тоқтатуды өзі сұраған кезде немесе жерде бес минуттан аса жатып қалған жағдайда шайқас аяқталды деп есептеу ұйғарылған.

	Диктің банкирлері ретінде Лоран мен Оливье шықты. Граф басында Дикке бола ешбір алаңдаған жоқ, оның даусыз жеңіске жететініне сеніп, көңілі шалқыған. Бірақ мейманханадан шыға берісте әлдебір қайыршы қолына хат ұстата салып, қалың нөпірдің ішіне еніп жоқ болды. Хатта:

	“Бүгін түнде Белгісіздердің тыңшысы Том Поуельге Дик Лефошерді өлтіру үшін екі жүз елу мың франк төледі” деп жазылыпты.

	Оливье дереу хат мазмұнын досына мәлімдеп:

	– Көрдіңіз бе, олар соғыс тәсілін өзгертіп, мені құрту үшін алдымен сізге ауыз сала бастады, – деді.

	– Мистер Поуель әзірше өлмеген аюдың терісін сатыпты, – деді Дик жайбарақат қана. – Белгісіздер шығынға шындап батқан екен.

	– Тәрізі, мұны да Функаль мырза хабарлаған болу керек, – деді Оливье ойын сабақтап. – Тек, меніңше, кеш қалған сияқтымыз.

	– Керісінше нағыз дер шағы, – деп қарсылық білдірді Дик. – Мен қапыда қалмаймын...

	Канадалық жанары сұстана жарқ етті, бірақ демде байсалды күйге түсіп, жай ғана:

	– Сіздің әкеңіз ғажап олжаға кезіккен екен. Де Функальге баға жетпейді, – деді.

	Әйткенмен, Диктің сенімділігі графты тыныштандыра қоймады. Шайқас алдындағы әдеттегі жол-жоралғылар жасалып, ұрысты бастауға белгі берілгенде оның жүрегі шаншып кетті.

	Алдымен жекпе-жек төрешісі генерал-губернатор һәм лорд-мэрге төрт бірдей боксшыны таныстырған. Ағылшындар Том Поуельдің алып тұлғасын көргенде таң-тамаша болып, қаһарманның құрметіне “Rule Britania” әуенін ойнауды талап етті.

	Қарсы бетте өлі тыныштық орнай қалған. Оркестр әуені тыйылғанда канадалық кезегімен өзін өкімет мүшелеріне таныстыру үшін алға аттады. Бұған дейін бір шетте монтаны ғана тұрған оған назар аудармаған ағылшындар шулауды кілт доғарып, шайқастың оңайға соқпайтынын аңдаған.

	Ағылшындардың таңдана таңдай қағу көрінісіне керісінше француздар мен американдықтар жақтың тым-тырыс тына қалуы әсерді күшейте түсті. Тіпті, Том Поуельдің өзінің үні шықпай қалды, ол бұл жолы дағдысындағы құтырына ойқастайтын мәнерін жасаған жоқ. Бәлкім, оның өмірінде тұңғыш рет қарсыласының алдында үрейленгені осы болар.

	Одан сайыпқырандардың сайысқа қандай кезекпен шығатынын анықтау үшін жеребе тарту басталды. Том Поуель бұны тағатсыздана бақылап жүрді. Ол егер алдымен Джемс Тайлермен шығатындай болса, осынау мықты қарсыластан кейін Поуельге мат қойылатынын білді, себебі, бұған шалдыққан канадалықпен өтетін шайқас оң жамбасына келе қоймайтыны анық-тын. Ағылшындық пері, тіпті, барлық ұлт өкілдерін бір мезгілде тартысқа шақыртқызған өз есерсоқтығына опынайын деді. Бірақ тағдыр бұған бір сәт оң шырай байқатты: бірінші кезек негр Сэмге, екінші Дик Лефошерге, үшінші американдыққа, төртінші ирландыққа бұйырды.

	Алайда басынан қауіп бұлты сейілген жоқ еді. Бұл французды жеңгеннің өзінде ұрыстан құр сүлдері шығар еді де, американдықтың жұлдызы жанатыны анық-тын.

	Мұндай ой барлық ағылшындықтардың басына келген еді. Том Поуельдің ұнжырғасы түсіп кетті. Шайқас төрешісін өзіне шақыртып сөйлестіру үшін лорд-мэрге жасырын өкіл жіберілді. Төреші Дикпен өтетін кездесуден кейін боксты тоқтатып келесі күнге қалдыруға уәде берді. Мұны ол ұрыс тәртібі бойынша өз ықтиярымен жасай алатын еді.

	Төреші уәдесі Том Поуельдің құлағына тиді, ол енді қайта жанданайын деген. Жанкүйер қауым әлгіндей келіссөздерді аңдаған жоқ, тек шайқас қызықтарын ыжаһаттана күтті.

	Ақыр аяғында көп күттірген белгі де берілді-ау. Кернейлер үш дүркін күңіренді. Бапкерлер сайыпқырандарды бір-біріне беттестіріп, өздері сыртқары шығып тұрды.

	Том Поуель Сэмді менсінбей нұсқап:

	– Мынау тіскебасарға жарап тұр! – деді.

	Сэм қарсыласының алдына батыл шыға келіп, жұдырықтарын дәстүрдегіше бетінің деңгейіне көтерген, бірақ өкінішті! – арада бес минут өтпей-ақ ол қақ маңдайынан тиген соққыдан мұрттай түсіп, жерде жатты. Оны алаңнан шала-жансар күйде әкеткен.

	Сэмнің былқ-сылқ еткен денесін көрген Оливьенің өңі боп-боз болып, аяғынан әрең тұрды.

	Бес минуттік үзілістен кейін кернейлер қайта боздаған. Канадалықтың да кезегі келді. Нағыз шайқас таянып келе жатты.

	Жағалауда, көшелерде иін тірескен жұрттан көз тұнады, қызыққа құмартқан қалың нөпір үй шатырларында, тіпті, кеме мачталарына дейін қаптап кетіпті. Ағаш бұтақтары да өрмелеп шығып алған адам салмағын зорға көтерісіп тұр: елдің бәрі Том Поуельдің даусыз жеңісін көріп қалуға ынтығады.

	Мазасызданған Оливье өз-өзін ұстаудан қалған.

	– Алаңдамаңыз, граф, – деп Дик оны ақырын жұбатып қояды. – Абыржымасаңызшы, ойлаңыз: бүкіл Мельбурн бізге қарап тұр.

	– Егер мәселе менің өміріме тірелсе, – деп қарсыласады граф Лорагюэ, – онда дәл мұнша күйзелмес едім. Бірақ іске сіз араласып тұрсыз ғой, оның үстіне анау хайуан сізді өлтіру үшін ақша алыпты. Аһ, Дик, Дик, осының бәрі менің кесірімнен.

	– Жарайды, жетер, жетер. Апарыңыз мені. Қолымнан ұстаңыз. Айтыңызшы, дірілдеп тұр ма екен?

	– Жоқ, Дик, қолыңыз дірілдеп тұрған жоқ. Сіздің ғажайып адам екеніңіз онсыз-ақ белгілі емес пе.

	– Көріңіз де тұрыңыз, мен бұл адамды не істер екенмін. Әйткенмен, мен оны өлтірмеймін, тек келешекте зиянсыз болатындай жасаймын. Ол енді бұдан былай кісі өлтірмейтіндей болады.

	Кернейлер үшінші мәрте дабыл қақты. Бапкерлері ерткен қарсыластар ортаға беттеген.

	– Бастаңдар! – деді төреші сайыпқырандар бетпе-бет келгенде.

	Том Поуель кенет шалт қозғалып, қарсыласының күрт шабуылынан қорғанғандай кейіпте тұра қалған. Осыдан-ақ шаршы алаңды әдеттегі қарсыластар емес, өле-өлгенше шайнасатын бітіспес жаулардың кездесіп, жан аяспай шайқасқалы тұрғаны бірден аян болды.

	Канадалық та дәл әлгіндей мәнерді қайталаған. Осынау екі қимылдың да аса шеберлікпен орындалғаны соншалықты, көпшілік ішіндегі іс білгірлерінің айыздары қанды.

	– Милорд Сеймор, – деді Сидней адмиралы генерал-губернатордың құлағына сыбырлап, – байқауымша, бізде бұрын-соңды кездеспеген ғаламат бокс болғалы тұрған секілді.

	Губернатор жымиып, бас изеді.

	Екі аяқтарынан нық тұрып, мойындарын ырғасқан Том мен Дик бірнеше секундтай бір-бірін көзбен аңдысты. Екеуі де тарпа бас салысуға батпай тұр. Ағылшын байғұс Сэмді жер қаптырған әдеттегі ысылған тәсілін бұл қарсыласына қолдануға жүрексінеді, канадалық болса жауының әуселесін байқап алып барып қимылдамақшы. Оның әбден жаттыққан өз айласы бар еді, соны байқатпауға тырысады.

	Өзі қатысып көрген барлық ұрыстарды жұрттың бәрі мойындайтын жалғыз тәсілді аңдаған; ол – аса ептілікпен бұлтарып – жалтара білу. Сондықтан, дәл қазір де қарсыласы әбден шаршап-шалдыққанша шабуылды өзі бастамай, қорғаныста жүруді ұйғарды. Өзінің байыпты, сабырлы мінезіне сәйкес бұл мәнде ашушаң, қызба Поуельмен тартыста ұтысқа бастайтыны сөзсіз-тін.

	Қарсыластар өзара аңдысқан уақыт көрермендердің ішін пыстырды. Ақырында ағылшын қорғаныс бағытынан айнымай жүре шабуылды бастауға бекінген. Ол үш-төрт соққы жасады, алайда, бәрі де әрбір жолы Диктің бет деңгейінде ұстаған жұдырықтарына тиді. Одан өзге тұстан тағы бір соққы берді, егер ол дарыса, канадалықтың тура шықшытынан тиер еді. Бірақ ағылшынның жұдырығы бұлтармастан қағып жіберген алып қолға кезікті. Мұның бәрін екі сайыпқыран семсерлесу залындағыдай аса дәлдікпен орындаған.

	“Бәрекелділеген” дауыс маңайды жаңғырықтырды. Көпшілік шебер жасалған алғашқы соққыға ризалық білдірген. Біріншіден кейін екі-үш соққы және қайталанды. Дегенмен бұлардан да нәтиже шықпай, зығырданы қайнаған Поуель бокс ережесін бұзып, тістене тұрып:

	– Оу, ұрсаңшы, сэр! – деп қалған.

	– Байқаймын, елу мың долларды алғанша асығып жүрсіз-ау?! – деді канадалық дәл осындай зілменен Белгісіздермен ымыраласуды мезгеп.

	Қаны басына шапшыған ағылшынның көз алды тұманданып кетті, құлап қалуға шақ қалған ол өз-өзін әрең ұстап барып, ес жинаған. Оның абдыраған сәті қас пен көз арасындай жылдам өткенмен, сол мезетті пайдаланса, Дик қарсыласын бір періп-ақ ұрысты аяқтай салар еді. Дегенмен адалдығы ғажайып канадалықтың басына ондай ой келген де жоқ.

	Таңғалғаннан есінен танып қала жаздаған ол, бой түзеген соң қаһарына мінді. Енді тек қарсыласын тезірек жайратып салуға бекінген. Ол құтырына қимылдауға көшті, бірақ ептілігін бір сәт те жоғалтпаған. Жұрттың бәрі оның шешуші соққы беруге дайындалғанын аңғарды. Жұдырықтары Диктің басы тұсында зу-зу етеді. Ағылшын қарсыласының тепе-тең қалпын бұзу үшін әр түрлі алдамшы соққылар жасап бақты. Бұл үш минуттайға созылған. Көрермендер демдерін ішке тартты. Әдетте шайқастың нүктесін қоятын соңғы соққының көп күттірмейтінін әркім түсінді. Міне, ағылшын барлық тұлғасымен артқа серпілді де, болаттай қолы алға сермелді. Шыңғырып жіберген әйелдер алақандарымен беттерін басқан. Алайда соққы нысанаға дарымады. Алып канадалық сол қолымен сұмдық соққыны мезетте серпіп үлгерді, ал, оң қолы найзағай жылдамдығымен Поуельдің иегі астынан ауыр балғаша ұрған. Екі жақтың да бапкерлері сынған сүйек сықырын естіді: жерге көл-көсір қан шапшыған, ал қарт Англияның сайып-қыраны, жеңілмейтін Том Поуель алып денесін жаза шалқақтап барып, шаршы алаңға гүрс етіп құлады.

	Ағылшындар жағынан томырық күңкіл естілді, француздар болса ду-ду қол соғып: “Ура, Франция! Ура, Дик Лефошер!” деп айғайға басқан.

	Бірақ Том Поуель жеңілгенін мойындамады. Ол орнынан дереу атып тұрып, қорғаныс тәсілін жасаған. Бапкерлері жетіп барып жарасын байқау үшін бес минуттік үзіліс сұрады. Бұл ережеде ескерілген жайт еді, алайда, үзіліс ұзақтығы Дикке байланыстытын, ол болса өзінен не талап етсе де қарсы емес-тін.

	Келген дәрігер Поуельдің екі шықшытының да уатылып кеткенін анықтады. Ағылшын сөйлеуден де қалған еді. Бапкерлері оған жеңілгенін мойындауы керектігін айтқан, бірақ Поуель табандап, көнбеді. Көпшілік қауым да шайқасты жалғастыруды талап етті. Том Поуельдің өзі де егер ұрысты жалғастырмаса масқара болып, отандастарының алдында кешірілмес күнәға бататынын түсінді, оның үстіне олар да тым асқақтап, көп мақтанып кеткен еді.

	Ұзамай Дик өзінің жаралы қарсыласының бірінші ұтылыстан кейін де беті қайта қоймағанын пайымдаған.

	Есе қайтаруға ызалана ұмтылған ағылшын шабуылды жындана құтырынып бастады. Дик кезекті соққыны қайтару кезінде абайсыз сүрініп те кетті, Том Поуель осы сәтсіздікті пайдаланып самай тұстан қақырата соққан, дегенмен, Дик мұны да қайтарып қалғандықтан жапа шеге қойған жоқ. Есесіне канадалық ағылшынды ырғалтып жүргізіп қойып, аяй берудің қажеті жоқ екенін түсінген. Поуель өлтірген бейшаралар мен оның бетперделі адаммен жасаған сұрқай саудасы есіне түсіп, оңбаған немені тындыра салуға бекінген. Ол бір епті қимылдан қорғанғаннан кейін оңтайлы сәтті күте жүріп, Том Поуельдің басынан қос жұдырықпен кезек-кезек екі соққы берді. Қыр ете түскен ағылшын алаң ортасына домалаң етті. Оны көтеріп әкетіскен.

	Том Поуель өмір бойына зағип болып қалды. Бапкерлері соның атынан жеңілгендерін мойындаған, жекпе-жек төрешісі де, амал жоқ, Франция сайыпқыраны Дик Лефошердің ағылшын батыры Том Поуельді жеңгенін мәлімдеуге мәжбүр болды.

	Француздардың шаттығын айтып жеткізу қиын. Олар Дикті қарсыласқанына қарамай шап беріп, салтанатты түрде жеңімпаздың құрметіне дереу ғажайып дастарқан жайылған Колле мейрамханасына көтеріп әкетті. Бармақ шайнап үнсіз қалған ағылшындар, тіпті, дайындап қойған сән шырағдандарын да жаға алмады. Тек Колле мейманханасында ғана самаладай жарқыраған шамдар нұр шашып тұрды.

	Дастарқан басында өзге де шақырылғандармен қатар түгелге жуық елшілер болған, әсіресе, италиялық бас консул Дикті ерекше құрметтеп, қызу құттықтады. Оның, тіпті, міндетті елшілік ұстамдылықты да ұмытып толғана айтқан қошемет тілегі барлық келгендерді керемет әсерлендірді. Қатты атылған тығындардың арасынан бокал көтерген ондаған, жүздеген қолдар Дикке қарай ұмтылып жатты. Бәрі: “Жасасын Франция! Жасасын Дик Лефошер!” деп айғайлаумен болды.

	Кенет осы шу арасынан Оливье құлағына сыбырлаған әлде біреудің:

	– Италия елшісі Белгісіздермен сыбайлас, – деген сөзін ұққан.

	Жас жігіт селт етіп, барон де Функаль туралы ойлады. Елші-тыңшыны көзбен іздеген Оливье оның залдың қарсы беттегі түкпірінде американдық консулмен сөйлесіп тұрғанын көрген. Оливье әлгі сөзді құлағына мұның сыбырлай алмайтынын пайымдады.

	Жас жігіт Дикке таянып естіген дерегін айтуға оқталып еді, канадалыққа жету мүмкін емес екен: ол қалың нөпірдің ортасында қалыпты. Ол Лоранға келіп әңгімелесумен шектелді. Екеуі Лоранның дереу барон де Функальге барып мән-жайды білуін ұйғарысқан. Лоран бүкіл зал бойымен елшіге беттегенде анау мұны байқай қалып, Лоранның келуінен ешкімді күдіктендірмеудің лажын ойластыра қойды. Ол қатты қуанған адамның кейпімен айғай салды:

	– А! Менің “Кешкі жұлдыздағы” (бұлар Мельбурнға жеткен кеме осылай аталатын) сапарласым ғой! Көргеніме сондай қуаныштымын! Келгелі бері маған бір соқпағаныңызға ұялсаңыз етті! Уәде бермеп пе едіңіз?

	Ыңғайсызданған Лоран әлденелерді міңгірлеп қалған. Өз рөлін мейлінше шебер орындаған барон таң қалдырған. Барон сөйлеп берді:

	– Жарайды, ақталмай-ақ қойыңыз! Жақсы емес!

	Одан ол даусын бәсеңдетіп асығыс: – Белгісіздер бірдеңе ойластырып жүр. Ертең таң атқанша бәрін кеңірек білуге тырысамын, – деді.

	Сөйлесіп тұрғандардың маңайында екі белгісіз біреу қыстырылысып жүр. Барон елдің бәрі еститіндей даусын көтеріп:

	– Естуімше, сіз Поуель жеңген адаммен тым жақсы көрінесіз ғой. Мені таныстырыңызшы онымен. Білесіз бе? Ертең екеуіңіз маған түстікке келіңіздер. Сөйткеніңіз дұрыс!

	Лоран бас иді де, екеуі Оливьемен әңгімелесіп тұрған Дикке беттеді.

	Елшіні Дикпен таныстырған Лоран оған граф Лорагюэні де көрсеткен.

	Барон ақсүйектік еркіндікпен иіліп:

	– Аты-жөніңізді естігенмін. Парижде маркиз Лорагюэмен жүз – таныс едім. Өзіңізбен де танысқаныма өте қуаныштымын. Граф, сіздің достарыңыз менің ертеңгі түскі асқа шақыруымды қабыл алды. Егер өзіңіз де оныма ізет етсеңіз, тамаша болар еді...

	– Рахмет, барон... Қуана-қуана барамын.

	Граф Лорагюэ баронмен өзін өте әдепті, биязы қалыпта ұстаған, бірақ оның сөз астарынан рөл ойнап тұрған сәтінің өзінде ешбір тұрпайылыққа бара алмайтыны аңғарылып тұрды.

	– Сөйтіп, сізге сенуіме болады ғой?

	– Өзімнің екі досымды ертіп келемін сізге.

	Барон де Функаль кейін серпіліп, шаруаларының бар екенін айтты да, мейрамханадан қайтып кетті. Ол кетіп бара жатып, графты ақырын ғана иығымен жанай өткен, сол сәтте-ақ Оливье оның өз қалтасына бірдеңе сала салғанын аңдады. Ұзамай біздің достарымыз “Шығыс қонақ үйіне” оралған.

	Олар мейрамханадан шыға берісте қожайынын күтіп алуға жүгіріп жеткен Блэкті көрген-ді. Оливьенің:

	– Қайдан жүрсің, Блэк?! – деген даусы қатты шықты. – Мен сені кетерде бөлмеге қамап кетіп едім ғой.

	Ақылды хайуан қуланған түрмен құйрығын бұлғаңдатты.

	– Өте түсінікті, – деді Дик, – күтушілердің бірі бөлмеге кірген екен, Блэк соны пайдалана қойған.

	Мейманханаға келген достар Виллигоның әлі қайтпағанын білді.

	– Сеніңіз, ол не істеп жүргенін біледі, – деді Дик графқа. – Ол оралған бойда бәрін айтып береді, сонда маңызды да, қызықты жаңалыққа қанығамыз.

	Мезгіл кеш болса да достар қауқылдасып тілдесу үшін бір жерге жиналған. Бірақ әңгіме қиюласпады. Үшеуін де ұйқы баса берді, көз жұмылып, тіл икемге келмеді. Креслоға жайғасқан олар отырған жерлерінде ұйықтап кете жаздап, қоштасып, бір-біріне жапсарлас орналасқан бөлме-бөлмелеріне тарау үшін әрең дегенде орындарынан көтерілген.

	Оңаша қалған Оливье қалтасына барон де Функаль салып кеткен бұйымды асыға шығарды. Ол орауды ашқанда өз қалыңдығының кішкене ғана тамаша бейнесін көрді, астында алтын әріптермен итальян тілінде жазылған “Speraza” деген сөз бар екен. Жас жігіт оған жанары жасаурап көп қарады. Көз алды бірте-бірте тұмандана берген, ойлары да шатыса бастады, ол басын бір жағына қисайтып қатты ұйықтап кеткенін аңғармады.

	Таң-тамаша түс көріпті. Оған бөлменің есігі ақырын ашылып, қасына бетперде киген төрт адам тақалғандай болған. Айқайламақшы еді, айқайлай алмады, тілі оралмады. Төрт адам мұны көтеріп алды да, қайдағы бір ұзын дәлізбен көтеріп ала жөнелді, одан темір торлы әлдебір бақша арқылы өтті, далаға шығатын қақпа ашылды, сөйтіп, тәрізі, алдын ала дайындап қойған арбаға жатқызды.

	Аттар жүйткіп барады, екі сағаттық жолдан кейін көлік басқа бір темір қоршауға тірелді. Қақпа ашылды, бұлар өткен соң қайта жабылды. Арба тоқтады. Бетперделі адамдар Оливьені қайта көтеріп, қараңғы күмбездің астына апарды, шетінде терең жер түбіне әкететін саты бар екен. Оливьені осы сатымен түсірді. Жас жігіт жиырма төрт баспалдақ санаған. Сатыдан түскен соң бетперделі адамдар бықсық шам жанып тұрған қараңғы ұраға апаратын ұзын дәлізбен алып жүрді. Үрада бетперделі бесінші кісі отырған орындық тұр, орындық жанында қазылған шұңқыр қараңдайды... О, сұмдық! Граф д'Антрэг бір қарағанда орындық деп ойлағаны табыт болып шықты.

	Табытта отырған адам тұрды да айтты:

	– Граф д'Антрэг, сен қолымызға үшінші рет түсіп тұрсың. Енді сені жер бетіндегі ешбір билік құтқара алмайды. Мұнда саған бір жетіге жететін азық бар, соншалықты мөлшерде жарық қоры қалдырылады; сен кірген есік бекітіледі. Бұл – саған біз, Белгісіздердің жасап отырған ең соңғы жақсылығы. Сенен не талап ететінімізді өзің білесің. Мен саған қағаз бен қаламсап қалдырамын. Қалыңдықтан бас тартатыныңды жаз. Мұны істеген бойда, күндіз бе, түнде ме, босатыласың. Ал, егер көнбейтін болсаң, міне, сен үшін табыт пен қабір дайындалып қойылған.

	Бетперделі адам үнсіз қалды.

	Қорыққаннан тілі байланған Оливье өзі тұтқындалған орынды байқады, бұл сағанаға қатты ұқсайды екен.

	Бетперделі адамның бұйрығы бойынша бәрі тарады; жұмысшылар келіп есікті бітеді.

	Оливье сағана ішінде бекітіліп қалды... Ол айқайлап жіберіп табытқа құлады, сол сәтте-ақ оянып кеткен.

	Ол өзі ұйықтап отырған креслодан құлаған еді. Маңдайын суық тер жуыпты.

	– Не деген сұмдық нәрсе! – деді ол ішінен. – Бұл Петербургте болған оқиғаны есіме түсіреді... Тек ол шындық еді, ал, мынау, бағыма қарай, түс.

	Граф таза ауа кіргізуді ойлап, терезені ашты да, аулаға қарады. Алдындағы дәл түсіндегідей бақты көргенде керемет таңданған. Бұл күдікті жайт еді. Селт ете түсті. Мұнымен бірге бұрынғыдай маужырайтын еңсесін езген ұйқының тарамағанын, кеудесі қысып, құлағының шулағанын аңдаған. Қабырғаның сыртынан біреулердің гу-гу еткен бейтаныс үнін естіген.

	Ол әлденеден уланып қалғандай күй кешкен еді. Бұл ой басына келуі сол екен, ұйқысы шайдай ашылды; егер әлдебіреудің қаскүнем қолы дастарқан басында шарабына дәрі тамызып жіберген болса, демек, қайсыкімнің мұны ерік-жігерден айырып, қолға түсіруге әрекеттенгені.

	Одан терезе жанынан ұзап, Дик жататын көрші бөлменің есігіне беттеді. Есікті қағып Дикті оятпақшы еді, бірақ орындық тұсынан өтіп бара жатып тізе бүккісі келіп кетті. Отырды да, қайтадан әлгіндей түсініксіз күйге шошып, қалғып бара жатып:

	– Мен өлдім!.. – деп күбірледі.

	Келесі күні канадалық ауыр ұйқыдан кейін орнынан тұрып, тура мас кісіше қиқалаңдап барып, қайырлы таң тілемекке д'Антрэг бөлмесінің есігін ашқан. Ол бөлмеге қарады да барынша бажылдап, есінен ажырап қала жаздады. Мықты, дені сау, шырғалаң-құмар, Англияның бірінші боксшысын жеңген алып жұдырықтың иесі долы әйелдей дегбірден айырылды: граф д'Антрэгтің төсегі шыбын қонбаған қалпында тұр, ал өзі бөлмеде жоқ.





VI




	“Шайтан кабагы". – Мистер Боб. – Із. – Виллигоның жоспары.



	Барлық жаңа қалалар секілді Мельбурн да бәрінен бұрын “пайдакүнемдік” бағытта дамыды. Ең алдымен жағалар, доктар мен верфьтер, товар қоймалары, ұралар, дүкендер, таңба жасайтын шатырлар, тракторлар, кофеханалар, кабактар пайда болды, ал мұның бәрінен қазіргі “төменгі” аталатын қала ірге көтерді. Мельбурнның барлық саудасы мен өнеркәсібі осында шоғырланған, мұнда күні бойы жұмыс істеген, кәсіп пен сауда жасаған жұрт құмырсқа илеуіндегідей құжынап жүреді. Елді мекеннің өзге бөлігі немесе “жоғарғы” аталатын қала Ярро өзенінің арғы жағасына жайласып, Қасиетті Филлип бухтасының екі жағындағы кең де, көрікті жазықты алып жатыр. Осы жерде бірте-бірте губернатор үйі, Англия епископының жайы, биржа, парламенттің сәулетті ғимараты, мұражайлар, университет, гимназия һәм бұрынғы жер аударушылар ішінен байып шыққан дәулеттілердің еңселі сарайлары бой көтерген. Бұл үйлердің іргесінде түгел дерлік мрамор мен қызғылт муррей граниті жарқырайды. Дәл осында қаланың барлық ең үздік қонақ үйлері, театрлар мен әсем саябақтар ірге тепкен.

	Екі кварталдың арасында үлкен айырмашылық бар. “Төменгі” қала таң атысымен аласапыран күйге түседі; тіршілігін күйттеген жұрт ерсілі-қарсылы жөңкілуден тынбайды; бір кемеден жүк түсіріліп жатса, екіншісіне тиеліп жатады, әрі-бері сабылған жолаушыларда да қисап жоқ, айлақтарда қайықтар иін тіреседі, көшелерде жүк тасыған арбаның салдырынан құлақ тұнады. Ал, шаруашылық сағаттары өткен кезде “төменгі” қала лезде қаңырап қалады, дүкендер жабылады, доктар үш қабат темір шынжырмен таңылады, бұл уақытта “жоғарғы” қаланың тіршілігі жанданады. Оның көрікті көшелерінде күймелер, жабық арбалар көріне бастайды, бақтарда жасана киініп түскі ас алдында серуенге шыққан әйелдер мен ерлер жүреді. Кешке барлық терезелердің шамдары жарқырай жанады, театр, клубтардың шырағдандары нұрлана түседі, көшелерде елді балдарға, спектакль-концерттерге тасыған көліктер жөңкіледі.

	“Төменгі” қалада керісінше түн-түнек “патшалығы” орнайды; тек қайдағы жоқ қағылған-соғылғандар; жүліктер, орман қарақшылары, қашқын жер аударылғандар жиналатын лас қордаларда ғана шам жағылады. Мұндай кезде “төменгі” қалаға келу қауіпті. Тіпті, полиция қызметкерлері де бас сұғуға қорқады, ал, байқамай соға қалған тәжірибесіз жолаушыны қырсықтың шалғаны. Оны тонайды немесе өлтіріп кетеді, ертеңіне мүрдесі айлаққа қалқып шығады. Әйтеуір, алдын ала немқұрайлы тексеру жүргілген болады да, коронердің2 “белгісіз себептен...” деген шешімі шығарылады.

	Біз әңгімелеп отырған күні “жоғарғы” қала төменгі Мельбурнға қарағанда ерекше жарқырап, жайнап тұр еді.

	Ол кезде “Төменгі” қаладағы барлық қордалардың (притондардың) арасында бұрынғы бір теңіз қарақшысы басқаратын “Шайтан кабағы” немесе “Devil's Tavern” деген атпен белгілі трактир ең күдікті болып саналатын. Бұл қарақшы – трактиршінің ұсқынының өзі кез келген парасатты адамды түңілтіп жіберер еді. Бет әлпеті мен түр-тұлғасы жағынан мистер Боб гориллаға ұқсайды, тек жирен. Оның үстіне сол жақ самайынан иегінің астына дейін тартылған қорқынышты тыртығы бар. Бұл беттен неше қилы күнә мен жауыздық табы байқалып тұрар еді. Осыдан артық сиықсыздық пен жүрек айнытатын нәрсені елестетудің өзі қиын.

	Енді бұған малдікіндей дөрекі мінез бен ештеңеден тайынбайтын қатігездікті қосыңыз. Жер аударылушылар, орманшылар, шектен шыққан оңбағандардың бәрі мистер Бобтан шайтан көргендей үрейленетін, сонда да оның тавернасынан шықпайтын. Олар үшін бұл үйде күндіз тығылып отыруға қолайлы ерекше орын бар-тын; ол орын кең ұрадан тұрады, ал, тавернаның өзі төменгі қабатта орналасқан. Күндіз “Шайтан кабагына” адал жұмысшылар, солдаттар мен матростар, ұсақ қолөнершілер келе беретін, ал, түнде бұл жерден тек қоғамның азғындарын ғана ұшыратасың. Сол кезде мистер Бобтың ақ дегені алғыс, қара дегені қарғыс болады, себебі, осынау Құдайға да, сайтанға да сенбейтін малғұндар тек содан қорқады.

	Мистер Боб Дик Лефошерді жек көретін. Адал канадалық талай рет алтын өндірушілердің керуендері мен скваттерлердің малдарын алып жүрген; ал, бұл барда Диктің күшін білетіндіктер ешбір тонаушы шабуыл жасай алмайтын. Осы үшін де қарақшылардың бастығы, “Шайтан кабагының” иесі оған өлердей өш еді. Алайда бұлар бір-бірін білмейтін-ді.

	Мельбурндағы мейрамға сәйкес бірқатар орман қарақшыларының бастары қосылып қалғаннан кейін, әрине, олар өз атамандарымен түрлі шаруаларды қаузау үшін “Devil's Tavern”-ге кірген. Қайтардағылары көп еді, бірақ таңдаулылары аз. Мистер Боб ең құпия кеңестері өткізілетін жасырын ұраларына аздаған ғана көрнекті басшыларын шақырған.

	Бұл ұрада, әлгінде айтқанымыздай, “Шайтан кабактың” күндіз көрікті қалада мүлде көрінуге болмайтын келушілері тығылатын; мұнда ұрлық-қарлықтан түскен олжалары жасырылатын, дәл осында солары бөліске салынатын, оның үстіне мистер Боб өзіне әрдайым табыстың аса қомақты бөлігін қармап қалатын.

	Және бәрі келісім арқылы, қараушылардың көзінше жасалатын. Мұндайға тәуір кісілердің, яғни, аристократияның өзі жазасын өтеген бұрынғы қылмыскерлерден, бірақ Австралияға келгелі жаман істерге бармаған адамдардан құралған елде ешкім бөгет жасай алмайтын. Оған қоса көлемі жағынан Еуропаның 5/6-сындай аумақта не бары үш жүз немесе төрт жүз мың адам тұратын елде лайықты бақылау жасау мүмкін емес-тін.

	Тегінде, адамзатқа маңдай термен жер байлығын игеретіндей барлық жерде адал еңбек тән десек те, өзгелердің еңбегін қанайтын ашкөздер пайда болмай қоймайды екен.

	Ал Австралияға бұдан да көп ашқарақтарды тарта түскен алтын кен орындарының ашылуы әлгі кереғар тәртіпті жоюдың орнына қарақшы топтар мен серіктестіктердің қатарын көбейтіп жіберген.

	Іс, тіпті лорд Ауклэндтің басқаруы кезінде адал да, парасатты адамдардың дәрменсіз, әрі сатқын ресми орындардың сыртында қоғамдық қауіпсіздікті сақтайтын ерекше комитет құруға мәжбүр етті.

	Бұл комитеттің ең алғашқы әрекеттерінің бірі “Шайтан кабактың” қожайынын, осы кітапта сөз болып отырған және іс-қимылдары Австралияда әлі күнге дейін аңызға айналып келе жатқан мистер Бобты ешбір соттың үкімінсіз-ақ дарға асу еді. Ол, шынында да, барлық қарақшылық пиғылдар мен қылмыс атаулыға мұрындық болып, бертінде ғана жойылған қылмыстық-тонаушылық қауымдастықтың басында тұрды...

	Оқырман Виллигоның Мельбурнға келген түні бастан-аяқ қаруланып, мейманханадан жоқ болып кеткенін ұмытқан жоқ шығар. Төменде біз неге өйткен себептерін тереңірек түсіндіреміз, ал қазір тек оның мереке өткен түні кері оралып, бірақ қонақ үйінен достарын таппаған соң қайта кетіп қалғанын айттық. Алайда ол қала ішіне енген жоқ, мейманхана маңайындағы қора-қопсы құрылыстарын айналып Ярро өзеніне қарай түсетін баққа өтіп, жан-жағына ақырын ғана секемдене қарап, жағалаумен жүре отырып айлаққа беттеген.

	Қонақ үйінен шыққанда қалың шашы мен басындағы қауырсын әшекейін жасыру үшін шекпенмен әбден қымтанып, басына етегі кең шляпа – самбреро киіп алған.

	Түн көзге түртсе көргісіз қараңғы болатын. Жабайы тың тыңдады. Түнек түкпіріне сілеусіннің көзіндей қырағы көзін тіккен Виллиго тар соқпақпен өзіне қарай аяңдап келе жатқан екі көлеңкені көрді. Белгісіз адамдар ақырын әңгімелесіп келе жатты. Ұзамай олар Виллигомен беттесіп қалған.

	– Кім бұл? – деп сұрады олардың бірі.

	Виллиго ештеңе естімегендей өз жөнімен жүре берді.

	– Былай кет жолдан, әйтпесе сазайыңды тартасың! – деді екінші белгісіз айқай салып.

	Виллиго жауап қатпастан қолын созып екі бейтаныстың жағаларынан алып қатты сілкіп қалғанда аналар жол үстіне топ-топ сұлап түсті. Бұл қимылды кері қарай жасаса, әлгілер тура өзенге қойып кетер еді. Олар мұны түсіне қалды да, үндері өшті.

	– Сайтан алғыр! – деп кіжінді аналардың бірі әлден уақытта. – Мынау оңбағанның жұдырығы жуан екен.

	– Тәрізі, біздің адамдардың бірі ғой, – деп жауап қатты екіншісі аяғынан тұрып жатып. – Жайына қалдырайық.

	– Жайына дейсің бе? О, бұл бізді жайымызға қалдырса екен. Тәп-тәуір сілкіледі-ау, айтатыны жоқ...

	Бұл кезде Виллиго түк болмағандай жайбарақат қалпымен аяңдай басып айлаққа жақындап қалған.

	– Әйткенмен, әлгінің кім екенін білуім керек еді, – деді екеудің бірі кетіп бара жатқан адамды қуып жеткісі келіп.

	– Бобтың қайткенде де тапсырманы тез орындап, ештеңеге бұрылмаңдар дегенін ұмытқансың-ау, тегі?

	– Оның рас. Оқасы жоқ, мұны артынан тауып аламын.

	Екі бейтаныс өз жолдарымен кетті.

	Виллиго жағаға жете бере тоқтап, түнгі опоссум үнімен үш рет дыбыстады да, тына қалды.

	Анадай жерде біркелкі сылдырлап өзен ағып жатыр. Алыстағы мұхит терең күрсіне тыныстағандай болады, анда-санда “төменгі” қаланың шарапханаларында ләйліп жүрген мас орманшылардың айқайлары естіліп қалады, бірақ Виллигоның шақыруына жауап болған жоқ.

	Виллиго тағы бір рет дауыстады. Тағы да жауап болмады. Енді ол жағаға тым таяу келген. Бұл жолы көп күтпеді. Осы жерден айғайын және бір қайталағанда сол бойда-ақ өз үнінің жаңғырығы іспеттес жауап берілді де, терезелерден шашыраған жарық түкпірінен әлдекімнің көлеңкесі көрінді.

	– Бұл сенбісің, Коанук? – деп сұрады Виллиго.

	– Иә! – деді бір-ақ ырғып жетіп келген жас сарбаз.

	– Нирроба қайда?

	– “Шайтан кабактың” ұрасында Виваго мен Ваго-Нанди үшеуі әлдебір маңызды нәрсені кеңесіп жатқан орманшыларды бақылап отыр.

	– Біреу-міреу күдіктенбей ме?

	– Біздің тавернада жүргенімізге бес ай болды, қожайынның да, келушілерінің де сеніміне әбден кіріп алғанбыз. Бізді бірнеше рет түрлі шаруаларына да тартып көріп еді, бірақ ылғи түрлі сылтау айтып, баспай қойдық.

	– Жақсы, сен ғажайып сарбазсың.

	– Егер кіргің келсе бәрі дайын тұр!

	– Ескертіп пе едің?

	– Мен өз мекенімізден келетін әкемізді күтіп жүрміз дегенмін.

	– Сен керемет сарбазсың, нағыз жауынгерсің. Келе-келе көсем боласың. Аналар менің бауырым Тидананың кен орны туралы айтып отырған жоқ па?

	– Айтып отыр. Олар сендердің Сиднейде алтын құймасын сатқандарыңды біледі, бірақ оны қайдан тапқандарыңнан бейхабар... Ашық айта беруіме бола ма, әке?!

	– Қаймықпай сөйле, Коанук.

	– Ендеше тезірек тавернаға барайық, мені олар іздеп те жатқан шығар.

	– Барамыз. Енді бір сұрақ: мистер Боб қалаға екі орманшыны жіберген жоқ па?

	– Сен келерден көп бұрын жіберген.

	– Оларды өлтіріп, хатты тартып алуым керек еді. Тәрізі, олар хат әкетіп барады. Тидана оқыр еді!

	– Қажеті жоқ. Бәрін қазір өзіміз-ақ білеміз. Боб сендерге арқа сүйеймін деген, өйткені барлық істі түземдіктерге жүктегісі келеді.

	Екі жабайы “Devil's Tavern”-ге де жетті. Коанук Виллигоны ұра сатысына апаратын қараңғы дәлізбен алып жүрді. Ол кіре берісті күзетіп тұрған адамға шартты белгіні айтып, Виллигомен бірге мистер Бобтың басқаруымен әр түрлі қағылған-соғылған жүздеген адам отырған жасырын орынға келді.

	Жаңадан қосылушыларды “уралап” қарсы алысқан, себебі Коанук “Виллиго Дикті иттің етінен жек көреді, қайткенде сүріндіруге ұмтылады” деп сөз таратқан.

	Орман қарақшыларының ешқайсысы да Виллиго мен канадалықтың ара-қатынасындағы шындықты білмейтін еді, жабайылар мен Еуропалықтар жиі қақтығысатын, сондықтан Виллигоның сатқындығы ешкімді күдіктендірмейтін. Оның үстіне бұл кезге дейін нагарнуктер орман қарақшыларымен бірге ешқашан лас әрекеттерге барып көрген емес, себебі өздерін бекзат, адал тайпа деп санайды, ал бұл жолғы сыбайласуға жасалған ниет орманшыларды сонша масаттандырып, мәртебелері көтеріліп қалғандай болды.

	Виллигоның “Шайтан кабагына” келуі оның ерекше ер жүректігі мен қырағылығының да көрінісі еді.

	Дундаруптерді жеңгеннен кейін Лоранның Еуропаға аттандырылуын һәм Дик пен Оливьенің кен орнын иелену мақсатындағы өзге де әрекеттерін түсінбеген Виллиго дәл сондай мұратты көздеп, жабайылық тік мінезімен өз бетінше қимылдауға кіріскен. Ол кеніш орнын ұстап қалу үшін алдымен орасан күш керек екенін, екіншіден, кез келген әдістер арқылы Тидананың жауларының таяудағы пиғылдарын білу қажеттігін пайымдаған. Алғашқы межесін іске асыруға бола ол өзінің барлық тайпасының көшпелі қонысын алтын жынысы орны мен соған жапсарлас жерлерге ауыстыруды бұйырды, екінші мақсатты орындау үшін ең сенімді сарбаздарын орман қарақшыларының арасына жіберіп, бірте-бірте өзі де жау ішіне ендеп сіңуді ойластырған.

	Виллиго сәл күдік тудырса-ақ өліп кетуі мүмкін екенін жақсы білді, дегенмен, ол өзінің сақтығы мен сезімталдығына, сондай-ақ қанатының астына алған сарбаздарының шексіз адалдығына арқа сүйеген.

	– Джентльмендер! – деді мистер Боб қошаметтеу айқай-шуы басылған кезде, – сендердің алдарыңда отқа табынушылар тайпасының ұлы көсемі, әйгілі Виллиго тұр, атының мағынасы біздің тілімізге аударғанда, тәрізі, “қара күрке тауық...”

	Шын мәнінде, Виллигоның есімі “қара бүркіт” деген мағына беретін-ді. Мистер Бобтың еркін аудармасы отырғандарды қыран-топан күлкіге қарық қылды.

	Виллиго қабақ шытқан. Боб бұл күлкіні жабайының жақтырмағанын аңдады. Ол жорта салмақтана қалып, күшене тұрып, жұдырығымен үстелді қойып жіберді де, айғай салды:

	– Тоқтатыңдар, асылып өлгірлер! Егер кімде-кім құрметті көсемді бір ауыз сөзбен қорлайтын болса, менен жақсылық күтпесін!

	Шу сиқырлағандай кілт тиылды да, қаһарлы трактирші сөзін жалғады:

	– Естеріңде шығар, былтыр алтын өндірушілердің жиыны өткен кезде Дик Лефошер аумақты кен орнын ашыпты-мыс деген қауесет тараған. Сол шын болып шықты; Дик көп кешікпей екі жолдасын ертіп Виллиго мен оның екі сарбазының жол бастауымен әлгі орынға барыпты. Олардың ерлікпен қорғанғанын ұмытпай, қазір араларыңда тірі отырған бірнеше адам бар шығар. Басқаша болуы мүмкін де емес еді. Жеңімпаз Виллиго қол ұшын беретін кезде алып канадалықпен тартысатын сендердей су жүректер емес. Өлгендердің топырағы торқа болсын, ал тірілер бұдан сабақ алулары керек... Сонымен не болды дейсіңдер ғой, джентльмендер? Әлгілер бекзат Виллигоның еңбегін қалай қайтарғанын білесіңдер ме? Ең қара пиғылмен... Бұл кек алуға бел буды. Өзі әлгілермен тату қарым қатынаста жүрген болып, жасырын түрде бізбен одақтасуға тілек білдіріп маған өзінің төрт жауынгерін жіберді. Мен, әрине, онысын құп алдым. Кен орнына қоныстанушылар министрлігінің концессиясы қолдарына тиген Еуропалықтар енді іске кірісу үшін іріктелген адамдармен кенішке аттанады. Әрине, оларды Виллиго апармақшы. Ол жолшыбай тосқауыл жасайды да, әлгілерді біздің қолымызға өткізеді. Сол кезде біз олардан кен орнын заңды түрде бізге беруін талап етіп ол үшін өз өмірлерін сақтайтынымызды айтамыз. Бәлкім, сендердің араларыңнан соны заңдастыратын бұрынғы заңгерлер де табылып қалар...

	Осы кезде тұс-тұстан:

	– Мен!.. Мен!.. Мен!.. – деген ондаған дауыс шықты.

	– Сонда бізде аса бай кен орны болады, біз миллионерлерге айналып, ақырында мынау қарғыс атқыр ит тірлікті тастаймыз.

	Жер асты күмбездерін тітіретіп, дүркірей шапалақ ұрылған. Трактирші қол сермеді. Бәрі қайтадан сілтідей тына қалды.

	– Іс мұнымен бітпейді, джентльмендер. Тезірек келісіп алуымыз керек, өйткені Виллиго мұнда ұзақ бөгеле алмайды, әйтпесе Еуропалықтар күдіктеніп қалуы мүмкін. Виллиго өз көмегі үшін шаруа заңдастырылғаннан кейін бізден Еуропалықтарды өзіне беруін талап етеді. Ол кек қайтармақшы, оларды азап бағанасына байлап, қинап өлтірмекші. Дегенмен Дик Лефошермен тартысу оңай емес. Виллиго жеңіске жету үшін екі жүз немесе үш жүз адамнан тұратын топ жасақтамақшы. Оның талабына келісесіңдер ме, аяғына дейін күресуге келісесіңдер ме?

	Бір ауыздан “иә” деген жауап естілген.

	– Жақсы, – деді Боб. – Мұнда біз көппіз, біздің достарымызға хабар жеткізіңдер және жылдамырақ, себебі, топтар бір аптадан кейін дайын тұруы қажет. Басшыларды өздерің таңдап алыңдар; мен сендермен өзім де бірге баруға құштармын, әйткенмен бара алмаймын. Сендер, өз ойымша, Бобтың қорқақ емес екенін білетін шығарсыңдар, бірақ маған Мельбурннан шығып кетуге ешбір мүмкіндік жоқ.

	Сөйтіп, Виллиго белгі берісімен әскерді жолға шығарып, оның төрт сарбазын топ жанындағы жолсеріктер ретінде, сондай-ақ көсем мен нагарнуктер арасындағы байланысшылар есебінде қалдыру ұйғарылды.

	Виллиго барлық орман қарақшылары атынан жасалған соңғы келісімді бекіту белгісі ретінде еш абыржымастан мистер Бобтың қолын қысты.

	– Ал енді мырзалар, бір жақтарға барып серуендеп қайтыңдар, – деп трактирші өз достарына бұрылды. – Менің нагарнук көсеміне айтатын құпия сөзім бар.

	Бәрі ырыққа тез көніп, бірнеше минут ішінде ұраның іші бос тұрды.

	Боб Виллиго және оның жас жауынгерлерімен оңаша қалған.

	– Сендерді бөгеген себебім, – деді ол, – өзім жақсы танитын Италияның бас елшісі маған біреуді қолға түсіруді тапсырған, ол шаруаға тікелей түземдіктер араластырылмақшы, өйткені іс аяғы ушығып кететіндей болса барлық кінәні соларға арта салуға болады. Мен жаңа ғана батыл да, сенімді адамдар ретінде сіздер туралы ойладым. Міне, жұмысқа бөлінген екі мың доллар да бар, мың доллары сізге, ал қалғаны жарғыға сәйкес біздің қоғамның ортақ қазынасына аударылады. Мен елшіге хат та жіберіп қойдым, енді тек сіздерге келетін күймені күтіп отырмын.

	Төрт сарбаз өз көсемдерінің жүзіне қараған. Виллиго оларға келісу қажет дегендей ым қақты. Осы кезде оның басында өз-өзінен граф Лорагюэ туралы ой қылаңытқан, ұзамай-ақ неге екені белгісіз, істің Тидананың жас досы жөнінде екеніне шүбәсіз сенді. Енді дереу осыған көз жеткізуді ұйғарған.

	Дөңгелектердің де салдыры естілді. Трактирші шыға беріске қарай тұра жөнелді, осы сәтте Виллиго сарбаздарынан жылдамдата сұраған:

	– Пышақтарың мен бумерангтерің өздеріңмен бірге ме?

	Сарбаздар үнсіз бас изесті.

	– Жақсы, – деді көсем. – Мен күймеге алыстан орағыта таянамын; сендерді, тегі, кісіні ұрлауға жұмсайтын болар; мен белгі берген кезде қастарыңдағыларға санына қарамастан тап беріңдер. Бумеранг жұмсаңдар; мен аса алыс кетпеймін, жәрдемдесемін.

	Осы мезетте мистер Боб та оралған, Виллиго тына қалды.

	– Сендерді күтіп отыр, – деді трактирші сарбаздарға. – Сендер күймедегілерді алып жүресіңдер. Іс біткеннен кейін осы күймемен Мельбурнға кері алып қайтады.

	– Сау болыңдар! – деді Қара Бүркіт есікке таяна беріп.

	– Ұлы көсем, бір стақан виски ішпейсің бе?

	– Мен ақ адамдардың сусынын ешқашан да ішпеймін.

	– Ең құрығанда аналар кеткенше тұра тұр, әйтпесе елшінің адамдары біз арттарынан аңдып жүр екен деп ойлап қалар.

	– Олар мені аңдамайды.

	– Тағы бір сөз бар: егер маған әлденені хабарлағың келсе...

	– Онда Коанук арқылы мәлімдеймін.

	– Ендеше сау бол, көсем!





VII




	Қара Бүркіт. – Түнгі опоссум. Вага – Нанди мен Вивага. – Тұтылу мен қутылу. – Жұлмаланғандар шығанағы.



	Виллиго кабактан ақырындап шықты да, жол аузында тұрған күйменің қасынан бұғып өтіп, дем шығармастан қабырға сыртына жасырына қалды.

	Іле-шала көшірлермен бір-екі ауыз тіл қатысып, оларға күймеге отыруды нұсқаған Бобқа еріп нагарнук жауынгерлері шықты. Бұл өзі өте ыңғайлы, әрі кең, керек кезінде он екі адамға дейін сыйып кететін ерекше көлік еді. Көлік тұяқтарымен тыпырши жер тарпып тұрған екі күшті будан атқа жегіліпті. Виллиго өзіне жылдам жүгіруге тура келетінін түсінген. Ол беліндегі қаруын мықтап байлағанын тексергендей мытып-мытып қойды. Жас сарбаздар күймеге отырды да, есік сарт жабылып, аттар ала жөнелген. Қара Бүркіт көлік артынан аяқтары жерге тиер-тиместен, құстай ұша зымырап берді.

	Күйме айлақтан өткеннен кейін Ярро-стритке бұрылып, өзенге беттеді. Осыны пайдаланған Виллиго жедел арбаға жетіп, өзі көрінбейтіндей жармаса кетті. Ширек сағаттан кейін көлік алдында Виллиго Ярро жағасына өтерде шыққан “Шығыс мейманханасы” бағы жанындағы қақпа алдына тоқтады. Көліктен қонақ үй қызметкері негрге ерген бетперделі төрт адам шығып, бос тұрған аула құрылыстарының бойымен бас ғимаратқа қарай аяңдады.

	Күмән қалмаған: бұлар Тидананың досы граф д'Антрэгті ұрлауға келген екен.

	Виллиго бір сәт өз жауынгерлеріне бетперделі адамдарға тап беріп, жайпап тастаңдар деп айқайлап жіберуге шақ қалған, бірақ қалып қойған көшірдің дабыл көтеруі мүмкін екенін ойлап тына қойды. Ол әңгіме графты өлтіру емес, ұрлап кету туралы болғанын есіне түсіріп, оның өміріне әзірше еш қауіп төніп тұрмағанын түсінген. Тіпті қарсылықсыз алып шығу үшін графқа бірдеңе беріп ұйықтатып тастағанын, жалпы, бетперпелі адамдардың қандай жағдайда да у-шусыз қимылдауды қалайтынын пайымдаған. Сөйтіп, тек дер шағында әрекет жасауға дайындалып, тып-тыныш қана әліптің артын баққан.

	Жарты сағаттан кейін қалың ұйқыда жатқан жас жігітті абайлай көтеріп, бетперделі адамдар да оралды. Олар тар қақпадан өтерде кібіртіктеп те қалған еді, сол тобырға жалт ете қараған Виллиго өз ойының дұрыстығына көз жеткізіп те үлгерді. Белгісіз адамдар ғажап ептілікпен Мельбурннің ең сәулетті мейманханасынан ұрлап шыққан ұйқыдағы жігіт, шынында да, граф д'Антрэгтің дәл өзі болатын.

	Виллиго енді өзінің не істейтінін білді.

	Параға сатылған қызметші негр ұрыларды кері шығарып салмады. Ол тек бұларды күтіп алып, ұйықтататын тамшылар әсер еткен сәтті айтып, ал келесі күні іс мәнісі ашылған кезде күдіктің бетін аудару үшін қонақ үй жанында жүрген түземдіктерді көргенін мәлімдеуді ғана міндетіне алған.

	Граф ақырында күйме орындықтарының біріне жатқызылды да, аттар қайтадан Қасиетті Стефан көпіріне апаратын жолмен сала жөнелді. Ал оның арғы бетінен дала басталатын. Көшір көпірден өткеннен кейін аттарды осында болған қапды оқиғаға байланысты қорқынышты атауға ие болған Жұлмаланғандар шығанағы бағытына қарай бұрынғыдан да қаттырақ айдаған. Мұнда сонау отарлаудың алғашқы жылдарында түземдіктер үш ағылшын теңізшісін қолға түсірген: жергілікті тұрғындар олардың терілерін тірідей сыпырып алып, өздерін құмға тастапты, байғұстар сол жерде сұмдық азаппен көз жұмған.

	Маңай әр тұсында биік шатқалдар кездескенімен, жазық, құмдақ жер еді және қимыл-әрекетке қолайлы болатын. Виллиго көлік осы төңірекке жеткенше шыдауды түйді. Кісі ұрлаушылардың әлгі тұста граф д'Антрэгті өлтіре салуды ойластырулары да мүмкін.

	Арба заулай берді. Ішіндегі нагарнук сарбаздары өз көсемдерінің белгісін зор төзіммен күткен.

	Міне, көлік жүрісі баяулады. Дөңгелектер құмға батып, аттар ауыр арбаны қинала тарта бастады.

	Қара Бүркітке сол сәт аса ыңғайлы көрінген. Ол көліктің артынан құмға ырғып түсіп, “вага” деп ышқына айғай салды, одан арба алдына жүгіріп шығып, көшірге бумерангін сілтеді. Басы жарылған көшір мұрттай түсті, Виллиго аттарды тоқтатқан. Сол мезетте нагарнук жауынгерлері де күймеден ытқып шығып, көсемдерін қоршай алды.

	Олар өз шаруаларын тындырған еді. Бәрі алдын ала бір-бір қарсыластан таңдап алған болатын, бетперде киген төрт адамның төртеуі де ендігі бастарынан жараланып құлап жатты. Олар дыбыс шығаруға да шамалары келмей жан тәсілім қылған еді.

	Граф д'Антрэг қимылсыз жатқан. Ол өне бойы тұяқ серіппей ұйықтаумен болды.

	Нагарнуктер көсем бұйрығы бойынша өлгендерді құмға лақтырып тастап, қайтадан көлікке мінді. Қара Бүркіт тізгінді алып, аттардың бетін Мельбурнге кері бұрды. Қасиетті Стефан көпіріне жеткен соң Виллиго тоқтады, нагарнуктер граф Лорагюэні көтеріп шығарды да, күймені жайына қалдырды. Көпір арқылы жаяу жүрген олар бізге белгілі қақпаға жетіп, бақ арасымен бөгетсіз өтті. Таң бозара бастаған. Мейманханаға кірген нагарнуктер ұрыларды қарсы алатын әлгі негрді кездестірген. Зәресі ұшып есі шыққан бейшара бажылдап қаша жөнелмекші еді, әйткенмен Виллигоның қарулы қолы құтқармады. Бір сәтте-ақ негрді байлап, аузын тығындап, өз иығына арта салған Виллиго оны бір бөлмеге лақтырып жіберіп, есігін кілттеп тастады. Одан сарбаздарын графтың бөлмесіне алып жүрді.

	Бұл канадалық талып түскеннен кейін тура екі минут өткенде болған жағдай еді. Оның еденде жатқанын көрген нагарнук бәрін түсінген. Ол графты төсегіне жатқызуды бұйырды да, Дикті өз бөлмесіне апарып, сарбаздарына кетіңдер деп ымдады: канадалыққа нагарнуктердің Мельбурнда жүргенін білдіргісі келмеп еді. Диктің бетіне су бүркіп есін жиғызған. Өз-өзіне келген канадалық Виллигоны көріп, оның қолынан ұстады да еңіреп жылап жіберді.

	– Тсс! – деді жымиған қара Бүркіт. – Ол әлі ұйықтап жатыр.

	– Ұйықтап жатыр! – деп сөзбе-сөз қайталады Дик. – Кім ұйықтап жатыр?

	– Сенің досың! – деп жауап қайтарды Виллиго қолымен графтың бөлмесін нұсқап.

	Осыны айтуы сол-ақ екен, канадалық атып тұрып өз досына қарай жүгірді. Жалма-жан графтың қолына жармасқан ол күре тамырының қалыпты соғып тұрғанын байқап, тез тыншыды. Қуанғаннан есі шығып Виллигоға бұрылып, оны құшақтап алды да, айқайлап жіберді:

	– Мұны құтқарған сенсің! Рахмет, аға... Бүкіл Австралиядан сендей адам табылмайды, Виллиго. Мен сенің әлденені ойлап тапқаныңды сезгенмін ... Екі күн бойы босқа жоғалып кеткен жоқсың ғой. Сенің арқаңда Лоран графтың жоғалып кеткенін сезбей де қалды, әйтпесе ол қайғыдан өлер еді!

	– Оған әлдебір ұйықтайтын дәрі берген! – деді нагарнук көсемі толқынысын жасыруға тырысып.

	– Өзім де солай ойлап едім, бірақ кеш. Маған да бірдеңелерді қосып жіберіпті, ұйқының тұла бойымды жіпсіз байлағаны соншалықты, қыбыр ете алмай қалдым...

	Бұдан кейін Виллиго Дикке бізге белгілі жайттарды әңгімелеп берді, алайда жас жауынгерлердің өзіне көрсеткен көмегі жайында жақ ашпады. Оның жеке жоспары бар еді, соның жүзеге сәтті асуы үшін Қара Бүркіт нагарнуктердің Мельбурнде жүргенін ешкімнің, тіпті достарының да білмеуі қажет деп ұйғарған-ды. Өз қауіпсіздіктерін сақтау үшін Оливье мен Диктің шақыртуы бойынша Еуропадан адам келуі жабайының намысына қатты тиген. Енді ол өз достарын кез келген дұшпан қастандығына бір өзі ғана қорғай алатынын даусыз дәлелдегісі келген-ді. Бір жолы бұларды крафенуадағы адасу кезінде құтқарудың сәті түсті, бүгін тағы да Белгісіздердің қолындағы дайын олжаны жұлып алудың оңтайы келді. Ол өз досына сырты сыпайы болғанмен, іштей асқақ масаттана отырып, жас графты қалай құтқарғанын ежіктей әңгімеледі.

	Бұл сатқын негрді шап беріп, байлап тастайтын тұсқа келгенде Дик дереу соны алдырып, тергегісі келетінін айтқан. Ол ұрылардың аты-жөні мен олардың қоғамдық жағдайын білуге құмартты. Бірақ топас жабайыдан ештеңе біліп болмады. Жалғыз-ақ айқын болған нәрсе – тек бес пиастрға бола графты аңдып, белгісіз адамдарға оның қалың ұйқыға кету сәтін жеткізуге келіскені. Мұның зұлымдық пен мейірімді айыра алмайтын нағыз мал екені һәм ұрыларға көмек көрсетіп жиырма бес франк нәпақа үшін сатылғаны аян болған.

	Канадалық осыны түсінді де негрді Белгісіздер өзіне тағы да осы секілді әлдебір тапсырма жүктейтіндей болса дереу мәлімдейсің деген шартпен босатты. Канадалық Жабайының уәдеде тұруын нығарлап қою үшін қызметіне бола ұсынылатын ақыдан екі есе көп қаржы беретінін айтқан.

	Оливьенің бөлмесіне қайта оралған достар оның ұйқысын аша алмай отырғанын көрді. Маужыраған граф, тәрізі, есіне әлденені түсіре алмай отырғандай екен.

	– Аһ, қымбатты досым, – деп айқайлап жіберді канадалықты көрген ол, – мен бүгін бір жаман түс көрдім!

	Сөйтіп, өз-өзіне күлген ол түнде көрген және біздің оқырмандарымызға белгілі түсін әңгімелей бастады.

	Кенет канадалықтың байсалды, тіктене таңырқаған түрін көріп тоқтай қалған.

	– Саған не болды, досым? – деп сұрады ол – Менің мағынасыз түсімнің сонша қорқынышты болғаны ма?

	– Түсіңіз сіз ойлағандай соншалықты мағынасыз емес, – деп кейіңкіреді Дик. – Осында бүгін түнде төрт бетперделі адам расымен де келді. Олар сізді көтеріп мейманхана жанындағы бақ арқылы алып өтіп, өзіңіз түсіңізде көрген қақпадан шықты да, күймеге отырғызып, қала сыртына әкетті...

	– Одан соң, одан соң...

	– Бұдан кейін түсіңіз үзіліп кетсе, оның себебі артыңыздан жүріп отырған Виллиго жолда көлікке шабуыл жасап, ұрыларды өлтіріп, сізді кейін көтеріп қайтты.

	– Дик! Қымбатты Дик! – деп айқайлады есі шыққан Оливье. – Рас па бұл? Жоқ, сендер қалжыңдап тұрсыңдар.

	– Ант ішейін, мұның бәрі рас, – деп жауап қатты канадалық. – Сізбен бұлайша қалжыңдасуға қалайша дәтім барады?

	Оливье өз құтқарушысына қолын созып, терең толғаныспен:

	– Сіз менің өмірімді екі рет сақтап қалдыңыз, Қара Бүркіт. Мен бұл еңбегіңізді ешқашан, ешқашан өтей алмаймын! – деді.

	– Сіз менің бауырым Тидананың досысыз! – деп жауап берді австралиялық шынайы қарапайымдылықпен. – Тидананы құрметтеңіз, ал Қара Бүркітке ешбір қарыздар емессіз.

	Бұл уақытта Лоран өлген адамша сілейіп ұйықтап жатқан. Дастарқан басында көп ішкені сонша, оған ұйықтататын у басқаларға қарағанда көбірек дарыған. Дик пен Виллио оны оятуға кетті, өйткені барон де Функальдің көз алдап шақырған түскі асының мезгілі таянып қалған еді.

	Оливье жалғыз қалып ойға батты.

	Оны терең ой құшағынан таңертең келген хатты беру үшін қызметшінің келген сәті босатқан. Ол жабық хатты абыржып ашқан. Хат астында “Құпия” деген қол тұр екен. Бұл тыңшының жасырын аты еді.

	Онда жазылған сөз мынау:

	“Нагарнук көсемі Виллиго сізді сатып жүр. Осы түнде ол “Шайтан кабагы” атымен танымал кабакта орман қарақшылары тобымен кездесіп, сізді солардың қолына беруге міндеттенді. Орманшылар сізді өлтіреміз деп қорқытып кен орнын тартып алмақшы. Сақтаныңыз!”

	Оливье оқыды да, дүр сілкінді. Ол сол бойда-ақ әлде бір қателік кеткенін сезінген, өз өмірін жаңа ғана сақтап қалған Виллигоның сатқын болуы мүмкін емес, мүмкін емес. Бұл жағынан графтың зәредей де күдігі жоқ-тын. Алайда оны тыңшы адастырып, барон де Функальды өздерінің ең адал достары мен одақтастарының сатқындығына күмәітдаітдыратытдай жолға итерген не деген сұрақ мазалаған.

	Ол канадалықты шақырып алып, хатты көрсетті.

	Канадалық кірпік қақпастан оқып шықты, одан хатты умаждап шетін отқа тигізді де, сонымен сигарасын тұтатты.

	Граф оған сұраулы жүзбен қараған. Канадалық сигарасын тартып қойып:

	– Бұл адам Виллигоны білмейді, бірақ мен оның жабайымен күш сынасуын қойғанын қалар едім. Ол жақсылыққа апармайды. Менің досымның адалдығына күдіктену деген! Одан да мен өз адалдығыма сенбес едім! Мұны көсемге айтуға болмайды, онда оның қарымтасынан барон де Функаль бүкіл Австралиядан тығылатын бұрыш таппай қалады. Әрине, оның қайткенде қорғануға, қайткенде ер жүректік танытуға қабілетті екеніне дау жоқ, дегенмен, жабайының аты жабайы ғой, ол әділетсіз зәбірді кешіре алмайды. Оның маған деген адалдығына шүбәлану ол үшін үлкен қорлық. Оның тайпасы мені асырап алғалы бері, мен Виллигоның өкіл інісіне, өзінің әкесі Воллигонганың өкіл ұлына айналғалы бері ол мені ет жақын туысындай көреді, маған кез келген шараларда көмек көрсетуді қастерлі міндеті санайды. Сіз әлі австралиялық жабайыларды білмейсіз. Рас, бұларда тағылық ұғымдар, жабайылық салт-дәстүрлер көп, бірақ оларда соның жолында соңғы қасық қанын беруге даяр тұратын қасиетті түсініктер болады. Мысалы, бұларға достық немесе туыстық дәнекерін сатқанша өлген артық.

	Канадалық осынау ызалы сөзін сонша ұстамды тебіреніспен жеткізген, оның астарынан өзінің адал досы Қара Бүркіттің күдік шырмауына шалынуына деген терең өкініш табы анық аңғарылып тұрған еді. Оливье оның жан сезімін түсінде де, жұбатуға асыққан:

	– Жалынамын сізге, аяулы Дик, сіздің досыңызға бір сәт те күдіктенеді деп ойламаңыз. Мен әншейін мына хатқа таң қалдым, бар болғаны сол ғана.

	– Иә, таң қалатындай бар, ол рас. Хат шын мәнінде де қайран қаларлықтай. Мұнда әлдебір құпия жатыр, әйтсе де, бірте-бірте айқындалатынын білемін. Виллигоға бұл туралы ештеңе айтпаймын. Ол, тіпті өзіне сенбеушіліктің лебін сезсе де кешіре алмайтын адам. Егер сіз тыңшыға сол жалған ізді таста десеңіз жақсы болар еді. Әсілі, Виллиго сізді өз айла-амалымен қорғап жүр. Кетіп қалып жүрген себебі де сол Мен оның жоспарын білмеймін, бірақ оның ерекше жақсы және өзімізге пайдалы екеніне сенімдімін. Тіпті былай: егер дәл қазір менің алдыма Виллигоның расында да орман қарақшыларымен ымыраласқаны туралы бұлтартпас айғақ әкелгеннің өзінде не айтатынымды білесіз бе? Мен айтар ем: “Орманшылардың басына пәленің төнгені!” Егер нагарнуктерге өз адамдарын сату масқара іс болып саналатын болса, жауға деген сатқындық жөнінде олай дей алмайсың. Өйткені бұл мақтауға тұрарлық, заңды әскери қулық деп саналады. Бұл үшін оларды сөгуге болар ма екен? Виллигоны жайына қалдырайық, оған өз көңіл қалауынша әрекет етуге мүмкіндік берейік, барон де Функаль де тек Белгісіздерді аңдумен шектелсе дұрыс жасар еді. Ашығын айтқанда, мен сіздің жансызыңыздың Еуропалықтарға қатысты істегі беделіне шек келтірмеймін, алайда ол мұндағы қатынастарды білмейді, сондықтан бұл жағынан бізге тигізетін пайдасы шамалы. Ол өз қарауына Белгісіздерді ғана алсын, ал орман қарақшылары мен түземдіктермен сөйлесуді маған және Виллигоға қалдырсын. Осы дұрысырақ болады.

	– Сізбен әбден келісемін, Дик, – деді граф, – бұл мәселені баронның дәл сіз нұсқаған бағытта жүргізуін дәл бүгін шешемін.

	Графтың соңғы сөзі өз қожайынының бөлмесіне Лоран кірген бойда үзіліп кетті. Қарт қызметші үсті-басына әр түрлі нәрселерді шашырату, жағу арқылы еңсесін езген ұйқыдан арылып еді, енді оны шампанға дағдыланбағандыққа жауып, өз мырзасының алдында кешірім сұрамақшы-тын. Алайда анау сөйлеттірмей, өткен түнгі шырғалаңдарды әңгімелеп берді. Алдында ыңғайсызданған Лоран енді айтып жеткізгісіздей таң-тамаша болған.

	– О, енді түсіндім! – деді ол бірталай үнсіздіктен кейін даусын көтере. – Бәсе, менің масаюым бір түрлі қызық еді. Бәрін де естіп, бәрін де түсініп жаттым, бірақ қозғала алсам ше! Шіркін, бізге шарап құйған адам тар жолда кездессе...

	– Ол италиялық консул болатын! – деді аяқ астынан кіріп келген Виллиго.

	Оливье мен канадалық аң-таң болып бір-біріне қарады.

	– Оны қайдан білесің? – деп сұрады Дик.

	– Қара Бүркіт бәрін біліп, көру үшін ақ тыңшының көмегін қажетсінген жоқ, – деп жауап берді нагарнук қулана жымиып. – Егер мен оны білмесем Тидананың жас досын қалайша құтқарар едім?

	– Сен айтып тұрғандай ақ тыңшы да бізге оны алдын ала ескертті ғой.

	– Ол ескертті... Виллиго ескертпейді, қимылға көшеді.

	– Қалай білдің сонда?

	– Мен “Шайтан кабагында” орманшылардың арасына кірдім де, олардың әлдебір кісі ұрлығы үшін сенімді адамдар іздестіріп жатқанын түсіндім. Содан әңгіменің Тидананың досы туралы екенін аңдадым...

	– Сөйтіп мені құтқару үшін өміріңізді ерлікпен қатерге тіктіңіз! – деп айқайлап жіберді Оливье.

	– Оның италиялық елші екеніне нық сенімдісің бе? – деп сұрады Дик.

	– Виллиго бос сөзді қашан айтып еді?

	– Рахмет, досым! – деді канадалық жабайының қолын қысып.

	– Енді не істеу керек екенін мен білемін.

	Виллигоның сөзінде көптеген жайттар айтылмай қалған еді. Дик оны түсінді, дегенмен, досына сенімсіздік танытып ренжітіп алмау үшін оны көп қаузамады.

	Виллиго өз достарының барон де Функальдің түстік асына жиналып жатқанын білмеген-ді, әйтпесе солармен бірге бұл да сөзсіз барар еді. Ол жалған баронға қатысты өзінің айнымас та, бейсана жаратпастық пен сенімсіздігін сезінетін. Неден екенін, оның санасына тыңшы екі жақты ойын жүргізіп жүр, ол біздікін де, сіздікін де сатып жіберуге дайын деген ой сіңіп алған еді.

	Оның жармаса кетерліктей ешбір дәлелі жоқ-тын, соған қарамастан өз ойынан бәрібір айни алмаған.

	Жабайының түйсігінің дұрыс-бұрыстығын уақыт көрсетеді...

	Енді алдағы қимыл-әрекеттің барысына қатысты мәмілеге келіп алу қажет-тін.

	Төрт дос сөздерін Лоранның көршілері тыңдап қалуы мүмкін деген қауіппен графтың бөлмесінде қалуды ұйғарған.

	– Сескенбеңдер, – деді Қара Бүркіт, Дик әлгі көршілер туралы ескерткенде сұсты жымиып. – Олар бізді тыңдай алмайды. Олар мұнда жоқ. Олардың мүрдесін лашындар шоқып жатыр.

	– Мүмкін емес! – деп қалды Дик.

	– Олар төртеу еді. Олар енді жоқ. Олар өлген.

	Осы кезде ашық тұрған терезеден қатты айқайлап жүрген газет таратушының даусы естілді.

	– “Morning Advertiser”!.. “Morning Advertiser” сатып алыңыздар!.. Тың жаңалықтар! Жұлмаланғандар шығанағының жағалауынан табылған төрт адамның өлігі... Сұмдық талдаулар... Кешегі мейрам... Лорд-губернатордың портреті... Том Поуельдің өлімі...

	Достар үнсіз қалды. Ақырында канадалық бірінші болып сөйлеген:

	– Жағдай қауіпті. Бізге Мельбурнда қалуға болмайды. Англия күрескері өлді, тұрғындар бізге ызалы. Мені заң қорғаушылардың жендеті ақтап алатынына сеніп тасада өлтіріп кетуі мүмкін. Ал, граф, сізге келер болсақ, мынау қанды ажалдан кейін сіздің жауларыңыздың ашу-ызасы он есе күшейеді. Меніңше, мейлінше тезірек Аққу кен орнына аттануымыз керек.

	Бұл пікір бір ауыздан мақұлданған, оның үстіне Виллиго шапшаң кетуді талап етті. Солайша Оливье де бүгін барон да Функальмен бірге кадастр басқармасына барып, кеніш орнын иеленуді заңдастыру істерін атқарады, ал бұл мезгілде канадалық алтын жатқан даланы игеретін сенімді адамдар қарастырады деп келісілді.

	Жыныс орнына аттанғанда жолшыбай кен өндірудің ең озық әдістерімен танысу үшін Сен-Стивенсон кенішіне соғу қажеттігі ұйғарылды.

	Достар түбегейлі тұжырымға келген кезде Виллиго бұлармен кешке бір-ақ келетінін айтып қоштасып, Лоран, Дик һәм Оливье елшінің түскі асына жинады.

	Елшілік үйі алыс болмағанымен, бұлар көлік жалдаған. Көшеде Том Поуельдің өліміне қатысты қызулана гулеген жұрт қаптап кеткен еді, сондықтан, жауыққан тобырдың арасымен жүруге тәуекел ету ақылға сыймайтын.

	Бірнеше минуттық жүрістен кейін біздің достарымыздың күймесі әсем королева Елизавета ауданындағы сәулетті үйге орналасқан Португалия елшілігінің алдына тоқтады. Өзінің хатшылары дон Кристоваль Коко мен дон Педро де Сильва – Любекті ерткен барон де Функаль құрметті қонақтарын кіре берістің төменгі сатысынан күтіп алған.





VIII




	Португалия елшілігіндегі кездесу. – Алдамшы барон де Функаль. – Құпия үй. – Сатқындык. – Қабырғаға қысылу. – Тұншықтырып өлтіру.



	Барон де Функаль граф д'Антрэг пен оның достарын шығыстық талғаммен жиналған әсем қонақ бөлмеге бастап апарып, өз хатшыларының шығуына белгі берді.

	– Граф, – деді барон Оливьеге бұрылып, – менің сізбен көптен бері кездескім келіп еді, алайда Белгісіздердің осында, Мельбурнда тамаша ұйымдасқан жек полициясы бар, солардың күдігін туғызудан жүрексіндім.

	– Мен де өзіңізбен баяғыдан сөйлеспекші ойым бар еді, – деп жауап берді Оливье, – енді әңгіме полиция жөнінде болып қалған екен, осы тұста айтуға тиістімін, сіз де ұятқа қалған жоқсыз. Сіз маған өзімнің жауларым туралы қаншама мәлімет жеткіздіңіз, соны қайдан таба беретініңізге таң қалудан басқа лаж жоқ.

	– Сіздің мақтауыңыз менің еңбегімді асыра бағалау, – деп жауап қайтарды графқа сәл иілген барон салқын ғана сынай көз тастап.

	Португалия елшісіне граф сөзінің шыншылдығын тексеру үшін осынау бір көзқарастың өзі-ақ жетіп жатыр еді.

	– Сонымен, барон, сіз менің жауларымды білдіңіз; сізге олардың мақсаты мен айла-шарғылары белгілі; сондықтан, солардың мінез-құлқындағы өзіме түсініксіз көптеген жайттарды ұғындырып бермес пе екенсіз?

	– Ықыластана түсіндіремін, граф. Негізінде, сізді көргім келу себебі де сол еді.

	– Сізді тыңдап отырмын, барон. Маған осы істің бәрі туралы түйінді тұжырымдарды есту өте қызықты.

	– Түйінді тұжырымды сіз айтасыз, граф. Мен тек бастап берейін.

	– Сізді түсінбей қалдым.

	– Тыңдаңыз, граф. Ретімен баяндайын... Белгісіздер, мүмкін, өзіңізге мәлім болар, мүмкін, білмессіз де, өз құрамына сан алуан ұлттардың алаяқтарын топтастырған ерекше қоғам. Қатары өте қалың, ал мүшелері әр түрлі таптардан тұрады. Қаржы-қаражаты орасан зор және қоғам оны ұлғайтып отыру үшін ештеңеден жеркенбейді...

	Өздерінің тыңшыларының аузынан Белгісіздерді осынша жанама мадақтауды естіген біздің достарымыздың таңырқағанын бейнелеп жеткізу қиын.

	– Мейірімді тақсыр, – деді оған граф д'Антрэг, – сіздің сөзіңіз сонша таң қалдырады мені...

	– Сіздің қайран қалатыныңызды түсінемін, граф, сонда да тағы біраз уақытыңызға қиянат жасап, сәл назар аударуыңызды өтінемін. Белгісіздер жөнінде жайыла баяндап жатпаймын. Тек олардың қоғамының құрылысы туралы бірер ауыз ғана сөз айтпақшымын. Ол бірнеше бөлімдерге бөлінеді. Әрбір бөлімнің өз жетекшісі болады; жетекшілер немесе бөлім басшылары атаманға бағынады, бұларды үлкендерінен өзге ешкім білмейді; сіздердің іздеріңізге түсіп жүрген, анығын айтсақ, петербургтік топ. Сіздің қалыңдығыңыздың әкесі бірде өзі өлгеннен кейін барлық дәулетін осы топқа өткізуге міндеттеме беруге мәжбүр болған. Бұл тұрғыда ендігі Белгісіздердің бірінің атына өлім алдындағы өсиет те толтырылып қойылған еді.

	– Ол сондай міндеттеме берген бе? Бірақ оны қандай жолмен мәжбүр еткен?

	– Оны сізге айта алмаймын, дегенмен, болған нәрсе болған күйінде қалады. Әйтсе де Белгісіздер оған өзінің қызының тағдыры арқылы бір жеңілдік жасаған; егер қызы Белгісіздердің біріне тұрмысқа шықса немесе оның күйеуі осылардың тобына кірсе міндеттемеден босатылады делінген...

	– Мен бе?.. Ешқашан да!.. Мен, граф д'Антрэг аяқ астынан қайдағы бір қоқан-лоқышылардың тобына кірмекшімін!.. Бірақ бекер әуреленеді; мен ақша қуып жүрген жоқпын, маған оның керегі жоқ. Алған екен, өздері-ақ ала берсін сол ақшаны.

	– Кешіріңіз, граф. Сіздің қалыңдығыңыздың шешесінен мұра ретінде қалған Уралдың аса бай күміс кеніштерінен тұратын қосымша өз дәулеті бар. Бұл байлық әкесінің ғұмырлық иелігінде; оны біреуге беруге құқы жоқ, сондықтан, ол дәулет өзі өлген соң сіздің қалыңдығыңызға, демек, сізге өтеді. Белгісіздер бұлай болуын қаламайды және өйтуге жол да бермейді. Міне, олардың сіздің некеңізге бөгет жасайтыны содан; міне, сізге Надежда Павловнаның жоғалып кетуінің сыры!

	– Бұл да бекер. Мен ешқашан, ешбір жағдайда өз қалыңдығымнан бас тарта алмаймын.

	– Екі мүддені ымыраластыратын тамаша әдіс бар.

	– Ол қандай?!

	– Орыс азаматтығына кіру қажет, себебі, жер мен кеніштер Ресейде; демек, петербургтік топтың әрекет ортасына қарайды, сөйтіп, Белгісіздер қоғамының мүшелігіне өту керек.

	– Сізге маған осы ұсынысты айтуды жүктеді ме?

	Жансыз тілін тістей қойды. Ол буынсыз жерден пышақ ұрғанын түсінген, әйткенмен еш абыржымастан:

	– Маған ешкім ештеңе жүктеген жоқ, бірақ Петербургке барғанымда Белгісіздермен жолыққанмын, сонда олардың көзқарастары мен пиғылдарын білгенмін, – деп сөзін жалғады.

	– Олардың барлаушыларымен талай рет кездескен едім, бірақ ешқайсысы мұндай жайттың бірде-бірін ешқашан айтқан емес. Неге?

	– Білмеймін. Ал өзіңіз әлгіндей ұсынысқа қалай жауап берген болар едіңіз?

	– Есіңізде болсын, мейірімді тақсыр, мен азаматтығымды ешқашан өзгертпеймін және ешқашан да арам қауымдастыққа мүше бола алмаймын.

	– Сеніңіз, граф, бұл ойлануға тұрарлық нәрсе...

	– Бұл не? Қорқыту ма?

	– Бұл – сақтандыру. Граф, мен сізді құтқарудың өзге амалын көрмей тұрмын. Белгісіздер өзіңізге талай шараларды жасап көрген екен, ал мынау, естуімше, ең соңғысы. Егер олардың ұсынысынан бас тартатын болсаңыз, сізді құртады. Осы кезге дейін аяп келді, ал, енді... Рас, олардан бүгін түнде қалайша Құдай қағып құтылып кеткеніңізді білмеймін... Анау төрт өлік... Одан соң ескертуге тиіспін, сіздің нагарнугіңіз Виллиго сізді сатып жүр. Оның орман қарақшыларымен сыбайлас екені және оларға сізді өлтіруге жәрдем жасауға уәде бергені туралы бұлтартпас дәлелім бар...

	– Жоқ, барон, ондайды қойыңыз. Сізге тек Белгісіздермен шұғылдануға кеңес беремін, ал, түземдіктерді, әсілі, бізге қалдырыңыз. Сөйткеніңіз өзіңізге жақсы, әйтпесе сіздің өміріңізге кепілдік бере алмаймыз.

	– Шынымды айтайын, граф, мен сізді мүлде түсінбеймін!

	– Виллиго өзінің сатқыпдығы туралы күдікті кешіретін кісі емес; оның үстіне жабайы, әй-шәйға қарамайды.

	– Сөзіңізге қарағанда, граф, сол түземдікке менен гөрі көбірек сенетін сияқтысыз.

	– Айтпағым ол емес еді. Ниетім Виллигоның кез келген күдіктен биік тұрғанына көзіңізді жеткізу еді. Міне, сізге дәлел: белгісіз жауыздар өткен түнде маған әлде бір ұйықтайтын дәрі берді, өзімді мейманханадан ұрлап шықты, күймеге отырғызып алып кетті. Виллиго мені жалғыз өзі құтқарды. Мені ұрлаушыларды өлтірген сол...

	– Мұндай болуы мүмкін бе?..

	– Қалай дегенмен, бұл солай. Табылған төрт мүрде соның қолының ісі.

	Жансыз сасқалақтап, не айтарын да білмей қалған.

	– Енді өзіңіз де байқап тұрсыз, мырза, – деп сөзін сабақтады граф, – Виллигоның адалдығына ешбір шек келтіре алмаймыз... Дегенмен, мұны доғарайық. Одан да өзіңіздің жұмысыңыз жөнінде сөйлесейік. Айтыңызшы, сіздің пікіріңізше, Белгісіздер дәл қазір маған қарсы не істей алады? Ештеңені жасырмаңыз.

	– Ашығын айтайын ба, граф? Рұқсат етесіз бе?

	– Әрине. Сізден соны өтініп тұрмын ғой.

	– Онда айтуға тиістімін, сіз қазір солардың қолына мықтап түстіңіз, енді құтылудың жалғыз-ақ жолы бар...

	– Мұнымен не демекшісіз?

	– Жоғарыда аталған екі шартқа мойынсұнудан өзге амалыңыз жоқ, өйтпесеңіз өлгеніңіз...

	– Маған бұлайша сөйлеуге қандай құқыңыз бар?

	– Ақыр аяғында мен бетпердемді шештім.

	– Демек, сізге менің жауларым тапсырған..

	– Оларды жау деп санауыңыз мүлде қате...

	– Сіз өзі кімсіз сонда?!

	Осы кезде тыңшы бойын тіктеп, әсерді күшейту үшін сөзін үзіп-үзіп айта бастады:

	– Мен... Белгісіздер... қоғамының... мүшесімін.

	Таңдану мен ашу араласқан сезім үш досты орындарынан атып тұрғызып, тапаншаларына жармастырған.

	– Тапжылмаңыздар, – деді жалған барон де Функаль, – әйтпесе өлесіздер!

	Өңдері бозарып, қалшылдап кеткен граф д'Антрэг, Дик пен Лоран қорғаныс қалпын ұстап тұра-тұра қалысты.

	– Сөйтіп, бізді пасық торыңызға түсіргеніңіз ғой! – деді тістенген Оливье. – Бізден де, Белгісіздерден де ақша алдыңыз.

	– Қателесесіз. Белгісіздер қоғамында жүргеніме, міне, он жыл болды. Лоран мырза Парижге тыңшы іздеп келгенде өз басшыларым сонымен кетуімді бұйырған. Тапсырмадан бас тарта алмадым да, Мельбурнға аттандым.

	– Біздің есебімізден!

	– Бұл да қате; мен үшін Парижде және осында ашқан несиелеріңіз сол күйінде тұр... Сізге қатысты істе маған мол өкілдік берілген, бірақ сіздің жастығыңыз ішімді жылытты да, өзіңізді құтқаруға бел будым. Мен сізге жау емеспін, шын сөзім. Сізбен келісім жасауға қол жеткізген менмін. Біздің шарттарымызға көніңіз... Ойланыңыз, граф... Мырзалар, сіздер, меніңше, д'Антрэг мырзаға жақсылық тілейсіздер. Қасарыспауға ақыл қоссаңыздаршы.

	Дик пен Лоран сыздана сазарып үнсіз қалды, ал граф Лорагюэ сенімді түрде:

	– Ешқашан да! Және бұдан былай бұл туралы сөз қозғамауыңызды сұраймын, – деді.

	– Өзіңіз біліңіз. Тек кейін маған өкпелеп жүрмеңіз.

	– Сіз маған арамдық жасадыңыз; сіз менің әкемнің сенімін аяққа таптадыңыз, Лоранның сенімін ақтамадыңыз, өзімді тұзаққа түсірдіңіз...

	– Граф, бұл сөздеріңізге бола сізге ренжімеймін. Бір ғана айтарым: сіз мені кінәлайсыз. Бірақ, түсінсеңізші, мен тек құрал ғанамын... мен нұсқау бойынша әрекет жасаймын, бұйрықты бұза алмаймын. Тіпті, ең жексұрын тапсырмалардан да бас тартуға қақым жоқ. Сізге ант етейін, граф, осы істегі атқарып жүрген өз міндетім өте ауыр... ауырлығы сондай, оны айтуға да болмайды. Сізді құтқаруға барлық мүмкіндікті бостан-бос сарқа жұмсаған жоқпын ғой... және сол мүмкіндіктердің мақсатқа жете алмағаны жанымды қаншалықты қинайтынын бір Құдай көріп тұр.

	Тыңшының бұл сөздерді тебірене жеткізгені соншалықты, мейірімді граф Лорагюэ оны бір сәт аяп та кетті. Алайда ол жауап орнына ештеңе айтпады, тек өз достарына:

	– Жүріңіздер, мырзалар! – деген.

	– Құдай үшін, граф, ақылға келіңіз! – деді жансыз жалынышты үнмен. – Біздің шарттарымызды қабылдаңыз, өтінішім!

	Граф жауап орнына реніш білдірген:

	– Қош болыңыз!

	Сөйтті де елшіден көз айырмай тұрған Лоран мен Диктің қалқасымен қонақ бөлменің есігіне қарай беттеді. Граф бөлме табалдырығынан өте беріп, артына қайырылғанда барон де Функальдің дәрменсіз күйде креслоға сылқ етіп отыра кеткенін көрген.

	Достар шығар есікке бастайтын тар дәлізбен жүрді. Кенет электрлі қоңырау шылдырлап, сол мезетте төбеден найзағай оттарындай жарқ-жарқ етіп төбеден түскен ауыр темір қабырғалар бірі арттан, бірі алдыдан орап, дәліз енін жауып қалған.

	Үш дос тарт жақтан мықтап бітеген қараңғы қабырғалар ішінен бір-ақ шықты.





IX





	Виллиго мен Блэк. – Түземдіктің таң қалуы. – Бауыры Тиданаға не болды? – Джильпингтің келуі. – Нагарнук сарбазының әні. – Джильпингтің кеңестері.



	Үшеуінің де жан дауыстары шыққан; ашу мен үрей іштеріндегі осалдау Оливьені естен адастырған. Ойбайлаған Лоран қожайынының үстіне құлады, тек канадалық қана міз бақпай салқынқандылық сақтады. Ол өз достарын көтеріп, естерін жината бастаған.

	– Мырзам менің, қайран мырзам! – деп былдырлаған Лоран өз-өзіне бірінші болып келді.

	– Біз қайдамыз? – Оливьенің алғашқы сөзі осы болды.

	– Өлдік! Үшеуміз де өлдік!... О, Құдайым!

	– Оны бақаймыз әлі, – деп реніш білдірді канадалық. – Мұндай-мұндайдың талайын көргенбіз...

	Әйтсе де, Виллигоға оралайық.

	Қара Бүркіт достарымен қоштасқаннан кейін алдына Коанукпен кездесуге уағдаласқан кемежайға тартқан-ды. Ол жас жауынгерге таңертең бірлесе келісілген Мельбуннан кету туралы хабарды жеткізді де, оған орманшыларға екі тәуліктен кейін аттануға дайындалуларын ескертуді тапсырды. Одан Қара Бүркіт шекпенге оранып алып, мистер Бобтың алдыдағы сапарға жинайтын оңбағандардың нақты санын білу үшін кеш бойына “Шайтан кабакты” төңіректеп жүріп алды.

	Түнге қарай мейманханаға кешкі ас ішуге оралған, алайда, үйде ешкім жоғын көріп таң қалды. Соған қарамастан кешкі тамақ бұдан көп ерте әкелініп те қойылған еді. Өз мырзасының бөлмесінде Бэлк ұйықтап жатқан. Виллигоны көрген ол жетіп келіп еркелей бастады. Жабайы ойлана отырып адал иттің қалың жұмсақ жүнін ұзақ сипады.

	Солайша сағаттар өте берді, бірақ кешігушілер оралмаған. Ас a la russe ретімен жайылған еді, яғни, тамақ суымай сақталу үшін үстелге беті қақпақпен жабылып астына ыстық су қойылған ыдыстармен бірден әкелінген.

	Қара Бүркіт күтуден жалықты да, жалғыз өзі немесе дұрысырақ айтқанда, үстелге баяғыда-ақ алдыңғы аяқтарын қойып, тәбет ашар иіске емініп тұрған Блэкпен бірге тамақтана беруді ұйғарған.

	Барлық жабайылардікі секілді Виллигоның да тәбеті керемет еді. Ол түскі немесе кешкі асты оңаша ішетіндей сәттерде үш адамға даярланған дәмнің бәрін үстел маңында қызмет жасап жүрген күтушілерді ашқарақтығымен аң-таң қылып, жалғыз өзі-ақ жеп қоятын.

	Аш қарынды тойдыру үшін үстелге енді отыра бергені-ақ сол еді, қонақ үй ауласына қараған терезе түбінен есектің айғайына ұқсас сұрықсыздау үн естілген.

	Блэк үріп-үріп жіберіп, есік сыртына жүгіріп шықты. Қара Бүркіт бұл кім болды екен дегендей терезеге тақалып аулаға қараған.

	Даладағы нагарнуктер елінен Мельбурнға жаңа ғана келіп тұрған мистер Джильпингтің есегі мистер Пасификтің дәл өзі еді.

	Мистер Пасифик пен мистер Джильпинг бір күн ішінде Менуали деген (мағынасы “кенгурудің баласы”) жас нагарнук сарбазына еріп талай жер жүріп келген, ал құрметті есек тәрбиесі “нәзік” болғандықтан, әрине, шаршаған және өз ренішін сонша жалынышты, оған қоса өте сүйкімсіз айғайымен білдіріп тұрған беті еді.

	Виллиго семіз ағылшынды күтіп алу үшін төменге түсуге асыққан. Ескі таныстар қатты қол қысысты.

	– О, джентльмен, – деді британдық әуезді үнін соза түсіп, – сізді көргеніме жан-тәніммен қуаныштымын.

	Менуали өз көсеміне түземдіктердің мәнерімен қолын алдымен жерге тигізіп, одан маңдайын сипап тағзым етті.

	Джильпинг сөзін жалғаған:

	– Граф д'Антрэг үйде шығар?

	Дикпен өткізген он жылдың арқасында Виллиго сөйлеуден қашқалақтағанмен ағылшыншаны жақсы игеріп, осы тілде емін-еркін сөйлесе алушы еді. Сондықтан, Джильпингпен еш қиналмастан-ақ әңгімелесе жөнелген. Ол ағылшынға француздардың дәл осы мейманханаға орналасқанын, бірақ қазір үйде жоқ екенін; олар, бәлкім, француз мейманханасына тамақтануға кеткен болар дегенді түсіндірді. Сонымен бірге мистер Джильпингке дайын тұрған дәмді бөлісуді ұсынған. Мұны британдық қуана қабылдады. Ол жолдан ашығып келген еді, оның үстіне соңғы кездері тек өзі өте ұнатпайтын жергілікті тұрғындардың тамағымен ауқаттануына тура келген. Өзінің қалбырларының қоры әлдеқашан түгесілген.

	– Құдай-ау, – деді ол Қара Бүркітке шағымданып, – мені қайдағы бір жеркенішті нәрселермен тамақтандырды десеңізші: опоссум, бақа, шегірткенің еті... бр!..

	Осы дәмді тағамдардың аты аталғанда, керісінше, Виллигоның сілекейі шұбырған.

	– О, жоқ, – деп қарсылық білдірді ол, – бұлар өте тәтті. Vеry fіnе ақ адамдардың тамағынан әлдеқайда жақсы, Воанго!

	Воанго – Виллигоның ағылшынға өзі қойып алған есімі болатын. Бұл – тұмсығынан төмен қарай қолапайсыз салбырап тұратын етшең қосымша бірдеңесі бар австралиялық ерекше құстың аты. Виллиго ағылшынмен алғаш танысқанда оны ылғи аузынан кларнеті түспей жүрген кезінде көретін де, бірте-бірте әлгі айтылған құсқа ұқсайтынын байқайтын-ды. Джильпинг жабайының өзін қалай атайтынын естігенде Диктен тың есімнің мағынасын түсіндіріп беруді сұраған. Ақ көңіл етжеңді ренжіткісі келмеген канадалық Воанго деген оның өз есімінің нагарнук тіліндегі аудармасы дей салған. Ағылшынға жаңа ат өте ұнады да, географиялық қоғамның төрағасына жазған келесі хатына-ақ өз-өзін мейлінше ауыр, болбыр және оралымсыз құстың атымен атап отырғанын сезбестен “Джильпинг Воанго” деп қол қойған.

	Британиялық пен австралиялық алдарындағы астың “көзін жоюға” кірісті. Виллигоның орындығының қасында тұрған күтуші бұларға аңтарыла қарап, таңырқағаны сондай, қолындағы майлығының да түсіп кеткенін сезген жоқ. Ол бастары қосыла қалған осындай екі қомағайды өмірінде бірінші рет көрген еді.

	Джильпинг ендігі ағылшындардың сүйікті ұлттық асы тасбақа сорпасының сегізінші тәрелкесін тауысып отырған; бұларда сорпаға тек теңіз тасбақаларының салынатыны белгілі, ал ағылшындар теңізге өте құмар.

	Қай жерде теңіз суы кездессе, онда ағылшын өз үйінде жүргендей болады! Міне, ағылшындардың тасбақаға ұқсас келетіні содан! Бұларда бірде-бір салтанат немесе мейрам тасбақа сорпасынсыз өтпейді. Бұл тағам корольдік түскі астардың мәзірінде күн сайын тұрады; егер лорд-мэр өзінің үлкен ресми түскі асында тасбақа сорпасын бермесе, онда бәлкім, Стиде нағыз төңкеріс болатын шығар. Мистер Гладстон құрметті төрағалық ететін жоғары лауазымды арқаншылар корпорациясы премьерді шақырғанда ас үстінде тасбақа сорпасын бермесе, оны керемет қорлаған болып табылар еді. Қысқасы, Англияның бір өзі күніне дүние жүзіндегі тасбақалардан он есе көп тасбақа сорпасын ішеді.

	Әрине, мұнда аздаған құпия бар. Салыстырмалы түрде тасбақа аз болғандықтан оны әкелуге алыс сапарларға кемелер жөнелтіледі, бұл сұмдық қымбатқа түседі, сондықтан айла тапқыш “Block Will and Gross” фирмасы, одан іле-шала өзгелер де тасбақаны тиісті тұздық пен едәуір кайен бұрышы арқылы нағыз тасбақа сорпасының толық дәмін беретін бұзаудың басымен алмастыруды ойлап тапты. Осы сәттен бастап бүкіл Англия, оның барлық өзге елдерге қоныстанушылары һәм көптеген саяхатшы-ағылшындар Горн мүйісінен бастап Камчатканың шеткері аймақтарына дейін сүйікті тасбақа сорпасымен ойдағыдай түстеніп келеді.

	Жеңсік сорпасының тәрелкеден тәрелкесін ішуді тоқтатпаған ағылшын Виллигоға өзінің Мельбурнға келу себептерін айтты: біріншіден, оған өзінің әбден тозған Библиясын жаңарту керек болды, ал, бұл кітапсыз ол Орталық Австралияның түземдік тайпалары ішінде саны жағынан нагарнуктерден кейін кең тараған нготаг және нирбоас елдеріне жобалаған саяхатын жасай алмайды; екіншіден, өзіне канадалық берген алтын құймаларын ақшаға айналдырып, қадірлі миссис Джильпингке жөнелтуі керек; өйткені ол бұл жоқ кезде барлық бос уақытын Жаратушы жұбайлық жылдарында өздеріне сыйлаған он бес ұл-қызды тәрбиелеуге арнап отыр; үшіншіден, осы шаруаларды тындырғаннан кейін оңтайлы сәтті пайдаланып, достарымен жолығуы қажет.

	Астан кейін Виллиго өз дәмдесіне Колле мейрамханасына барып, достарының неліктен кешігіп жатқанын біліп қайтуды ұсынды. Олардың ұзақ бөгелуі мазасын кетіре берген, ал таяуда графқа жасалған қастандық, шынында да, кез келген тұтқиыл жағдайдан қауіптендіретін еді.

	Австралиялық пен ағылшын мейрамханаға келген, алайда бұларға граф д'Антрэг пен достары осы жолы Колледе түстенген жоқ десті.

	Виллиго қонақ үйіне ойланып қайтты. Дегбірі қаша берген. Джильпинг тоя ішкен тамақтың буымен әңгімешіл болып кетті де, жол бойы ауыз жаппай, Виллигоны сұрақтың астына алып, көп мылжыды. Ақырында Қара Бүркіттің төзімі таусылған.

	– Воанго өте көп сөйлейді, – деді ол. – Біраз ауыз жиса зиян болмас еді!

	– А, не?! – деді ағылшын селк ете түсіп, – Бұл қауіпті ме?

	– Воанго үндемей тұра тұрсын. Қара Бүркіт маңайда бөгде құлақ болмаған кезде ғана сөйлейді.

	Джильпинг нагарнуктің ақылын құп алды да, мейманханаға дейінгі жол бойы жақ ашпады. Онда келген соң Виллиго достарының әлі жоқ екенін біліп, олардың әлдебір сәтсіздікке ұшырағанына көз жеткізді.

	Бірақ ол қандай сәтсіздік? Виллиго бұл сұрақтың жауабын таба алмады. Өйткені іліп аларлықтай ешбір белгі, ешбір із жоқ еді. Бір ғана нәрсе даусыз деп санаған, ол – жұмбақ күйде жоқ болып кетуге италиялық елші қатысты деген ой болатын.

	Қара Бүркітке жалғыз-ақ әрекет қалған, ол – құтқаруға кеш болған жағдайда достар үшін кек қайтару. Джильпингке мұның бұрышқа тығылып алып, үн-түнсіз отырған сонша үрейлі сәтіне куә болуға тура келді. Қара Бүркіт өзінің ашу-ызасына ерік берген.

	Өзінің бауыры Тидана мен оның достарын салтанатты қоштасу асын беруге қатты айқайлап ант ішкен Виллиго шекпенін шешіп тастап, нагарнук көсемінің алғашқы қауымдық киімінде қалғаннан кейін бумерангін сермеп қалған. Осының ту төбесі тұсында ойнақтата жүріп, Қара Бүркіттің жауларынан кек алатыны, олардың көзін шығаратыны, жүректерін жұлмалап, ішек-қарындарын ақтаратыны туралы айтылатын жабайы әскери әнін, анығырақ айтқанда, ұлуын бастаған.

	Қорқынышты биге жалғасқан бұл ұлу жиырма минуттейге созылды, бұдан соң жабайы аз-кем тыншығандай болған. Одан темекісін тұтатты, малдасын құрып еденге отырды да терең ойға батты.

	Бұл Джильпингті бірталай жеңілейіткен, әйтпесе ол жабайы жынданып кетті ме деп үрейленген еді.

	Виллиго тынышталғаннан кейін достары дундаруп тұтқынынан қашқан кезде Джильпинг көрсеткен батыл көмекті еске алған, одан оған соңғы оқиғаларды ашық әңгімелеп берген.

	– Воанго ер жүрек, – деп аяқтады ол өз әңгімесін, – Қара Бүркіт оның ақыл-кеңесін тыңдауға әзір.

	– Виллиго өз достарын әлдебір шаруа бөгеп қалмағанына сенімді ме екен? – деп сұрады Джильпинг.

	– Қазір ел ұйықтайды, жұмыс істемейді!

	– Дұрыс. Мүмкін әлдебір клубта отырып қалған шығар?

	– Олар маған хабарласар еді.

	– Бәлкім, әлдебір таныстарымен жолығысып қалған болар?

	– Бұл да болмайды. Мұнда олардың ешқандай таныстары жоқ.

	– Ендеше не ойларымды да білмеймін. Әлде оларды қандай да бір тұзаққа түсірді ме екен... мәселен, португалиялық елші...

	– Онда не істейміз?

	– Меніңше, былай: бүгін түнде елшіні қолға түсіріп, кепілдікке алу керек... Егер сәті келсе.

	Виллиго екі аяғынан атып тұрып, айқайлап жіберді:

	– Воанго – ұлы көсем!.. Бүгін түнде-ақ елші біздің тұтқынымыз болады. Воанго мені осында күтсін, ал мен жауынгерлеріме кеттім!

	Виллиго жүгіріп шығып кетті, Менуалимен оңаша қалған Джильпинг бос уақытты пайдаланып өзінің минералогиялық заттарын айналдыруға кірісті.





X




	Эсквайр Джильпингтің шайы. – Блэктің ойы. – Олар мұнда! – Тоналу. – Бес өлік.



	Ақыр аяғында Джон Джильпинг күтуден зерікті. Ол қоңырау қағып, өзіне шай сұратты.

	Бір үлкен шайнек шайды жалғыз өзі қотарып алып, сандвич пен ірімшіктен ауыз тиіп алғылшын кларнетін шығарды да, өзінің әдеттегі тәураттарын орындауға кіріскен. Он жетінші шумаққа келгенде далада жүрген Блэк бөлмеге жүгіріп кіріп, Джильпингтің бешпетінен тартып, есікке қарай сүйрегенде ойыны бұзылды. Джильпинг өзін иттің әлде бір жақтарға апарғысы келгенін түсінді, бірақ Виллиго оралғанша мейманханадан шыға алмады.

	– Саған не керек екенін түсінемін, – деді ағылшын иттің аузынан бешпетінің етегін шығаруға тырысып, – бірақ Виллиго келгенше тұра тұр, сол кезде барамыз.

	Дегенмен ит көнбеді, тартынып, шегіншектегенімен ақырындап есікке таяна бастаған Джильпингті тартқылауын қоймады.

	Қуанышқа қарай, осы көріністің үстінен Қара Бүркіт түсе қалып Джильпингті қиын жағдайдан құтқарды. Иттің не істеп жатқанын көрген ол қуана айқайлап жіберген:

	– Блэк өз қожайынын тауыпты!

	Ит енді Джильпингті тастай салып көсемге жүгіріп барды да, оған да ағылшынға істегенін істей бастады.

	– Жарайды, сенімен бірге барайын. Воанго, маған Менуалиді беріңіз, ал өзіңіз осында қала беріңіз. Ол сізден гөрі бумерангпен әрекет жасайтындай болып қалсақ маған қажеттірек болады.

	Қара Бүркіт ақыр аяғында өзін түсінгендеріне қуанып алдыға түсе жүгірген Блэктің артынан тұра жөнелген.

	Австралиядағы мейманхана – бұл жолаушылар үшін күні-түні ашық тұратын нағыз базар. Жалпы залдарда күні-түні аласапыран, ерсілі-қарсылы жүріс, есіктердің ашылып-жабылуы тыйылмайды, күні-түні бірнеше ауысымға бөлінген күтушілер зыр жүгіріп жүреді.

	Бұл түні “Шығыс мейманханасының” залдарының бірінде алтын өндірушілердің үлкен жиыны өтіп жатқан, оның таң атқанша да тарқамауы мүмкін еді. Мерекеге жиналған бұл мырзалар қолайлы мүмкіндікті пайдаланып, ортақ мүдделерін талқылауды ұйғарысқан-ды. Оның үстіне жаңа үкіметке өзінің жеке соверенін, яғни, құны бір фунт стерлинг алтын монетасын құю үшін алтынға үлкен сұраныс туған.

	Ешқашан және ешбір жағдайда өзінің бас пайдасын ұмытпайтын Джильпинг қалтасына үлкен алтын құймасын салып алып, оның бағасын білу үшін залға түскен. Ол оны қалтасынан шығарып көпшілікке көрсетуі-ақ мұң екен, жан-жақтан қайран қалушылардың айғай-шуы басып кетті. Өзі алтынды қайдан, қай кен орнынан алдың деген сұрақтың астында қалды. Қу ағылшын бұл құйманың қай кен орнынан екенін өзі де білмейтінін, әйтеуір, бір диггерден ақыға алғанын айтқан. Сарапшылар оны сол бойда-ақ унциясын төрт фунт бес шиллингтен бағалаған, бұл – он екі ағылшын фунты. Ал Пасифик мұндай алтынның алты жүз фунтын әкелгенін ескерсек, онда Джильпингтің байлығы енді жеті жүз мың франктен асып түсер еді.

	Іш жылытар ойлардан толқыған Джон Джильпинг тіркеліп, өзіне бөлме сұрау үшін мейманхананың кеңсесіне жөнелді. Бірде-бір бөлме бос емес екен, бірақ басқарма мистер Джон Джильпингтің жамбасақыны сонша мырзалықпен төлейтін анау саяхатшылардың досы екенін білгеннен кейін оған бақтағы екі бөлмелі кең ғимаратты ұсынған. Джильпинг келісті де, оқшау тұрған үйде сақтау сенімдірек болар деген оймен онда өзінің “минерологиялық қорын” бірге ала барды. Одан оттыққа төгілген сұлыны рақаттана күйсеп тұрған Пасификке барып қайтты, сөйтіп, алаңсыз дем алу үшін сәулетті үйге қарай тартқан.

	Бұл кезде мейманханадан шыққан Виллиго өз сарбаздарына қажет сәтте әупілдеп дауыс беретінін ескертіп, өз артынан жүріп отыруды бұйырған.

	“Шығыс мейманханасының “оттары қаншалықты жарқырап тұрса да, Мельбурнның өзге көшелері соншалықты қараңғы, әрі тыныш еді. Ол кезде Австралияда көмір кеніштері ашыла қоймаған, ал газ қоғамы қаланы түн бойына жарықпен қамтамасыз ете алмайтын. Түнгі сағат бірде барлық газ құбырлары бекітілетін, сондықтан ай болмаса қала қараңғы түнекке шоматын.

	Әңгіме болып отырған түні ай тумаған-ды, көшелер көзге түрткісіз қараңғылық құшағында тұрды. Қап-қара түгі байқауды қиындата түскен Блэктің соңындағы Виллигога көше араларынан өтуге тек жабайылық ерекше қырағылығы ғана жәрдемдескен.

	Үш бүктеліп, алдында заулап бара жатқан қара нүктеден көз айырмаған нагарнук көсемі қабырғаларды жағалап жеңіл де, жансыз көлеңке іспеттес ақырын бұғып келеді. Артында соңынан іркес-тіркес, ың-шыңсыз қаз табандап ілескен сарбаздары бар.

	Жылдамдығын бәсеңдетпеген Блэк бүкіл ярро-стритті, одан Патшайым Елизавета көшесінің бойымен жүгіріп өтті, Стрэндті қиып алды, сөйтіп, Сент-Стивенск даңғылына қарай зымырады. Жолды жақсы білгендіктен және артында Виллигоның келе жатқанын сезген ит ештеңеге қарайламай жүгірген. Нагарнук көсемі бұдан ақылды хайуанның өз мырзасының ізін адаспай тапқанын аңғарды.

	“Қазір бірдеңе ашылады, – деп ойлады Қара Бүркіт. – Оларды құтқаратындай мүмкіндік бола қойса жақсы. Ал, егер Тидана өлген болса сорларын сорпадай қайнатамын-ау!”.

	Кенет жабайы бүкіл тұлғасымен селт етті. Блэк тоқтаған. Виллиго жалма-жан итке жетіп барды.

	Қара төбет Сент-Стивенск даңғылының ең түкпіріндегі әлдебір әсем үйдің кіре берісіндегі сатымен жоғарылай жөнелді де, артқы аяқтарынан тұрып, басын Виллигоға бұрып, алдыңғы аяқтарын әсем оюлы есікке тіреді.

	– Не болды, Блэк? – деді оған таңқалған жабайы. – Оливье мырза осында ма екен?

	Өз мырзасының атын естіген ит құйрығын бұлғаңдатып, тұмсығын есікке тіреп иіскелей бастады.

	“Демек, осында екен, – деп түйді Виллиго. – Хайуан ізді тапты... Бұл есікті олардың осында екенін сезіп тырмалап тұр”.

	Блэк жабайының ойын құптағандай құмыға үрген. Ит тек есіктің неге ашылмайтынын түсінбегендей еді.

	“Әрине, олар осында тәрізді, тұтқында болар, – деп Қара Бүркіт өз шешімін біржола түйіндеген. – Бірақ бұл кімнің үйі?”

	Жабайы сыртқары қарай жүрді де, төңіректі айналып шола бастады. Алыстан шіркеу қарауытады, сол жақтан ханзада Валлийскийдің бағы көрінеді. Виллиго бұл маңайды есіне түсіре бастаған.

	“Иә, солай екен!.. Бұл...”

	Қара Бүркіт айқай сала жаздады.

	Бұл Португалия елшісінің үйі еді. Ендеше Қара Бүркіттің Дикке түсіндіруге тырысқан күдігінің дұрыс болып шыққаны. Ақ тыңшы сатқын екен. Тәрізі, Тидана мен оның достары елшіге қонаққа барған болуы керек, ал ол алған да бәрін тұтқындаған. Бұған қоса Виллигоның әлдебір үміті ояна бастаған. Әлдебір күш оған әлі кеш емес, әлі достарыңды құтқаруға болады деп сыбырлап тұрған еді.

	Виллиго өте шапшаң ойлайтын. Ол күшпен ештеңе тындыра алмасын, ал түнде қулықтың өзі көмектесуге дәрменсіз екенін бірден түсінген. Күндіз ақ адамның үйіне кіріп, соңынан сарбаздарымен лап қоюға болар еді, бірақ таңның атуын күту мүмкін бе? Мезгіл әлі бестің кезі еді.

	Ол басын кеудесіне салбыратып, терең ойға батты. Әлден уақытта тіктеніп, қайта серпіліп алды.

	Оның басына сонша батыл ой келген еді, бұл қиынсыздау әрекетіне, сонымен қатар, Джон Джильпингті де қатыстыруы керек...

	Қара Бүркіт Виваганы елшілік кіре берісін күзетуге қалдырды да, өзі қалған жауынгерлерімен ағылшынмен ақылдаспаққа мейманханаға жүгірген. Блэкті үй жанында қалдыруға қорықты да, мойнына жіп тағып өзімен бірге ала кетті.

	Сарбаздарды далада қалдырып, Виллиго қонақ үйіне жалғыз кірді. Дәліз қызметшісі оны ағылшын жайғасқан ғимаратқа бастаған, ал ол осы кезде тәтті ұйқы құшағында түс көріп жатыр еді, түсінде бұл енді жай ғана Джильпинг емес, лорд Воанго, ағылшын премьері екен дейді, міне, палата алдында өзі жазған жан тебірентерлік сөзін оқып тұр. Оны ду қол соға қошаметтейді... Шапалақ дүбірінің қаттылығы сондай, лорд Воанго оянып кетеді... ал не болды? Сөйтсе, үй есігін бар күшімен Виллиго қағып тұр екен.

	– Ашыңыз, Воанго!.. Ашшаңызшы!

	Джильпинг әлденеден шошынғандай атып тұрды да, нагарнукті кіргізді. Жабайының жалғыз екенін көрген ол көкірегі қарс айырылып аһ ұрып қалды:

	– Өлген бе олар?!

	– Білмеймін, бірақ жағдай, қалай болғанда да, нашар.

	Қара Бүркіт Джильпингке соңғы жағдаяттарды баяндаған. Әңгімесін тәмәмдаған ол және қосты:

	– Егер Воанго Қара Бүркітке жәрдемдессе, онда біздің достарымыз дереу құтқарылады!

	– Құзырыңызға құлдық! – деп жауап қатты ағылшын.

	– Жақсы. Қара Бүркіт саған бір тарихты айтып береді, ал сен ойлан.

	– Тыңдап отырмын.

	– Бұдан екі жыл бұрын Қара Бүркіт Мельбурнде болған, міне, оның сонда көргені: бір скваттер науқастанып қалды да, ажалдың таянғанын сезіп, өз өсиетін куәландырып алу үшін түн ішінде өз мемлекетінің елшісін шақыртты.

	– Өте мүмкін, – деп жауап берді Джильпинг. – Елшілер өз елінің азаматтарының барлық құжаттарын куәландырып беруге міндетті.

	– Жақсы, Воанго. Ал енді айтшы маған: ылғи осылай жасауға бола ма?

	– Міндетті түрде. Егер өлгелі жатқан адам өз елшілерін шақыртса, елшінің бас тартуға құқы жоқ.

	– Ендеше Воанго ауырып қалсын да, өзіне португалиялық елшіні шақыртсын.

	– Бұның қажеті қанша?! – деп таңырқады аса шабан ойланатын Джильпинг.

	– Осы кезде Қара Бүркіт пен оның сарбаздары елшілер үйіне кіреді де, тұтқындарды босатады.

	Джильпинг жабайыға аңыра қараған. Қара Бүркіт төменгі нәсілдің адамы деп санайтын ол оның басына мұншалықты таңғажайып ойдың келгеніне сенбеген еді.

	– Воангоның екі ойлы болып тұрғаны ма? – деп сұрады дегбірсізденген нагарнук.

	– О, жоқ, зәредей де. Өз достарымыз үшін мен бәріне де дайынмын!

	– Рахмет саған! Воанго енді Виллигоның досы, ал бұл күнде бола бермейді! – деген жабайы өзінің зілсіз әзіліне күліп жіберді.

	Воанго – икемсіз батпақ құсы, әдетте бүркіттің олжасы үшін пайдаланылады. Джон Джильпинг бұралқы сөздің астарын түсінген жоқ, әйтсе, бәлкім, ренжіп қалар еді.

	Қара Бүркіттің басына келген ой, шынында да, тамаша еді һәм дәл осындай жағдайда іске асыруға болатындай жалғыз ғана шара болатын.

	Барон де Функаль немесе тг Люс қаншалықты қу, айлакер болса да оның да басына Мельбурнның адамы ең көп қонақ үйінде дәл өзіне тұзақ құратындай мұншалықты тапқыр ой келмес еді.

	Енді тек жобаны ежіктеп алу ғана қалған. Оны жүзеге асырудың да ең ұтқыр жолын Қара Бүркіт ойлап тапты.

	Португалия елшісі Джильпингті білмейтін-ді, сондықтан, ең ауыр міндет дипломатты мейманханаға шақыру ағылшынның үлесіне тиген.

	Өте қарапайым өтірік ойланып табылды: Джильпингтің Австралияда мол дәулетке ие болған португалиялық бір досы еліне қайтпақшы екен, бірақ жолшыбай Мельбурнда қатты сырқаттанып қалып, енді ажалдың таянғанын сезіп өсиет жазып қалдырғысы келеді-мыс. Осы мақсатпен, өсиет барлық талапқа жауап беретіндей һәм даулы жағдайда таласқа түспеу үшін өз елшісін көргісі келеді екен.

	Мұның бәрі тыңшының алдында нанымды ырғақпен айтылып, сөз соңында ұтқыр тебіренген түр көрсетілуі керек. Дипломмен куәландырылған Лондон географиялық қоғамының мүшесі атағы тыңшыны әбден иландыруға тиіс-тін.

	Қалғаны өз-өзінен қиюласа жатады: көрші бөлмеде өз сарбаздарымен жасырынып отырған Виллиго шешуші сәтте елшіге тап беріп байлап тастайды да, елшілер үйіне тартады.

	Осы тұста Джильпинг өз тарапынан дүдәмалын айтқан:

	– Бірақ елші өзімен бірнеше адамды ерте келуі мүмкін ғой! – деді ол.

	– Тіпті жақсы: елшілікте қалатын адам саны аз болады! – деп қарсылық білдірді Виллиго.

	– Олай болса шайқас басталып кетпей ме...

	– Қорықпа, Воанго. Біз шап беріп шандып тастағанша аһ деуге шамалары келмей қалады.

	– Ол үшін бір адам төсекке жату керек; әйтпесе олар бірден күдіктенеді.

	– Дұрыс айтасың, Воанго. Жақсы, төсекке мен жатайын. Өзіме таянған бойда кеңірдектен ала түсемін.

	– Бұл да аздық етеді, Виллиго. Мен олай-бұлай жүрген кезде науқастың қасында отырып, біз келгенде күтіп алатын біреу керек. Еуропалық тыңшылардың қандай халық екенін білемін: сәл нәрсе дұрыс болмаса бірден күдіктенеді.

	– Воанго тісқаққан оқымысты, бұл нағыз ақылдың ғалымы! – деді Виллиго.

	Құрметті Джильпинг осынау сақтық шараларын тек өзінің көптеген перзенттері үшін әкені, мисс Джильпинг үшін жұбайды және Біріккен Корольдік үшін болашақ баронетті қорғауға бола жасаған еді. Ол қоңырауды басты. Дәліз қызметкері кірген.

	Бұл тұста Австралия қонақ үйлеріндегі барлық дәліз қызмет– керлері қайсар, өжет адамдар болатын еді.

	– Екі сағатта жүз доллар тапқың келе ме? – деп сұрады одан ағылшын.

	– Ол үшін не істеуім керек?

	– Мен мұнда жүрген кезде мына мырзамен қала тұрсақ , не көріп, не естісең де ештеңеге мән бермейсің, қайта оралғанымда есік ашасың да, жайыңа тайып тұрасың.

	– All right, sir! (Жақсы, сэр!).

	Джильпингтің жолы болды: қызметші періште адам емес еді, билік басындағылардан өлердей қорқатын. Оның тарапынан істі жеткізіп барады деп, тіпті, сөз таратады-ау деп қауіптенудің еш қажеті жоқ-тын.

	– Мә саған жүз доллар!

	Дәліз қызметшісі ақшаны қалтасына салып алды да, аузындағы насыбайын ауыстырып, диванға маңғаздана отыра кетті.

	– Ал, мен кеттім! – деді Джильпинг.

	– Тұра тұр, қазір сарбаздарымды кіргізейін! – деп кейіді көсем.

	Біршама уақыттан кейін бөлмеге бес нагарнук кірді. Олар үйлеріндегі шекпендерін сыпырып тастап, ұлттық әскери киімдерімен қалған. Аузындағы насыбай қалдығын анадайда тұрған шылапшынға түкіріп тастаумен әуре болып жүрген қызметші келгендерге назар да аударған жоқ.

	Джильпинг пен Виллиго қатты қол қысысқан. Осы сәттің салтанаты бұл жолы осынау нәсілдері мүлде бөлек, тәрбиелері, көзқарастары мен наным-сенімдері әр басқа екі адамды сонша жақындатып жіберген.

	Джильпинг мейманхана ауласымен өтіп бара жатып өзімен бірге қонақ үйлерінде жолаушыларды алып жүріп, тапсырмаларын орындау үшін арнайы ұсталатын қызметшіні ерткен. Ол ширек сағаттан соң діттеген межеге жетті. Қоладан құйылған есік қаққышты үрейлене ұстап бір рет қақты. Жүрегінің бірде тыншып, бірде қатты қағып кететінін сезінеді. Алғашқы дыбысқа жауап болмады. Аз аялдап, Джильпинг өзінің асыққан түр көрсету керек екенін, әйтпесе өзін өлім аузындағы адам жіберді дегенге сенбейтіндерін аңдаған. Ол есік қаққышты қайта алып қаға бастады, бұл жолы сонша мазасыздана соққылаған.

	Дәліз бойымен жеделдете жүрген аяқ тықыры естілді. Есіктің жоғарғы жағындағы ашпалы көзі серпіліп, іштен жарық шашырады да, біреудің қатты шыққан даусы шаңқ етіп әдеттегіше:

	– Кім бұл? – деген.

	– Джон Джильпинг, эсквайр, Лондан корольдік қоғамының геология, минералогия және ботаника бөлімі жөніндегі мүшесі.

	– Сізге не керек?

	– Менің Португалия елшісі мырзамен жолыққым келеді.

	– Ол сізге осынша бейуақытта неменеге керек болып қалды?

	– Оның бір отандасы “Шығыс мейманханасында” өлім аузында жатыр, арнайы өсиет жасатқысы келеді. Дәулеті мол, бірнеше миллион.

	– Күте тұрыңыз, мен қазір жеткізейін! – деді дауыс, бұл жолы біршама жұмсарып.

	Арада Джильпингке соншама ұзақ көрініп бес минуттей өтті. Аяқ қадамдарының дыбысы қайта естілді де, есік ақырын ашылды. Босағаның арғы жағындағы мезгілдің кештігіне қарамастан толық киініп алған жиырма сегіздердегі жас жігіт ағылшын мен оның серігіне жылдамдата қарап:

	– Кіріңіз, мырза, елші қабылдауға келісті. Тек киініп алғанша күте тұруды өтінді, – деді.

	Джильпинг қасындағы қызметшіні босата салғысы келіп тұрды да, айныды. Басында бұл екеуін де мұқият қадағалайтындары анық, ал ештеңеден қаперсіз қызметшінің жайбарақат қимылы, тегінде, көңіл тыныштандыратындай әсер қалдырар деген ой келген.

	Кездесу көп күттірмеді, әсер де ойдағыдай шыққан сияқты, өйткені жайдарылана күліп барон де Франкаль де жетті.

	Джильпинг бір қарағаннан-ақ баронның әзір ұйықтауға дайындала қоймағанын да аңдады.

	– Хал үстіндегі өсиет жаздырғысы келген отандасыма шақырған сізсіз бе, мырза?

	Тыңшы бейтаныс жүзге сынай қарап, баяу сөйлеген. Джильпинг жауап қатты:

	– Менмін, елші мырза, егер келіссеңіз асығуыңызды қалар едім, өйткені өлгелі жатқан адамның сағаты санаулы, ал ол өз дәулетін мұрагерлеріне тікелей өзі бөліп бергісі келеді.

	– Тілегі әбден түсінікті. Ал танысыңыздың аты кім?

	Бұл күтпеген сұрақ еді. Джильпинг бұған дайындалуды ойламапты да. Ол сәл қобалжыған сыңай танытса бәрін құртатынын түсінді. Жансыз, тәрізі, әзірше көңіліне күдік ала қоймаған секілді, сонда да күмән туғызуға зәредей қателіктің өзі жетер еді.

	Сондықтан, Джильпинг бойын жинап, іркілместен соғып жіберді:

	– Оның аты... Митуль-Нуньец-Юаким-Лунс-Педро-Харвахаль...

	Ал, өзі бұл кезде: “О, жасаған, сақтай гөр!” деп ойлап тұрды.

	– Жаңылыспасам, сіз оны өте дәулетті адам дедіңіз ғой? – деп сұрады елші.

	Осы сәтте Джильпингтің басына ғажайып ой келген. Ол шыдамсызданған кейіпке түсіп, аптыға сөйлей жөнелді:

	– Өте дәулетті, өте дәулетті... Тек кешіріңіз мені, елші мырза, мен енді күте алмаймын. Егер сіз менің науқасыма барғыңыз келмесе, онда жергілікті нотариусқа өтініш жасаймын. Менің досым дәл қазір өліп кетуі мүмкін, олай болса оның дәулеті өзі сонша жек көретін біреулерге бұйырады.

	– Мені өз міндетімді орындаудан бас тартады дегенді қайдан шығардыңыз? – деп ренжіді жанды жеріне тиген елші.

	– Ендеше бөгеліп, бос сөзбен уақыт өткізуге болмайды, ашумен айтты демеңіз, елші мырза.

	– Мен қазір, сэр, бір минутке. Қымбаттым, біз өзімізбен Италия елшісін де ала барамыз. Жалпы, Португалия заңдары құжатқа өте қатал қарайды, ал шет елдегі өсиет екі елшілікке куәландырылса, онда ол ешбір даусыз айғаққа айналады.

	– Мұның ешбір бөгетін көріп тұрған жоқпын, – деп жауап берген Джильпинг іштей: “Тамаша! Бұл, демек, бір оққа екі қояннан келгені!” деп ойлап тұрды.

	Тыңшы өзімен бірге неғұрлым көп адам ала жүруге тырысты. Ол өте сақ кісі еді, һәм өз қызметінің маңыздылығына сай басын қатерге тіккісі келмеген.

	– Дон Кристовал, – деді ол хатшысына, – сіз алдыға түсіп, мәртебелі мырзаға келетінімізді ескерте беріңіз.

	Жас жігіт бас иді де, шығып кетті.

	– Дон Педро де Сильва, – деп сөзін жалғаған елші өне бойы кіре берісте тұрған басқа көмекшісіне бұрылған, – сіз де бізбен жүресіз.

	“Енді төртеу болды, – деп ойлады Джильпинг, – енді италиялық елші де осынша жолсерік ертуді ойлап жүрмесе”.

	Қызметші бастаған Джильпинг және елші мен дон Педро үйден шығып Италия елшілігінің ғимаратына беттеді. Италиялық елші көп күттірген жоқ, бірақ зіңгіттей-зіңгіттей екі жігітті ала келіпті.

	Джильпингтің зәресі ұшып кетті.

	– Міне, енді алтау болды, – деп міңгірледі ол, – жабайылар қанша болса сонша.

	Оның көңілін бұл адамдардың бойынан қару көрінбегені жұбатқан һәм нагарнуктердің ептілігіне иек артқан еді.

	Қалай дегенмен де, жағдай қиын болатын, сондықтан театр сахнасында жүрмегенін білетін құрметті британдық біреудің шаруасына араласып нем бар еді деп бармақ та шайнай бастаған. Бірақ шегінетін жер де жоқ-тын.

	“Шығыс мейманханасының” жалпы залындағы жиын бітпес даудың нәтижесінде әбден қызған екен. Біреулер шулап, айқайласып жатыр, әлдекімдер қалғып-мүлги де бастапты, әйтеуір, кіргендерге ешкім назар аударған жоқ.

	– Тура парламенттің отырысы! – деп қалжыңдады Италия елшісі.

	Оңаша ғимарат елшілердің күдігін туғызып жүрер деп сескенген Джильпинг естірте сөйлеп, науқасты шуды көтере алмайтындықтан мереке күндеріне ғана жеке үйге ауыстырғанын ескертті.

	Түсінік өте шыншыл шыққан, елшілер еш абыржымастан бақ ішіне ене берді.

	Ғимаратқа таянғанда Джильпинг өзінің барлық ерік-жігерін көмекке шақырған. Көз алдында мисс Джильпингтің, балалары мен болашақ қамалы Воанго-Голльдің елестері қылаң берді. Ол есікті қақты.

	Қызметші ашты.

	– Төрлетіңіздер, мырзалар! – деді Джильпинг меймандарды алға оздырып.

	Көңілдеріне ешбір күдік алмаған келушілер түнгі әлсіз шырағдан жанып тұрған бөлмеге кірді. Қызметші кеткен.

	Төсекте қозғалмай біреу жатыр.

	– Жағдайы мүлде мүшкіл шығар! – деп қойды ақырын ғана барон де Функаль.

	– Ұйықтап жатқан болу керек. Мен кетерде дәрігер оған әлдебір дәрі берген. Тақалып сөйлесе беріңіз.

	Барон кереуетке жақындады, ал артындағы қызыққа құмартқан серіктері ентелесіп тұр. Сөйткен бұлар бөлмеде не болып жатқанын көре де алмас еді.

	Кенет Джильпинг артына қарады да селк ете түсті: бес нагарнук кілем үстімен жыланша жылжып келеді екен.

	– Ал достым, – деді жалған барон ажал аузындағы адамға қарай еңкейіп, – сіздің, тегі, өсиет қалдырғыңыз келеді ғой?

	Көрпе астынан әлдене ақырын ғана жыбыр-жыбыр етті. Бәрі төсекке төне қалған.

	Осы мезетте нагарнуктердің қаһарлы әскери айқайы шаңқ етті: “Вага!”

	Төсекте жолбарысша атылып тұрған Виллиго елшіні кеңірдектен ала кетіп, еденге жықты да, үстіне отырып алды. Басқа сарбаздар да елшінің серіктеріне тап беріп, астыларына бір-бір-ақ илеген. Тұншыққандардың қырылы ғана естілді.

	– Қара Бүркіт, – деп араға түсті Джильпинг, нақақ өлтіруге болмайды.

	– Жоқ, – деп қарсыласты Виллиго, – егер бұларды аясаң ескі әуендеріне қайта көшеді. Аямау керек бұларды.

	– Ең құрығанда біздің бауырларымызға не болғанын білейік.

	– Ол үшін біреуі де жетеді! – деді Қара Бүркіт.

	Виллиго тұтқынның мойнын сәл босатты, ал анау есін жиғанда зілдене жекіді:

	– Қыңқ етсең өлгенің!

	Тұтқын үнсіз-тін.

	Виллиго оның аяқ-қолын матап тастады. Қалған бесеуі өліп те қалған еді.

	– Өзенге тастаңдар! – деп бұйырды Қара Бүркіт.

	Нагарнуктер иықтарына бір-бір мәйіттен артып алды. Ярро алыста емес еді, ұзамай оның толқындары өліктерді теңізге тартып әкетті.

	Одан Виллиго тұтқынды тергеуге көшкен:

	– Сенің үйіңе барған үш ақ адам қайда?

	– Кімді айтып тұрғаныңызды білмеймін, – деп жалтарды жансыз.

	– Абайла! Мен оларды сенсіз-ақ тауып аламын.

	– Онда менен несіне сұрайсың оларды?

	– Олардың өлі-тірісін білу үшін.

	– Ал өліп қалса ше?

	– О! Онда... өз серіктеріңнің тағдырына қызығатын боласың. Сені азап бағанасына үш ай бойы байлап қоямын да, аяусыз қинаймын.

	Тыңшы мұндай азап түрін әлдеқалай естіген-ді. Тұла бойын суық тер жауып кеткен.

	– Егер тірі болса ше? – деп сұрады ол.

	– Онда тағдырың солардың қолында.

	– О, жүгіріңдер тезірек... анда... менің үйіме... міне, кілт... жылдам... олар тұншығып қалмай тұрғанда...

	Осыны әлсіреп жатып жеткізген елші талып кетті.

	– Осылай жата берсін, – деді Джильпинг. – Естідіңдер ғой: олар тұншығып қалуы мүмкін. Тез жетейік!

	Ол осыны айтты да, тыңшының қалтасынан буда кілтін суырды.

	– Коанук, осында қал да, тұтқынды күзет! – деп бұйырды Қара Бүркіт.

	Сөйтті де бәрі мейманханадан шығып, Португалия елшілігінің үйіне қарай лап қойды.

	Бірақ... кеш болып қалмады ма екен?





XI




	Жан түршігерлік азап сағаттары. – Бетперделі адам. – Оливьенің ашынуы. – Канадалықтың керемет еңбегі. – Құтқарылды!



	Енді Португалия Бас елшілігінде сатқындықпен тұтқынға түсірілген үш досқа оралайық.

	Бұлар үшін уақыт қан қарайтарлықтай қыбырлап өтпей қойды. Тұтқындар түн ортасына қарай тыншып, өз жағдайларын салмақтауға кіріскен. Канадалық жұдырығымен тар абақтың төрт қабырғасын түгел ұрғылап шыққан, барлық қабырғалардан да томырақ темір үні естілді.

	– Жауыздар жақсы әрекеттенген екен, – деді ол ақырында ауыр күрсініп. – Темір құрсауға қамалған екенбіз.

	– Енді, меніңше, өзіңіз көріп тұрғандай, Дик, үмітіміз үзілді ғой! – деді Оливье.

	– Бәрі де тағдыр кітабына жазылып қойылған, қымбатты граф, – деп жауап қатты канадалық, – ал адам күні бұрын ештеңені шеше алмайды. Тек сізге бір нәрсені ғана айтайын; біз бұдан да қиын жағдайларды көрмеп пе едік, бірақ мінеки, әлі тіріміз. Жоқ, мен қаласа жаудың барлық әрекетін тас-талқан қылатындай әлдебір биік күшке сенемін.

	– Ал сіз сол биік күштің не қалайтынын білесіз бе? – деп сұрады мұңданған Оливье.

	– Менде еріктен тыс әлдебір түйсік бар.

	– Айтыңызшы... құтылатындай қандай да бір амал бар ма бізге?

	– Шынымды айтайын, ондайды көре алмай тұрмын, бірақ түрлі сыртқы жағдайларды есепке алу керек. Тағы не болатынын кім білсін. Достар, менің ішкі сеніміме иланыңыздар: біз бұл жерде өлмейміз.

	– Жақсы, сенуге тырысайын. Дегенмен, болмайды екен, бұл менің ерік-жігеріме бағынбайды. Мен сене алмаймын.

	– Өзіңіз біліңіз. Бәлкім, бізге сыртқы көмектің керегі де жоқ шығар.

	– Мұнымен не айтпақшысыз?

	– Кенет менің басыма келген... Дәл не екенін айта да алмай тұрмын. Алайда былай: бізді тыңдап тұрулары мүмкін. Оған көз жеткізу үшін қабырғаға құлақ тоссаңыздар жетіп жатыр. Сырттағы дыбыс естіледі. Біз де тыңдай аламыз. Кәне. Енді тыныш: анда біреу жүр.

	Есік қаққан дыбыс естілді. Әлдекім ашуға жүгірген. Үшеуі де құлақтарын темір қабырғаға тоса қалысты.

	Бұларға Люс мырзаның келген кісімен сөйлескені анық естілді.

	– Не болды? – деп сұрады италиялық елшінің даусына өте ұқсас дауыс. – Ештеңе шығара алдыңыз ба?

	– Шықты, – деді Люс, – үшеуі де осында. Серіппелер тамаша қозғалады, қабырғалар найзағай жылдамдығымен түсе қалды.

	– Қиынға соққан жоқ па?

	– Қойдай қамалды. Тіпті, аяп та, ыңғайсызданып та кеттім. Олардың дәлізбен қаншама сеніммен, қаншама аңғалдықпен адымдай басқаны соншалықты, оларға: тоқтаңдар, кері қайтыңдар деп айқай салуға шақ қалдым.

	– Ондай ой басыңызға қалай келеді! – деп қалды біреудің тұтқындарға бейтаныс ренішті үні.

	– Бірақ мен айқай салған жоқпын ғой, ал ой үшін адам жауап бермейді, – деп қарсыласты Люс. – Мен де айуан емес, адаммын ғой. Мен өзіме бұйырылған міндетті орындаймын, ал ар-ұяттың даусын өшіре алмаймын. Сіздер ондайға қарамайсыздар, ал өзіме ауыр да, қиын!

	– Егер сен әлдеқалай қолыма түсе қалсаң, – деп күбірледі канадалық, – сенің бұл сөздерің ескерілді, мен өміріңді қиямын. Мен де сені аяй аламын, бейшара!

	– Қандай мейірімдісіз, Дик, – деді Оливье оның иығына қолын салып.

	– Абайлаңыз, мырза, – деді кейіген дауыс, – мұндай сеніммен Белгісіз бола алмайсыз.

	– Ғажап, бұрын бұл дауысты бір жерде естігенмін, – деді Оливье.

	– Тек қайдан?..

	– Мен де естігенмін, – деп келісті Дик. – А! Енді есіме түсті! Дундаруптерге тұтқын болған кезіміз есіңде ме?

	– Бетперделі бейтаныс! – деді Оливье даусы дірілдеп. – Тағы да сол ма?!

	Тұтқындар жалғасқан әңгімені тыңдай тұрып, осылайша өзара асығыс тіл қатысқан.

	– Күні бүгінге дейін сіз ренжитіндей қимылға барған жоқпын, – деді Люс, – ал енді мынау графтың соңынан өкшелей түсу... Бұған мен бөгет бола алмаймын, тіпті, көмектесемін, бірақ, дегенмен, маған қиын, бөгде мүдде үшін жұмыс істеп жүргенімді сезіну қиын.

	– Мұнымен не айтпақшысыз?

	– Графтың ізіне түскен сізсіз, дәл сізсіз, өйткені оны бақытты бақталасым деп білесіз.

	– Менің бақталасым Мельбурнде! – деп Оливье естірте айтып жібере жаздады.

	– Бұл әңгімені доғарайық, – деді бейтаныс даусын сәл жұмсартып. – Одан да айтыңызшы, бәрін мен айтқандай істедіңіз бе?

	– Қайталаймын: олар темір құрсаудың ішінде.

	– Демек, ол сіздің ұсынысыңызды қабылдамаған ғой?

	– Өз-өзінен түсінікті, қабылдаған жоқ.

	– Енді не істейтініңізді білесіз бе?

	– Маған сізге граф пен оның достарын тұтқындауға көмектесу бұйырылған. Олар тұтқындалды. Осымен менің міндетім тәмәм.

	– Қалайша? Демек, сіз ауа келетін жерді бекітпегенсіз ғой?

	– Жоқ, оны өзімнің міндетім деп есептемеймін. Мен жендет емеспін, болғым да келмейді. Істі өз білгеніңізше тындырыңыз.

	– Оқасы жоқ, – деп сөзге араласты бағанадан үнсіз тұрған италиялық елші. – Мен сіздің құзырыңыздамын, мырза. Маған арқа сүйеңіз.

	– Не деді анау? – деп сұрады әңгіменің аяғын ести алмай қалған Оливье.

	– Білмеймін, – деп жауап қайтарды Дик.

	Бірақ Дик шынын айтпаған еді. Ол бәрін түсінген, өздерін тұншықтырғалы жатқанын түсінген де, үрейден тұла бойы мұздап сала берген.

	Тыныштық орнады, одан кір тастары бар қабырға сағаттың шынжырын тартқандай дыбыс естілді, сөйтті де үнсіздік қайта басталды.

	Аяғында тұтқындардың құлағына:

	– Іс нәжитесіне сіз жауап бересіз. Бәрі бір сағаттан кейін бітуге тиісті. Сау болыңыз, – деген сөз жетті.

	Есік жабылды.

	Канадалыққа әлдекімнің демі сезілгендей болған, одан біреу ақырын басып үйдің ішкі бөлмесіне қарай өтті. Айнала моладағыдай тына қалды.

	Дикке алғашқыда өзі әлгі сөздерді жаңсақ ұққандай, ауа келетін жер бітелмегендей көрінген, алайда көп ұзамай-ақ тынысының тарыла бастағанын сезді. Жолдастары үнсіз отыр еді. Бір кезде Оливье:

	– Байқайсыз ба, мына жер қапырық болып барады, Дик? – деп қалды.

	– Мынандай тар жерде қапырық болмай қайтеді, граф!

	– Құдды қабірдегідей! – деп күрсінді граф.

	Канадалық селт еткен, өзінің де үміті үзілуге жақын екен.

	Осы кезде әлдекімнің есік қаққанын естіді, одан аяқ дыбысының, өзара сөйлескендердің үзік-үзік үні жетті, мұның түсінгені – Люс үйден әлде бір жақтарға кетпекші көрінеді. Бірақ бұдан қамаудағылардың жағдайы жеңілейген жоқ. Ауа жедел тарылып бара жатты.

	– Дик! Дик! – деп айқайлады Оливье тағы да. – Құтқарыңыз!.. Құлағым тарсылдап, басым қызып, кеудем қысып барады... Бұл өзі не болып кетті, Дик?

	– Сұмырайлар! – деп күбірледі Дик.

	Лоран бір бұрышта ауыр тыныстап отырған. Ажалдың алыс емесін ол да сезген еді. Денсаулықтары мықтырақ Дик пен екеуіне әсіресе қиынырақ соққан. Тұтқындар қырылдай бастады.

	– Дик! Дик! – деп тағы дауыстады Оливье. – Құтқарыңыз!... Құтқарыңыз!... Өліп барамын!.. Оһ!.. Өліп барамын!..

	– Бәрі Құдайдың құзырында, граф! – адал канадалық жауабын қысқа қайырған.

	Осы кезде адам сенбестей, таңғажайып жағдай болды... Жанына батқан қысым мен ызадан есі шыққан канадалық абақтың қарама-қарсы екі қабырғасына аяқтары мен арқасын тіреп, бұлшық еттері бұлт-бұлт ойнаған сом денесінің бар күшімен күшене керілген. Сөйтіп, тірі адам мен жансыз темірдің арасында дүлей күрес басталған. Жансыз зат міз бақпайды, бірақ тірі жанның да қуаты қайта қоймаған еді.

	Оливье соңғы рет ышқынған:

	– Көмектесіңдер!.. Өліп барамын!.. – О, Тәңірім! – Ол осыны айқайлады да жас сәбидей тым-тырыс қалды.

	Ашу-ызадан жарылардай болған канадалық соңғы сәт барлық күшін жинап, жындарын шақырып, тура қабырға бұзғыш алып серіппелі таранша тұла бойын жиыра берді де, бір мезетте ышқына тіктенді.

	Жарылған темір дыбысы шыққан... Ура! Жеңіс! Темір қабырғаның жіктері қақырап дәліз еденіне быт-шыт болып ұшып түсті. Күші түгесілген батыр естен айырылып өз жолдастарының жанына гүрс етіп құлады.

	Бірақ бұл қорқынышты емес еді. Ауа, жан сақтатқан ауа көзге көрінбейтін қуатты толқынмен абақ ішіне лақ етіп құйылды да, демдері бітуге айналған тұтқындардың кеудесін де жайлаған.

	Қамаудағылар құтылды.

	Бірінші болып аяғынан Лоран көтерілді. Көзін ашқан ол еденде естен тана жайрап жатқан жолдастарын көріп аң-таң болды. Ол алдында өзінің не күйге түскенін ұмытып та қалған еді, енді ғана ес жинап ойлана бастаған. Канадалықтың батыр тұлғасымен үңірейтілген тесікті көргенде тіптен таңданды. Елші бөлмесінің жартылай ашылған есігінен еден бойына түскен жарық Лоранға айналадағы жағдайды байқауға мүмкіндік жасады. Ол алдымен әзір сөйлей алмаса да тұруға талпынып жатқан Оливье мен Дикке көмекке асыққан. Олардың қабырғаға сүйеніп отыруына жәрдемдесті, сөйтіп, қолдан келгенше ес жинатуға кірісті.

	– Су! – деді ауаның жетпегендігінен ғана емес, адам баласының мүмкіндігі бара бермейтін қаншама күш сарыққан канадалық.

	Лоран абайлап жартылай саңылауланып тұрған есікті ашты да, бөлменің бос тұрғанын байқап, табалдырықтан аттады. Кіре берісте грог3 дайындауға не қажеттің бәрі қойылған шағын үстел тұр: суы бар құты, бірнеше стақан, қант салғыш және бір шөлмек коньяк. Лоран екі стақанға грог жасап, бәрін бірден достарына алып келді. Грогты тартып-тартып алған аналар толықтай ес жинаған.

	– Біз құтылдық! Бізді осымен екінші рет құтқардыңыз, Дик! – Граф д'Антрэгтің аузынан шыққан алғашқы сөз осы болды.

	Жас жігіт айналадағы жағдайға бір қарағаннан-ақ бәрін түсінген. Ол еденде жатқан қабырға қалдықтары мен Диктің сақалындағы қанды көрген. Канадалық та осы аралықта бар күшін қайта жинап алған еді.

	– Дегенмен айтыңызшы: не болды өзі бізге? – деп сұрады граф өткен жағдайдың анық-қанығын толық түсіне алмай.

	– Бізді темір қабырғалы абаққа қамады, – деп жауап берді Дик. – Жауыздар бізге ауа жібермей діңкелетіп өлтірмек болды... Енді қазір түсінісіп жататын уақыт емес, граф; тезірек қашайық: сұмырайлар кешікпей келіп қалуы мүмкін, ал біз азбыз.

	Үш дос қолдарына тапаншаларын алып есікке таянды.

	– Бұл екі бұралып жабылған, – деді канадалық, – бірақ түкке тұрмайды. Қазір құлыпты сындырамын.

	Алыстан үрген иттің үні естілді.

	– Анық Блэктің үрісі, – деді Оливье.

	Асығыс жақындап келе жатқан адам аяғының дыбысына араласқан үріс те бірте-бірте жақындай берді.

	Үш дос демдерін ішке тартып тыңдай қалысқан.

	– Олар осында жетті... тоқтады, – деді канадалық. – Абыржымаңдар, достар. Олардың саны қанша болса да, тайынбаймыз!

	Бұл сөздің жауабы орнына мылтықтың шаппасын қайырғандай сытыр естілді де, қайта тына қалды. Өлі тыныштық орнаған.

	– Мен шабуыл жасаушыларға бірінші болып ұмтыламын; сендер мені іле-шала лап қойыңдар, – деп нұсқау берді Дик. – Олар есікті ашқан бойда сыртқа қарай серпіп жіберемін де...

	Құлыпқа салынған кілттің әдеттегідей екі рет шиқылдап бұралған дыбысы естілген. Есік ашылды да, оны итеріп тұрған Джильпинг артқа шегініп, алдымен нагарнуктерді жіберді.

	– Вага! – деп қуана айқай салды үйге бірінші болып кірген Виллиго.

	– Вага! Вага! – деп оны қайталай шуласты нагарнук сарбаздары.

	Бұл айқай басында болмай қоймайтын қақтығыстың жолын кескен еді.

	– Тоқтаңдар! – деді канадалық достарына дауыстап. – Бұл Қара Бүркіт!

	– Тидана! Тидана! – деп айқайлады қуанғаннан есі шыққан Виллиго.

	Бұлар бір-бірінің мойнына асыла кетіскен.

	Осы кезде өзінің де осында екенін аңғартқысы келгендей құмыққан, созылыңқы үн қосқан Воанго – Голльдің эсквайры Джон Джильпингтің даусы естілді:

	– О! Біз дер кезінде келген сияқтымыз!





XII




	Буштағы өмір. – Австралия фаунасының таңғажайып құбылыстары. – Аңшылар.



	Жер бетінде австралиялық bush секілді көкорай шалғында әдемі гүлдері құлпыра көз тартып, бозқараған, акация һәм алып эвкалиптерінің хош иісі мұрын жаратын ғажайып сұлу өңірлер сирек кездеседі.

	Дәл мұндағыдай мүлгіген бейкүнә тыныштықты да таппайсыз; шексіз-шексіз алқап көз жанары жететіндей алысқа созылып жатады, ондағы мың құбылған көрікті жасыл кілеммен астасқан салқын тоғайлар мен көлеңкелі, қараңғы ормандар аясында көптеген аң-құстар саялайды.

	Осынау арагідік биік құздар кездесіп қалатын өлшеусіз жазықпен күндеп, айлап жүре беруіңізге болады, сонда ылғи гүл жайнап тұрған табиғатқа кезігесіз, сол көкмайсаны, өрмелегіш шырмауыққа малынған сол тоғайларды, тек анда-санда құс үні немесе сақ аңның сыбдыры ғана бұзатын құпия тыныштық тұнған сол ормандарды көресіз.

	Ал қадам басқан сайын ұшырасатын сирек жан-жануарлар ше! Мұнда сіз ұшқыш итті, үлкендігі бұғыдай кенгурудің түрлерін, дене-тұрпаты әдеттегідей егеуқұйрықтарды жолықтырасыз; үлкен мұртты түлкіқұйрық дацируды көресіз, опоссум, фалангер, вомбаттарды кездестіресіз; жалқауды немесе ай-жабайсарды һәм ұшатын түлкіні, яғни, ұйқыдағы жолаушыларға секіріп, қанын соратын алып жарғанатты байқайсыз; құйрығы бұратылған парадоксосты немесе құйрығымен бұтаққа ілініп алып, дәл сағат тіліндей тербеліп тұратын таңғажайып хайуанды көресіз.

	Бұдан соң жұмыртқа салып, балапандарын сүтпен қоректендіретін һәм құрлық пен суда бірдей тіршілік етіп, өрмелей де, жорғалай да, жүзе де беретін үйректұмсықпен танысасыз, шегіртке-шекпен кигішті, атын ұдайы дерлік суда тіршілік ететіндіктен алған құбылмалы-бақаны қызықтайсыз; адамның бетіне алты аузымен бірдей жабыса қалатын қансорғышты көре аласыз, мұны тек арқасынан ұзына бойын тіліп барып қана алуға болады.

	Жалпы Австралияда өсімдіктер патшалығы мен хайуанаттар әлемі арасында таң қаларлық тұқымдастардың ұшырасуына қарап құрлық әлдебір алғашқы қауымдық құрылыстан ең жаңа дәуірге енді ғана өтіп жатқандай әсер аласыз. Барлық табиғат: өсімдіктер де, хайуанаттар да, адамдар да кейінде ғана пайда болып, толық эволюция әлі орнығып бітпеген сияқтанады.

	Міне, сізге мысал: Австралияда жыртқыш, иә, жыртқыш, ет қоректі өсімдік бар.

	Бұл ақ гүлімен эвкалипті ормандарда көгалдарды көмкеріп тұратын дөңгелек жапырақты drosera. Оның жапырағын қан қызыл түк қаптап тұрады. Сол түктен кішкене шық тамшыларындай жабысқақ сұйық бөлінеді. Жапырақтың орта тұсындағы түктер шеттегілеріне қарағанда қысқарақ, осылайша түбінде мөлдір тамшылар жылтырап тұратын май құйғыш тәрізді шұңқыр пайда болады. Ал, әлгі тамшыларға қызығып, шөл қандырғысы келіп, жапыраққа қонған жәндік сорының қайнағаны! Бөлінген желім сұйық сол бойда-ақ оның қанаты мен кішкене аяқтарын шырмап тастайды. Жапырақ жиырылады, түктерден аққан сұйық жәндікті біржола құрсап алады. Одан жәндік біздің асқазан сөлін бөлетіндей қасиетке ие сұйық ашып тұрған жапырақтың ортасына түседі. Осы кезде нағыз ас қорыту үрдісі басталады: жұтылған жәндіктің етті бөлігі еріп, өсімдікке сіңеді, қорытылмайтын мүшелері лақтырылып тасталады.

	Біз қазір көп ежіктей бермейтін австралиялық фауна мен флораның, сондай-ақ тағы басқаларының таңғажайыптары бір жайма шуақ күні Сван-Ривер (Аққу өзені) мен осы өзеннің басынан сағасына дейінгі жағалауды тұтас жайлаған қалың орман арасында жыланша ирелеңдеген табиғи соқпақпен бесатарларын иықтарына салып ақырын аяңдап келе жатқан үш азаматтың әңгімелеріне арқау болды.

	Жолаушылардың бірі жаңа ғана жағадағы батпақтан ірі үйректұмсық атып алып еді, сол қызықты жаратылыстану-тарихи сұхбатқа түрткі болған.

	– О! – деді жиһанкездердің бірі ағылшындық мәнермен соза сөйлеп әңгімені тұжыра келе. – О, лондондық корольдік қоғамы менен көптен бері алмаған... Тіпті, өзінің құрылуына III Георгий қол қойған кезден бері ала алмаған қызықты реферат алады әлі...

	– Егер бұған сіз түземдіктерге таратып берген жеті мың сегіз жүз отыз бес Библияны қосса, – деп жауап қатты басқа жолаушы, даусындағы мысқылды шебер жасырып, – онда мәртебелі королева, әділеттен аттамау үшін, сізге әлдебір австралиялық дәреже қосып лорд атағын беретін шығар... Айтпақшы, бұл австралиялық тұңғыш дәреже болады...

	– О, марапатыңызға әбден ризамын, – деп жауап берді алғашқы жолаушы әжуа астарын сезбестен. – Бірақ сіз ұмытып кеттіңіз, мен Австралияның алтын топырақты геологиялық және географиялық қасиеттерін Англияға алғаш рет таныстыратын кен орнының суреттемесін жасауға сіздердің арқаларыңызда ғана мүмкіндік аламын ғой.

	– Біз сізге бұл жақтан өзіміздің кен орнының алтынынан жасалған: “Тұңғыш лорд Воангоға” деген жазуы бар пэр тәжік сыйлыққа жібереміз.

	– О, сэр!.. Ант ішейін, ол менің өмірімдегі ең бір тамаша күн болар еді.

	– Тәрізі, мырзалар, тұраққа да таянып қалған сияқтымыз, – деді бұл уақытқа дейін үнсіз келе жатқан үшінші жолаушы. – Әне, өзеннің анау бұрылысынан кейін түтін көрінеді. Олар от жағып, бізге... кенгуру, опоссум немесе сондай бірдеңеден қуырдақ әзірлеп жатқан достарымыз екені анық. Мен жүрек жалғап алуға қарсы болмас едім, бұған сіз қалай қарайсыз, граф?

	– Мен, Дик, сізбен әбден келісемін, – деп тіл қатты жас жігіт. – Аранымның ашылғаны сондай, көшбасшылық құқын жасымық көжеге сатқан Исавадаймын.

	Оқырман Аққу өзенінің бойын жағалап келе жатқан қандай жолаушылар екенін аңдаған да болар. Бұлар біздің достарымыз: канадалық Дик, граф Оливье Лорагюэ д'Антрэг һәм эсквайр, лондондық корольдық қоғамның мүшесі, Дик пен Оливье әзілдеп атай бастағандай, Воанго – Галльдің лорд Воангосы деген таңсық дәрежесі бар, Бірккен Корольдіктің пэрлігіне талапкер құрметті Джон Джильпинг еді.

	Оливье бұл кезде нагарнук тілін игеріп алған болатын, “воанго” сөзінің мағынасын түсінгендіктен аңғал британдықтың өзінің мазақ лақап атын қаншалықты рақаттана қабылдайтынын көргенде күлмей тұра алмайды.

	Достар бұдан біраз бұрын Сван-Ривердің кішкене шығанағындағы тамаша орында екі тәуліктей дамылдап, таң алагеуімде зоологиялық һәм ботаникалық шағын саяхатқа шыққан.

	Енді олардың ашығып, өздерін Лоран, Виллиго, Менуали және Сван-Риверде кең қыстағы бар бір Вальтер Кэрби деген америкалық фермер күтіп отырған жерге келе жатқан беттері еді. Жолаушылар мұнымен “Шығыс мейманханасында” танысқан; фермер жақсы жігіт болып шықты, бұлар оны өз қатарларына қосып алған.

	Британия мұражайы үшін ендігі тамаша үлгілер жиынтығын дайындап қойған Джон Джильпинг бұған қоса қалай болғанда да енді Лондон корольдік қоғамы үшін тек австралиялық саналатын хайуанаттар мен өсімдік түрлерінен екі-екіден үлгі жиынтығын әзірлеуді ұйғарған. Әдеттегі кеңселік құрастырушыға мұндай еңбек аса ауырға түсер еді де, бұған бірнеше жыл уақыт кетер еді, ал Джильпинг нагарнуктер мен Диктің көмегі арқасында мақсатына ойнап жүріп жеткендей еді.

	Менуали болса әр түрлі тамаша өсімдіктерді әкеліп беріп, жөн сілтеп отырса, Дик сияқты Еуропалықтар кездескен аңдарды үнемі аулайтын. Джильпингтің өзі керемет ептілікпен және өте жылдам тұлып жасай қоятын. Бұл бұйымдарды жеткізу үшін Мельбурннен арнайы жалдап алынған арба осындай заттардың жиырмаға тарта жәшігін апарып та тастаған еді. Біз достарымызбен қайта ұшырасатын әлгі кеште саят ерекше сәтті аяқталған. Әрқайсысы екі-екіден сирек кездесетін талай аң атылды. Үш дос тұраққа көңілдері хош, мәз-мейрам һәм өзіміз көргендегідей сонша ашығып қайтқан-тын.

	Диктің болжамы ақталды. Ешбір ғылымды мойындамайтын Виллиго таудай кенгуру атып алып еді, соның еті ендігі көңілдене шытырлаған көмірге қуырылып болып та қалған-тын.

	Жырғап бір тойынатынын аңдап қуанған Джильпинг жуас Пасификке теңделген жүк ішін ақтарыстыра бастады. Ол жүктен алты шөлмек тұнық сыра, үш шөлмек қою сыра, бір шиша бренди, бірнеше қорап түрлі тұздық түрін, пикули, тұз, тағы басқа керек-жарақты алып, бұған қоса мұнсыз өзі жүре алмайтын қатқан ірімшігін шығарған – сөйтіп еркектердің кәдімгі бастаңғысы басталған.

	Ал біз достарымыз тамақтанып жатқан кезде оқырманға олардың өткен тараудағы тартысты оқиғалардан кейін австралиялық ормандар түкпіріне қандай тағдырмен тап болғанын түсіндіріп көрейік.





XIII




	Люстің кеңесі. – Жаңа кен орны. – Австралияда алтын кенішінің ашылуы. – Орман қаракшыларының жоспары. – Кеніштерді аралау.



	Достар таңғажайып жағдайда құтылған күннің ертеңіне кеңесуге жиналып, Мельбурннан бірінші кездескен кемемен кетіп, алдағы уақытта граф д'Антрэгке қарсы ештеңе қолданбайтыны туралы сөзін алып, тыңшы Люстің өмірін қиюды ұйғарды.

	Шарт қабылданған, һәм дәлме-дәл орындалған.

	Люстен аттанар алдында барлық іске мұрындық болып жүрген бетперделі адам кім деп сұралды.

	– Оны сіздерге төбемнен ажал төніп тұрса да айта алмаймын. Ант қабылдағанмын. Тек қана кеңес беруге рұқсат етіңіздер: ол адамның аты-жөнін білуге барлық күш-жігерлеріңізді жұмсаңыздар. Сіздер соны білген күні ғана Белгісіздерден құтылдық деп тынши аласыздар.

	– Кеңес жаман емес, – деп жауап берді канадалық, – тек соны қалай орындаймыз?

	– Егер сіздердің жабайыларыңыз менің қарауымдағы екі адамды өлтірмегенде, бұл өте оңайға түсер еді. Барлық мәселені ақша шешер еді. Енді Мельбурнде менен басқа сіздерге айта алатын бір ғана адам бар... Бірақ, тегінде, тіпті, ол адамның атын айтуға да құқым жоқ екен...

	– Неліктен? Сіз бұл адамға қатысты ант берген жоқсыз ғой?

	– Жоқ, дегенмен, бұл да... Бұл да айла-шарғы болып кетпей ме?

	– Сізде бізге қатысты мінез-құлқыңызды түзейтіндей бір ғана жол бар, – деп сөзге араласты Оливье, – ол өзіңіз айтып тұрған адамның атын айту.

	– Жарайды, бұған да келісейік... Боксшы Том Поуельдің қызметшісі болған негрді іздеңіздер. Ол жүзін бүркеген адамды бетпердесіз кезінде көрген, оны жүзбе-жүз таниды. Оның үстіне кепілдік бере аламын, сіздер әлгі Белгісізді кемінде бір жылға дейін көре алмайсыздар. Оған Еуропаға барып, жолдастарымен ақылдасып қайта оралуы қажет. Бұған көп уақыт кетеді... Қош болыңыздар, мырзалар. Осыдан басқа ештеңе айта алмаймын сіздерге.

	Люс арада жиырма төрт сағат өткенде Мельбурннен кетті. Достар осыдан кейін Том Поуельдің қызметшісін Мельбурннің түкпір-түкпірінен іздеген, бірақ таба алмады. Бұлар тек осы қызметшіні тағы бір мырзаның қарастырғанын білген, ол да таппапты. Достар әлгінің басқа ешкім де емес, Том Поуельге төлеген ақшасын қайтаруға жанталасқан бетперделі бейтаныс екенін пайымдаған. Дегенмен, қызметші де қулықтан қара жаяу болмаса керек, өлген боксшының ақшасын алып тайып тұрған сияқты.

	Енді ақырында іздеуді доғарып, Аққу кен орнына аттану ұйғарылған-ды. Оливье билік орнындағыларға концессия құжатын апарды, олар оны қаншалықты бергілері келмесе де мұның иелігіне бекітуге мәжбүр болды. Мельбурннің бүкіл кәсіпкерлер қауымы кен орнының ашылуы мен оның шетелдік біреуге босатылғаны туралы хабарды қатар естігенде айтып жеткізгісіздей қатты қапаланған. Джильпинг алмастырған алтын таң қаларлық оқиғаны гулете түскен. Ол керемет таза болатын, сондықтан, оның жаңа кен орнынан шыққаны да әркімге белгілі болып қалды.

	Бұған қоса Сиднейден онда Оливьеге дейін де екі миллион франктік алтын табылғаны туралы қауесет жеткен... “Шығыс мейманханасын” кен орнын өңдеу жұмысын жүргізу ұсынысымен келуші іскерлер жан-жақтан қоршап алды деуге болады. Көптеген капиталистер жынысты көрмей жатып, сырттай-ақ граф д' Антрэгке концессияны қайта беруі үшін емес (бұған графтың құқы да жоқ-тын), тек кен орнын жиырма жыл пайдалану құқына бола ғана бірден елу миллион ұсынды.

	Австралиядағы алтын кенішінің ашылуы мен осыған орай қоныс аударып келушілердің ерекше жылдам өсуі таңғажайып құбылыстар еді. Соның арқасында үш-төрт мың адамы бар елеусіз мекен Мельбурн бірнеше жылдың ішінде жүз елу – екі жүз мың тұрғынды ірі орталыққа айналды.

	Бұл былай болған. Мельбурннан екі күншілік жерде жазаларын өтеуші төрт қылмыскер аласа емен орманын жұлып, шағын қыстақ салу үшін орын тазалап жүреді. Ай сайын төрт жолдастың бірі қажетті жабдықтар мен отырықшы қоныстанушы – жер өңдеуші болуға келіскен жазасын өтеуші жер аударушыларға бір жыл бойына әр айда берілетін көмекті алу үшін есекпен қалаға келетін. Міне, Джон Нолар есімді сол төрт жолдастың бірі қайтар сапарда салынып жатқан қыстаумен аралықтағы межені қысқаруды ойлап, әдеттегі жолмен емес, өзен жағасымен тартады, одан бағытты өз мекендеріне жақын деп есептейтін іркес-тіркес шоқыларға қарай бұрады. Бірақ адасып кеткен екен. Алайда ол кері қайтпастан бұрын өзінің дәл қазір қайда тұрғанын білмекке әлгі шоқылардың ең биігіне шығып шолу жасауды ойлайды. Бұл шоқылардың бәрі жаппай шөгінді топырақтан тұратын дөң-дөңес еді де, судың жоқтығынан ешбір дерлік өсімдік кездеспейтін.

	Ол осындай шоқылардың біріне шыға бастағанда аң-таң қалып, есегінің тұяғынан қалған ізден күн нұрына алтындай шағылысқан көптеген ұсақ сары түйіршіктерді көреді. Көп ойланбастан аңшылық пышағымен топырақты қазуға кіріседі де, әлгі сары металдың түйіршіктерін, дәні мен тұтас кесектерін оп-оңай жинап алады. Мамандығы слесарь Джон Нолар бұл металдың титтей де тотық ізі болмағандықтан тек алтын болуы мүмкін екенін бірден түсініп, уақыт жоғалтпай барлық қалталарын толтыра бастайды. Мұндағы алтынның молдығы сондай, оған бұларды есегіне де теңдеп алуына болады екен, бірақ ақылды адам біршамасына ғана қанағат етеді де, алтын аралас топырақтың қаншаға созылғанын білу үшін маңайды шолып шығады. Сөйтсе, бұл аумақтың бәрі дерлік толған алтын екен.

	Австралияда бұған дейін де алтынның кездескені белгілі-тін; оны түземдіктердің қолынан көргендер бар, алайда олар металды нақты қай жерден алғандарын айта алмаған немесе айтқылары келмеген, сондықтан, тіпті, тым мардымсыз болса да жыныс орнын бірінші көрсеткен адамға жүз мың доллар көлемінде сыйақы тағайындаған, бірақ осы кезге дейін ештеңе қазылып алынбаған еді. Сол себептен Джон Нолар олжасын мәлімдеп бәйгені де, әжептәуір концессияны да алып, үш жолдасымен жомарттықпен бөліскен.

	Бұл табыс туралы хабар қаланы найзағай оты түскендей дүр сілкіндірді; жұрт қайта тірілгендей серпілген; дүкендер, ғимараттар, шеберханалар һәм өзге де осы тектес алып құрылыс ошақтары ертегідегіше қаптады. Әлгіндей алтын аралас топырақты көрген пысықтар жан-жақтан жаңа жыныс орындарын іздеп, жаппай аннан да, мұннан да алтын тауып ала бастады, алтынның көптігі соншалықты, оны өндіретін жұмыс қолы жетпеуге айналды; жұмысшыларды Еуропа мен Америкадан алдыруға тура келді. Алтын керемет мол еді, тіпті, ақшаның құны жойылды; жұрт бірінші кезектегі қажетті бұйымдары үшін есепті ақшамен емес, алдымен алтын шөкімдерімен айыруға кіріссе, кейін оны уыс-уысымен беретін болды. Бірақ ұзамай нан пісірушілер де, етікшілер де, тігіншілер де құрып кетті: бәрі алтын іздеушілерге айналған еді. Ешкімнің жұмыс істегісі келмейді; қыл аяғы қара жұмысшылар қалмағандықтан Еуропадан келетін жүкті түсіретін де жан баласы жоқ: бәрі диггер немесе алтын іздеуші болып кеткен, бәрі ежелгі кәсіптерін тастап оңай олжаның соңына түскен.

	Бұл алтыннан масаюдың бір түрі еді; бәрі бастарынан айырылғандай-тын. Бүкіл Мельбурн әлдебір сауық-сайран базарына айналып кетті. Қалада жаппай ойын басталды, ессіз, есепсіз ойын: тұтас орасан байлық бір түнде қалтадан қалтаға көшті. Мельбурнда картаға қоса рулетка құрылды, сөйтіп мұнда қалталары алтынға толып келген кен іздеушілер ертеңіне үйлеріне соқыр тиынсыз қайтып, жұмыс алдындағы бір тостық джиннің де ақысын төлей алмайтын. Бірақ сүймен мен күректің үш-төрт соққысы шығын орнын лезде толтырады. Кейде түгі қалмай ұтылған алтын іздеушілердің тұйықтан шығатын жол таба алмай жолдасынан сұрап алған тапаншамен атылып өлген сәттері де кездесті.

	Алайда мұндай бассыздық аз-аздап тыйылып, өмір қалыпты арнаға түсе бастаған.

	Міне, дәл осы уақытта, Мельбурннің ақыл азуы шыға бастағандай кезде жас граф д'Антрэг келген еді. Одан кейін кенет мынау таңғажайып жаңа кен орны ашылды! Өз-өзінен түсінікті, бұл да барлық ақыл-ойды қайтадан астан-кестен қылды, оның үстіне осы кен орнына концессия берілді деген бұрын-соңды естімеген нәрсе. Біз әуелде көргеніміздей, алып-сатарлар бағы жанған иегеріне кез келген өзге бір елде мүмкін болмайтын ұсыныс жасап, кен орнын ала қоюға да тырысты.

	Тең жартысы келісімшартқа қол қою кезінде, қалған бөлігі алты айдан кейін банк кепілдігімен төленбекші елу миллион граф Лорагюэні қатты еліктірген, ол өзіне салса, бәлкім, шартты бекітісуге кет әрі емес-тін. Алайда ол өзін кен орнының меншік иесі емеспін, тек қосалқы адаммын, әділ иегері канадалық деп есептейтін, сол себептен бұл жөнінде жеке пікірінің жоқтығын айтып, мәселені шешу билігін Дикке берген.

	Салмақ өзіне түскен канадалық капиталистердің ұсынысынан, оның өте пайдалы екенін біле тұра, шешімді түрде бас тартты. Дик ұстанған себептерге кез келген дені дұрыс адам күлер еді, бірақ оны Оливье өзінің сақа досына көрсеткен құрметі ретінде түсіністікпен қабылдаған. Канадалық алтын өндірушілердің, жалпы, нашар, оңбаған адамдар екенін, қайда келсе де азғындық пен тәртіпсіздік тарататынын пайымдаған. Дик осынау қашқан-пысқандардың өзінің жанына жақын нагарнуктер мекеніне жапсарлас жатқан тың даланы бүлдіруіне жол бергісі келмеді. Әрине, Қара Бүркіт болса өзінің досы Тидананы толықтай қолдап, оның кен орнын өз күшімен өңдеуге деген ниетін қуаттады. Капиталистердің ұсынысы қабылданбады, сөйтіп, сапарға шығатын адамдар іріктеле бастаған. Бұған канадалық өзі кірісіп, діттеген мақсатты орындауға әбден жеткілікті деген есеппен жиырма сенімді адамды таңдап алды. Жалдаушыларға табылған алтынның үштен бірін беруге уағда жасалды, қалған екі бөлігін кен орны иелеріне қалдыру ұйғарылды.

	Топ жетекшілігі Австралияны оңды-солды бірге шарлаған Диктің ескі досы, қарт скваттерлердің бірі Коллининске жүктелді. Әрбір адамға бір-бірден оқшантайлы бесатар, бас-басына қылыш пен тапанша берілді. Оған қоса топқа қарақшылардың ізіне түскенде пайдаланатын, әрі аялдаған мекенді күзеттіру үшін оннан аса ағылшын иті ертілді.

	Топ соңынан азық-түлік, қару-жарақ, құрал-сайман артқан арба жүретін болды.

	Топ кен орнына төтесінен жаяу тартқан, бұл – осы тәртіппен төрт айлық жол. Канадалық пен оның достары жолшыбай Мельбурннің маңайындағы Сен-Стефан кеніштеріне соға жүру үшін атпен оңаша кетті. Осы сапардың қарсаңында Виллиго орман қарақшыларына нагарнукгердің жалған көмегі ретін Бобпен түбегейлі пысықтасып алмаққа “Шайтан кабагына” соңғы рет барған-ды. Сөйтіп, орманшылар Еуропалықтар шыққан соң үш күн өткенде қозғалып, олардың соңынан белгілі ара-қашықтықты сақтай отыра ілесіп, Виллиго бәрі дайын деп белгі бергенше ешбір әрекет болмасын деп келісілген. Коанук пен Нирроба жолбасшылар ретінде орманшылармен бірге жүруге тиісті болатын. Виллиго Бобтан орманшылар нагарнук көсемі белгі бермейінше шабуыл жасамайды, әйтпесе Қара Бүркіт жауапкершіліктен бас тартады деп сөз алған.

	Тегінде, Қара Бүркіт орман қарақшыларына зұлым ажал тұзағын құрған еді.

	Канадалық пен Лоран сіңірлі екі мінгі ат сатып алған, Менуалидің тақымына босаған жабайы жылқы бұйырды. Джильпингке өзінің Пасифигі қалды, ал, қашырға қоса тағы бір қашыр сатып алынған, екеуі де жүк тиеген арбаға жегілді.

	Міне, біз достарымызды сәтті аң аулап, тұрақтарына оралып келе жатқан кезінде жолықтырған едік.

	Шағын топ жақсылап тамақтанып алғаннан кейін дамылдауға жайғасты. Оның алдында аялдаған орынды кім күзетеді деп өзара дауласып та алысқан. Таза ағылшындық сыра мен Брендиге бөгіп алған Кэрби мен Джильпингтің күзетке тұруға жағдайлары жоқ-тын, сондықтан, ұйықтауға жатты. Виллиго күзетке Менуали екеуі қалатынын, кезекшілікті ешкімге сеніп тапсыра алмайтынын айтқан. Өзі жеткізіп түсіндіре алмаса да, оның жүрегіне әлдебір құпия түйсік ұялап еді. Ол әлденеден секем алып, әлденеден қауіптене берген.

	Аққу өзенінің қарсы жағасы жаужүрек те қатыгез, өздерінің көзсіз йрдажық батылдығымен әйгіленген нирбоас тайпасының жеріне жапсарлас жатқан. Сол себепті бәрінен бұрын дәл қазір нирбоастар мен нагарнуктердің қандай ара-қатынаста екенін білу қажет болатын, сол негізде қырағылықты не босаңсыту, не күшейту керек-тін.

	Қара Бүркіт туған мекенінен аттанған кезде екі тайпа тату-тәтті еді, ал енді өзінің туғандарын тұтас алты айдан бері тастап шыққан жас Менуали жеткізгендей, дундаруптер масқара болып жеңілгеннен кейін нирбоастарды нагарнуктерге қарсы жауықтырып үлгеріпті, сондықтан, соғыстың осы мезетте-ақ басталып кетуі ғажап емес-тін.

	Виллигоны сонша құдіретті, жеңімпаз еткен де оның таң қаларлықтай алды-артын болжағыштығы болатын: әрдайым сақ жүретін оған тұтқиылдан тап беру мүмкін емес; ол бәрін көретін, бәрін байқайтын һәм ұсақ жағдайларға, тіпті, оның орнындағы өзге біреу қарамайтын түкке тұрмас нәрселердің өзіне жіті мән беретін.

	Мәселе оның сол күні аң аулап жүргенде бір көгершін қауырсынын тауып алғанында еді. Тәрізі, ол маңайдан ұшып өткен әлдебір көгершін қанатынан түсіп қалған болу керек, бірақ осыған басқа ешкімнің назар аудармасы анық. Алайда Қара Бүркіт жабайы болатын. Кез келген уақ-түйек көрініс оның мыңдаған күдігін туғызатын, ешкімнің қырағылығына сенбей аялдаған жерлерін тек өзі күзеткісі келгені де содан-тын.





XIV




	Күзетте. – Пагудің үні. – Менуалидің өлімі. – Жерлеу рәсімі.



	Виллиго түнектей қараңғыда ақырын басып айналаға құлағын түре көз жанарын сақ тігіп, отырған орындарын төңіректей шолып жүрді. Бірақ бәрі тыныш еді, тек анда-санда түсінде өзінің лордтар палатасы алдында тұрғанын көріп жатқан Джильпинг қана сандырақтап қояды. Менуали өзінің ер жүрек көсемінше жылжып басып, оқ бойы алдыда жүр.

	Кенет әупілдеген үн шықты. Виллиго селт еткен. Менуали шақырып тұрған жоқ па?

	Ол алдыға ұмсынып, сыбырлай дыбыстады:

	– Менуали! Менуали!

	Жауап орнына пагу құсының күлкілі қиқуы естілген.

	Ызадан жарылардай болған Виллиго айқай салды:

	– Вага! Вага!

	Ол оншақты қадам жүргеннен кейін біреудің жылы денесіне сүрініп кетті. Денеге еңкейіп қол созған ол саусақтарына қан жұққанын аңдады. Бұл артынан келіп қастандықпен таспен ұрып құлатылған Менуали еді.

	Еуропалықтар да жетіп келген. Жеткіншектің, Виллигоның баласындай көріп сүйген туған жиенінің соңғы демі таусылғалы жатыр еді. Ол тек “дундаруп” деп күбірлеуге шамасы жетті де, жан тәсілім етті.

	Жылауды білмейтін Қара Бүркіт балаша еңіреген. Ал алыстан пагудің үні екінші мәрте қайталанды. Көсемге соқтығуға жүректері дауаламаған дундаруптер оның жауынгерлер сапына да кіріп үлгермеген ұлын өлтірді. Енді олар өздерінің арсыз жеңісін тойлап жатқан еді.

	Еуропалықтардың мылтықтары көздеместен қараңғылық шымылдығын ұзақ атқылаған. Бірақ оқтар бос кетті. Дундаруптер жоқ-тын, олар істерін тындырып, тайысып тұрған-ды.

	Қара Бүркіт көп жылаған жоқ. Ол көсем ғой. Сван-Риверден су әкеліп жиенінің жарасы мен бүкіл тәнін мәпелей жуды да, мүрдені құрғақ жапырақтар мен бұталардан жайылған төсенішке жатқызғаннан кейін күбір-күбір етіп тылсым дұғасын оқыды. Одан бойын тіктеп канадалыққа бұрылған:

	– Бауырым Тидана, менің ұлымның денесін ит-құстан қорға, ұзамай ораламын!

	– Қайта барасың?

	– Кек қайтарамын!

	Қара Бүркіт осы сөздерді айтып досының қолын қатты қысты да, қараңғылық құшағына сіңіп кетті.

	– Мұны өлтіреді ғой! – деді Оливье Дикке.

	– Алаңдамаңыз, граф. Дундаруптер бұдан қорқады, мұны көрген бойда-ақ жан-жаққа зытып отырады. Маған сеніңіз, Қара Бүркіт өзінің жеткіншегі үшін қанды қасап жасайды. Өзімен танысқалы бері жылағанын екінші рет көргенім осы. Ол бұдан он екі жыл бұрын болған. Көсемнің өз тайпасының жас қызына үйленгені сол-тын, түземдіктердің салты бойынша жас келіншегін алып елді мекеннен алыстағы бұталардан құрастырылған құжыраға кеткен. Бірде аңға шыққан Виллиго қайта оралғанда құжыраны да, әйелін де таппайды. Құжырадан тек бықсыған күл ғана қалыпты, қасында жас келіннің өлігі жатыр. Оның тұңғыш рет жылағаны сонда еді... Дундаруптермен бітіспей шайқасуға серт берген ол сөзінде тұрды да... Содан бері дундаруптер мен нагарнуктер арасында мәңгілік жауығу басталған. Соңғылары тартыста жеңімпаз болып шықты, ал, дундаруптер, анығын айтайық, дербес тайпа ретінде жоқ болып кетті. Қалған-құтқан сілімтіктері басқа тайпаларға, көбінесе нироастар мен нготактар арасына сіңісті.

	– Бәсе, оларды сонша жек көретіні сол екен-ау! – деді Оливье. – Оны енді ғана толық түсіндім.

	– Бұған қоса ол орман қарақшыларын да жек көреді. Ол бейтаныс Еуропалықты көрсе өлтірмей қоймайды. Өзі қол жетпейтін бір қиялға шалығып жүр. Орманшыларды тәртіп атаулының қас жауы, барлық қайғы-қасіреттің қайнар көзі деп санайтын ол сәті туған бір күні олардың екі жүз-үш жүзін қатар жинап алып, бірден қырып жіберуді армандайды. Сізге айтайын, Виллигоның әйелін өлтіруге қатысқандардың арасында жалғыз дундаруптер ғана емес, орман қарақшылары да бар. Бұл бұлтартпас шындық.

	– Тегінде, Дик, сіздің досыңыз маған жұмбақ. Өзі ылғи түнеріп, толғанады да жүреді, түрінде әлдебір құпия бар. Оның бірдеңені ойластырып жүргені анық.

	– Әбден ықтимал, бірақ есіңізде болсын, ол бізге ешбір жамандық ойластырып жүрген жоқ. Оның адалдығына, бізге шын берілгендігіне ешбір күмән болмауға тиісті. Оған кепілдік беремін сізге, граф!

	– О, сізге де, оған да сенем мен! – деді Оливье графқа үндеместен қол ұсыну арқылы жауап берген канадалықты құшақтап.

	Жеткіншектің өлі денесінің қасында бесатарларын ыңғайлай ұстап шөп ішінде отырған достар осылай әңгімелескен. Түн мүлгіп тұрған, тек сейілдей тыныштықты Аққу өзені толқындарының біркелкі сырылы мен анда-санда шаңқ еткен түн құсының үні бұзып қояды. Жас қан иісін сезген жексұрын қансорғыш жарғанаттар айнала ұшып жүр, олардың жүндес қанаттары кейде отырғандардың беттеріне де тиіп кетеді. Бұл қолқанаттылардың кейбірінің өлермендігі сонша, мәйіт үстіне қона да жаздап қалады, бірақ канадалық мылтығының аузымен жасқап, жолатпай отыр. Осы сұрқай мақұлықтар Австралия ормандарының нағыз күйдіргілері, иісшілдіктері де сондай, титтей өлген жәндікті бір шақырымнан сезеді. Бұлар арагідік қатты ашықса тірі жанға да шабады. Өз-өзінен дамылдауға шақырып тұрғандай көк майсаға қызыққан жолаушыны қырсықтың шалғаны.Ол қансорғыштардың бар екенін естен шығарып иісі аңқыған шалғынға ұйықтауға жатады. Міне, ол кірпіктері айқасып қалғып барады, бірақ өң мен түстің арасында есеңгірететін бір түрлі иіс шығарып, үстіне ерсілі-қарсылы ұшып жүрген сүйкімсіз мақұлықты көріп жатыр. Жолаушы тұрғысы келеді, дегенмен тұра алмайды. Әлгі иіс тұла бойын сал қылып тастаған. Оны қалың ұйқы баса түседі; бәрін көріп, сезіп жатыр, бәрібір тырп етуге дәрмен жоқ. Мускустің өткір иісі басын айналдырады; мақұлық төмендеп келеді де үстіне қонады. Байғұс жолаушы оның мұздай, ылғал, жабысқақ денесін сезінеді. Ол үрейлене бұлқынады, бірақ сұмырайды үстінен қағып тастай алмайды. Одан әлгінің құлағының түбінен тістегенін аңдайды қансорғыш ұйқы күретамырына тұмсығын тығып, ұйпа-тұйпы қанаттарын жайып жіберіп, жылы қанды құныға қылғыта бастайды.

	Күн көтерілгеннен кейін кейде дәл сол жолмен өзге бір жолаушының өтуі мүмкін, онда ол өліп жатқан әріптесін көреді, ал қасында қанға бөккен жарғанат жатыр, бұл да мешкейліктен анығында, жалмауыздықтан жарылып өлген...

	Сөйтіп Дик пен Лоран қалған түнді түгелдей Менуалидің жансыз денесін қансорғыштардан қорғаумен өткізді.

	Кэрби мен Джильпинг оянғанда түндегі оқиғаны естіп таңдайларын қақты. Олардың қатты ұйықтағандары соншалықты, дым сезбепті. Джильпинг бозбала бейшараның өліміне қатты күйзеліп, Библияға жармасып, тәруат та оқымақшы еді, бірақ Дик қажеті жоқ деп әрең тоқтатты.

	– Білемін, мистер Джильпинг, – деді ол, – ниетіңіз өте орынды, алайда өзіңізді сиқыршы екен деп қалғандары есіңізде ме? Егер Виллиго келіп кітаппен отырған үстіңізден түсе қалса, сізді әлдебір дуа жасап отыр екен деп ойлайды. Ол сөзсіз ренжиді, онда мен істің қалай аяқталатынына кепілдік бере алмаймын.

	Күн ойдағыдай өтті. Кеш бата көкті бұлт торлады, алыста күн күркіреген. Маңай әдетте қатты жаңбыр алдындағыдай өте тымырсық болып тұрған.

	Қара Бүркіттен хабар-ошар жоқ. Оливье алаңдай бастады.

	– Ол қайда жүр? – деді ол мазасызданып. – Бірдеңеге ұрынып қалған жоқ па?

	Осы сөз айтылып болғанша алыстан скватер-клоктың, сауысқанға ұқсас һәм кеш немесе таң алдында шақыратындықтан әлгіндей атқа (скваттер сағаты) ие болған құстың шаңқылы естілді.

	– Міне, өзі де келе жатыр! – деді Дик өз досына.

	– Қалайша айнытпай шақырады! – деп тіл қатты Оливье. – Мен мұны сауысқан деп ойлар едім.

	– О, түземдіктер мұндайға шебер. Олар кез келген хайуанның даусын сала береді, ажырата да алмай қаласың. Және қараңыз: әр айқайдың өз мағынасы бар. Міне, сізге: Виллиго екі рет айқайлады. Енді сәл күтіңіз, үшінші шаңқылды да естисіз.

	Расында да, үшінші айқай көп күттірмеді.

	– Үш рет болды-ау деймін, – деп Дик сөзін жалғады. – Бірінші айқайдың мәні – мен құлақ түруге тиістімін; екіншісінің мағынасы: “бұл мен”; үшіншісі: “маңай тыныш”. Егер шаңқыл тек екі рет естілсе, онда жаудың жақында жүргені; егер бір мәрте ғана болса, бұл – дабыл, яғни, “жау жетті, қаруланыңдар”.

	– Бәрі өте тапқыр ойластырылған, бірақ жау да бұл белгілердің мәнін біліп қоймай ма?

	– Солай ғой, алайда соғыс кезінде бұл құпия белгілер біздің шартты сөздеріміз бен ұрандарымыз секілді ылғи алмастырылып отырады. Ақыр аяғында түрлі хайуанаттардың үндері түрлі ырғақпен таңдалып алынады, егер жау осындай белгілерді басшылыққа алғысы келсе түбінде шатыспай қоймайды.

	Әңгіме Қара Бүркіттің келуімен үзілді. Нагарнук көсемі өзен жағасымен жайбарақат серуендеп жүргендей аяңдай басып келген. Ол жалғыз емес еді. Жанында бет-аузы әлеміштенген сарбаз бар, қарусыз, түріне қарағанда дундаруп сияқты. Канадалық бұл қалай екен деп таңырқап қалған, кенет тұтқынның қолдары шынтақ ішінен өткізілген таяққа кенгуру қайысымен шандып таңылғанын көрді, Виллиго оны мойнынан шалмалап байланған шылбырмен жетелеп келеді, егер тұтқын тартыншақтанса шалмаға қылқынып қалғандай екен.

	Оған қоса Қара Бүркіттің белдігіне ілінген жас алты бас тері жүр.

	Бір-біріне өзара ешқашан жуыспаған қызыл терілі Америка түземдіктері мен қара түсті Австралия тайпаларының өлген жаудың бас терісін сыпырып алатын салттарының ортақтығы әбден таң қаларлық құбылыс. Осынау мүлде екі бөлек нәсілдер арасындағы белгілі әдет-ғұрып сабақтастығы тек осы салттан ғана көрініп қоймайды. Жалпы, оқырман оның бәрін кейіпкерімді нагарнук еліне келгенде біз осы тайпаның қызықты тарихымен, олардың шығуы туралы аңызбен, салт-дәстүрлерімен, сенімдерімен һәм ырымдарымен таныстырғанда біле жатады. Австралия жеріне алғаш рет табан тірегендерімен, құрлықтың ұңғыл-шұңғыл түкпірлеріне терең бойлап ене алмаған саяхатшылардың әңгімелері негізінде ұзақ уақыт бойы Австралия түземдіктерінің бәрі маймылдың о жақ, бұ жағындағы сүйкімсіз де сұрқай меланезиялықтар түріне жатады деген ұғым қалыптасқан. Шын мәнінде бұл өте жаңсақ көзқарас. Отарлаудың жергілікті тұрғындарды ұрып-соғып, елге англосакстарды қоныстандырудан өзге жолын білмеген ағылшындар осынау қате пікірді тиімді пайдалануға тырысты, өйткені бұл өздерінің хайуандық қатыгездіктерін бүркемелеуге қолайлы еді. Ал қазір Тасмания мен Орталық Австралияның классикалық тамаша пішіндегі мәдени халқының бар екені, олардың Еуропалық өркениетті игеруге аса қабілеттілігі белгілі болған кезде осынау жойылып бара жатқан тайпаларды түгелдей құрып кетуден сақтап қалуға кеш-тін. Бұлардың бәрін тағы аңнан да бетер келімсектер малша қырып-жойған немесе титықтатып бітірген, сондықтан, өз-өзінен нағыз жабайылар кім еді, австралиялық түземдіктер ме, әлде ағылшындар ма деген заңды сұрақ туындайды.

	Біз әңгіме қылған австралиялық ең соңғы ерлі-зайыптылар, түземдік биік нәсілдің ең соңғы өкілдері Труганина мен Ланнэ жер қойнына берілген кезде ағылшын үкіметі жерлеу рәсімінде оларға әскери құрмет көрсетуді ұйғарды: дауылпаздар соғылып, отшашулар гүрсілдеп, жауынгерлер қарауылдап тұрды. Міне, ағылшындар өздері мен өздерінің даңғаза өркениетінің адамзат нәсілін түпкілікті жою салтанатын осылайша думандатты...

	Тұтқынды көрген канадалық дундаруп байғұсты күтіп тұрған азапты ойлағанда еріксіз дір ете түскен. Ол өз достарына қанды жаназаға араласпауларын ескерткенше асықты.

	– Дүниедегі барлық қасиеттілер үшін, – деді ол, – мұнда не көрсеңдер де аулақ болыңдар. Ғасырлар бойы қалыптасқан наным-сенімге қарсы тұра алмайсың. Жерлеу рәсімі кезінде Қара Бүркітке әлдеқалай бөгет жасайтын болсаңдар, өздеріңе бітіспес жау тауып аласыңдар.

	– Дик тұрыс айтады, джентльмендер, – деп сөзге жабайылардың әдет-ғұрпынан хабары бар Кэрби араласқан. – Диктікі әбден орынды. Сіздерге ескертіп қояйын: бір ауыз сөз, бір артық қимыл жасамаңыздар, Құдай сақтасын! Оларыңыздан ештеңе шықпайды, тек Виллигоның зығырданын қайнатасыздар, ал ол бәріңізді қырып тастаудан тайынбайды. Әрине, өз бауыры Тидана үшін ондайға бара да қоймас, бірақ бәрібір өле-өлгенше сіздерге жауығып кететіні анық.

	– Сонда не болмақшы бұл жерде өзі? – деп сұрады абыржып, боп-боз болып кеткен Оливье.

	– Ақырын... өзі де келе жатыр. Естеріңізде болсын, абайлаңыздар!

	Виллиго тұтқынын жетелеп, аялдаған орынға таяна берді.

	Осы сақтықтың ұзын-ырғасын аздап түсіндіре кетейік. Нагарнуктерде, шын мәнінде, абыз болмайды, тек абыздың емес, көріпкелдің міндетін атқаратын кораджалары немесе сиқыршылары бар. Бала туғанда, үйлену тойлары мен кісі өлгенде діни ғұрыптарды әрдайым ешбір сиқыршының қатысуынсыз отағасының өзі орындайды. Нагарнуктер қайтыс болғандарды өлгендердің тәні түтін түрінде айға көтеріліп, сонда жанмен қайта табысып бұрынғы қалпына келеді деген сеніммен өртейді. Жаназасы шығарылмаған адамдар жер үстінде “каракул” немесе тәнмен қосыла алмай мазасызданған жан түрінде ұшып жүреді деп есептеледі. Сол каракулдар жаназа кезінде әлдекімнің тәніне қосылып, айға ұшып кететін оңтайлы сәтті күтеді. Онда ұрланған тәннің жаны жер бетінде қаракул ретінде адасып жүреді. Отбасында каракулы бар болудан өткен қасірет жоқ; ол ылғи әлгіндей адамдардың туысқандарын мазалап бітеді, бұдан құтылудың жалғыз жолы – құрбандыққа тұтқын шалу керек, сонда каракул оның түтінге айналған қалдығына қосылады. Мұндайдан қашу үшін жерлеу кезінде жағылған денені айнала би биленіп, улап-шулап әрқилы аруақ шақырлады. Әдет-ғұрыпты зәредей бұзған отағасы масқараға ұшырайды: отбасына каракул әкелудің барлық күнәсі соған артылады.

	Каракулдан бәрі қорқады.Ең ер жүрек нагарнуктердің өздері қорқынышты елесті көріп қалмау үшін беттерін басып жерге жығылады.

	Еуропалықтар Қара Бүркіт ғұрыпты атқаруға кіріскенде бөгет жасаса не болатыны енді түсінікті. Оларды, тіпті Тидананың араға түсуі де құтқара алмас еді, канадалықтың алдын ала ескерткені әбден дұрыс болды.

	Қара Бүркіт достарына тақалғанда асқан сабырмен жайбарақаттық танытуға тырысқанымен олар мұның жүзіндегі терең толғаныс табын байқамай қалған жоқ.

	Мұндай сәттерде қалай тілдесу керек екенін білетін канадалық оны төмендегі сөздермен қарсы алды:

	– Дундаруптер су жүрек иттер. Олар бозбалаға ғана батыр, қаһарман сарбазды көрсе тым-тырақай қашады.

	Қара Бүркіт сұстана жымиды да, өз олжаларын нұсқап:

	– Қарттықтың қысы Қара Бүркіттің басына түскен кезде бірде-бір дундаруп тірі қалмайды! – деді.

	Одан тұтқынға қарай иек көтеріп сөзін сабақтаған:

	– Мынау Менуалиді өлтірген Урива. Урива да сонымен бірге өртеледі.

	– Нагарнуктер қорқақ жапалақтар, – деп үн қатты тұтқын. – Олар ағаштың қуысына тығылады. Урива жас нагарнукті өлтірді. Ондай жексұрын құстарды аяудың қажеті жоқ!

	Бұл сөз Еуропалықтарды қатты тіксінткен. Виллиго алқынайын деді. Тартыс басталды,

	– Дундаруптер ұлы сарбаздар, Урива да ұлы көсем, – деді Қара Бүркіт үрейлі сабырмен. – Урива әскери ән салуды көптен аңсаған. Уриваға сол сәт туды. Ол өзінің бабаларына барарда әнін салады.

	– Олар қара бүркіттің қауырсындарымен сәнденіп алған сасық құсқа қарағанда маған көбірек қуанады, – деп қасарысты тұтқын.

	Басқа бір жағдайда мұндай қорлық үшін дереу жаза қолданылар еді. Алайда түземдіктердің ақырғы демі біткенше боқтауға қақы бар. Осындай балағат әдетте азаптанушылардың төзімін тауысып, қинауды тезірек бітіру үшін айтылады да, діттеген межеге жетіп те жатады. Виллигоны адам төзгісіз қорлау арқылы дундаруптің көздегені де осы еді.

	Бірақ ол қателескен. Виллиго сақа сарбаз еді, оны ызаландыру оңайға соқпайтын. Урива осыны түсінді де, маңдайын бүртік-бүртік суық тер жуып кетті.

	– Менің бауырым ыстықтады, – деп кекетті Виллиго.

	Сол кезде Урива оның бетіне түкіріп жіберген. Бұл соңғы рет жан ұшыра қармау еді. Қайтарымы да тез бола жаздап қалған. Ашу қысқан Виллиго тұтқынды бумерангімен ұрып жіберді. Бәрі тезірек аяқталар деп қуанған канадалық жеңілейе күрсінген. Бірақ бұл бір сәттік қана ашу еді. Бірден сабасына түскен Виллиго тұтқынның бетіне бетін таяп, тістене тұрып:

	– Сілекейіңді шұбыртпа, Урива: керек болады. Енді су іше алмайсың ғой! – деді.

	– Аяй гөр! – деп қалды абдыраған Оливье.

	Бағына қарай мұны французша айтқан еді, Қара Бүркіт түсінбеген.

	– Құдай үшін, үндемеңіз, әйтпесеңіз өлгеніңіз, – деп сыбырлады канадалық; одан Виллиго тұтқынды ағашқа таңуға апарған кезде асығыс сөзін жалғаған: – Виллигоның әйелінің тағдырын, өртелген құжыраны еске түсіріңіз... Оның жан дүниесін түсініңіз, сонда өзіңіз-ақ кешіресіз. Бойыңызды жинаңыз; тіпті, бұл жерден кетуге де қақыңыз жоқ!

	– Тұра алмаймын, қарай алмаймын!

	– Маған оңай дейсіз бе? Егер біз кетіп қалсақ, Виллиго оны қатыгез қорлық деп қабылдайды. Оның көзіне бұл Менуалиді жерлеуге қатысудан бас тартумен бірдей көрінеді. Есіңізге түсіріңіз, Урива жасөспірімді сатқындықпен өлтірді, ол әлі сарбаздар қатарына қосылмаған да еді, ал бұл жабайыларда опасыздық болып саналады. Жалпы, Уриваны құтқарудың бір жолы бар.

	– Қандай?! – деп сұрады Оливье селт етіп.

	– Өзіңізді бірнеше рет өлімнен құтқарған Виллигоның өзін өлтіру.

	Жауап орнына Оливье басын тұнжырай шайқаған.

	– Мұндағы салт солай, – деді Кэрби, – егер сіз әлдеқалай дундаруптердің қолына түсе қалсаңыз дәл осындай тағдыр-талайды күте беріңіз.

	Виллиго бұл кезде тұтқынды байлап, от қойды, Менуалидің денесін тағы бір мәрте жуды да, оны да жағылатын жалын орнына жатқызды. Ғұрып басталған.

	Салт бойынша өлген адамның қару-жарағы бірге жерленеді. Виллиго өртелуге дайын жатқан мүрденің қасына бумеранг, жебелер, садақ пен сақпанды қоса орналастырған; өліктің кеудесіне марқұм о дүниеде әлеміштене алатындай бояу салынған жәшікті қойды; ақыр аяғында өлген сарбаз айға бара жатқан сапарында ашығып қалмас үшін деп қасына қойылатын кенгурудің жамбасына да орын табылған.

	Қара Бүркіт әр бұйымды жайғастырған сайын соған сай жарапазан айтқан.

	Оливье осынау әрекеттің бәріне қызыға қараған, кенет ойына Шиллирдің қызыл терілі үндісті жерлегенде онымен қабірге тірі кезіндегі сүйікті заттары қоса көмілетіні туралы өлеңі оралды:



	Басында – қанға бөккен

	Томағасы,

	Қасында – аю еті –

	Тамақ, асы.

	Сапарлар шақырады алыстарға...



	Жабайы ән-жырмен атқарылған көрініс аса айбынды еді. Жаңа көтеріле бастаған күн нұры қарағандар мен эвкалиптердің төбесін алтын жалатқандай мың құбылған қан қызыл бояуға малындыра түсті, бұл кезде ағаштардың балтыр тұсын бірте-бірте әлдебір асау толқындар қуып келгендей қою көлеңке көмкерген. Орман іші жаппай әлдебір жұмбақ тылсым күйге оранып, қалың тұманға жұтылып бара жатқандай әсерлендіреді.

	Күн шапақтары көкжиектен көрінбей кеткен сәтте Виллиго дайындалған алауды тұтатты. Бет шарпыған жалын лап етіп, сытырлап, сүйреңдеген қызыл тілі тепкіштей тасталған бұталарды жалана бастады.





XV




	Ырымшылдық. – Тұтқынның қашуы. – Кэрбидің қыстауы. – Төнген қатер.



	Суреттеуге көнбейтін үрейлі көріністер етек алған.

	Нагарнук көсемі Менуалидің айналасын төңіректеген зұлым рухтарды қуу үшін әлдебір дұғаларын оқып, жанған отты шыр көбелек айналып жүр. Алғашқыда ақырындап басылған қадамдары бірте-бірте жылдамдап, қолын шапалақтай салған әні ұлуға ұласты. От лаулай түсіп, тән өртенген сайын дуалау мен қимыл да үсті-үстіне күшейе беруге тиісті. Зұлым күштер тәннің титтей де бөлігін байқатпай ұрлап кетпеуі үшін жанталаса қозғалу керек. Сондықтан есіре құтырынған, бас айналарлықтай жанкешті жүгіріс басталды; Виллигоның аршындай ырғып, жындана ұлығаны сондай, граф Лорагюэ жан түршіктіретін сұмдық тамұқ биін көргендей болды.

	Кенет лапылдай жанған алаудың кіндік тұсы жан-жағына ұшқын шашыратып, құшағына жартылай өртелген денені ала, гүрс етіп ортасына түскен. Виллиго соңғы рет ышқына шыңғырды да тына қалды. Ол шаруасын бітірген еді. Енді мүрдені күлге айналдыруды оттың үлесіне қалдыруға болатын. Зұлым рухтар да қорқынышты емес-тін.

	Кез келген жабайы үшін таңсық болмайтын көрініске қарап, тірі мен өлінің арасында тұрған тұтқынға да кезек келді.

	Оның шала жансарлық күйге түсуі түсінікті-тін. Бұл да австралиялық қой, сол себепті өзін не күтіп тұрғанын ол жақсы білді. Оның тірідей терісін сыпыратыны белгілі-тін һәм оны бірден де істемейді, соқталап сыпырады. Бұдан соң жіліктерін жік-жігімен ғана бұзып, буыт-буытыт жұлатыны да аян, одан таң алдында ғана көп күттірген қатыгездік азапты бітіріп отқа лақтырады.

	Бейшара ойға батқан Виллигоның жанып бітуге айналған отқа көз тастаған бір сәтін пайдаланып, байлаулы қолдарын алға созып, жалынышты үнмен Еуропалықтарға:

	– Аяңдар!.. Менуалиді өлтірген мен емеспін!.. – деп қалды.

	Оливьенің жүрегі тағы да сыздай шапшыды.

	Дундаруптің өзі де бозбала-тын; сақа сарбаз болса ұстатпас та, байлатпас та еді. Оның Менуалиді өлтіруін айтуы жолдастарының арасында бос мақтанудан шыққан, сорына қарай оны дундаруптер отырған жерге бұғып барып, жиенінің өлімі үшін кек қайтармауға өз-өзіне серт берген Қара Бүркіт естіп қалған. Виллиго бұған дейін алты дундарупті өлтіріп үлгергенді, осы кезде қалайда кісі өлтірушіні қолға түсіру туралы ой туған. Осы мақсатпен Қара Бүркіт жас кенгурудің үніне салды, дундаруп дыбысқа ұмтылған, Қара Бүркіт оны орман арасына еліктіріп апарып, бөктеріп алды.

	Міне, енді шегінер жері қалмаған жас Урива Еуропалықтардан зәредей мейірім күтіп, мөлие қарап тұр.

	Бірақ бұлардың қолынан не келеді? Оливье өз дәрменсіздігіне күйініп, тұнжырап жерге қарайды.

	Бір кезде орман арасынан, дундаруп байланған ағаштың едәуір сырт тұсынан таң қаларлықтай, қорқынышты үн естілді. Сол сәтте өзінің тас пышағын шап берген Виллиго аңтарылып тұрып қалған. Кірпігін көтерген ол кенет баж ете түсті де жүзін қалың шөпке тығып, басын жапырақтармен бүркемелеуге тырысып, қорыққаннан ентіге міңгірлей берді:

	– Каракул!.. Каракул!.. Тирара матомое! (Елес! Рух!.. Мен өлдім!.. Қарғыс атты мені!..)

	Оливье мен достары да айналаға көз тастап, бұта ішінде жүрген әлдебір ақ денені көрген. Дене қайдағы бір түсініксіз сөздерді былдырлайды. Тамсанған граф орнынан тұрып денеге таянбақшы еді, Дик саусағын безеп орнынан қозғалтпады. Граф артына қайырылып, жолдастарын санап шықты да, бәрін түсіне қойды.

	Виллиго бетін шөпке жасырып, әлі бажылдап жатқан:

	– Каракул!.. Каракул!..

	Ал ақ дене алға жылжып, айқайлаған үстіне айқайлап жүр.

	Канадалық пен Кэрби бүйірлерін басып, іштерінен ішек-сілелері қата күлген, бұлардың көңіл күйі ұзамай графқа да көшті.

	Тұтқын да шошынғаннан ойбай салып, Еуропалықтар ештеңеден қорықпай-ақ қой деп қанша ымдағанмен жұбанбай қойды.

	Елес тұтқынның жанына тоқтады да, нагарнук тілін қатты бұза былдырлап, ащы дауыспен әлденені гөйіте бастады, тәрізі, елестен ешкім де тіл емлелерін сұрай қоймас деп ойласа керек.

	– Но!.. Но!.. Инаро нара Менуали! (Мен! Мен! Менуалидің кегін өзім аламын!)

	Дундаруп аяй гөр деп жалынып, бұрынғыдан да бетер бажылдады. Ол осының сәл алдында ғана жүрегін тоқтата жаздаған азап елесінен гөрі қаракулдан көбірек қорыққан еді.

	Көрініс сәтті жалғасты. Осынау сұмдық айқай-шу тоқтамайынша Виллигодан қорқудың қажеті жоқ-тын. Кэрби күлкіден жерде домалап жатыр, Дик ырс-ырс етеді, тек Оливье мен Лоран әліптің артын бағып, сабырлы қалыптарын сақтады.

	Джильпингке келсек... мәселе сонда – ол бұлардың қатарында жоқ еді. Каракулдың міндетін бірінші жолға ойдағыдай атқарған соның дәл өзі болатын. Виллиго отты айнала жындана жүгіріп жүргенде Кэрби болашақ лорд Воангомен тілдесіп, оған нагарнук сөздерін үйреткен, оқымысты геолог-миссионер каракул түріне енуге келіскен. Ол арбаға шығып ақ жаймаға оранды, одан орман ішінде Виллиго мен тұтқынның зәрелерін ұшырып кларнеттің кернейін босатып алып, үрлей бастаған.

	Алайда қылжақты ұзақ жалғастыра беру қауіпті болатын.

	Тұтқын жұлқынып, Джильпингке шешкізбей қойды. Оны тыныштандыру үшін Джильпинг бетін көрсетуге мәжбүр болған. Дундаруп мұны таныды да қуанғаннан есі шығып кетті. Джильпинг оны босатты да, орман түкпіріне қарай қолын сілтеді. Урива дереу бір жағына қарай ырғып түскен, бірақ орман арасымен қаша жөнелместен бұрын бері бұрылып оң қолын жерге тигізді, одан аспанды нұсқады, сөйтіп Еуропалықтарға қарай құлаш созды да тал-шілік ішіне сіңіп көзден ғайып болды.

	Әлгі қимыл бұдан былай дундаруптің жаны мен тәні Еуропалықтардың құзырында дегенді білдіретін еді.

	Джильпинг Қара Бүркіт ормандағы сыбдырды сезіп қалмас үшін кернейімен тағы біраз ысқырды да, үстіндегі жайманы сыпырып тастап, жайбарақат өз орнына оралған.

	– Виллиго, – деді сонда канадалық, – каракул кетті.

	– Рас айтасың ба, Тидана? – деп тіл қатты Виллиго бұғып жатқан күйінде.

	– Шын сөзім. Ол түтін болып ұшып кетті, Уриваны да өзімен бірге әкетті. Менуалидің кегін өзі алмақшы, онысын айтты да ғой. Бұл өзі сенің отбасыңның зұлым емес, керісінше, мейірімді рухы болу керек!

	Осы сөздер нагарнуктің көңілін әбден тыныштандырып, басын көтере бастаған. Маңайынан елес көрінбегеннен кейін біржола тұрды ғой. Джильпинг әлгіндей ойын ұйымдастырады деген ой қаперіне де келмеген; сондықтан, айтқан сөзге жан-жүрегімен иланды.

	Таң ата Қара Бүркіт өрттің қалдығын Аққу өзеніне тастады да, шағын керуен жолға шықты.

	Дегенмен саяткерлікті тоқтатуға тура келді, себебі Виллиго нагарнуктер мен көршілес нирбоас тайпалары арасында соғыс басталды деген хабар алғандықтан алға аса сақтықпен жылжу қажет еді.

	Бұл жаңалық фермер Кэрбиге аса ұнай қойған жоқ, өйткені оның шаруашылығы жауласқан екі тайпа жерінің тура шекарасында тұр еді, соітлықтаіт, тонауға түсіп кетуі ғажап емес-тін, оның үстіне өзінің нагарнуктермен достығы және белгілі болатын. Мельбурнда жүргенінде фермасына әр түрлі керек-жарақ тиелген он арбадай жүк аттандырған еді, енді солардың тағдыры уайым жегізіп келеді. Ол өз қаупін канадалыққа айтып, Виллигоға керуеннің жүрісін тездетуге ықпал етуін сұраған.

	– Бұған дейін өзіңіздің нирбоастармен ара-қатынасыңыз қалай еді? – деп сұрады Дик.

	– Өте нашар. Басында бұлармен жап-жақсы шүйіркелесіп жүргенмін, бірталай пышақ сыйладым, арақ құйдым. Соған қарап мені өздеріне жағынып жүр деп ойлаған сияқты, келе-келе қоқан-лоқы жасап, басына бастаған соң фермадан қуып шықпасқа амалым қалмады. Содан бері жаумыз.

	– Өз тарапыңыздан онша ақылды іс жасамаған екенсіз, дегенмен түсінікті. Ферманы қорғайтындай қанша адамыңыз бар?

	– Біріншісі Анескот, әйелімнің інісі, шаруашылықты басқарады, одан соң Қиыр Батыстан келген жеті америкалық бар, бәрі тонның ішкі бауындай етене араласып кеткен адал дос-жарандар. Бұларға қоса тағы бір жер аударылған кісіні аттарды қарау үшін ұстаймын, жылқы жайын жақсы біледі, бұрын Девонширде ат сатумен айналысқан.

	– Өзіне сенесіз бе?

	– Кім білсін оны! Әйтеуір, бұған дейін жаманшылығын көрсеткен жоқ. Аты – Ольдгам.

	– Иә – ә! – деді канадалық даусын созып. – Сізге беретін кеңесім – мүмкіндігінше тезірек фермаға жетіңіз. Өзі қанша уақыттық жерде?

	– Шамасы жиырма мильдей болып қалар. Сорымызға қарай, мына арба да митыңдап жүрмей келеді.

	– Тыңдаңыз, Кэрби, бұған қарайлауға болмайды. Жылдам аттану қажет. Мүмкін кешігерміз де, бірақ қолдан келгенді жасасақ, көңілімізге медеу ғой. Өзге жолдастарымыз арба қасында қалсын; оны бізсіз-ақ қорғай алады.

	– Рахмет, достым! Шын пейілден рахмет! – деді толқыған скваттер көзіне жас толып, адал канадалықтың қолын қысып тұрып.





XVI




	Канадалықтың шешімі. – Сәтсіздік. – Дер кезіндегі көмек. – Ольдгамның жоғалуы. — Қара Бүркіттің келуі. – Не істеу керек?



	Дик пен Кэрби осы ұйғарымдарын достарына айтқанда Оливье бұларды жалғыз жібергісі келмей:

	– Мен мұнда артықпын, ал фермада әйелдер мен балаларды қорғау керек. Сіздермен бірге жүремін, – деді.

	Канадалық не істерін білмеген. Ол графтың тілегін орындауға кет әрі де емес-тін, себебі ферманы қорғасатын адам да керек-ақ, алайда Виллигоның достарының санын да азайтудан қорықты. Тығырықтан мәселені басқаша шешіп, Қара Бүркіттің өзі шығарған.

	– Жас Аққу (ол Оливьені осылай атайтын) дұрыс айтады. – Сіздермен бірге тек ол ғана емес Лоран да барсын. Біз Воанго екеуміз қаламыз. Арбаны қорғауға осының өзі-ақ әбден жеткілікті.

	Лоран тіпті, қуанғаннан айқайлап та жіберді. Ол өз графымен ажырасу туралы ойдан дірілдеп-қалшылдай да бастап еді.

	– Ертең кешке Виллиго фермада болады! – деп қосты көсем.

	– Егер нирбостар ұшырасып қалса қайтесің? – деп сұрады Кэрби.

	– Скваттер Қара Бүркітті білмейді, – деп нагарнук кіділене қарсылық жасаған. – Ертең кешке Қара Бүркіт фермада болады.

	– Бесатарыңызды сақадай сай ұстаңыз, мистер Джильпинг! – деді канадалық ағылшынмен қоштасып жатып.

	– Алаңдамаңыз, сэр. Мен өз әйелімнің күйеуінің, өз балаларымның әкесінің, сондай-ақ Воанго – Гольдан шыққан болашақ лорд Воангоның өмірін сақтауға тырысамын.

	– Алға, достар! – деп канадалық айқай салды да, төрт салт атты Аққу өзенінің жағасымен жөнеле берді.

	Отбасына өзі мөлшерлеген межеден тура бір тәулік бұрын жететінін ойлаған Кэрбидің қуанышында шек болған жоқ.

	Дик пен Кэрби өзгелерден оқ бойы озық кеткен, ауа тып-тынық, айнала тып-тыныш еді, тіпті, шөптің қалыңдығынан ат тұяқтарының дүбірі де естілмеген, сондықтан, ескі достарға бақтағы соқпақпен жайбарақат әңгімелесіп келе жатқандай тілдесуге мүмкіндік бар еді.

	– Дик, – деді скваттер, – сіздің өзіме бүгінгі жасаған жақсылығыңызды ешқашан ұмытпаймын! Бәлкім, өзіңізге әйелім мен балаларымның өмірі үшін де борыштар болармын, егер олай болмаған күннің өзінде Австралия бушында кез келген жағдайда белгі берсеңіз-ақ бүкіл өмірі мен барлық дәулеті дереу сіздің құзырыңызға көшетін Вальтер Кэрби есімді адам бар екенін ұмытпаңыз!

	– Рахмет, Кэрби, – деп тіл қатты канадалық, – сіздей азаматтың достығы мен көмегі әр кезде қажет болады. Мүмкін, осы достыққа арқа сүйейтін де күн туар. Байқайсыз ба, достым, мен әкемнің де, өзімнің де Отаным Францияны білмеймін, сондықтан, әкемнің сүйегін сонда апарып қайта жерлеп, өзімнің де сонда өлгім келер еді. Бірақ мен, жасы келіп қалған орман кезбесі ол мүлде бейтаныс елде не істемекпін?! Жоқ, аңғаруымша мен осында өлемін! Дегенмен, мұнда да ешбір жақын-жуығым жоқ, ендеше, бір бұтаның түбінде көзіңді жабатын да ешкімнің болмай өле салудың қиын екенін де білемін. Міне, Кэрби, күш-қуатым қайтып, мылтығымды арқалап орман кезіп жүрудің өзі мұң болып қалған кезде сіздің ошағыңыздан маған да бір кішкене орын табылмас па екен деп ойланғаным бар.

	– Ең бірінші орын болады, Дик! Ең құрметті орын! – деді тебіренген скваттер.

	– Біз бірталай уақыт бір-бірімізден көз жазып қалдық, – деп канадалық сөзін жалғаған, – бірақ бір-бірімізді баяғыдан білеміз ғой.. Сіз екеуміздің алғаш рет қалай жолыққанымыз есіңізде ме?

	– Қалайша ұмытпақпын оны?

	– Ол Муррейде, Қызыл таудың бөктерінде болған! Сонда бір маусым бойына саятшылықты бірге құрып едік, ол кезде менің құжырам дәл қазіргідей қаңырап тұрмаған-ды.

	– Мұны есіңізге түсіруге батпап едім, Дик, бірақ сол кездерде бізді күтіп алатын зайыбыңыздың қуанышты үнін шаттана, көңілдене қайталайтын буш жаңғырығы күні кешегідей жадымда тұр!

	– Иә, ол да жоқ; маған ұл тауып берген соң бір жыл өткенде қайтыс болды, ол да шешесі өлген соң шетінеген... Содан бері бұрынғыдан да бетер жалғызсырап қалдым, сол себептен де, кәрілік келгенде өзіме сіздің шаңырақ астынан орын сұрауға бекінгенмін. Біз оны еске аламыз, жас сұлу шағында солып кеткен сол гүлді әңгіме қыламыз!

	Ескі достар сонау алыста қалған, бірақ сана түкпірінен өшпеген өмір елестерін еске алысып үнсіз қалған.

	Аттар да өз иелерінің асыққандарын түсінгендей жандарын сала жүйткіген, арада бірнеше сағат өткенде шаруашылық құрылыстарының шатырлары да ағараңдап көріне бастады. Кенет екі ат екі жаққа лаға шапты да, шабандоздардың қарсы алдынан жер астынан өсіп шыға келгендей бір түземдік пайда бола кеткен. Кэрби тапаншасын шап берді, бірақ Дик оны айқайлап тоқтатқан:

	– Тоқтаңыз! Бұл біз құтқарған Урива ғой.

	Бұл, расында да, жас дундаруп еді. Киімі ұйпалақ-тұйпалақ, қатты жүгіргендіктен ентігіп қалған екен. Көпке дейін алқынып ештеңе айта алмаған ол аяғында:

	– Тезірек! Тезірек! Нирбоастар ферманы таңертеңнен бері шауып жатыр.

	– Тамаша! Енді сәлден соң-ақ біз де сонда боламыз! – деп айқай салған канадалық атын тебінді.

	Аттар енді шауып емес, ұшып келе жатыр еді. Міне, өртеліп, лақтырып тасталған ферманың қорғаны... Міне, шабуылдаушылар көміп тастаған арық.

	Ұрылардан тонап алынған араққа тойған елудей пері ферманы өршелене талқандап жүр. Енді бір минуттей кешіксе бәрін талқандап бітіретіндей де екен.

	– Тидана!.. Вага!.. Тидана!.. Вайек! – деп айқайлады канадалық нирбоастардың иманын ұшыратын ұранды дабылдатып.

	Ферма ауласына айдалып қамалған аттар қырылып бітуге де айналыпты, оларға қарауға да мұрша болған жоқ. Ажалдың жетер сәтін күтіп жатқан жаралы Анексот пен үш әйел құтқарушыларды байқап қалды.

	Нирбоастар бері бұрылған. Тидана сақпан тасындай қатерлі еді, есесіне бұлар-елу, олар-төртеу. Жау шақырусыз келген қорғаушыларға қатарласа тізіліп лап қойған, бірақ оқшантайлы бесатарлар жабайылар легін жер жастандырды. Екі-үш минут аралығында жиырмадай өлік жайрап жатты, қалған тағылар бытырай қашқан, бірақ қаһарлы қару мұнда да дегенін істеді. Көптеген нирбоастар аяққа жығылып, аяңдар деп жалбарынған: әйткенмен, балалар мен әйелдерді аямаған азғындарды бұлар да мүсіркеген жоқ. Елу жабайының бәрі де скваттер Кэрбидің фермасы түбінде ажалдарын тапқан.

	Фермер үйіне жүгіріп кіргенде балалары мен әйелі қоршай алды, бірақ аяқ астында өз ерлігінің бос кетпегенін ғана көңіліне медеу етіп үлгерген Анескоттың жансыз денесі жатыр еді.

	Кэрби мен Дик он сағаттай дұшпанның зұлым шабуылына төтеп беріп аман қалған ферма қорғаушыларын түгендей бастады. Жеті америкалықтың үшеуі өліпті, төртеуі бірі ауыр, бірі жеңіл жараланыпты, әйтеуір, сауығып кететіндеріне үміт бар екен.

	Ольдгамды іздестіріп еді, бірақ ол ұшты-күйлі жоқ болып шықты. Мисс Кэрбидің айтуына қарағанда, ол басында басқалармен бірге шайқасып, ерлік те көрсетіп жүрген көрінеді. Оның бірнеше түземдікті өлтіргенін де көріпті.

	Дереу-ақ тас-талқан қылатындарына сенген жабайылар фермаға таң ата бас салған екен, бірақ тұрғындар алдындағы кеште жау қоршауында қалғандарын біліпті. Қарауыл мұнарасынан маңайды торуылдап жүрген біреулердің көлеңкелерін байқағандар бар.

	Салт аттыларға жас дундаруп кездеспегенде бұлар ширек сағаттай кешігіп жетеді екен де, бәрі қиратылып бітеді екен. Тек құлаған үйіндіні ғана көретін секілді.

	Қорғаушылар ертеңгі күннен қауіп күтпесе де астан-кестені шыққан дүниені қалпына келтіруді ұйғарысқан. Сынған есіктер жаңаларымен алмастырылды, тесіктер бүтінделді, терезелер салынды.

	Төрт арбаға ат жегіліп, өлген нирбоастардың сүйектері өзенге апарып тасталды. Кешке қарай Кэрби мен канадалық ферма төңірегін шолуға шыққан. Алдарынан үсті-басы қан-қан, лай-лай бір түземдіктің шыға келгені.

	– Кім келе жатқан? – деді Дик бесатарын кезеніп.

	– Виллиго! – деп жауап берді таныс дауыс.

	– Қара Бүркіт! – деп қуанып кетті канадалық. – Ал Джильпинг қайда?

	– Сіздер аттанғаннан кейін бір сағат өткенде бізге нготактар қарақшылық жасады. Мен көпшілігін қырып, зорға құтылдым. Олардың саны ормандағы ағаштан көп. Воанго қолға түсіп қалды.

	– Нготактар да соғысушы ма еді?

	– Олар нирбоастармен одақтас. Біздің мекен-жайымызды өртеп, тайпамызды қырмақшы. Бірақ сақтанатын болар!

	– Байғұс Джильпинг! – деді канадалық. – Оны құтқару керек. Біріншіден, оны азаптауға дейін жібермеуге тиіспіз, екіншіден, арбасыз жағдайымыз мүшкіл: онда қаруымыз бар. Бағымызға қарай, жабайылар оны қолдана білмейді.

	– Иә, тезірек қимылдау керек. Нготактардың қашқан Виллигоны көрдік деп мақтанғанын естігім келмейді.

	– Қара Бүркіт шаршады, оған дамылдау қажет.

	– Қара Бүркіт әйел емес, дем алуды қажет етпейді!

	– Сонда қашан аттанбақшымыз?

	– Ертең кеш болып кетеді. Бүгін жүргеніміз жөн.

	– Жақсы мен дайынмын.

	Үш дос фермаға қайта оралып, дуалдың қақпасын жапты. Күн Қызыл Таудың сыртына батып бара жатты, алқап пен орман қоңыр мұңға шомды. Ферма айналасынан өлім халіндегілердің қырылы мен ыңқылына ұқсас үрейлі үн естілген.

	– Естисіздер ме, достар? – деп сұрады Оливье.

	Кэрби мен оның меймандары мұнараға көтерілген; тал-шілік арасында әлдебір көлеңкелердің қозғалғаны байқалады, әлсін-әлсін жел ырғағы жеткізген ыңырсыған дыбыстар естіліп қалады.

	– Бұлар естерін жинап, жүре алмайтындарға жәрдемдесіп жатқан жаралылар.

	– Егер сіздер кетсеңіздер, – деді үрейленген скваттер, – фермаға жау тағы шабады.

	Жағдай өте ауыр еді.





XVII




	Виллигоның болжамы. – Үрейлі түн. – Шайтан шыңы. – Виллигоның түнгі жорығы.



	Түннің алғашқы сағаттары ұдайы мазасызданумен өтті. Достар ферма айналасын әлденеше рет шолып қайтқан. Жаралылардың үндері өшті, дегенмен қараңғылық құшағында әлдебір көлеңкелер көлбеңдеп қояды.

	Бұл жағдай канадалық пен нагарнук көсемін бастапқы межелерінен айнуға мәжбүр етті. Олар Кэрби мен оның отбасын мұндай қауіпті сәтте тастап кете алмайтындарын білген.

	Тіпті, Виллиго жабайлық бірбеткейлікпен өзі қашқан нготактарды өкшелеп қуу керек деп тұрып алғанның өзінде Дик онымен бірге бармас еді. Оған жабайының өзімшілдігіне еруден гөрі ферманы қорғау маңыздырақ болатын. Оның үстіне Оливье мен Лоранның қатысуынсыз жорық жөнінде ойлаудың өзі артық-тын, ал граф д'Антрэг болса фермада қалатынын кесіп айтқан.

	Қара Бүркіт ортақ пікірге қосылатын түр танытты. Соңғы күндері ол түнеріп, мазасызданып жүрген, достарымен де сирек тілдеседі һәм іске қатысы жоқ нәрселерді сөз етіп, белгісіз бір жақтарға кетіп қалады, сөйтіп, таң қаларлықтай күйге түскені сондай, бірде Оливьенің ол туралы:

	– Нағыз қастақы секілді! – деп айтып та қалғаны бар.

	Оқырманға оның астыртын әрекеті жақсы таныс, бірақ Виллигоның достары ол кезде ештеңеден хабарсыз еді.

	Түн ортасына қарай, айналаға көзге түрткісіз қараңғылық орнаған кезде алыстан алма-кезек жарқыраған алау оттары көрінген, бұл Лоран мен Оливьені қатты қызықтырды. Олар мұның мән-жайын Кэрбиден сұрағанда анау:

	– Бұл белгі беріп жатқан Шайтан шыңы, – деді.

	– Үш күннен кейін оның “белгіні беретіні” соншалықты, жас бала да ұмытпайтын болады! – деп қосты Оливье.

	Осынау сөздер бір қарағанда әншейін ғана айтыла салған, дегенмен, оны көсемнің тістене тұрып жеткізгені сондай, Оливенің бойы түршіккен.

	– Көсем мұнымен не айтпақшы? – деп сұрады жас жігіт.

	– Таяуда бүкіл bush үшін мейрам болады, ал менің жендеттер өлтірген әйелім ата-бабаларымның мекенінде қуанғаннан асыр салып биледі.

	– Бәле, Виллиго, сен тіпті кораджиларша сөйлейтін болыпсыз ғой! – деп күлді канадалық.

	– Тидана шын айтады. Қара Бүркіт расында да кораджи... Ол болашақты және жақын болашақты болжайды. Үзамай вагунийдің, ажал құсының көңілді үнін еститін боламыз.

	– Мен ештеңе түсінсем бұйырмасын, Виллиго!

	– Ал, Тидананың ағасы түсінген кезде ол да қуанғаннан билей жөнеледі, егер Тидананың үйін өртеп жібермесе, дәрменсіз жас ақ әйел үрейден өлмес еді. Дұрыс айтамын ба, скваттер Кэрби?

	Көсем осы сөздерді айтқан кезде Диктің қаны басына тепті.

	Ол еріксізден осыдан он бес жыл бұрын басынан кешкен елестерге шомды да, жүрегінің мұздап кеткенін сезді.

	– Өткен нәрсені еске алып керегі не, Виллиго? – деді ол досына мұңдана ренжіп.

	Қара Бүркіт ақырын ғана еңкейіп, басқа ешкімге естіртпеу үшін құлағына сыбырлаған:

	– Кек алатын кез тақалып келе жатқанда ескіні неге еске алмаймыз, Тидана?

	Дик тұла бойы дір еткен... Оның жауап бергісі келген, сұрағысы келген, бірақ жабайы одан алыстап кетті, солайша Дик тіл ұшында қалған сұрағын қоя алмады. Қара Бүркіттің енді ештеңе айтпайтыны да анық еді.

	Виллигоның қайран қаларлық сөзі Кэрбидің түсініктемесін бұзып жіберген-тін. Енді фермер ойын жалғастырған:

	– Шайтан шыңы – от шашатын шың, топырағының вулкандық құрылысына қарамастан Австралиядағы жалғыз жанартау.

	– Сонда бұл жыл бойына тұрақты түрде дәл қазіргідей от пен жалын шашып тұра ма? – деп сұрады Оливье скваттерден.

	– Жоқ, оның ерекше таң қаларлық белгісі – атқылау күші айдың толуы мен батуына тура кері шамалас.

	– Мұнымен не айтқыңыз келеді, Кэрби?

	– Алаудың атқылауы мен от тасқынының саны мен көлемінің айдың батуына сәйкес екенін айтпақшымын, айдың көкте көрінер-көрінбес күміс жолағы қалған кезде ғана атқылау күші шырқау шегіне жетеді де, айдың тууына сәйкес әлсірей бастайды, сөйтіп ай толған сәтте жалын тасқынынан тек байқалар-байқалмас көкшіл түтін ізі ғана қалады. Оған қоса бұл жанартаудың табанында күкірт тұнбасы мен сұйық мұнай қоспасынан тұратын көл бар, жанартау қатты атқылаған сәттерде қалдықтар соған төгіледі, енді бір ғажабы, жалын тасқынының көлге күкірт қышқылын қаншалықты көп құйылғанына қарамастан көлдің деңгейі сол қалпында тұрады, бір мысқал көтерілмейді де, төмендемейді!

	– Мұны қатты толып кеткен сұйықтың артығын ағызып жіберіп отыратын әлдебір жер асты науалары бар деп түсіндіруге бола ма? – деді Оливье.

	– Әрине, долбарыңыз негізсіз емес, бірақ мен сізге әлгі көлдің жылына екі рет мүлде құрғап кететінін айтқан жоқпын, ондай кездерде көл түбімен емін-еркін өте беруге болады, тіпті, етігіңді қылау шалмайды. Бұл тәжірибені мен өзім жасап көрдім, дегенмен, қанша тырыссам да топырақтан су ағып жететіндей бірде-бір жарықшақ таба алмадым!

	– Сол көл біздің нагарнуктер еліне баратын жолымызда жатыр емес пе?

	– Иә, Қызыл Тау арқылы өтулеріңізге тура келеді, бірақ қатты атқылау кезінде бұл сапар қауіпсіз бола қоймас!

	– Қап, біздің құрметті досымыз мистер Джильпингтің Австралия табиғатының осындай таңғажайыптарын көре алмағанын қараңызшы, әйтпесе ол Лондондағы Корольдік қоғамы үшін керемет баяндама жасар еді! – деп қойды Оливье. – Айтпақшы, мистер Кэрби, біздің байғұс досымыздың басына қандай қауіптің төніп тұрғанын айта алмас па екенсіз? Виллиго, тәрізі, азап бағанасы туралы айтқан секілді еді..

	– Қара Бүркіт, әсілі, нготакаларды жек көретін сезіміне біршама бой алдырып жүрген болар: бұл, расында, өздерінің діни наным-сенімдерінің арқасында ақ нәсілдерге азап та жасамайтын, өліммен де үрейлендірмейтін жалғыз тайпа. Ақ адамдар нготакаларға тіріліп айдап оралған өз бабалары, сондықтан, оларға діни құрметпен қарайды. Оларды өздері “ата” деп атайды да қатты қадірлейді, өйткені олардың сенімі бойынша мекен-жайларында бабаларының жүруі бақыт әкеледі, ал, ол кетіп қалмау үшін бағанаға байлайтыны рас, бірақ емін-еркін қозғалып, тұрақ төңірегінен ұзап кете алмайтындай аса ұзын шынжырмен байлайды. Бәлкім, Виллиго дәл сондай шынжыр туралы айтқан шығар! Қалай дегенмен, мұны Дикке де жеткізу керек, себебі, ол сіздің досыңыздың тағдырына бәлендей алаңдап жүрген жоқ. Нготакалардың әлгіндей сеніміне сай скваттерлерге басқа бір түземдік тайпаларға қарағанда солармен көрші болу қолайлы. Әрине, олар да ыңғайы келсе тонап кетуден, мал ұрлаудан, қыстауды қиратудан қашпайды, алайда өмірге қатер төндіруге, бала-шағаны өлтіруге ешқашан бармайды.

	Осы әңгіме болып жатқан кезде канадалық қарауыл мұнарасының дәлізінде ерсілі-қарсылы ойланып жүрген. Жан-жүрегін өткен шақтың елестері тербеткен, көз алдына аяулы жастық шағының көріністері келген. Сын сағаттарда әр адам әрдайым дерлік өткен өмірін еске түсіреді. Майдан даласында зулаған оқ өтінде тұрған сарбаздың да тіліне туған елінде салған әндерінің әуені оралады.

	Диктің естелігінің артында тағы бір ой бар еді.

	Ол: “Виллиго таянып келе жатқан қандай кекті айтты?” деп іштей өз-өзінен жиырма рет сұрап, жиырма мәртесінде де бұл сауалдың жауабын таба алмады.

	Кенет біреудің иығына қолын салғанын аңдаған.

	Ол артына бұрылды.

	Қарсы алдында Виллиго тұр екен.

	– Көсемнің не тілегі бар?

	– Виллигоның фермадан кеткісі келеді.

	– Жалғыз ба?! Мына қараңғыда! Өлтіріп кетеді ғой сені!

	– Нирбоастар қорқақ иттер. Виллиго жүреді!

	Дик нагарнук көсемінің бетінен қайтпайтынын білетін-ді, сондықтан дауласқан жоқ. Ол Кэрбиді шақырып алды да, оның мұнарадағы алдында Қара Бүркіт тұрған орынға барып тұруын сұрады.

	Қарауыл орнын төрт қабырғалы дәліз қоршап тұр еді. Осылардың әрқайсының тұсына бір-бір кезекшіден қою керек болды, әйтпесе қараңғыда көрінбейтін жау фермаға тұтқиылдан бас салуы ғажап емес.

	Кэрби Виллигоның орнына барып тұрған кезде Дик дәліз ішімен олай-былай жүрді де Оливье мен Лоранға ферма ауласын бақылау үшін өздеріне бекітіліп берілген жақтан көз айырмауды нұсқады. Канадалық ферманың жау қоршауында қалғанын толық дәлелдеу үшін бесатарынан оқ атқан.

	Гүрс еткен мылтық даусы сейіліп үлгермей орман шетінен сынған бұтақ үні мен бұталардың сыбдыры естілген. Бұл тығыз қоршау құрып, мұндағылар сәл қателік жіберсе лап қоюға дайын отырған нирбоастардың белгісі еді.

	– Естисің бе? – деп сұрады Дик Виллигодан.

	– Иә. Нирбоас су жүрек төбеттер қашып барады! – деп тіл қатты тістене жымиған көсем.

	Ол мұнарадан түсіп, қысқа сырғауылдар арқылы ордан өтті, еңбектеуге қолайлы болу үшін иығындағы бесатарын ыңғайлап алып, қараңғылық түкпіріне қарап біраз тұрды.

	Дик те оның сыртынан дегбірсіздене көз тігіп, қалт етсе көмекке тура атылуға әзірленген. Міне, Виллиго да жау бекетіне ұрынып қалмау үшін дұшпан жақтан күңгірлеп жеткен дабылға құлақ тосып алға жалжыды.

	Бекеттердің көптігі сонша, Виллиго ферма айналасына нирбоастардың барлық әскері жиналғанын пайымдаған. Ол қателеспеген еді. Нирбоастардың мекен-жайы қорғаныс бекінісінен бірнеше милия төменірек, Сван-Ривердің жағасына орналасқан болатын.

	Өзенге лақтырылып тасталған өлгендердің денесі ағынмен нирбоастар тұрағынан бір-ақ шыққан, сөйтіп, жабайылар кек қайтару үшін тай-тұяғы қалмай көтерілген еді.

	Ниробастар өз одақтары – нготакаларға фермаға бірігіп шабуыл жасауға хабар жіберген-ді. Бірақ олар нирбоастармен ақ нәсілділермен соғысу үшін одақтаспағандарын һәм ақтармен қақтығысудан бас тартатындарын, сондықтан одақтастықты бұзатындарын айтқан.

	Осылайша дундаруптардың нагарнуктерге қарсы зор еңбекпен құрған үш тайпадан тұратын одағы күтпеген жерден ыдырады. Енді нагарнуктерге қорқатын ештеңе де жоқ еді, олар дундаруптер мен нирбоастардың біріккен әскерінен әлдеқайда мықты болатын.

	Одақтастықты бұзу туралы хабар тура Виллигоның жаудың алғы шебі арқылы өтпекші болып тұрған кезінде жеткен. Абыржыған сарбаздар топ-топ болып шоғырланып, бекеттер арасына зыр жүгірісіп, сақтық шараларын мүлде ұмытқан еді. Бұл Қара Бүркітке олардың шебінен ойдағыдай өтіп, оған қоса сөздерін тыңдап қалуға мүмкіндік берген.

	Кездейсоқ біліп қалған дерегіне қуанған Қара Бүркіт бекеттердің тұсынан еңбектеп өте берді. Ол енді Тидана мен ферманы қорғаушы өзге адамдардың тағдырына бола ешбір алаңдаған жоқ. Оған енді нирбоастардың өздері лайықты сабақ алатыны белгілі-тін.

	Виллиго дұшпанның шебінен едәуір ұзаған соң орнынан тұрып Аққу өзеніне қарай жүгіріп, діттеген межесіне жарты сағаттай уақытта жетіп те келген.

	Орынды мұқият тексеріп алған ол шолуына әбден разы болған болуы керек, жағадағы бұта түбіне тығылып түнгі құстың үнін айнытпай сала бастаған.

	Ол ұзақ әндеткен жоқ. Орман ішінен жауап ретінде тура өзіндікіндей үн қайталанған. Виллиго бұта арасынан шығып, жағаның дәл ернеуіне барып біразырақ тұрды.

	Әупілдектің әлсіз үні тым жақыннан, ағаш жапырақтары арасынан тағы қайталанды.

	– Кім келе жатқан? – деп сұрады көсем сыбырға жақын үнмен.

	– Коанук! – деді дауыс.

	– Түннің Ұлы (Коанук есімінің аудармасы) мені көптен күтіп жүр ме екен мені?

	– Күн батқалы бері.

	– Нирбоастар Кэрбидің фермасына шапты, Тидана мен оның достары көмекке келді.

	– Білемін оны!

	– Воанго мен жалғыз қалған Қара Бүркіт нирбоастардан қашып шығуға мәжбүр болды.

	– Білемін оны!

	– Ал Коанук Воангоға не болғанын біле ме?

	– Воангоны нготакалар өз мекендеріне әкетті.

	– Нирроба, Вайя-Нанди және Ви-Вага қайда?

	– Нирроба осында, сенің бұйрығыңды күтеді.

	Вайя-Нанди мен Ви-Вага орманшылардың тұрағында қалды.

	– Бұл жерден алыс па?

	– Екі сағаттық жер. Сен олардың көсеміне жақынырақ кел деп өзің айттың ғой. Ол айтқаныңды орындады!

	– Жақсы.

	– Тек ормандылардың көсемі енді Вилькинс емес.

	– Вилькинс емес пе? Енді кім?

	– Кеше Мельбурннан мистер Бобтың өзі келді. Ол өзімен бірге Отуа-Ноны қоса әкелді.

	Бұл сөз нагарнукше “екі бетті” деген мағына береді. Түземдіктер бетперделі бейтанысты осылай атаған.

	Тидананың досын ұрлап кеткен Отуа-Но ма?

	– Дәл өзі. Екеуі де сенімен жолыққысы келеді.

	– Жақсы. Виллиго орманшылардың тұрағына барады.

	Маған Нирробаны шақыр.

	– Мен мұндамын, Виллиго! – деді жақын келген жас жігіт.

	– Өзіңе айтатын сөзімді жақсылап тыңдап ал, одан соң оны жүгіре жөнелгенде ұмытып қалып жүрме.

	– Нирроба ештеңені ұмытпайды; ол өз зердесін құлыптап қояды.

	– Қазір өзіміздің үлкен мекен-жайға жөнел, ол үшін Аққу өзенінен жүзіп өт, әйтпесе нирбоастардың қолына түсесің. Жеткен бетіңде сені ұлы кеңеске шақырады, сонда айтасың: “Міне, Қара Бүркіттің маған тапсырғаны: сарбаздар нготакалармен соғысты тоқтатсын, өйткені олар да бізбен қақтығысуды доғарды. Ертең Нирбоастар түгелге жуық қырылады. Күн екі рет батқанда Қара Бүркіт пен Тидана ақ нәсілдерді ертіп Қызыл Таудың етегіне келеді. Ол өзін Киуан көлінің жағасында бес жүз жауынгердің күтіп алуын талап етеді. Оларға не істеу керек екенін Виллигоның өзі айтады”. Енді Нирроба өзінің жадын жақсылап бекітсін де жолға шықсын.

	Жас сарбаз тіл қатпастан артына бұрылды да, бір-ақ ырғып өзенге сүңгіп кетті, тынық су бетіне қайта қалқып шыққанында ол суда жүзіп бара жатқан қара нүкте болып қана көрінген еді. Виллиго оған арғы жағаға жеткенше көз алмай ұзақ қарап тұрды. Одан соң ол Коанукке қайырылып:

	– Енді Түннің Ұлы Қара Бүркітті орманшылардың тұрағына дейін шығарып салсын, – деді.

	Сөйтіп екі жауынгер ширақ басып bush ішіне сіңіп кетті.





XVIII




	Орман кезбелері. – От теңізі. – Қара Бүркіттің кек кайтаруы.



	Граф д'Антрэг достарымен жорыққа аттанғаннан кейін айтарлықтай өзгерістер болды.

	Белгісіздердің әйгілі басшысы, бетперделі адам өзінің жандайшаптарының өлімі мен барон де Функаль Еуропаға жүріп кеткеннен кейін қол-аяғы басында байланғандай ешбір әрекет жасауға дәрменсіз қалып, қатты ашуланып Россияға қайтып та кетпекші еді. Қаншама қаржысын шашса да, кәрленсе де, жасырын күрес ұйымдастырса да ештеңе шығара алмады. Жауы қаншама рет уысына түскендей болғанымен әрбір жолы жағдайдың әлдеқалай шиеленісе беруінен ылғи аман-есен құтылып кетеді. Енді бетперделі адамның күтуіне тура келді... бірақ нені? Тісқаққан жаңа тыңшыларды ма? Бірақ бұған арқа сүйеу мүмкін емес-тін. Оған енді масқара болса да өзінің жеңілгенін мойындап, Ресейге қайтудан өзге шара қалмаған. Бірақ қалай? Көз алдында бұлаңдаған үміттен бас тартып Россияға қайтіп кетеді? Ешқашан да қайтпайды! Дүние күйсе де! Одан да он рет өлген артық.

	Осылайша ол тұяқ серпер әрекет ретінде граф д'Антрэгті тұтқындау үшін орман қарақшыларының жорығын ұйымдастыруды ұйғарды. Енді ол тұтқын қолына түскен жағдайда ешбір әукелектетпеуге ант ішті. Енді ол ешбір шарт қоймай-ақ дұшпанды атып тастап біржола құтылуға бел буды.

	Сөйтіп, Белгісіз шегінерге жер қалмаған жағдайда ғана көмек сұрайтын “Шайтан кабактың” иесі мистер Бобқа өтініш жасады. Боб көмек көрсетуден бас тартқан жоқ, бірақ төмендегідей ескертуін айтқан:

	– Біз канадалық Дик пен Еуропалықтарды соларға жол бастаушы ретінде қызмет етіп, кек қайтару үшін өздерін торға түсіргелі жүрген Виллиго деген жабайыға ұстап беруге уағда қылғанбыз. Сол сөзімізде тұруға міндеттіміз, сондықтан, сіз әлгі жабайыға жолығып, тұтқынды содан сатып алыңыз. Көзімнің жететіні – сіз көп шығынданбайсыз, тіпті, сатып та алмайтын шығарсыз, себебі жабайы сіздің графыңызды өзі-ақ опай-топай қылады. Виллигоның бумеранг: керемет қимылдайды.

	Белгісіз Оливые мен Дикке Австралия ормандарына шыққан алғашқы жорықтарында әлдебір жабайылардың жәрдемдескенін білетін-ді, бірақ сарбаздары бар Виллиго дегенді танымайтын. Жалпы, барлық Еуропалықтар сияқты бұл да жабайыларды жек көретін һәм оларды әлдебір маңызды шаруаға жарайды деп ойламайтын да.

	Қара Бүркіт пен Коанук қарақшылардың тұрағына келген кезде түнде бір болған еді. Бұларды дереу Бобтың шатырына апарды. Трактирші жалғыз емес екен:

	Шатырдың қара көлеңке түкпірінде өзінің отырғанын жасыруға емес, бет-бейнесін байқатпауға тырысқан бір бейтаныс отырған.

	Боб Қара Бүркітті:

	– Ұлы көсемнің жолы бола берсін, әрдайым қанжығасы майлансын? – деп күтіп алды.

	– Сенің жолың оңғарылсын! – деп жауап берді Виллиго. – Мені көрмекші екенсің. Мен келдім!

	– Менің мұнда отырғаныма таңданбайсың ба?

	– Қызыл Көз не істеу керек екенін өзі біледі, ал Қара Бүркіт ештеңеге таң қалмайды.

	– Мына джентлымен менің досым, өзін даламен алып жүруімді өтінді.

	Қара Бүркіт үндемей әліптің артын бақты. Ол Бобтың кәкір-шүкірге бола Мельбурнды тастап шықпайтынын жақсы білетін.

	– Ал Виллиго, өз уәдеңді орындайтын кез келді емес пе? Қазір Австралия ормандарының ортасында отырмыз, Мельбурнда мұнда не болып жатқанын ешкім білмейді.

	– Қызыл көз менің ойымның үстінен дөп шықты. Бүгін өзім де сенің көмекшің Вилькинспен соңғы рет шарттаспақшы едім.

	– Виллиго – ұлы көсем! Не айтатынын тыңдайық.

	– Мұнда, мына жерде әрекет жасауға болмайды. Осы маңайда сенің отандастарыңның бірнеше фермасы бар. Біліп қоюы мүмкін. Ал сен былай жаса. Сарбаздарыңмен Аққу өзеніне өт, одан менің адамдарым сені Қызыл Тауға жеткізеді, батыста тұрған оны өзің де көрген шығарсың.

	– Иә, көргенмін. Ұшар басынан от атқылап жатады. Сол ма?

	– Сол таудың етегінде үлкен кра-фенуа бар, сенің адамдарың еркін сыйып кетеді, олардың бар-жоғын ешкім байқамай да қалады.

	– Түсінемін. Виллиго – Ұлы көсем!

	– Ертең таң атысымен Тиданы мен оның достары сапарларын жалғастыру үшін скваттер Кэрбидің фермасынан шығады. Біз Қызыл Тауға қоналқада жетеміз, мен Еуропалықтарды крафенуада түнеуге көндіремін.

	– Олар біз канадалықтың алып күшіне арандап қалмайтындай ештеңеден сезіктенбесе болды, қыңқ етіп дыбыс шығартып үлгертпей тұтқиылдан бас саламыз да, қарусыздандырып, байлап тастаймыз. Сөйтіп, бірде-бір адамымызды шығындамай-ақ тұтқынға түсіреміз... Иә, Қара Бүркіт, шынында да, Австралияның ұлы көсемі!

	– Іс онымен де бітпейді. Өздеріңнің жолшыбай әлденеге бөгеліп қалмағандықтарыңды білуім үшін сендер күн батып, қараңғылық түскен сәтте кісі бойындай биік етіп қойылған тасқа аздап оқ-дәрі жағыңдар, мен сол арқылы сендердің дайын екендеріңді, маңайда ешбір адамдардың жоқ екенін, қысқасы, жүретін уақытымның болғанын білемін.

	– Қалауың бойынша бәрін жасаймыз. Расында да, саған өзіміздің келгенімізді білдіруіміз қажет.

	– Виллигоның сөзі тәмәм. Оның Қызыл көзге басқа айтары жоқ. Оған күдік туғызбау үшін тезірек қайту керек.

	– Тағы бір сөз. Қара Бүркіт менің білмекке құмарлығымды құп көрмей жатса өзі білсін, дегенмен, оның өз тұтқындарына не істейтінін естігім келер еді.

	– Виллиго бүкіл жан дүниесімен Тидана мен оның достарына берілген, оларға аянбай қызмет еткен, бірақ соған қарамастан әлгі ақ нәсілділер оны өзінің жас сарбаздарының алдында соққыға жықты...

	Виллиго бір сәт бойын буған күйініштен сөйлей алмай қалғандай кілт үнсіз қалды да, жорта ызаланып сөзін жалғаған:

	– Таяқ жеген көсем енді көсем емес... Виллиго өз тұтқындарын от теңізіне тастайды!

	– Осы сөздерді естіген Қызыл Көз бетперделі адамға:

	– Бұл іске араласпай-ақ қоюыңызға да болады. Бәрі сізсіз-ақ орындалады! – дегісі келгендей жалтаңдай қараған.

	Бетперделі адам мұны түсініп, Бобтың пікірлерімен келіскен болуы керек. Әйтеуір, Қара Бүркітке ешбір ұсынысын айтпады.

	– Қара Бүркіттің бізді Қызыл Тауға неге әкелгенін енді түсіндім, – деді нагарнуктің сөзіне қуанған Боб.

	– Қош бол, көсем! – деп жауап қатты Виллиго. – Сен ата-бабаларыңның еліне кеткенше шашың ағарсын!

	Жабайы осы сөздерді айтты да, бейтаныстың тұлғасына тіктене көз тоқтатып, тайып тұрды.

	– Менің нұсқауларымды жадыңнан шығарма! – деді ол Коанукке екеуі оңаша қалғанда.

	– Қара Бүркіт менімен сөйлескенде сөзін далаға тастаған жоқ! – деп жауап берді Түннің Ұлы.

	Виллиго жолға түсіп Кэрбидің фермасын бетке алды.

	Бұл кезде бекіністі қорғаушылар көсем кеткен соң біршама тыныштықта бір сағаттай уақыт өткізген. Кэрби мен Диктің сақ құлақтары мыңдаған түсініксіз белгілер арқылы ферма айналасындағы қалың шіліктілердің арасында нирбоастардың жүргенін аңдаса да, бұлар шабуылдың таяу маңда бастала қоймайтынын біліп отырды.

	Шағын топ өздерін сөзсіз жеңіске жеткізетін таңның атуын сарғая күткен. Шабуыл күндіз тұтқиылдан басталса сәтсіздікке ұшырар еді, ал, біздің достарымыздың мылтықтары ешқашан мүлт кеткен емес.

	Егер малдарын бағып, жерлерін өңдеу үшін Мельбурннан немесе Сиднейден бес жүз яки алты жүз милядай алысқа қоныстанған осынау ер жүрек те, батыл адамдардың – ирландықтар мен американдықтардың қаншасының зәредей көмекке зар болып, барлық мал-мүлкімен, отбасыларымен қырылып кеткенін ойласаң солардың ісін жалғастыруға бекінгендерге қарап амалсыз қайран қаласың.

	Осындайда егер ағылшындар болмағанда мынау тұтастай бір ел Еуропалық қоныстанушыларға әлемдегі ең жайлы орын болар еді-ау деп налисың: басында тек нготакаларда ғана сақталған ақ адамдар бұларды бақытқа баулу үшін қайта тіріліп, араларына оралған өз ата-бабалары деген нанымға кейін бүкіл австралиялықтар сенді ғой. Осы наным-сенімнің арқасында түземдіктер Еуропалықтарды құшақ жая қарсы алып, бұларға перзенттік құрметпен қызмет етуге дайын еді, бұларға тіл алғыш балаша бәріне бағынуға дайын еді. Алайда Англия мұнда да әлсіздермен бетпе-бет келгендегі барлық жердегідей өзінің екіжүзділігін, өзінің тасбауырлығын, өзінің түкке тұрғысыз, мәнсіз қатыгездігін көрсетті. Ағылшындардың тек сипайлардың наразылығынан кейін үш жүз мыңнан аса жазықсыз түземдікті, қарияларды, әйелдер мен балаларды, тіпті, елшіліктегі сәбилерді аяусыз ұрып-соғып, бауыздап тастағанын еске алайық! Ағылшын үкіметінің әрекеттері осындай еді; ал жекелеген ағылшындардың қимылының бассыздығы мен хайуандығының шектен шыққандығы соншалықты, осы ағылшындық өкіметтің өз өкілдері дәйектемегендей болса адам сенгісіз болып көрінер еді.

	Міне, мәселен губернатор сэр Артур Австралиядағы ағылшындық биліктің ұзақ уақыты ішінде адалдығымен, парасаттылығымен көзге түскен бірден-бір адам отандастарының мінез-құлқына қуатты ықпал етуге өкілеттілік алу мақсатымен сауалнама жүргізуге бұйрық беріп, оны өз үкіметінің метрополиясына жөнелту үшін төмендегі мазмұндас мәлімет жинаған. (Біз сол жасаған хабарламадан сөзбе-сөз үзінді келтіреміз).

	“Мейрамдар кезінде әке-шешелерінің қолынан күштеп жұлып алып, түземдіктердің балаларын ұрлайды. Түземдіктерді әншейін қызық үшін торғайша немесе қарғаша атады; әйелдерін иелену үшін күйеулерін өлтіреді және тұтқын әйелдердің мойнына жиі-жиі өлген күйеулері мен ұлдарының басын іліп қояды... Бұл сорлыларды беттерін қайтарып, жігерін жасыту үшін ағашқа байлап қойып солқылдақ шыбықпен немесе ағашпен сабайды... Еркектердің аяқ-қолдарын шауып, бұл міскіндерді орманға яки жапан далаға лақтырып тастайды. Оттарының айналасында жайбарақат отырған түземдіктерге бас салады, оларды ағаш діңдерінің тасасына тығылып тұрып атады, ал далада дәрменсіз күйде сұлап жатқан балаларды тауып алса қарқ-қарқ күліп отқа лақтырады. “Мұндай деректер бірен-саран ғана емес” деп жазады куәгер өз хабарламасында. Түземдіктерді құр ермек үшін өлтіре салатын жағдайлар кездеседі; бірі оқтаулы, бірі оқтаусыз екі тапаншаны алады да, соңғысын өз құлағына тосып шүріппесін басады, ал оқтаулы қаруды түземдікке беріп, оған әлгі өз істегенін қайталауды бұйырады, сөйтіп ана байғұс басынан атылып өледі. Бұл аз дегендей, бұрынғы жер аударылушылардың қатарынан шыққан кәрі орман кезбелері түземдіктерді етін иттеріне беру үшін ататындықтарын рақаттана күліп әңгімелеп отырады...”

	Британия үкіметі үнсіз қолдау көрсетіп отырған мұндай көріністер толық жарты ғасыр бойы жалғасып келген. Ал үкімет ұят болғанда, – деп жазады 1836 жылы осы және өзге де көптеген деректерді келтірген “Тimes” басылымы қорытынды сөзінде, – ешбір жағдайда бірде-бір рет мұндай қылмысқа бола ешкімді жазаламауымен бірге, тіпті, өз өкілдеріне кінәлілерді қудалауға қатаң тыйым салды”.

	Осындай көптеген сұмдықтың куәсі болған канадалық адал Дик нирбоастар ферманы алған жағдайда нендей “сыбаға” дайындап жатқаны туралы толғанып, өз-өзінен еріксіз олардың кезінде өздеріне жасағандай аяусыз да хайуандық әрекетті бұларға қайта көрсетуі әділдік емес пе деп сұрады және іштей бір ғана нәрсені – осы түн мен ертеңгі күн қан төгіссіз өтсе екен деп тіледі.

	Оның бұл тілегі қабыл болғандай да еді.

	Бір түн ішінде нирбоастардың жауынгерлік қызуы ызасы аз-аздап суыды. Ашу-ызаның алғашқы арыны басылып, сабыр орнықты. Тойтарыс берушілер жаудың санын білмегендіктен таңертеңгі шабуыл кезіндегі өлгендердің орасан көптігіне сай ол аса мол болар деп түйген. Оның үстіне нготакалардың ұрыстан бас тартуы туралы хабар көңілді суыта түсті.

	Сондықтан бұлар шабуылды дұшпанның есебін алдын ала мөлшерлеп біліп алу желеуімен таңертеңге дейін тоқтата тұруды ұйғарған. Осындай шешімге келгеннен кейін олар шөп үстіне алдағы ерліктер үшін тынығып, күш жинауға деп жайбарақат жата-жата кетіскен. Сол сәттен бастап фермаға оның қорғаушыларын соншама алаңдатып мазасыздандырған қатерлі жауынгерлік дүбір естілмеді. Барлық нирбоастар әскері терең ұйқыға бас қойған еді.





XIX




	Қорғаушылар мен қоршаушылардың таңырқауы. – Шабуылдың сәтті шегі. – Мистер Джильпингтің хаты. – Виллигоның ұлы күні. – Жабайының кегі.



	Канадалық пен оның достары таң атысымен мұнарада тұрып өздерінің қатерлі жауларының талшілік арасында жайбарақат шалжиып ұйықтап жатқандарын көргенде қайран қалды. Түнгі мазасыздықтан кейін жағдайдың мұнша жылдам өзгергені сонша, олар амалсыздан күліп те жіберген. Тартыс күлкілі ауанға ұласқан.

	Байғұс нирбоастардың да оянғаннан кейін мұнара биігінде тұрған сұсты Тидананы көргендегі таңдануларында да шек болған жоқ. Олар Кэрби және оның отбасымен ғана шиеленісеміз деп ойлаған болатын, енді міне, қарсы алдыларында бүкіл bush үрейленетін, сонымен қатар аса сыйлы, ұрыста мойымайтын, ал күнделікті тіршілікте мейірімді де, қайырымды, жомарт Тидана тұр. Жабайылар оған өзара келісіп алмаса да, бейсана түрде қатты айғайлап құрмет көрсеткен.

	Ұрыс салудың реті де, мүмкіндігі де жоқ еді. Соғыс өз-өзінен аяқталды. Қуанғаннан есі шыққан Кэрби бір кездегі жауларын роммен сыйлай бастады, сөйтіп, скваттер мен көршілерінің арасында дереу бейбітшілік келісімі бекітілген.

	– Мұнда бәрі қалайша таң қаларлықтай аяқталады, – деді Оливье өз досына қамаудан сәтті құтылғандарына қуанып. – Мен саудамыз біткен шығар деп ойлап едім.

	– Ал мен керісінше! – деп қарсылық білдірді канадалық.

	– Сіз сонда аман-есен құтылатынымызға сендіңіз бе?

	– Иә, тағырықтан бұл жолы да ойдағыдай шығып кететінімізді әлдеқалай сездім!..

	Дәл осы кезде Виллигоның орманшылардың тұрағынан қайтып келе жатқан беті еді. Ол өзінің құлағына да, көзіне де сенбеген. Фермаға нирбоастардың өлгінің үстімен қан жалдап барармын деп ойласа, нирбоастар мықты ромды ішіп, би билеп, ән салып жүр.

	Біршама уақыт өткенде канадалық пен оның достары Қара Бүркіт қалдырып кеткен өз арбаларын көрген. Арбаны он екі адамдай нготакалар алып келеді, олар ферма ауласына кірген бойда салтанатты түрде өздерінің “ақ бабаларын” тонау ойларына да келмегенін мәлімдеді. Одан соң Дикке әлдене жазылған төрт бүктеулі қағаз парағын берді.

	Кезінде Квебектегі халықтың мектепте алған сауатынан едәуір қарайып қалған канадалық хатты Оливьеге ұсынды, ол дауыстап, төмендегіні оқи бастаған:

	“Нготакалардың тұрағы, маусымның 28-і 18...

	Gentlemen and friends,

	Messieners et amis,

	Мейірімді мырзалар мен достар!

	Мен берген осынау кепілдемелік хатты сіздерге жеткізетін қадірлі австралиялық джентльмендер өздеріңізге өзіме тиісті заттарды алып тастағанда мен жіберген әскери құралдар және азық-түлік һәм бір тоғайда тауып алған бір жәшік қару-жарақ тиелген арбаны сіздерге апарып беруге келісіп, зор қайырымдылық жасады. Бұл қадірменді Виллиго үлкен жол үстінде жегілген әбзелдерімен қоса сасқалақтап қашып бара жатып жоғалтқан арба.

	Қонақжай австралиялық джентльмендер мені өздерінің мекен-жайларында бірнеше күн жүріп қайтуға шақырды. Мен сол жерде өз қорымда әлі күнге дейін жоқ болып жүрген әйгілі тұмсықты кесірткені тауып алу ойымен олардың ізгі тілегін құп алдым. Маған бола алаңдамаңыздар; мен көп ұзамай сіздермен менің жаңа достарым апарып салуға уәде беріп отырған нагарнуктер елінде кездесемін”.

	Осынау салмағы ауыр сәлемдеменің соңына: “Джон Джильпинг, эсквайр, Воанго-Голльден шыққан болашақ лорд Воанго” деп қол қойылған екен.

	Хатты оқушыны қатты күлкі қысқан, оның көңіл күйі дереу достарына да ауысты, одан Кэрби, одан неге екенін өздері де білмей, көңіл жықпастықтан нирбоастар да қарқылдай күлгені, тура дауыл көтерілгендей ересен күлкі маңайды кем дегенде бес минуттай дуылдатты.

	– Хаттың мазмұнын Қара Бүркітке ежіктеп аударып бермей-ақ қойыңыз, – деді канадалық күлкі біршама басылғанда барып. – Онда ол Джильпингті кешірмейді.

	– Неліктен?

	– Өйткені Джильпинг ұлы көсемнің намысына тиетін сөздерді жазыпты.

	– Ал?

	– Маған сеніңіз: Қара Бүркіт өте шамшыл.

	– Жақсы, дегеніңіз болсын!

	Арбаның келуі мен құрметті Воангодан жеткен хабар аттану мәселесін қолма-қол шешкен. Уақыт онсыз да көп кеткен еді, енді ең болмаса әлдеқашан алға ұзап кетуі мүмкін Коллинзоның тобымен бір мезгілде жету үшін Аққу кен орнына асығу қажет-тін.

	Қуанышқа қарай, солардың арқасында Кэрбидің отбасын құтқаруға септігі тиген аттар ферманың ат қорасында тынығып тұр еді, ендігі қызметке де сақадай сай болатын. Дегенмен достар сүргін шабыстан кейінгі жануарларды әбден бабына келтіріп алу үшін бірінші күні оларға мінбей жетекке алып жүруді ұйғарды.

	Канадалық, Оливье һәм Дик Кэрби мен оның үйелменімен тебірене қош айтысқаннан кейін түндегі тауқыметтен соң біраз дамылдап алмаққа арбаға жайғасқан. Виллигоға келсек, оның темірдей денесі демалысты қажет те етпеген еді. Ол алға түсті де, керуен мұның өз көш басшылығымен қайтадан жолға шықты.

	Ақыр аяғында тілеген, көптен күткен айшықты күні туғанда ол қайдан ұйықтасын. Бұл күнді аңнан қайтып келгенде өліп жатқан жас зайыбы мен өртенген құжырасын көргеннен бері он бес жыл күтіпті. Өзінің салтанатты сәтіне бүкіл табиғат тілектестік танытып, билеуге, ән салуға, ойына келгенін істеп құтырынуға дайын тұрғанда қайдан ұйықтасын? Жоқ, бұл ол үшін мүмкін емес нәрсе болатын.

	Ол он бес жыл бойы біресе үміттенген, біресе торыққан, қайтадан үміттенеді, қайта торығады. Өзіне әйелінің ажалы қанды кекпен қайтарылмаса жаназасыз қалайын, адасқан каракулге айналайын деп үрейлі серт берген.

	Енді міне, ақырында сол ұлы күн жеткенде Виллиго бір мезет көз ілер ме, бір мезет барлық болмысын билеген қуаныштан бас тарта алар ма?.. Жоқ, бұл санаға сыймас еді. Жүрегі шаттықтан дүрсілдей соққан, басы сан мың ойдан жарылардай болады, құлағына марқұм жұбайының аяулы үні келеді.

	Өткен күннің бейнелері, жалт етіп бір жоқ болған баянсыз бақытының елестері жабайының жан дүниесін қайтадан дүр сілкінтіп, ол ой-түйісімен марқұм құрбысымен тілдесе бастаған. Ол онымен тым-тырыс жатқан дала төсінде келе жатып ұзақ шүйіркелесті, ақырында оған күннің өзі көк күмбездің көкжиегінде өте баяу жылжып бара жатқандай көрінген.

	Таңертеңгі ас үшін аялдама жасалды. Бірақ Қара Бүркіт нәр сызбады. Ол қуаныштан-ақ тоқ еді, ал, кек кекке ғана тойынады.

	– Бүгін мына Қара Бүркітке не болған? – деп сұрады Оливье канадалықтан. – Бір түрлі таң қаларлықтай жұмбақ күйге түскенін аңдамадыңыз ба? Ол бейне бір көрінбейтін адаммен тілдескендей күбірлейді... Қараңызшы, кеудесін соққылап, күнге қарап, әлдене деп қарғанып отыр. Әбден еліріп алыпты.

	– Өткен түнде Кэрбидің мұнарасында отырып өткен жылдардың көп елесін көз алдымнан өткіздім. Бүгін Виллиго үшін өте бір мұңды күн... Байғұсты аяймын өзім!

	– Сонда ол немене?

	– Әңгімелеп шығу қиын, қымбатты Оливье!

	– Сонда да айтып беріңізші!

	– Ауыр. Менің өкіл ағамның қанын әлі күнге дейін қыздырып жүрген тартысты, қиын қанды тартысты бір-екі ауыз сөзбен айтып беру оңай ма?!

	– Қымбатты Дик, сіз жұмбақтап кеттіңіз!

	– Мүлде олай емес.

	– Әйтеуір, ештеңе түсінсем бұйырмасын!..

	– Мен сізге бұдан он бес жыл бұрын Виллигоның орман қарақшыларынан өліп кеткен жас әйелінен айырылғанын айтып берген кезде түсінетін боласыз.

	– А, солай ма еді!.. Қалай болған ол?..

	Канадалық үндей алмай қалды. Арбаны інжір ағаштың көлеңкесіне қойған Қара Бүркіт әңгімелесіп отырғандардың қасына таянған еді.

	Осы сәтте күн біздің серіктерімізден жарты шақырымдай жерде серейген жалаңаш құздары от ағынымен сойдақталған Қызыл таудың сыртына батып бара жатқан. Бұл кезде қараңғылана бастаған көкжиекті айғыздап, Шайтан шыңынан көтерілген қызғылтым бу көрінді. Тау бірте-бірте аз-аздап орман мен алқапты да жайлаған қалың мұнарға жұтылып бара жатты.

	– Қараңдар! – деді кенеттен Виллиго өз-өзін ұмытқандай кейіппен. Анда, үлкен шыңның етегіне қараңдар. Сонда қара түсті адамның кек алғанын көресіңдер.

	Оған біздің достарымыз бір ауыздан:

	– Не болып қалды? – деп жалт-жалт қараған.

	– О, қара терілі адам өзіне жасалған жақсылықты ешқашан ұмытпайды, жамандықты да әрдайым жадында мықтап сақтайды! – деп сөзін жалғады түземдік жабайы буырқаныспен.

	– Сабырға кел, бауырым! – деді оған Дик мейірлене қарап, иығына қолын салып.

	– Тидана ұзамай өз ағасының сабасына түскенін көреді, бірақ бұл оған дейін өзінің кек құмарын қандырады! – Сөйтті де Виллигоның жанарына көмескі ұшқын жылт етті.

	Қара Бүркіттің тістене айтқан сөзін тыңдаған соң еріксізден “Сонда не болар екен?” деп ойлаған граф одан мән-жайды сұрамаққа оқталғанда Дик тоқтатқан.

	– Үндемеңіз, граф!.. Ескі жараны тырнаудың қажеті жоқ!..

	Оливье амалсыз мойынсұнды.

	– Дегенмен айтыңызшы, Дик, Қара Бүркіттің сенгені не сонда?!

	– Өзіңіз көресіз!..

	– Тәрізі бір сұмдық болғалы тұр ғой?

	– Оны әзірше өзім де білмеймін.



	Достар үнсіз қалысқан.

	Маңайды түн қаптады.



	Кенет Виллиго нұсқаған бағыттан бір ақ сәуле жылтыраған. Одан соң іле-шала жолаушылар тұрған жерді де тітіркеткен сұмдық қопарылыс болды. Көкжиектен көтерілген алып от жарқылы жалп етіп қайта сөнген.

	Шайтан шыңының үңгірлеріне жиналған газ Виллигоның қасақана кеңесі арқылы мистер Боб тұтатқан оқ-дәріден лап етіп атылып, жарылыстан қопарылған таудың бір бөлігі орман қарақшыларының үстіне құлаған еді.

	– Бұл не? – деді үрейден даусы дірілдей шыққан Дик. – Мұның сыры не?

	– Бұл Виллигоның әйелінің жоқтау асы, – деді Қара Бүркіт тістене булығып. – Үш жүз орманшы енді құлаған тастың астында мәңгі ұйқыда жатыр.

	– Міне, жабайының кегі! – деп Дик басын қос қолдай ұстап күбірледі.





Үшінші бөлім


	ЕЛЕС – КЕМЕ





I




	Сан-Францискодағы сот кеңесі. – Капитан Джонатан Спайерс. – Қытайлықтарды өлтіруші һәм министр Джонс Хабакук Литльстон.



	Сан-Францискодағы сот палатасының биік мұнарасының сағаты тура тал түсті соққан. Бұл бір ғажайып сағат еді: ол барлық мұнара сағаттары секілді тек әрбір сағатты ұрып қана қоймайтын, сонымен бірге әр он бес минут сайын өтіп бара жатқан әйелдер мен ерлерді һәм Калифорнияның барлық тұрғындарының көңілдерін қанаттандырып тамаша вальстер мен полькаларды ойнап тұратын, сондықтан, “Шығыс компаниясы” апта сайын әр жексенбіде маңайдағы фермерлер мен олардың отбасыларын осынау өнер кереметін тамашалату үшін арнайы пойыздар жіберетін.

	Бұл таңғажайып тетікті жасаушы үлкен отансүйгіш болғандықтан ұлттық сағат әрбір алпыс минут сайын түрлі Америка штаттарының федерациясы бірінің ұлттық әнұранын орындап тұрады; осы кезде сағат үстіндегі шағын қорапта республика басында отырған президенттердің бірінің бейнесі пайда болып әнұран аяқталғанша жұрт алдында бас иеді. Ал әр жолы тал түсте ереуіл атына мініп, бір қолына семсер, екінші қолына конституциялық хартия ұстаған ұлы Вашингтонның өз бейнесі көрініп, үш рет “уралап” айқайлайды, бұған бас кезінде тобыр екілене шулап үн қосып жүрді. Алайда бірте-бірте жұрттың бұл қызуы басылып, қалалық басқарма ұлы Вашингтонның “урасына” бір шиллинг ақыға бола тура тал түсте келіп, отансүйгіштік айғаймен дауыс қосатын маскүнемдерді жалдай бастаған.

	Қазір әңгіме болып отырған сол күні басқарма жалданушылары өз міндеттерін атқарған жоқ, себебі, тәуелсіздіктің ұлы батыры пайда болған бетте зор ынтамен шыққан жиырма мың адамның “vivat” деп айқайлаған даусы дауыл көтерілгендей аспан астын жаңғырықтырып, бүкіл алаңды күңіренткен.

	Барлық вашингтондық алау мен оған жапсарлас Қытай қаласындағы Дюпонт-стритке дейінгі көшелердің бәрі адамға лық толғаны соншалықты, ондағы барлық қозғалыс тоқталды; алайда қалааралық трамвайлар қызығушы азаматтарды үсті-үстіне әкеліп жатқандықтан сот залында ғана емес, тұтас ғимарат ішінде, тіпті, аулаға дейін ине шаншар жер қалмаған. Елдің осыншалықты көп жиналуына қарап мұнда әлдебір орасан саяси жиын өтіп жатыр деп ойлап қалуға болар еді. Дегенмен жекелеген топтар қызу пікірталастан бірде-бір шешен тобырға бұрылған жоқ, бұдан мұның ешқандай да саяси жиын еместігі көрінетін.

	Сонда ағылшындықтар мен америкалықтар “ the great attraction”4 дейін осынау орасан жиынның мәні не еді?

	Оның мәні тапа-тал түстегі сағат бірде Қызыл Капитан атанған әйгілі Джонатан Спайерс пен оның сыбайластарының үстінен сот мәжілісінің басталуында болатын. Бұл шулы үдеріс ендігі бір айдан аса осы штат тұрғындарын ғана емес, Солтүстік-Америка Құрама Штаттарының барлық азаматтарын дүр сілкіндірген еді. Көптеген тілшілер сағат сайын телеграфтың көмегімен үдерістің ең жаңа хабарларын газеттеріне жөнелту үшін Сан-Луистен, Нью-Орлеаннан, Чикаго мен Балтимордан, Филадельфия мен Нью-Йорктан келген. Телеграф іс аяқталғанша ең алғашқы иеленген адамның пайдалануында болады деп мәлімделінгендіктен кеш қарсаңында-ақ телеграф бекетіне Библия көтеріп келген “Нью-Йорк геральд” басылымының тілшісі түні бойы мәжіліс ашылғанша Ескі өсиеттің сүрелерін бірінен кейін бірін жөнелтумен болды да, одан қызықты үрдерістің бүге-шігесіне дейін ежіктеп, айыптау актісінің хабарларын еш үзіліссіз жіберуге кіріскен. Осындай пысықтығының арқасында тапқыр тілші бүкіл Құрама Штаттар аумағында ең шалымды да ойшыл деген атаққа ие болды.

	Бұл кезде барлық ел ішінде америкалықтар айрықша ұнататын бәс тігісу басталып кетіп еді. Газеттер күн құрғатпай: ньюджерсилік Джон Силливан Қызыл Капитанның ақталуына қарсы бес мың долларға бәс тігеді деген мәнзелдегі бірнеше мәлімдемелер беріп жатты; бұған жауап ретінде: мэрилендалық Вилльям Уильдерс Қызыл Капитанның ақталатындығына бес мың доллар бәс тігеді дейтіндей мәлімдемелер шығады.

	Қысқасы, Қызыл Капитан биржаға шығарылып сатылып кететіндей деңгейге жеткен.

	Бұл өзі қандай іс еді? Біреулер капитан жер бетіндегі соншама адал, парасатты һәм қадірменді адам, үкімет оны заң қолына өткізудің орнына музыкамен қарсы алып, салтанатты қонақасы беру керек еді десті. Өзгелер керісінше бұл арам адам оңбаған, барып тұрған жауыз, сондықтан келген бетінде ел Линча сотымен көзін құртуы керек-тін деп шуласқан.

	Біз әділеттілік үшін тек мәжілістің ашылуы кезінде айыптау актісін оқыған соттың аға хатшысы, жоғары мәртебелі Джонс Хабакук Литльстон мен мәтінді жазған мәртебесі одан да кем түспейтін мистер Эзекиль Джое Свитмаустың сөздерін дәлме-дәл келтірейік.

	Мәжіліс басталардан бірнеше минут бұрын мистер Джонас Хабакук Литльстон абыржып бәрінің рет-ретімен тұрғанын өз көзімен көру үшін соттарға арналған биік орынға көтерілді де, дағдысынша өз көмекшісін жіберген ақаулары мен олқылықтары үшін қуыра жөнелген.

	– Пәлі, мистер Дарминг, бүгін өзіңіздің ұғымыңыз бен ақыл-ойыңызды қайда жібергеніңізді білмей тұрмын! Төраға мырзаның орынтағының қасына қосымша мүшелердің орынтағы жанындағыдай түкіргішті қалайша қойғансыз? Сізге төрағаның өз артықшылықтарын жоғары бағалайтыны белгілі болу керек еді ғой! Кәне, дереу төраға мырзаға құны жиырма бес долларлық жұқа топырақ себілген түкіргіш, ал қосымша мүшелерге бес долларлық түкіргіш қоюға бұйрық беріңіз.

	– Жоқ, болмайды! Мистер Дарлинг, өзіңіз атқаратын қызмет міндеттерін орындауға мүлде лайық емес екенсіз! – деп байқауды жалғастырып жүрген мәртебелі мистер Литльстон қайтадан ренжиді.

	– Тағы нені бүлдіріп қойыппын?! – деп қарсылық білдірді көмекшісі наразы дауыспен. – Ендігі кемшілік қандай?

	– Кемшілік қандай! Сіз сот Барнеттің қарындаш салынған жәшігін қойғызуды ұмытыпсыз: оның ұлы бүгін алпыс дюжина қарындашы бар жәшік жіберді емес пе; бұл шашамен мәжілісіміз түнге дейін созылатындай кездердегі мистер Барнеттің әдеттегі үлесі!

	Мәселе америкалықтардың іс кезінде сүйікті “Тіmes іs monеу”, яғни, “Уақыт – ақша” мәтелін қатаң түрде іске асыратындығында һәм өз бәсекелестерін тек бірнеше сағатқа болсын ұту үшін жүз мыңдаған долларларын шығындауға жиі баратындығында. Көптеген америкалықтар уақытты босқа өткізбеу үшін, тіпті мәжіліс, ғылыми пікірсайыс және жиналыстарда ойларын бөлмейтіндей әлдебір қол немесе механикалық істермен шұғылдана береді; мәселен, кейбіреу ерекше құралмен алдындағы үстелде бума-бума болып үйіліп жатқан ақ қағазбен хаттың тысын жасайды; сот Барнетт секілді әлдекім қарындаш ұштайды; үшінші біреу ағаштан шағын қайық жонып, оны жібек жіптермен әшекейлейді. Алдын ала ұшталған қарындаштарды пайдалану арқылы да уақыт ұтылады, сот Барнеттің ұлы да дайын қарындаштармен уақыт үнемдейді, оның әкесі де соттағы пікірталасты тыңдап отырып та қарындаш ұштап, уақытты бекер өлтірмейді.

	Ғимараттың үстіндегі сағат бірді соққан сәтте мәжіліс залының есіктері айқара ашылады да, жұртшылыққа лайықталған бөлме сол бойда-ақ лық толған. Осымен бірдей мезгілде сот Барнетт төраға орынтағына жайғасты, ал он екі қосымша мүше төрағаның екі жағын ала отырысқан.

	Әдеттегі алдын ала таныстырулардан кейін мистер Дарлинг кезекті талқыланатын іс барысын мәлімдеді:

	– Қытайлық қоныс аударушылардың Куангтондық компаниясының ісі; өкіл мистер Эзекиль Джое Свитмаус қадірменді джентльмендер капитан Джонаттан Спайерс пен оның лейтенанты Самуэль Дэвис және “Калифорния” кемесінің дәрігері Джон Прескоттқа қарсы.

	Жиырма мың доллар кепіл берудің көмегі арқылы бостандықта жүрген үш айыпталушы да сол бойда-ақ келіп сотталушыларға арналған орындарына отырды; олармен бірге бұлардың адвокаты, Құрама Штаттардағы ең көрнекті заңгерлердің бірі, Нью-Йорк штатының сенаторы, айыпталушыларға отыз мың доллар сыйақы үшін жәрдем көрсетуге Сан-Францискоға арнайы жеткен мистер Жеробаам Нойстонг та кірген.

	– Джентльмендер, – деп бастады төраға, сот Барнетт алғашқы қарындашын ұштауға дайындалып отырып, – өздеріңізді кінәліміз деп санайсыздар ма, жоқ па?

	– Жоқ, сот Барнетт! – деді үш айыпталушы бірден қосарласа үн қатып.

	– Естисіз бе, Литльстон, мына джентльмендер өздерін кінәліміз деп есептемейді! Ал енді, мистер Свитмаус, өз ісіңіздің жағдаяттарын қосымша мүшелерге баяндап бермес пе екенсіз, – деп сөзін жалғастырды төраға айыптаушылардың адвокатына бұрылып, – егер мистер Жеробаам Нойстонгтің ешбір қарсылығы болмаса сізге сөз беруге дайынмын.

	– Қалай болған жағдайда да біздің ештеңеге қарсылығымыз жоқ, – деп қабақ шытты атақты адвокат өз сөзін тартымды қимылмен мәнерлей түсіп. – Біз осында не үшін келгенімізді де білмейміз! Біздің аса құрметті бауырласымыз Эзекиль Джое Свитмаус, тәрізді, өзінің кеңсе қызметкерлеріне сотқа шақырту қағазын жазғызып жұмыс бергісі келсе керек, онда маған сенім хат тапсырушы азаматтарды қаскүнемдер, алаяқтар, қарақшылар деп өзге де “сынап” теңеулермен атайды, ондай қорлауы мен келтірген шығындары үшін біз айып төлетіп, толықтап есеп айырысармыз деген ойдамыз. Біз Калифорния штатының азамат шақырту мерзімі көрсетілген хабарды алған бойда дереу сотқа жетсін деген ерекше баптар жинағының жарлығына бағынып осында келіп отырмыз, енді қадірменді мистер Свитмаус өзіне бізге қатысты осындай әрекет жасауына түрткі болған себептері мен уәждерін түсіндіріп берер деген үміттеміз, – шынымды айтсам, бұл деректің түрі мені оның ақыл-ой қабілетінің жағдайы жөнінде кәдімгідей қауіптендіреді.

	Епті шешеннің істі шебер де ұтқыр баяндап берудің барлық ауыр міндетін қарсыласының үлесіне қалдырып, ал өзі тек тыңдауға дайындалып, уәжіне ешбір қарсылық та, шұғыл жауап та күтпейтіндей Свитмаусқа шабуылдап, кінәлауға, дәлел келтіруге, дәйек айтуға мүмкіндік берген һәм мұның бәрін әзірге мүлдем үнсіз күйде өзінің әрбір жаңсақ пікірін аңдып, әрбір жаза басуын, сәл қателігін пайдалана кетуге әзір отырған, сөйтіп, мұның қаншама еңбекпен шыңдаған айыптау деректерін шебер әдіспен тас-талқан ету үшін ыңғайлы сәтті күткен бәсекелеске қарсы бағытталған бұл сөзін қоштай жөнелгендердің сыбыры естілді.

	Құрама Штаттарда сот істері Еуропадағыдай жүргізілмейді. Мұнда ол қоғам мен қоғамдық ар-ұяттың қылмыскер мен қылмыстың арасындағы күресі емес, жай ғана екі адвокаттың, айыптаушы һәм қорғанушы адвокаттардың өзіндік сөз сайысы. Қосалқы сот мүшелері іспен алдын ала таныса алмайды, оларға сотталушыны айыптауға мүдделі төрағаның пікірі мен көзқарасы да, прокурордың сөзі де ықпал етпейді. Мұнда сот төрағасы тек заңды айыптау шарасын немесе үкім жарияланғаннан кейінгі шешімді қабылдау үшін шақырылатын әншейін сот. Оған, тіпті, әлдебір сұрақ қоюға да құқық берілмейді; оның міндеті – сот залында тәртіп сақтау, жарыссөзді қадағалау, адвокаттардың біріне сөз беріп, айтыс қызғанда іске елігіп, олардың Америкада, әсіресе, шығыс штаттарында жиі кездесетіндей, бір-бірін кеңірдектен немесе шаштан ала кетуіне жол бермеу.

	Бұл жерде алдын ала тергеу нәтижесінде құрылған нақты айыптау актісі мүлде болмайды. Оның орнына айыптау адвокатының іс жөнінде жазбаша немесе ауызша жасаған баяндамасы болады, сондықтан, сот алдында айыптау мен қорғау тең дәрежелі, осыдан барып епті де іскер адвокат кез келген істе орасан, тіпті, алдыңғы қайырлы орынға шығып кете алады деуге болады.

	Бұған қоса жиналғандарға жеке аянышын, өздерінің қолдауын немесе наразылығы мен ренішін ашық айтуға құқық беріледі; һәм осынау бүкпесіз айтылған қоғамдық пікір әрдайым тобырдың даусына құлақ түріп отыратын өте сезімтал, әсершіл және көптеген жағдайларда өз пікірлерін әділ саралайтын соттарға жиі ықпал етеді.

	Жалғыз өзі сөйлеген адамдікі әрдайым дұрыс шығады деген сөз бар; бірақ бұл қауіпті қарсылас аңдып отырған кезде емес. Сол себепті Нойстонгтің бірінші сөзінен кейін-ақ бәрі “Сан-Франциско Цицеронның”, қыран Свитмаустың бұл жолы азулы да, қауіпті қарсыласқа кезіккенін түсінген.

	– Олай болса, мистер Свитмаус, – деді төраға, сот Барнетт, – сізге тек айыптанудан бас тартпайтын болсаңыз ғана сөз беремін!

	– Керісінше, мен соны талап етемін, сот Барнетт! Мен оның барлық мәнін арнайы құрылған мемуарға жаздым, оны өз рұқсатыңыз бойынша соттың аға хатшысы мырза, аса қадірменді мистер Литльстон оқып береді. Ол мемуар сотқа істің маңызын барлық ауызша хабарламалардай қатты қарсылық тудырмастан толық әрі пысықтап таныстырып береді!

	Осыны айтқан адвокат Свитмаус адвокат Нойстонгке астарлы жүзбен қараған, алайда анау дыбыс етпестен жайбарақат отыра берді.

	Соттың аға хатшысы Литльстон жүзі бал-бұл жайнап салтанатты түрде көтерілді де, жиналғандарға мардымси көз тастады. Оған ақыр аяғында Калифорнияның ең таңдаулы қауымы алдында сөйлемесе де, оқып болсын, өзінің тартымды даусын естіртетін сәт туған. Ол іштей масайрап тұр еді.

	Шығыс штаттарына тән емес мәнермен ине-жіптен жаңа шыққандай киінген үш айыпкер айыпталушылардан гөрі құрметті көрермендерге көбірек ұқсайтын; олар өздерін қарапайым, табиғи түрде еркін ұстады. Ел назарын аударған Қызыл Капитан Джонатан Спайерс тартымды бет-жүзінен ерекше күш-қуат аңғарылып тұрған отыздар шамасындағы сұлу жігіт еді, ал сол беттегі адасқан ештеңеге сенбес, жымысқы күлкі табы бұл адамның дүниеде өз ерік-жігерінен басқа түкті мойындамайтынын байқататындай емес. Қысқасы, бұл өмірде туындайтын жағдайларға қарай не керемет оңбаған немесе нағыз данышпан болатын. “Калифорнияның” бұрынғы командирі бірдей деңгейде федералды флот адмиралының мундирін немесе теңіз қарақшысының киімін кисе де жараса беретіндей.

	Сализэль Дэвис пен Джон Прескотт, аға лейтенант және сол кеменің дәрігері өз командирлерінің жанында таң қаларлықтай болып көрінеді. Бұлар ондаған доллар пайда үшін ешбір наным-сенімсіз кез келген іске баратын екі нойыс америкалық еді, үстеріндегі су жаңа киімдері қайта олардың мәнерінің тұрпайылығын дабырайта түседі. Бұлар қандай жағдайда да жауапкершіліктерін капитан көтеріп, соның қолындағы соқыр да қолайлы құрал ретінде жүргендіктен, сотқа әншейін көз ретінде әкелінген-ді.

	Өзін Дарлинг көтерілген сәттерде әскери кеменің таранына теңейтіп мистер Литльстон мұрнының үстіндегі алтын көзілдірігін түзеп қойып, қадірменді Джое Свитмаус жасаған мемуарды оқуға кірісті.

	Үстіміздегі жылдың жиырма төртінші шілдесінде Вест-Инд компаниясының қарамағындағы “Калифорния” кемесінің командирі капитан Джонатан Спайерс осы кемені өз есебінен жалдап алған Сан-Францискодағы “Will Fergusson – ағайындылар және К ” сауда үйі үшін алты мың тең жібек шикізатын тиеуге Куанг-Тон айлағына келді.

	Жүкті тиеу аяқталған кезінде жолаушыларға арналған осынау алып кеменің палубасы мен палубааралық бөлмелерінің бос екені анықталды; қытайлық “Виу-Цзинь” көші-қон компаниясы “Калифорния” капитанына сол бос бөлмелерді кемеге ерлер мен әйелдерге бірдей, адам басына он екі доллардан төлетіп, жеті жүз елу қоныстанушыны мінгізуді ұсынады, бұған азық-түлік кірмейді, оны жөнелтуді компания өз мойнына алған.

	“Калифорния” капитаны, жоғарыда аталған аса қадірменді Джонатан Спайерс алдын ала Вест-Инд компаниясымен, одан кемені жалдап алушы ағайынды Фергюссон және К өкілдерімен хабарласып, компания ұсынысын жолаушылар тасымалы құнын дереу түгел төлеу шартымен қабылдайды, шарт сол күні-ақ қоныстанушылар немесе отырған бойда орындалған; бірақ тура аттанатын сәтте капитан Джонатан спайерс пен көші-қон компаниясының арасында кемеге тиелген қырық тонна күріш пен оған кеме казначейі алған төрт жүз сексен доллар жүкақысы жөнінде дау туады; көші-қон компаниясы болса кемелерде орныққан тәртіп негізінде күріш жолшыбай пайдаланылатын азық-түлік өнімі, сондықтан, кемеге тегін алынуы керек дегенді айтады.

	“Калифорния” ендігі жүруге дайын тұрғандықтан екі жақ та оны бөгемеу үшін бұл мәселені Еуропадан Америкаға қоныс аударушыларды тасымалдаумен шұғылданатын үлкен кеме компанияларда қабылданған жалпы ережеге сәйкес шешуді ұйғарды. Осындай негізде хаттама жасалды.

	Сөйтіп бәрі екі жақты келісіммен реттелген және бұл кезде ұзамай “Калифорнияда” болған сұмдық оқиғаға ұласатындай ешбір себеп жоқ еді.

	Кеме теңізге кірді, біз сол сәттен бастап ондағы капитан Джонатан Спайерстің есебінде баяндалған жайттардан өзге орын алған тартыс туралы ешбір деректі білмейміз; есепті оның штабы, яғни, кеменің басқа да жоғары шенділері мен экипаждың барлық отыз алты адамы бекіткен, бұлардың бірауыздылығы әбден пысықталған сабаққа көбірек ұқсайды. Оған көз жеткізу үшін төмендегі кейбір құжаттарды жіті қадағалап оқып шықса да жетіп жатыр”.

	Мистер Литльстон өз оқуының осы тұсына келгенде қайта тыныстап, көзілдірігінің әйнегін сүртіп алу үшін аялдаған; оның үстіне ол осы жерде айыпталушылар тарапынан көрсетілген қызу қарсылықты күтіп еді, алайда қарсылас жақтың адвокаты Жеробаам Нойстонг мұны соншама қайран қалдырып, қарындаш ұштағыш кездігін алып жайбарақат қана өзінің сіріңке қорабы мен ішіндегі шырпылармен кішкентай жел диірмен жасап отырды.

	Қорғанушылар жағынан ешбір араласу күтуге негіз жоқ екенін байқаған мистер Литльстон жөткірініп, қайтадан оқуды жалғастырған:

	“Капитан Джонатан Спайерстің есебіне қарағанда теңізге шықаннан кейін сегіз сағат өткенде сұрапыл дауыл басталып, жүктің бір бөлігін теңізге тастамаған жағдайда кеменің батып кету қатері төнеді, сонда “Калифорния” капитаны борт сыртына қоныс аударушылардың азығына арналған қырық тонна күрішті лақтырып жіберуге бұйрық берген. Бірақ дауыл бұрынғыдан да күшейе түскен сайын капитан Спайерс кемені жеңілдете түсу үшін ойланбастан жолаушылар ретінде мінген жеті жүз елу қытайлықтың төрт жүзін борт сыртына тастауды бұйырды. Осынау жабайылардың өзін шошындыратын хайуандық нұсқауды кеме штабы мен командасы зәредей қарсылықсыз қиналмастан орындаған. Байғұстарды он адамнан үстіге шақырып алып, одан палубадан буырқанған теңізге сүңгімен қуалап жүріп түсірген. Осы сұмдық зұлымдықтан соң біршама уақыт өткенде теңіз тынып, кеме өз бағытын алаңсыз жалғастыруға кіріскен.

	Алайда көп ұзамай алдындағы жауыздықтан да бетер адамгершілікке жат қатыгездік жасалады. Экипаж бен кеменің барлық құрамын тамақтандыруға арналған азық-түлік пен тағам өнімдерінің көп бөлігінің жойылғаны, су тигені немесе соңғы дауылмен теңізге ағып кеткені белгілі болған соң азық қорын бөлу кезінде, тіпті, экипаж бен жоғары құрамды жартылай үлеске көшіргеннің өзінде қор тоқтап азық-түлік алатындай таяу маңдағы Садвичтер аралдарына ғана дейін жетеді екен. Міне, содан капитан өткізген кеңесте азық-түлікті үнемдеу үшін қалған қытайлықтардан құтылу ұйғарылды; дегенмен ештеңеден күдіктендірмеу үшін кеме дәрігері олардың жейтін күріштеріне күшәла қосып жіберуге тиіс болады, сөйтіп, осыдан қалған сорлылар да бірнеше минут өткенде бірінен кейін бірі о дүниеге аттанады...

	“Калифорния” Сан-Франциско айлағына тұмсық тіреген кезде оның бортында бірде-бір қытайлық жоқ еді. Дегенмен, адалын айтайық, ағайынды Вилль-Фергюссон және К сауда үйіне арналған алты мың тең жібек шикізатының бәрі аман-есен, ешбір бөлінбестен жеткізілген. Біз осынау жан түршігерлік деректерді, осы адам сенбестей әрекеттерді тиісінше бағалай алмаймыз, оны әділетке ұмтылған сот мырзаларының ақ-адал таразысына қалдырамыз.

	Мен, Эзекиль Джое Свитмаус, Сан-Франциско қаласының адвокаты өзіме өкілеттілік берген куанг-тондық “Виу-Локо-Цзуинь” көші-қон компаниясының атынан “Калифорнияның” капитаны Джонатан Спайерсті, лейтенант Самуэль Дэвисті және дәріген Джон Прескотты олардың Құдай мен адам алдындағы заңдарға қарсы, өркениетті халықтардың құқығы мен салт-дәстүрлеріне қарсы кеме жүгін жеңілдету қажеттігінен борт сыртына товардың бір бөлігін, атап айтқанда, ағайынды Фергюссондардың сауда фирмасына қарасты жібек шикізаты теңдерін лақтырудың орнына жүк емес, жолаушылардың азық қоры – қырық тонна күрішті лақтырғаны үшін айыптаймын, бұған қоса жоғарыда аталған Джонатан Спайерс, лейтенант Самуэль Дэвис және дәрігер Джон Прескотт жазықсыз жолаушыларға адам санасына сыймайтын қысым көрсетіп, әр түрлі әдістермен, у қолданып, Калифорния штаты заңдары жинағының 71-бабында қарастырылған қылмыстар жасап, жеті жүз елу қытайлықты өлтіргені үшін айыпталады.

	Мұнымен қатар “Виу-Локо-Цзинь” көші-қон компаниясының атынан “Калифорния” капитанына қоныс аударушылар жолына төлеген тоғыз мың доллар, оған қоса өз бұйрығы арқылы лақтырылған қырық тонна күріштің құны бес жүз доллар ақшалай ақы төлеу талап етілетінін мәлімдеймін; және жүз мың доллар көлемінде қорлық пен шығындар өсімін төлеуді талап етемін.

	Қол қойылған: Эзекиль Джое Свитмаус, адвокат”.

	Құрметті Джон Хабакук Литльстон оқуды аяқтағанда сілтідей тыныштық орнаған еді. Шарапатты сот Барнетт бір уыс қарындаш ұштап үлгерген; титімдей қаңылтыр шегелерді жасап отырған сот өзінің қол құралымен ырғақты жұмысын жалғастыра берді, ал әйгілі қорғаушы кішкене жел диірменнің құрылысын аяқтап, оған қозғалыс бітіріп, маңайындағыларды қызықтыру үшін ойыншығын үрлеуге кіріскен. Сырттай қарағанда айыптаушылар да қорғаушылар да іске еш қатыссыз адамдардай көрінген. Осынау табандаған үнсіздікке күйгелектеген Свитмаус өз әріптесінің мінезіне лайық жауап таба алмады; бұл оның жүйкесін ширықтырып, мазасыздандыра түскен.

	Ақыр аяғында төраға торықтырған үнсіздікті бұзған құтқарушы сөзді де тапты:

	– Мистер Свитмаус осы мемуарға басқадай алып-қосарыңыз бар ма?

	– Мүлде ештеңе қоспаймын, сот Барнетт. Деректердің өзі-ақ сонша қарапайым, оған түсініктеме жасауды артық деп санаймын, сондықтан, тек қосымша сот мүшелерінен осы істі талқылаумен айналысуларын өтінумен шектелемін және өз рұқсатыңыз арқылы әділетті өкім жариялауды сұраймын.

	Соңында сот Барнетт те, қосымша соттар да қорғаушының тым-тырыс қалуына таңырқап, тіпті, шұғылданып отырған істерін де тоқтатқан.

	– Мистер Нойстонг, қосымша мүшелер кеңесуге шыққанша әлдеқандай қарсылық немесе ескерту жасау қажет деп ойламайсыз ба? – деп сұрады төраға.

	– Мен сотқа мәлімдеме жасадым, – деп жауап берді адвокат, – өзімнің осынау аса сыйлы әріптесімнің қиялында пайда болған кішкентай қайғылы романнан ештеңе ұқпадым; егер маған өзіне бірнеше майда-шүйде сұрақ қоюыма рұқсат етсе, онда ол кешірілмес қиынсыздықпен сізден бастап сот Барнетт, қаншама парасатты адамның мазасын кетіріп, пайдалы істен айырғанын түсінеді!

	– Мен сізге жауап беруге дайынмын! – деп шаңқ етті Свитмаус қызбаланып.

	– Мистер Свитмаус өз қиялыңыздағы өлген қытайлықтардың бірін көргендей маған неге сонша шүйіле қарайсыз?!

	– Қалайша, сіз дәлелдеуге дәтіңіз барып...

	– Мен ештеңені дәлелдемеймін, мистер Свитмаус. Айыптаушы сізсіз, сондықтан, өз айыптауыңыздың бос сөз емес екенін сіз дәлелдеуге тиіссіз, сотқа не куәлер арқылы, не түпнұсқа құжаттар арқылы дәйектеме келтіруіңіз керек, ал сіздің мемуарыңыз, мен айтайын, ешбір заңды мәні жоқ құрғақ қиял!

	– Бірақ бұл дерек әркімге белгілі; барлық газеттер өз оқырмандарына капитан Джонатан Спайерстің есебін жариялаған, ал Калифорния тұрғындарының жалпы наразылығының күштілігі соншалықты, сіздің қорғалушыңызды енді Қызыл Капитан демейді, Қанды Капитан дейді.

	– Ал, сізде менің қорғалушым өзі қол қойып, мойындаған сол есеп бар ма?

	– Жоқ! Бірақ бұл есептің бірдейлігіне ешбір күмән жоқ және теріске шығару мүмкін емес.

	– Солай ма? Ал газет мақаласы қашаннан бері сотта жүгіне алатындай бұлтартпас құжат болып санала бастап еді?

	– Сөйтіп, сіздің қорғалушыңыз осы есептің авторы өзге емес, тек өзі екенін жоққа шығарады!

	– Сіздің Джонатан Спайерстен оны мойындауын, не жоққа шығаруын талап етуге құқыңыз жоқ; егер оны тергемекші болсаңыз, ол сізге жауап бермейді. Сіз оны бірқатар қылмыс жасады деп айыптайсыз, онда өз сөзіңізді дәлелдеңіз, біз сонда не істеу қажет екенін білетін боламыз. Ал, қазір куәгеріңізді шақыртыңыз!

	– Адвокат Нойстонг, біздің “Калифорния” экипажынан бірде-бір адамды іздеп таба алмағанымызды менен гөрі жақсы білесіз, сондықтан, қадірлі әріптесім, сіз өзге біреулерге қарағанда сол адамдардың бәрінің жұмбақ күйде қалайша жоғалып кеткенін тәуірірек түсіндіріп, бізге адам басына қаншадан пайда түсіргеніңізді айтып берер деген сенімдемін!

	– Сіз әбден қателесесіз, аса қадірменді Свитмаус; жүзу аяқталған соң “Калифорния” матростарының өз еріктері өздерінде болғандықтан сапарға дайын тұрған өзге кемелерге кеткен, ал біз қажет деп таппағандықтан, оларға ауызбастырық беріп әуреге түскен жоқпыз.

	– Сіз енді қолмен және мөрмен куәләндірілген Куангтондық өкіметтің үстіміздегі жылы шілденің жиырма төртінде “Калифорния” кемесіне жеті жүз елу қытайлықтың жолаушы ретінде мінгенін дәлелдейтін мына ресми құжатты жоққа шығармайтын шығарсыз?

	Бұған алдын ала айтарым – тіпті бұл құжаттар сотта мойындалған күннің өзінде олар тек жеті жүз елу қытайлықтың “Калифорнияға” отырғанын ғана дәлелдер еді. Бірақ сізге олардың діттеген межесі емес – теңіз ортасына түсіріліп кеткенін дәлелдеу керек емес пе. Сіз куанг-тондық өкіметтің қытайлықтар екенін естен шығарасыз, ал, біздің заңымызға сәйкес барлық Калифорния аумағында бірде-бір қытайлықтың сотқа айыптаушы ретінде де, куәгер түрінде де қатысуға құқы жоқ, бұдан шығатын қорытынды – сіздің мынау барлық құжаттарыңыз тек сіздің жеп қойған тамағыңызды орауға ғана жарайды, аса қадірменді мистер Свитмаус!

	– Нойстанг! – деп ақырып қалды қатты ызаланған сан-францисколық адвокат. – Сіз қолданып отырған құралдар парасатты да, адал адамға тән емес!

	Нью-Йорк сенаторы басынан сөз астырмайтын өте кіді мінезді адам еді; қып-қызыл болып кетіп айғай салған:

	– Сөзіңізді қайтып алыңыз, әйтпесеңіз аузыңызды бұзуға мәжбүр боламын!

	Алайда калифорниялық адвокат тапаншасын жұлып алып қарсыласына кезенді де, әлгі сөзін тағы айтты:

	– Қайталаймын, сіздің сөз саптауыңыз бен тәсілдеріңіз тәртіпті және адал адамға лайық емес, ал өзіңіз мына қорғап отырған оңбағандарыңыздан әулие емессіз!

	Зығырданы қайнаған Нойстонг те тапаншасын шап берген, ушыққан жағдай қайғылы оқиғаларға ұласып кете жаздап барып, төрағаның белгі беруімен Дорлинг екеуінің арасына түсіп, заң атымен қаруларын тапсыруды талап етті.

	Заң – барлық америкалықтар мойындап, пір тұтатын жалғыз ұғым һәм жекелеген адамдарды болсын, тұтас тобырды да мүлтіксіз бас игізу үшін “заң атымен” деген бір ауыз сөз жетіп жатыр.

	Бұған қоса сот Барнетт екі адвокатты да сотты сыйламағаны үшін он доллардан айыпқа бұйырды, осыдан соң істі тыңдау өз тәртібімен қайта жалғасқан.

	Қосалқы мүшелердің кеңесі ұзаққа созылған жоқ; олар кеңесу бөлмесіне кеткеннен кейін он минут өткенде қайта оралып, Қызыл Капитан мен олардың достарына айыпты екендеріне дәлел жетпегендіктен ақтау үкімін шығарды. Бұл үкімді жиналғандардың бір бөлігі қатты айқайлап “уралай” қабылдаса, екіншісі құлақ тұндырарлықтай ысқырумен қарсы алған. Газеттер екі апта бойына осынау шешімді ежіктей талқылады, оның ішінде кейбіреулері қытайлықтар мүлде адам емес, жетілдірілген автоматтың бір түрі десе, “Evening Сһronicle” (“Кешкі жаңалықтар”) қытайлықтар жүк пен бұқаларға қолданылатын әншейін товарлық тарифпен жөнелтілгендіктен Қызыл Капитан оларға артық жүк деп дұрыс қарап, қажетті жағдайда құтылуға ерікті болып, мақта немесе өзге товар теңдеріндей борт сыртына лақтырып тастауға әбден құқылы еді деп мәлімдеді.

	Сот Барнетт мәжілісті жабық деп жариялағанда капитан Джонатан Спайерстің көптеген жақтастары оны қоршай алуға асығып, сот залынан көтеріп шығып, қаланың барлық басты көшелерімен салтанатты түрде алып жүруге дайындалған. Мұндай жағдайларда ылғи қайталанатындай, сол бойда-ақ капитанды ысқырып, дауылпаз дүрсілімен һәм шошқа қорсылымен шығарып салуға әзірленген қарсыластар да тап бола кеткен. Бұл кейде қанды қақтығысқа да ұласып жатады. Алайда Қызыл Капитан өзгеше адам еді, ол ешқандай дүрлігуді күтпестен нық басып, басын тәкаппар көтере сот залынан шықты да, өзін күтіп тұрған көлікке отырып, достары мен жақтастарына тілектестіктері мен көмектері үшін рахмет айтты. “Ал, қалғандарына келсек, – деді ол сөзін жалғап, – әрқайсысының қалауына қарай кез келгенінің құмарын тапаншамен, қарумен, семсермен немесе ұлттық бокспен қайтарыса аламын”. Бұл уәж капитанның ақталуына ең наразылардың да үнін өшірген: ешқайсысы жаужүрек капитанмен күш сынасуға құштарланған жоқ. Мистерлер Нойстанг пен Свитмаус сот залынан шығып бара жатып көрнекті адвокаттарға тән мінезбен өзара қол қысысқан.

	Біз даңқы көтерілген Нойстонгке Сан-Францискодан Нью-Йоркке қарай ақ жол, ал атағы одан да кем түспейтін Свитмаусқа калифорниялық сотты көркейте беруін тілеп, өз оқырмандарымызды енді тек атын шығарып, өзін белгілі еткен қызықты жағдайларда таныстыратын Қызыл Капитанға көшеміз.





II




	Қызыл Капитанның армандары. – Эврика. – Торығу. – Атылып өлу туралы ойлар. – Тағы да бетперделі адам жөнінде. – Тоғыз миллиондық құлақша. – № 333.



	Джонатан Спайерс өзінің шыққан жері жағынан Нью-Йорктің тұрғыны еді, әкесі болса Америкада баркинерлер, ал Еуропада трактиршілер, шинкарлер немесе шарап саудагерлері деп атайтын қадірменді улаушылардың корпорациясына жататын. Спайерстің шарапханасы қаланың сауда қызған бөлігінде тұратын да, іші мұнда өз долларлары мен ес-ақылдарын бір стақан вискиге, брендиге, джинге, тағы да басқа у түрлеріне айырбастау үшін келетін матростардан үзілмейтін. Осында өрімдей Джонатан бала кезінен-ақ теңізші мамандығына икемделді де, тумысынан мазасыз, білмекке-көрмекке құмар болғандықтан он екі жасында Нью-Йорктегі ірі кеме құрылысы заводтарының біріне оқуға түсіп, елдің бәрін өзінің ерекше қабілетімен, өзінің ақылдылығымен таң қалдырған. Ал, он алтыға келгенде ендігі құрастыру шеберханасына аға жұмысшы болып орналасқан ол бір тәулік ішінде жүз адамдық артель жұмысшылары жасап шығарған кеме қиюластыру машинасын ойлап тапты. Алайда бұл өнер табысын өзі абайламай сызбалары мен жоспарларын көрсетіп қойғандықтан шеберхананың аға инженері ұрлап алған еді. Оның қарсылығынан дәнеңе шықпады, себебі, арнайы білімі жоқ қарапайым жұмысшы, он алты жасар бозбала осыншама күрделі механизмді ойлап тапты дегенге ешкімнің сенгісі келмеді, ал инженер өзі аса ынталана қатысқан кешкі курстарда суреттері мен сызулары үшін бірінші орындарды алып жүрген Спайерс тамаша суретші әрі сызба сызушы болғандықтан мұның нұсқаулары мен тапсырмалары бойынша сызуларды орындады деп сендірді. Осынау алғашқы сәтсіздіктен кейін жас Джонатан Спайерс жан-тәнімен адамдарды сонша жек көріп кетті һәм олардан өз кегін қайтаруға бекінді.

	Оның қисынды талаптары мен қарсылықтары өзін заводтан кетіріп тынды, ал жас жігіттің ренішін мүлде орынсыз деп тапқан қадірлі әкесі де оны үйінен безуге мәжбүр еткен. Алайда ол ұлын от басынан шығарып салып тұрып батасын берді, ал ата-ананың тілеулестігі – бөгетсіз һәм кедендік тарифке жатпайтын нәрсе, мәтелде айтылатындай зор пайдасын тигізбесе де, әйтеуір, зияны жоқ, сондықтан, жеткіншек батасын алды да, барлық дәулеті күйіп кеткен банкирлердің, бүкіл жолы болмағандардың, мойындалмаған данышпандардың мекені Қиыр Батысқа аттанды. Міне, өз қабілеттерін қайда жұмсарын білмегендіктен ермек үшін көшелерде жүргіншілердің етігін тазалаумен шұғылданатын қаншама ұлы адамдарды кездестіретініңіз содан!

	Калифорнияға бара жатқан жас жігіт тамақ тауып жеу үшін ешбір еңбектен жеркенген жоқ: ол шошқа бақты, ыдыс жуды, жолшыбай тас уатты һәм үй жиһаздарын жөндеді. Алайда ол Сан-Францискоға келген соң ұзамай кеме құрылысы заводтарының біріне жұмысқа орналасты да, бір жылдан соң тым жастығына қарамастан аға инженер-механик атағын алды, одан осындай еңбекақымен заводтағы Вест-Инд компаниясына ауысты. Дегенмен, жетістік оның мінезін өзгерте алмады: ол бұрынғыдай қабағы ашылмайтын тұнжыраңқы және ешкіммен сөйлеспейтін күйінде қала берді. Басынан кешкен әділетсіздік, сәтсіздік пен өмірдің ауыр сәттерінің жан дүниесіне өшпестей болып түсірген іздерінің ашындырғаны соншалықты, ол бүкіл адамзат қоғамына қатыгез өшпенділікпен қарай берді, бұл келе-келе желіккен әуестікке де ұласа бастағандай еді. Ол адамдарды шексіз билеуді, сол биліктің көмегімен өзінің тойымсыз кек құмарлығын қанағаттандыруды талмай армандады. Оның бұл сезімі ессіздікпен ұласып жататын еді. Пәтерінде айрықша бөлмесі бартын, ол жаққа бөтен адам бас сұға алмайтын, өзі бос уақытының бәрін сонда өткізетін-ді, тегінде, әлдебір жаңа өнер туындысын әзірлеумен шұғылданған болуы керек, өйткені бес жыл бойына қажымай сызумен, есептеумен, ойланып-толғанумен жүріп бақ ішінде оңаша тұрған шағын тас ғимараттағы шеберханада жасап жатқан жұмысы туралы ешкімге айтпастан таң қаларлықтай бір механизмнің бөлшектерін өңдеп, тегістеп, дәнекерлеп, бұраудан жалықпайтын.

	Оның пәтерін өз қожайындарына иттей адал екі мылқау негр күзететін-ді және барлық үй шаруашылығымен айналысатын Кианг Фо есімді макаолық бір қытай қызметшісі бар еді.

	Ол бес жыл бойы қажырлы еңбек етіп, Вест-Инда компаниясының тынық мұхиттық ірі кемелердің біріне басшылық жаса деген ұсынысынан табанды түрде бас тартумен болды. Джонатан Спайерс инженер-механик деген атақпен бірге алысқа жүзетін шкиперлер мектебінде емтиханды үздік тапсырып, аттестатындағы “бірінші разрядты” деген белгімен сауда флоты теңізшілерінің корпорациясына қабылданған-тын.

	Ақыр аяғында оған өз иелігіндегі тас ғимараттың ішіне көлемі он шаршы метрлік шағын ғана тоған орнату туралы ой келген. Өзінің жеке жобасы мен нұсқауы бойынша салынған осы ғимаратқа көптеген түрлі темір бұйымдар мен бөлшектерді өз қолымен кіргізіп, сол үшін арнайы еңбек демалысын алып, тұтас бір апта бойына шықпай отырып алғаны бар. Тәрізі, әлдебір тәжірибе жасауға дайындалған секілді еді, енді сол талабы толық іске асқан сияқты, себебі, ғимараттан гүл-гүл жайнап, қатты қуанып шыққан, оның мұндай кейпін бұрын-соңды ешкім көрмепті.

	– Енді билік те, байлық та өз қолымда! – деп шаттанды ол. – Адамды дәрменсіз ететін билік! Мен бір құралдың ішіне табиғаттың бүкіл тірі күштерін біріктірдім; бұған тек ақыл ғана жетіспейді, бірақ осыған тіршілік беру үшін бір адамның да ақылы жеткілікті, өз ақылым да жетіп-артылады! Бүкіл әлемнің құрама флоты мен жер жүзінің барлық әскері мұның алдында түк емес – жел қуған қу қылтанақ, қураған жапырақ. Ура! Мен – әлем әміршісімін! Мен – табиғат патшасымын!

	Оның жүзінен бес жыл бойы күлкі табын көрмеген қызметші қытайлық мырзам есінен алжасқан екен деп ойлаған.

	– Иә, енді билік пен кек, қорқынышты, азусыз кек менің қолымда! Адал, еңбекқор болу аздық ететін, адамдар аспан астынан өзіне орын табу үшін жыртқыш қарғалар тобы секілді, аш қасқырлар сияқты өзі тектестерге тап беріп, әлсіздер мен дәрменсіздерді талататын, о, опасыз дүние! Енді бәрінің есесін қайтаратын кез келді!

	Ол өзінің жұмбақ бөлмесіне өтті де, қайтадан қамалып отырып алған. Бірте-бірте желігі басылған соң сабырлы толғанысқа көшкен.

	Оның билік құралын тапқанына дау жоқ еді, алайда осынау механикалық құрылымды құрастыру үшін, өз жоспарын іске асыру үшін, өз есебі бойынша екі миллион доллар қажет болатын, ал мұнда бұл қаржының жиырма бөлігі де жоқ еді! Осынша қаражатты жинау үшін қанша уақыт керек! Тағдырдың тәлкегін қараңыз: қолыңда әлемді құл ететін билік бар, ал, соның дүниеге үстемдік ететін тағы бір тетігі – алтын жоқта дәрменсізсің!

	Бірақ бұл адам тағдыр алдында да айылын жиятын адамдардың санынан емес-тін.

	– Ал онда не тұр! – деді ол өзіне тән қайсарлық пен бірбеткейлікке салып. – Егер жер бетінде онсыз ештеңе істей алмайтын алтын қажет болса жаулап аламыз алтынды!

	Кез келген ірі банкир оның тәжірибесімен алғашқы танысқан бойда-ақ талап етілетін қаржыдан екі есе көп қаражат бөлер еді. Бірақ ол үшін өзіңнің өнер табысыңмен бөлісуің керек, ол ол ма, бұл – өз жауыңнан – адамзаттық қауымнан сақтану қажет деген сөз, ал әлемде мұның жалпыазаматтық игілік пен қауіпсіздік мүддесін көздейтін батыл жобасын жүзеге асыру үшін құзырындағы барлық шаралармен бөгет жасамайтын үкім жоқ еді.

	Сондықтан, ол қаржы табу ісінде де тек өзіне ғана сенуге бекінген. Осы мақсатпен өзінің өндірісте қолданылған түрлі ұсақ өнер туындыларына айрықша құқық бергізіп, соларды пайдалана бастады.

	Осы кезде табысын арттыра түсу үшін Вест-Инда компаниясы кемелерінің бірінің басшылығын қабылдауға келісімін берген.

	Ол сол бойда-ақ уақыт жоғалтпай өзінің өнер табысын жүзеге асыруға кірісіп, әр түрлі он екі заводқа алып тетіктің жекелеген бөлшектеріне тапсырыс жасады, оны бұның жағдайы үшін жандарын үзуге даяр тұратын екі мылқау негрдің көмегімен өзі құрастыруға тиісті еді. Бұл екі байғұс, Том мен Сэм өздерін сұмдық жазадан құтқарғаны үшін бұған шексіз берілген-тін: африкалық жағалауларда жиі кездесетіндей, өздерінің отандарындағы жабайы жын-ойнақтардың бірінде әлдебір ұсақ-түйек кінәләрі үшін көсемдері екеуінің тілдерін кесіп алған. Джонатан Спайерс керемет шыдамдылықпен бұларға сорлылардың тіл құралын толық ауыстыратындай күрделі белгілер жүйесін үйретті; дегенмен мұндай белгілердің кілтін немесе мәнін тек жалғыз өзі ғана білетін-ді.

	Осы оқиғалардан кейін арада екі жыл өткен еді, біз Қызыл Капитанды алғаш Сан-Францискодағы сот алдында сол кезде көргенбіз.

	Бұл Қызыл немесе Қанды Капитан деген лақап ат Джонатан Спайерстің жүрегін кермектеу қуанышқа кенелткен. “Мен бұл атты ақтаймын! – деп құлшынды ол. – Оған ант бергенмін!”

	Дегенмен сот залынан үйге қайтып келе жатқанда оның көңіл күйі күрт бұзылып, мынау тұтас әлем, осынау адамдар, өзінің керемет жоспары, тіпті, өмірдің өзі сонша жеккөрінішті, жүрек айнытарлықтай болып көрінгені соншалықты, оған ұзаққа созылатын қиын тартыстан өз-өзін өлтіре салып құтыла салу туралы да ой келген. Ол кейінгі екі жыл ішінде түрлі механикалық заводтарға бір миллионнан аса доллар төлеп те қойған еді, ал болашақ құрылымының мұқият нөмірленген жекелеген бөлшектері қазір осы мақсатқа бола ерекше етіп салынған һәм есігінің аузында ұдайы адал негрлері тұратын берік қапталған сарайда сақтаулы тұрған. Әйткенмен, бұл екі жыл аралығында атқарылған жұмыс теңіздегі бір тамшыдай ғана еді, егер іс осынша шабан жүретін болса, онда ойды жүзеге асыру үшін кемінде жиырма жыл керек еді. Ал бұл ендігі отызға келген; ол толысқан ер жасына да жеткен; енді жиырма жылдан кейін елуге де келеді, кәріліктің алдына да барады. Оның қолының астында тапанша жатыр еді; осы әдемі ойыншықпен ойнай бастағанда ой туған: “Бір ғана кішкене, сәл ғана қол қимылы, саусақтың басуы... сонымен бәрі бітеді... Шынында да, барлық тұрмыстық тауқыметтерден құтыласың, тыныштық... Бәлкім, үндістер дұрыс айтқан болар... өлім ләззаты!” Ол есіне ескі браминдік сөзді түсірді: “Адамға тұрудан гөрі отырған жақсы, отырудан гөрі жатқан жақсы, жатудан гөрі өлген жақсы!”.

	Тапанша ұстаған қолы санасыз түрде самай тұсына көтерілген... Ол не істеп отырғанын өзі де білмеген еді, бәлкім, дәл сол сәтте мүлдем басқа бірдеңені армандаған шығар, кенет сыртқы есікті қатты қаққан дыбыс селт еткізіп, шұғыл есін жидырған. Ол тапанша ұстаған қолына қарады да, әлсіз жымиып күбір-күбір: “Шынымен де, осы сорақы топастықты жасамақшы болған өзім бе?!”

	Тапаншаны жанына қойып, орнынан тұрған Кианг Фо немесе өзара өздері әншейін ғана атайтындай Фо кіріп, бұған шабарман әкеліп, жауабын күтіп тұрған көлемді хатты ұстатты.

	“Өте маңызды себептермен капитан Джонатан Спайерспен танысқысы келетін жат жерлік бүгін оның кешкі сағат сегізде Лейк-Хаузге бір шыны аяқ шай ішіп кетуін сұрайды. Бөлме № 7, дәліз В”.

	Қол қойылмапты.

	Қызыл Капитан басында осынау парықсыз жат жерлікті шабарманын жауапсыз қайтарып жөнге салғысы келіп тұрды да, бұл ойынан жедел айнып, келген хаттың бетіне қарындашпен көлденеңдетіп төмендегі жауапты жазды:

	“Капитан Джонатан Сайерс дәл бұл мезгілде шайды өз үйінде ішіп әдеттенген және кейде мазасын алмайтындай болса өзін көргісі келетін немесе әлдебір шаруасы бар адамдарды қабылдайды”.

	Бұл да қол қоймады. Хатты өзінің тысына салды да оны шабарманға беруді бұйырды.

	Өзі ешқандай мән бермеген осынау оқиға түкке тұрмайтындай болғанымен ой желісін өзгертіп, бір мезет миында жылт еткен өзін-өзі өлтіру туралы ұшқары қадамнан бас тартқызған. Ол өте байсалды, сабырлы қалыпта баққа шықты да, тоған тұрған ғимаратқа өтіп, кешке дейін сонда отырды.

	Аса байыпты ойшыл һәм ғалым ретінде капитан Спайерс ішім-жемге өте талғампаз еді; сағат тура сегізде суық етпен және бәлішпен шай ішетін де, одан таңертеңге дейін нәр сызбайтын. Сол кеште үстел қасына отырған беті сол еді, пәтерінің сыртқы есігі қағылды да, Фо кіріп ертесін хат жіберген мырзаның капитанмен танысуға рұқсат сұрап келіп тұрғанын мәлімдеді.

	Осынау таң қаларлық оқиғаға елеңдеген капитан бейтанысты өзіне алып кіруді бұйырды.

	Арада бір минуттей өткенде бөлмеге ұзын бойлы, сымбатты, тартымды мәнерлі, талғаммен киінген, бетінде жүзін толық жауып тұрған қара барқыт пердесі бар ер азамат кірген, алғашқыда оны негр екен деп қалған капитан оның бетпердемен келген оспадарлығы үшін қуып шығуға оқталғанша бейтаныс онысын жалма-жан өзі шешіп тастауға асығып:

	– Кешіріңіз мені, мұны қызмет үшін тағамын; бұл өзімді Америкада бет жүзімді ешкімнің танымауы үшін және соңынан енді қандай жағдайда да қайталана қоймайтын біздің кездескенімізді ешкімнің білмеуіне бола өте қажет! – деді.

	– Егер қателеспесем, сіз орыс боларсыз! – деп түйді Спайерс өз мейманына тінте қарап. – Отыруыңызды сұраймын!

	– Қателескен жоқсыз: мен расында да орыспын; мені өзіңізге таныстыратын ешкім болмады; оның үстіне, жаңа ғана айтқанымдай, біздің бүгінгі кездесуімізді ешкімнің білмеуі керек!

	– Мұндай қимылға тек мұқтаж себептер итермеледі деп есептеп, сізді кешіруге әзірмін, бірақ түсінуге тиіссіз, өзіңізден адал да жүрекжарды түсінік талап етуге құқым бар! Сізге менің аты-жөнім белгілі, мен де өз тарапымнан табалдырығымды аттаған адамдардың есімін білуге дағдыланғанмын!

	Бейтаныс бір сәт батпай тұрғандай болды да шешілді:

	– Мен Австралияда “бетперделі адам” деген атпен белгілі едім; мұнда, Лэйк-Хаузде майор Дункан есімімен жазылдым...

	– Ал Ресейде ше? – деп сұрады капитан даусынан аздаған тіксінудің табы аңғарылып.

	– Ал Россияда, – деді бейтаныс, – мені полковник Иванович деп атайды!

	– Тамаша! – деген Спайерс танысу белгісі ретінде оның қолын қысты.

	– Енді бір ауыз сөз, – деді полковник, – сіз тектес адамдардың адал сөзін талап етіп жату орынсыз, сондықтан тек табалдырығыңызды аттаған сәттен бастап сізге де, басқаларға да майор Дункан болып қала бергім келетінін айтайын!

	Капитан келісу белгісі ретінде басын иді, мейман сөзін сабақтаған:

	– Мұнда Австралиядан келген бетім, енді Нью-Йорк арқылы Еуропаға қайту үшін Сан-Францисконың үстімен өтіп барамын. Бүгін таңертең әншейін қызығушылықпен сот залындағы істеріңізге қатысып едім, өзіңіздің қайтпас қайсарлығыңызды, ерлігіңіз бен табандылығыңызды, адамдар мен өмірге деген наразылығыңызды паң да тәкаппар түріңізді ұнатқаным сондай, өз-өзіме іштей: “Міне, мен көптен іздеген адам!” дедім. Сізге айтуға тиіспін, маған құпия міндет жүктелген, оған екі жыл өмірім кетті, бүкіл ақыл-ойым мен күш-жігерімді сарп еттім, төрт жүз немесе бес жүз адамның өмірін құрбандыққа шалдым, бес миллиондай қаржы шығындадым, енді осының бәрін тек масқара сәтсіздікке ұшырау үшін ғана жасаппын! Енді Россияға қайта оралып, өзіме берілген тапсырмадан бас тартпақшы да едім, дегенмен сізді көргеннен кейін үмітім қайта оянды.

	– Ал сіздің міндетіңіздің мақсаты не? – деді капитан қызығушылық танытып.

	– Барлық мүмкіндікті пайдалана отырып, тіпті қажет болған жағдайда өлтіруге дейін барып, бір жас французды, граф Оливье де Лорагюэ д'Антрэгті қолға түсіру қажет. Егер де оны тірідей тұтқындаған жағдайда мен оны Петербургке, бір құпия Белгісіздер қоғамының Жоғарғы Кеңесінің алдына жеткізуге тиісті едім.

	Осы тұста Джонатан Спайерс сенбестікпен мырс еткен, оны әңгімелесіп тұрған адам да аңғармай қалған жоқ.

	– Тәрізі, жорамалыңыз жаңсақ болуы керек, сол себептен сізге айтайын, құпия Белгісіздер қоғамының нигилистермен, анархистермен немесе интернационалистермен ешбір ортақ мүддесі жоқ; ол тек таза отансүйгіштік мақсаттарды көздейді; оның міндеттері – бет-бетімен жайылған ұлы славяндық тамыр тармақтарын біріктіріп, оны герман және англосаксон нәсіліне қарсы көтеріп, Шығыс пен Константинопольге дейінгі Батыстың бір бөлігін жаулап алу! Біздің міндеттеріміз осындай, ал ұлы майдан басталатын күні біз тевтондықтарды Шпрес жағалауларына қарай тықсыратын, англосакстерді Үндістаннан қуып шығатын жүз елу миллион қару көтереміз.

	Осынау сұхбат үстінде жағын таянған Джонатан Спейерс те өз билігінің құралын жасайтындай жағдай туса жүзеге асыратын орасан өзгерістер жөнінде ойлап отырған. Ақыр аяғында ол басын көтерді, жанары ұшқын шашып, мұнарта жарқырап тұр екен.

	– А! – деп ақырып қалды ол – Өзіңіздің Белгісіздеріңіз туралы не айтып тұрсыз маған! Сіздің құпия қоғам, барлық корольдар мен халық деген не өзі! Бұлар кепкен жапырақ, әттең, қолымнан келсе, бәрін бір-ақ үрлеп жер бетінен жоқ қылып жіберер едім!..

	– Иә... мен мұны сізді алғаш көрген сәтте-ақ сезінгенмін! Сіз елге билік жүргізіп, халықты басқару үшін туған адамдардың қатарына жатасыз! Бізге мүлде айрықша шыңдалған дәл осындай адамдар керек... Біздің қоғамға кіріңіз; мен сізге Белгісіздер арасындағы ең биік лауазымдардың біріне уәде бере аламын, сонда сіз бұдан былай “Әттең, қолымнан келсе!” дегенді айтпай, “Менің қалауым” дейтін боласыз және ол орындалады!

	– Жоқ, сіз мені түсінбейсіз! – деп капитан қызулана қарсылық білдірді, – мені түсіне алмайсыз!.. – Ол бір сәт тосылыңқырап қалды да, сәлден соң әлдебір шешімге келгендей полковниктің қолынан шап беріп: – Жүріңіз! Тек сіз ғана білетін боласыз мұны... бірақ басқа жол жоқ: тек сіз ғана көмектесе аласыз маған! – деді.

	Сөйтті де оны баққа қарай ала жөнелген.

	Өзінің сынақтарын жасап жүрген құпия ғимаратқа жеткенде Спайерс тоқтады.

	– Сіз мына жер бетінде нені көбірек сүйіп, құрметтеп, табынушы едіңіз? – деп сұрады ол.

	– Өз анамды! – деп жауап берді оның мейманы ойланбастан тебіренген дауыспен.

	– Ендеше қазір көретін нәрсеңіз туралы ешкімге ашпауға, ешкімге тіс жармауға маған анаңыздың атымен ант беріңіз!

	– Ант етемін!

	– Жақсы! Кіріңіз!

	Екі негр өз мырзалары мен оның серігіне жол беру үшін былай жылжып тұрды. Аналар кіргенде сырттарынан есік жабылған. Олар тұтас екі сағат бойы сонда болды, ақырында шыққан сәттерінде Қызыл Капитан қайта туып өсіп кеткендей көрінген, ол аса риясыздықпен өз-өзіне ризалықпен жымияды, ал орыс полковнигі керісінше, кісі сенбейтін, мүмкін емес, санаға сыймайтын әлдебір таңғажайыпты көрген адамдай күйзелген, есеңгіреген күйде жүр: Қызыл Капитанның кереметі оны талдырып түсіргендей екен.

	Алайда ол сол сәтте-ақ мақсатына жеткісі келсе өзіне айрықша ықпал еткен әсерді аңдатпау қажеттігін түсінген, екеуі капитанның бөлмесіне оралған кезде Иванович әдеттегі қалыпты күйіне қайта түсе қойған еді.

	– Қалай екен? – деп сұрады Джонатан Спайерс қарама-қарсы тұрған креслоларға жайғасқан кездерінде барып.

	– Бұл бір қайран қаларлық нәрсе! – деп мойындады мейман. – Мұндайды шалыққан қиялымда да елестете алмас едім!

	– Осы шешімді он жыл бойы іздедім, міне енді, оны ашқаныма да екі жыл өтті. Екі жылдан бері өзімнің “Римэмберімді” (Remember) – оны күйзелген кездерімді, ұзақ та табанды еңбегім мен сарғая торыққан сәттерімді, қуанышым мен үмітімді ұдайы еске түсіру үшін осылай атаймын, өзімнің ұлы ісімді аяғына дейін жеткізу үшін тоғыз миллион франк таба алмай арпалысып жүрмін!

	– О, мен сізді түсінемін! – деп елп етті орыс. – Әлемде күш-қуатымен бүкіл адамзатты сізге толық тәуелді етіп қоятындай мұндай аппараттың құрылысына бірде-бір мемлекет жол бермейтіндіктен айналаңызды осынша құпиямен тұмшалап отырғаныңызды түсінемін!

	– Иә, дегенмен маған тоғыз миллион керек, ал ондай қаржы менде ғұмыры болмайды, себебі күш-жігерімді түгел түгесіп біткенімді түйсінемін!

	– Кім білсін, мүмкін болатын да шығар! – деп Иванович ойлана отырып қарсылық білдірді. – Ол тек өзіңізге ғана байланысты; егер көңіліңіз қаласа күні ертең-ақ ақша болады сізде! – деді ол сөзін жымысқылана күле жалғастырып.

	– Күні ертең-ақ дейсіз бе? – деп қайта сұрады Қызыл Капитан. – Кім бермекші оны маған?

	– Мен!

	– Сіз бе?!

	– Иә, мен! Белгісіздердің қазынасы сарқылмайды; Франция мен Англияның біріккен бюджеті біздің қолымыздағы байлықтың қасында түкке тұрмайды. Мен өзіміздің ассоциациядағы қол қойып қаражат алатын құдіретке ие үш мүшенің бірімін, әрі сол қаржыны Тоғыздық кеңесіне есеп бере отырып өз жауапкершілігіммен жұмсай беремін. Сөйтіп, егер көңілім қаласа, тура ертең Калифорния банкі сізге тоғыз миллионға несие ашады.

	– Ол үшін не талап етіледі? – деп сұрады капитан Спайерс.

	– Үш шартқа келісу талап етіледі. Әйткенмен, оларды айтпастан бұрын бұл шарттарды ешбір өзгертуге болмайтынын, сол себепті оларды талқылаудың артық екенін ескерткім келеді: сізге сәл ғана бүйрек бұрсам өз өміріммен қоштасуға тиістімін, ал өзіңізді биік көтеруім үшін, ешкімнің сізбен теңесіп қана қоймай, қол жеткізе алмастай жоғарыға шығаруым үшін өмірімді қиюға жібере қоймассыз. Бұл бүкпесіздігім үшін кешірерсіз, алайда уақытты бос даумен шығындамас үшін сізге барлық шындықты айтуға міндеттімін!

	– Тамаша, дегенмен айтыңызшы, сіздің шарттарыңызды қабылдап немесе бас тарту үшін “иә”, не “жоқ” деп қысқа жауап қайтарсам жеткілікті ме, әлде кейбір түсініктемелерді сұрап отыруыма бола ма?

	– Кез келген сұрағыңызға ықыластана жауап беремін... Сонымен, бірінші шарт – сіз мөр басылып Үлы Белгісіз бен сізді кепілдік беріп ассоциацияға кіргізетін жоғарғы мүшелердің бірінің, яғни бұл жерде менің қолдарым мен қағазда заңдастырылған акті бойынша біздің қоғамға кіргіңіз келетіні туралы жазбаша өтініш беріп, осыған сәйкес барлық міндеттемелерді қабылдайсыз: ең алдымен сізге біздің қоғамның барлық мүшелеріне белгілі болатындай есім және тек Жоғарғы Кеңес мүшелері мен Үлы Белгісіз ғана білетін нөмір беріледі. Сіз атыңызды атап, қоғам мүшесі екенін дәлелдейтін айғағын көрсетсе, біздің қоғам барлық мүшелеріне көмек көрсетіп, ықпал етуге міндеттіміз, һәм әрбір жолы: “Нөмірі пәленшеге жүктеліп, бұйырылады” дегендей сипаттағы жарлық алған жағдайда сіз еш түсінік талап етпестен, тартынбастан немесе солқылдақтық танытпастан дереу бағынуға міндеттісіз. Қысқасы, “peginde ac cadaver” формуласына сай, яғни, өлік іспеттес біздің ассоциясының билік құзырында боласыз. Сізде сізде ерік те, жеке бас мүддесі де, жауапкершілік те болмайды. Сіз әншейін нөмірсіз және өзіңіз қоса әрекет етіп жүрген ұлы механизмнің бейсана бөлшегісіз.

	– Осы ғана ма?

	– Иә, алғашқы шарт бойынша осы!

	– Білесіз бе, бұл шарт менің өнер табысымның өзіме беретін барлық құдіретін аз-аздап сіздердің құпия қоғамның пайдасы мен табысына қарап тәркілеуге әкетіп бара жатқан жоқ па?!

	– Заң сіз үшін арнайы шығарылған жоқ қой, әрине, оның өзіңізге бола өзгертілмейтінін түсінетін боларсыз!

	– Солай-ақ болсын, әйткенмен, мен мұндай жағдайда өзім танымайтын адамдардың қарапайым құралына айналмақшымын және бұл өзім ешбір бөлісуге мүдделі емес мақсатқа бола жасалмақшы!

	– Сізге белгісіз адамдар жер бетіндегі барлық ұлылықтың өкілдері, ал бұл мақсаттар – ең заңғар, ең игілікті істер: бұл әлемнің тең жартысын иелену үшін жүретін екі нәсіл арасындағы күрес!

	– Ешбір дауым жоқ, бірақ мен өзімді сал болып қалғандай дәрменсіз сезінемін!..

	– Өзіңіз ойлағандай деңгейде емес! Біздің қоғам өз ықпалын тек таза саясат саласымен шектейді. Міне, мәселен сіз өзіңіздің өнер туындыңыз мәшһүр болған кезде бұйрық аласыз, сонда ағылшын флотын немесе герман әскерін жою керектігі аян болады, мұндай мақсат, әрине сіздей мінезі мен мүдделері бар адамды еліктірмей қоймайтын әжептәуір тамаша идея болар еді. Ал жеке өміріңіз жағынан әбден еркін боласыз. Славяндықтардан басқа халықтарды бағындыра аласыз, қалауыңызша өте биік шырқауға мүмкіндігіңіз бар һәм біздің қоғам өз мүшелерінің бірінің самғап өрлеуіне үлкен мақтанышпен қарайтын болады!

	– Дегенмен бұл да саясат қой!

	– Мен сізге айттым емес пе, славян нәсіліне қатысты еместің бәрін де істей аласыз!

	– Не десеңіз де, Ұлы Белгісіздің қолындағы әншейін құрал болады екенмін!

	– Солай-ақ болсын! Бірақ сізге құдіретті жаңалығыңыздың арқасында бүкіл әлемді аяғыңызға жығылтатындай биік те, кісі қызғанатындай дәрежеге өзіңіз-ақ жете алмайсыз деп кім айтты?!

	– Ал-л, қалған шарттар ше? – деп сұрады Джонатан Спайерс ойлана отырып.

	– Біріншісін қабылдайсыз ба? – деп пысықтап қойды полковник.

	– Маған олардың үшеуін де бірдей қабылдауға немесе бас тартуға мүмкіндік берілмей ме?

	– Өзіңіз біліңіз! Сонымен, екінші шарт сіз өлгеннен кейін өнер табысыңызды өзіңіздің “Римэмберіңізді” пайдаланып әрі іске қостыратын барлық жоспарларымен, сызбаларымен, үлгілерімен және нұсқаларымен біздің Белгісіздер қоғамына қалдыруға міндеттенуіңізбен дәйектеледі.

	– Оған менің ешбір қарсылығым жоқ, жалғастыра беріңіз!

	– Үшінші және ең соңғы шарт менің жеке өзімдікі. “Римэмбер” құрастырылып біткен бойда сіз менімен бірге бұл жолы граф Лорагюэ д'Антрэгті сөзсіз қолға түсіруге жәрдемдесу үшін Австралияға барасыз.

	– Немене, бұныңыз жеке кегіңіз бе? – деп сұрады капитан Спайерс.

	Әңгімелесуші үнсіз қалған. – О, – деп жалғады сонда капитан, – маған бәрібір! Әйткенмен, айтуға тиістімін, бір француз өмірімді сақтап қалғаны үшін мен француздарды жақсы көремін. Сан-Францискоға келгеннен кейін еш жерден жұмыс таба алмай ділгір болып қалдым; сонда Сакраментоға құлап өлгелі тұрғанымда жанымнан кездейсоқ өтіп бара жатқан бір француз алған бетімнен қайтарды. Ол қолыма жүз доллар ұстата салып, тек мына бірнеше сөзді ғана айтты: “Жұмыс істе және үмітіңді үзбе!” Мен оны рахметімді айтып, берген ақшасын қайтарып беру үшін іздемеген жерім жоқ, бірақ ешқайдан екінші көре алмадым. Соның арқасында әркім қуып, ешқайда жұмысқа алғызбай қойған шоқпыттарымды тастадым; Вест-Инд компаниясына түстім және қазір өзіңіз көріп отырғандай жағдайға жеттім!..

	Бұл уақыт аралығында Иванович өз жауабын ойластырып алған еді.

	– Сізден сұрап отырған жағдайда ешбір жеке кек жоқ; графты қолға түсіріп, тұтқындауға байланысты Белгісіздер қоғамы жарты миллиардтан аса бағаланатын Уралдағы алып алтын һәм күміс кеніштерін сақтап қала алады!

	– Шын мәнінде, мұның маған келіп-кетері жоқ, – деді Джонатан Спайерс селқос қана, – сіздің соңғы екі шартыңызды ықыластана қабылдаймын; ал, біріншіге келсек, мәселе басқа. Бұл менің барлық алдағы өміріме мүлде басқа бағыт береді ғой; өзімнің бүкіл жоспарларымды да өзгертуге тиісті!

	– Мұнда таңдау жоқ, дегенмен сіздің орныңызда болсам, өзіңіздің намысқойлық һәм атаққұмарлық мүддеңізге бола бұл шартты да қабылдар едім: егер ширақ қимылдай алатын болсаңыз, енді екі жылдан кейін – ол жағынан жәрдемдесуге уәде беремін, – Белгісіздер ассоциациясын басқарып, біздің жоғарғы әміршіміз боласыз!

	– Ертеңге дейін ойлануға рұқсат беріңіз!

	– Ол мүмкін емес; сіз не бүгін кешке Белгісіздерге біржола және ада-күде қатысты боласыз, не енді сізбен ешқашан кездеспейміз!

	– Ендеше тым болмаса бір сағат уақыт берсеңізші.

	Полковник салқынқандылықпен қалтасынан сағатын шығарды да:

	– Сіздің құзырыңызда тура он минут бар! – деді.

	Джонатан Спайерс жынданған адамдай орнынан ұшып тұрды да, шай құйылған шәшкесін күл-талқанын шығарып қабырғаға атып ұрып, қолдарын кеудесіне айқастырған күйі Ивановичтің жүзіне тура қарап:

	– Мен алған бетінен он минутте қайта қоятын адамдардың қатарынан емеспін! – деді.

	– Демек бас тартасыз ғой? – деп сұрады бұл қимылдан едәуір абыржып қалған орыс сыр бергісі келмесе де.

	– Жоқ, одан да тағдырдың өзі шешсін! – Сөйтті де капитан бойтұмар ретінде жанынан ұдайы тастамай жүретін жиырма долларлық алтын теңгені ауаға атып жіберді: бұл оның Вест-Инд компаниясында тапқан ең алғашқы еңбекақысы еді.

	– Шік! – деді ол қатты дауыстап.

	Теңге бөлме бойымен домалап барып тоқтаған. Оның соңынан шам ала жүгірген Иванович шаттана айқай салды:

	– Бүк! Белгісіз Федор бауырымды құттықтаймын! Енді сізді біздегілердің барлығы білетін осы атпен бірінші болып мен атайын.

	Бірақ капитан Спайерс иегін қолына сүйеп, өткен өмірін саралап немесе келешек құпияларына еніп кетуге тырысқан адамдай кеңістікке сүлесоқ көз тіге, орнында тапжылмай отырған. Ол өз арманына жету үшін өзін сатып жіберген еді. Оның еріндері “Perinde ac cadaver!” – деп күбірлеген. Демек, осы сәттен бастап Джонатан Спрейс, ноқтаға басы сыймайтын асау Қызыл Капитан өзінің еркіндігінен, өзінің тәуелсіздігінен біржола безген болатын. Әйткенмен артына қайырылып қарағысы келмеді, тек алдыға ұмтылып, жаңа жағдайынан қандай пайда көретінін іздегісі келген. Әрине, оның өзі үшін өнер табысының құпиясын сақтайтыны түсінікті, бұл сонша күшті, сонша құдіретті ете түседі, ал ол іске қосылғанда әлемдегі ешбір күш бұған: “Енді ешқайда бармаймын!” дегізбейді. Оған қоса Иванович оп-оңай Белгісіздер ассоцациясының бастығы боласың деді емес пе, онда жер бетіндегі ешбір билік мұның әмірімен шендесе алмақ емес!

	Ақырында:

	– Ал-л, капитан, – деген Ивановичтің даусы селк еткізген – тағдыр сізді біздің пайдамызға бет бұрғызды, немесе анығында, сіздің... сөйтіп, енді аңсаған тілегіңізді жүзеге асыртпаған кедергілердің бәрі бірден жойылады, ал сіз күдігіңізді тәрк еткен осынау айшықты мезетке ғұмыр бойы табынып өтерсіз деп ойлаймын. Теңгенің бүк жағының жоғары қарап жатқанына көз жеткізіңіз!

	– Қажеті не? Мен сізге сенемін!

	– Жоқ, бұл істегі барлық жауапкершіліктен құтылуым үшін көруіңізді талап етемін!

	Капитан оған көніп теңгенің беті жоғары қарап жатқанына көз жеткізді.

	Иванович бір минут те уақытын жоғалтпастан қалтасынан аты мен күні ғана жазылмаған дайын келісім парағын шығарған.

	Капитан Джонтан Спайерс келісімге Федор деген есіммен жазылды да, нөмірі 333 санын алды, бұл өзінің жүзігінің ішіне таңбаланған ырымдық сан еді. Келісімнің сыртқы парағына өнер туындысын өзі өлгеннен кейін Белгісіздер қоғамына қалдыратыны туралы міндеттеме мен қолдану құпиясын Ұлы Белгісіз бен Тоғыздың Кеңесіне арнайтыны түсірілді. Үшінші, соңғы міндеттеме ешқайда таңбаланған жоқ.

	– Ол жеке, өз арамыздағы нәрсе, – деді полковник Иванович, – мен сіздің сөзіңізге сенемін; өз тарапымнан осы да жетеді!

	Жоғарғы билеушінің – Үлы Белгісіздің һәм оның жанындағы тұрақты Тоғыздың Кеңестің сыртында ассоциацияның барлық мүшелері жеті класқа бөлінетін, оның ішінде бүкіл жоғары лауазымдылар мүшелер арасында бірінші класқа жатады, бұған мүшелер, әдетте, қоғам пайдасына сіңірген еңбегі мен қызметіне қарай бірте-бірте жоғарылап жетеді.

	Иванович қазіргі жағдайда капитанды қоғамның өз мүддесі үшін де ол бұйрықты тек жоғары биліктен алатындай жағдайға қою қажеттігін түсінген, сондықтан оны бірінші класс мүшесі етіп тіркеуді, яғни, өз дәрежесіне теңестірді, шын мәнінде бұлай жасауға оның өкілеттілігі де жоқ еді, бірақ шегінетін жер қалмаған сирек жағдайларда құқы да бартын.

	Барлық құжаттарға қол қойылып болған кезде Иванович қалтасынан Калифорния банкінің чек кітапшасын шығарды да, бір сәт те ойланбастан бір миллион сегіз жүз мың доллардың, яғни, тоғыз миллион франк соманың құлақшасын жазып капитанға берді де:

	– Мынаны қоғамның пайдасы мен игілігіне жұмсаңыз! – деді.

	Қызыл Капитан полковник Ивановичтің қолынан бүкіл дүниені астан-кестен етіп көксеген тілегіне жеткізетін осы құлақшаны алғаннан кейін қатты толқығаны соншалықты, тіпті, есінен танып қала жаздаған. Дегенмен, ол ұзамай өз-өзіне келді де, сырт қарағанда сонша сабырлы қалыпқа түскен еді.

	– Енді қоштасайық, – деді Иванович, – мен Нью-Йоркке жүрейін бірінші таңғы пойызбен аттапуым керек. Жиырма күннен кейін Ұлы Белгісіз сізді біздің ассоцацияның мүшелігіне қабылдайтын Петербургке жетуді ойлап тұрмын. Ал өзіңіз жұмысыңызды қашан аяқтамақсыз?

	– Аппараттың жекелеген бөлшектеріне Сан-Францискодағы, Нью-Йорктегі, Балтимордағы және Чикагодағы үш жүз немесе төрт жүздей түрлі механикалық заводтарға тапсырыс бермекпін, одан алты айдай өткенде менің “Римэмберім“ әбден аяқталып, іске дайын болады! – деді капитан.

	– Тамаша! – деп шаттанды әңгімелесуші. – Бүгін бізде қыркүйектің жиырма екісі, қазір он бірден жиырма жеті минут өтті, демек, келесі жылы наурыздың жиырма екісінде Нью-Йорктен келетін пойызбен тура саған он бірде Сан-Францискоға жетемін. Сізді қайдан тапсам екен?

	– Осы жерден, егер өзіңізге ыңғайлы болса!

	– Маған бәрібір! Мені осы жерде күтуіңізге болады!

	– Әлде бір дерек біле аламын ба сізден?

	– Жоқ, ол мүлдем пайдасыз! Маған поштаға немесе қағазға сеніп сізге хабарлай қоятындай ештеңе бола қоймас. Ал қажет болған жағдайда сізге шүбәсіз сенім арта алатындай адам жіберемін!

	Джонатан Спайерс қонағы кеткенен кейін де біршама уақыт жауларының әлдеқандай қастандығынан қауіптеніп тыныштана алмай қойды. Белгісіздер қоғамымен жасалған келісімшартты жиырма рет қайталап оқыған, Калифорния банкіне берілген құлақшаны шұқия зерттеген. Бірақ мұның бәрі, керісінше мазасын кетіре берді.

	Әлгі орыс мейманның өзі, шынында, кім еді және ол бұған бірінші минуттен бастап сенім артатын соншама аңғал ма?! Тіпті ең жақын достары бұл үшін адал иттердей жандарын қиюға әзір тұратын лейтенант Самуэль Дэвис пен дәрігер Джон Прескотт ешқашан құпияларын ашқан емес.

	Кім білсін, мүмкін дәл қазір әлгі Иванович мырза даңқты Қызыл Капитанның оп-оңай тоғыз миллиондық құлақшаға малданып, бала түспейтін қармаққа түскеніне күліп бара жатқан шығар! Иә, бұл күлкілі, әрі адам сенбейтін нәрсе!

	Джонатан Спайерс Иванович мырзаның мазағы мен алдауына көз жеткізгендей банкке баратын таңды сарғая күткен.

	Капитан тура таңертеңгі сағат тоғызда екі негріне өзі жоқта пәтерге ешкімді кіргізбеуді бұйырып үйінен шықты, одан жиырма минут өткенде негізгі залдың қабырғаларында жазулы тұрғанындай, жүз мың франктен аса қаржы алатындардың барлық құлақшаларын тексеруден өткізетін бас кассирдің бөлмесіне кірген.

	Аға кассашы капитан Спайерс келгенде өз бөлмесінде жалғыз отыр екен. Бұл құлақшасын көрсеткенде анау: “Бұл қалжыңның мәні не?” деп сұрап, инабатпен мысқылдай күлер деп ойлаған. Бірақ бүйтудің орнына аға кассир құлақшаны сонша салқыпқаітды қабылдап:

	– Жақсы! Қаржы көлемі бүгін таңертең беру қажеттігін жеке, жазбаша түрде бекіттіріп алатындай мол екен, бірақ мұның мүлде керегі жоқ еді, жалғыз құлақшаның өзі де жетіп жатыр.

	Қызыл капитан найзағай соғып өткендей мең-зең болып қалған. Кассир сөзін жалғады:

	– Қазір сізге бұл қаражатты бергіземін, дегенмен құр қолмен көтеріп әкете алмассыз: осында ақшаны жеткізетіндей жабық күймеңіз бар шығар?

	Бұл сөздер Қызыл Капитанның есін жиғызып, ол сонша жайбарақат жауап қатты:

	– Сізден осы соманы банкте қалдырып, бұл ақшаны қажетінше алып тұратындай жағдай туғызатын чек кітапшасын беруіңізді сұрар едім!

	– Тамаша! – деп келісті аға кассир. – Күмән жоқ, ақшаңыз өзіңізден гөрі неғұрлым сенімді жерде сақталатын болады, ал чек кітапшасын дәл қазір бергіземіз!

	Калифорнияда банктен шыққан Қызыл Капитан басын күнге соғып алмау үшін еңкейіп қала жаздаған: ол өз қиялы мен өз санасында шырқап өсіп кеткен еді.

	Оның желігуі ессіздікке ұласып тұрды! Демек мұны ешкім алдамаған екен, ақымақ қылмаған екен. Енді күш те, шексіз билік те өз қолында; ол мәңгілік ғұмырға жақын келген. Алдында жарты ғасырдай өмір бар, ал бұл уақыт ішінде жер бетінде артында келер ұрпақ ұзақ уақыт есте сақтайтындай, өзі туралы аңыздар көптеген ғасырлар бойы сақталатындай терең із қалдыра алады! Ура! Джонатан Спайерс бүкіл әлемнің патшасына, барлық адамзаттың әміршісіне айналды, енді жер бетінде мұның үстемдігімен тайталасатындай билік жоқ!





III




	Наурыздьң жиырма екісі, түнгі 11 сағат 27 минут. – Иванович. – “Римэмбер" һәм оньң серіктері. – Таңдаулы экипаж.



	Біз әңгіме еткен оқиғадан кейін арада алты ай өткенде, наурыздың 22-і күні түнгі сағат он бірде Милон-Бэй кварталындағы капитан Спайерс тұратын үйдің алдында тұрықты төрт ат жегілген, әдетте, Америкада Қиыр Батыстағы алыс сапарларға шығатын көліктердің түріндей орасан күйме тұрды. Екі негр Сэм мен Том өз мырзаларын күткендей тізгін қағуға даяр отыр, ал жабық арбаның төбесіне қаптаған шамадан, сандық, теңдер тиеліпті де, олардың үстін ала созылып Стрэнглер (тұншықтырғыш) деген атқа қарайтын тайыншадай кентукки иті жатыр.

	Бір қабатты үйдің бүкіл шамы жанып тұр, үй ішіндегі терезелерден көрініп тұрған ерсілі-қарсылы жүріске қарағанда мұнда әлдебір сапарға жиналып жатқандарын жаңылмай аңдауға болады. Асханада дәмді ас қойылып, шай жасалған; үстелді жағалай Қызыл Капитан, оның екі жақын досы Самуэль Дэвис, Джон Прескотт һәм бұған ешкім де сенбес... біз ұзамай әңгімелейтін шиеленіскен жағдайлардың ырқымен шырғалаңға түсіп осы топтың арасынан бір-ақ шыққан қадірменді Джонас Хабакук Литльстон отыр. Кезінде “Калифорния” кемесінің механиктері болып, өз капитандарына шексіз берілген сайдың тасындай еңсегей де қарулы бес матрос төменгі қабаттағы үлкен бөлмеде әлдебір жәшіктерді шегелеп жүр.

	– Он бірден жиырма минут кетті, – деді ақырында капитан Спайерс сағатына қарап, – енді жеті минут қалды. Пойыз жаңа ғана ысқырық берді, ол бүгін біршама кешікті! Иванович мұнда он бір жарымсыз жете алмайды. Менің тапсырмаларымның бәрін орындадыңдар ма, Дэвис?

	– Иә, капитан, бәрін!

	– “Су асты ағынының кестесін” де?

	– Иә, капитан!

	– Менің астрономиялық дүрбімді де?

	– Иә, капитан!

	Осы “иә, капитан” Самуэль Дэвистің әр кез өз капитанымен тілдескенде айтатын жалғыз ауыз сөзі еді. Дэвис тәртіптің үлгісіндей еді де, кемеде де барлық нұсқауларды ысқырық арқылы беретін-ді. Тіпті теңізшілердің өздеріне ескерту жасауға тура келгенде де жақ ашпайтын. Оларды кінәлілерге ауызша жеткізу шеберге жүктелетін де, бұл ертеңгісін бәрін журналға тіркейді, сонымен ісі тәмәм.

	Джон Прескотт, керісінше, сұмдық сөзшең болатын. Ылғи үндемес Дэвистің жанында жүріп екеуі үшін жалғыз өзі сөйлеп дағдыланған ол көкетантықтығының нәтижесінде әңгімелескенде тоқтамай мылжыңдап, жалықтырып жіберетін.

	Қызыл Капитанның ендігі жеке штабы осынау екі мырзадан тұратын еді де, ол ең соңғы сәттерде бұларға тағы есеп бөлімі жөніндегі комиссар ретінде қадірменді Джонас Хабакук Мильстонды қосқан.

	Бұдан бірнеше ай бұрын мисс Литльстон о дүниеге аттанды да, мистер бұл қайғыны ұзамай қасына өзім де барамын ғой деген жұбанышпен зор төзіммен көтерген” бірақ көп кешікпей тағы бір соққыға тап болды. Соттың демократиялық партия қатарындағы жаңадан ауысқан төрағасы мистер Литльстонның орнына өзінің жақтастарының бірін алған, сөйтіп, аса қадірлі Джонас Хабакук Литльстон далада қалғандай болды – әйел де жоқ, қызмет те жоқ. Мұны естіген Джонатан Спайерс оған өз қасынан орын ұсынды, оны анау шартта капитанға бес жыл бойына есеп ісі жөнінде құрлықта да, теңізде де, әуеде де қызмет етуге міндетті деп көрсетілгені аса қуана қабылдаған. Келісімшартта “әуеде” деген сөз асты сызылып тұрып таңбаланған еді, бірақ бұл қадірменді Литльстонды қорқыта қойған жоқ, ол шартқа қол қойды.

	Біз әңгімелеп отырған кеште енді бір кемеде қызмет етуге тура келетін “Римэмбер” экипажының үш аға шенділерін бір-біріне өзара таныстыру міндеті тұрған.

	“Римэмбердің” бүкіл экипажы жоғарыда айтылғандай Қызыл Капитанның өзі оқытып дайындаған бес адам матрос-механиктен һәм олардың үстінен қарайтын Холлоуэй есімді боцманнан немесе шеберден, жеке қызмет көрсететін екі негрден және үнемші ісіндегі қытайлық Фоданнан құралуға тиіс-тін.

	Енді бізге тек құпия “Римэмбер” мен оның екі серігі “Сона” және “Аққумен” танысу ғана қалады.

	Үйінің алдына келіп тоқтаған көліктен Иванович ырғып түсіп, капитанның ас бөлмесіне қарай ентелей басып келе жатқанда Джонатан Спайрестің тас пешінің үстіндегі сағат он бірден жиырма жеті минут өткенін көрсетіп тұр еді.

	– Сіз ұқыпты екенсіз! – деді капитан оның қолын қысып тұрып.

	– Бәрі дайын ба сізде? – деп сұрады келуші. – “Римэмберге” сынақ жасап болдыңыз ба?

	– Тек сіздің келуіңізді күтіп едім! Өзімнің есептеулеріме әбден сенімдімін, сондықтан, сынақты өзіңіздің көз алдыңызда жасағым келді!

	– Қашан жүреміз?

	– Мен сіздің құзырыңыздамын!

	– Ендеше дәл қазір аттанайық! Тоғыз миллионды желге шашып жібермегенімізді білгенше дегбірім қалмай барады. Менің шамаданымды алдырыңыз, бір шыны аяқ шай ішейін, содан соң сіздің қарауыңыздамын!

	Арада он минут өткенде жүрдек төрт ат жегілген алып арба Сан-Хосе жолымен заулап бара жатты.

	Бұдан бірнеше айдай бұрын жабайы ешкілердің отары жайылып жүрген Сан-Францискодан алты мильдей жердегі оңаша алқапта енді даладай қалқаның астында жан-жағынан мықтап бекітіліп әбден аяқталған қара “Римэмбер” – бір ғана талпынысымен ғылым саласында шырқай самғап, кісі миы мұндай кереметті туғызады деу санаға да сыймайтын кемеңгер адамның алып та, таңғажайып өнер туындысы тұрған-ды.

	Осы “Римэмбердің” өзі қандай қасиеттерге ие еді?

	Бұл мұхиттарда жүзуге арналған кеме емес-тін, әуе шары да емес, жердің апшысын қуыра заулауға жаратылған автомобиль түріне де жатпайды! Жоқ, бұл осылардың бәрінің жыйынтығы еді!

	“Римэмбер” қалауға қарай бас айналдыратын жылдамдықпен жермен де зымырай алар еді, көк кеңістігіне көтеріліп, ауада да құстай қалықтай береді немесе мұхиттың толқындарымен яки су астымен жүзіп, теңіздің шыңырау түбіне дейін сүңги біледі.

	Осынау алып машинаның тұла бойы таза болаттан тұрады, сыртын судан таттанудан сақтау үшін тұтастай жылтыр жезбен қаптаған, ұзындығы-жүз, ені жиырма бес және биіктігі он сегіз метр. “Римэмбердің” сыртқы пішіні суда жүзу, көкте ұшу міндетін атқаратын арқа қанаттары жақсы дамыған арқан балыққа келеді. Құйрығы суда руль, әуеде қалақ-винт қызметін орындайды. Ал бүкіл тұрпайы осынау орасан кереметтің өзі жерге батып кетпеу үшін әрқайсының ені бір метрден келетін сегіз пар дөңгелекке орнатылған. Бұл құрлық пен су асты сапарларына арналған дәу-дәу дөңгелектердің ыңғайлы орналасқаны сондай, әуеде де, суда да бір мезгілде мотордың міндетін атқарып, қанаттар мен винтқалақтардың іс-қимылын күшейте түседі.

	Аппарат іске бумен емес, күшінде шек те, түп те жоқ тоқпен қосылады. “Римэмбердің” бас жағы мен құйрық тұсына орналастырылған екі аккумуляторы орасан тоқ қуатын алатыны сонша, оның жалғыз-ақ қуаты демде тұтас қаланы, тұтас армияны, тұтас флотты құртып жіберуге жарайды. “Римэмбердің” өзі өте берік: оны бомба да, граната та, тіпті, торпедолар да бүлдіре алмайды, себебі қос қабат сауыт пен бірнеше қатар жүргізілген қалқандарға қоса тетікті басып қалса жетіп жатыр, алып құрылымды түгел айнала аса қуатты электр тоғы пайда болады да, сол аймаққа жолап кеткен кез келген денені жылдамдығына қарамастан мезетте күлге айналдырады.

	Осы уақытқа дейін жасалған шабуыл һәм қорғаныс құралдары билеушісі халықтар мен патшаларды өз заңдарына жығылта алатын осынау қаһарлы алыптың алдында қарсы тырп ете алмай қалады.

	Ол егер өзіне қолайлы болса жылдар бойы су астында да жүре береді, өйткені көреген Джонатан Спайерс “Римэмберін” суды ыдыратумен қатар керегінше азот пен көмір қышқылын бөлетін құралмен жабдықтаған, сондықтан, “Римэмбердің” тұрғындары ешқашан ауадан мұқтаждық көрмейді. Ол берік жабылып қойылатын арнайы саңылаудан өтеді, демек, мұнда ауа да кірмейді; іштегілер тек жасанды ауамен демалады.

	Диаметрі бір метрлік ересен төрт иллюминатор бөлмелерді жап-жарық етіп тұрады, одан тыстағының бәрі көрінеді. Олар кеменің тұмсық тұсында, артында және бүйірлерінде орналасқан; ал түнде сырттан сәуле түспейтін бөлмелерге жарық электр шамдармен беріледі.

	Артқы бөлікте орасан салон мен бес кең бөлмеден тұратын капитанның пәтері жайғастырылған. Олар көркем талғаммен сирек ұшырасатын қымбат жасаумен жабдықталған. Одан кейін бұдан гөрі арзанырақ, алайда тамаша жиһаздармен жасақталған капитанның көмекшісі лейтенант Дэвистің, дәрігер мен меймандардың жайлары жалғасады. Ортада машиналар бар; мұнда тек Джонатан Спайерс жалғыз өзі кіреді. Бұл өте қарапайым машиналардың бәрі кем дегенде елу жылдай мүлтіксіз қызмет етуге арналып жасалған. Оған қоса жапсарлас залда осынау орасан механизмнің ең қажетті қосалқы бөлшектері сақталған.

	Мұнымен бірге “Римэмбердің” түбі мен артында ылғи кілттеулі тұратын екі шағын каюта бар, оларға капитаннан өзге ешкімнің кіруге құқы жоқ, сол орындарда “Римэмберді” басқаруға болады. Джонатан Спрайес әлдебіреу қастандық жасағысы келсе осынау таңғажайып кереметі жат қолында қажетсіз де, пайдасыз үйінді болып қалатындай басқару құпиясын ешкімге ашқан емес.

	Осы каюталардың екеуінде де бір-бірден пианиноның тілдеріне ұқсайтын ұзын саны отыздай нөмірленген клавишалары бар қола жәшіктер тұрады; машинаның әлдебір бөлігін іске қосу үшін әрбір тілдің міндетін білу шарт, әйтпесе сәл ғана жіберілген қателіктен бүкіл машина тоқтап қалатындай тетіктің маңызды бір бөлшегі істен шығуы ғажап емес. Одан соң өз-өзінен түсінікті, кемені құрылықта да, теңізде де, әуеде де, су астында да меңгере білу шарт; бұлардың өз әдістері, тетіктерді ауыстырып, тілді басудың ерекше жүйесі бар. Офицерлер мен матростарға мұның бәрі алдып ала ескертілген; олар түгелдей “Римэмбердің” тоқ арқылы ашылып, жабылатынын жақсы білетін-ді, сондықтан, мұнда капитанның еркінсіз ешкім кіре де, шыға да алмайды. Дегенмен, Джонатан Спайерс тұтқиылдан, кенеттен келіп қалатын ажал жағдайын ескергендіктен өз құпиясын антын алып Дэвиске ашқан, алайда одан әріге бармады: ол тек адамдардың осынау алып темірдің ішінде мәңгілік қалып қоймай шығып кетуіне мүмкіндік беруді ойластырған.

	Осы машина бөлмелерінің артында мың тоннадай түрлі қалбырлар мен ішім-жем қоры сақталған азық қоймасы тұр, сондықтан, “Римэмбер” кемесінің адамдары кем дегенде он бес жылдай пайдаланатын азық-түлік бар-тын. Кеменің екі жағына, яғни, бак-борт пен штирбортқа экипаж бен қызметшілердің жатар орындары мен асхана орналастырылған.

	“Римэмбердің” алдыңғы бөлігі де капитанның жеке пәтеріне лайықталған еді, солайша ол бірдей екі жайды иеленді де, жағдайға қарай бірінен-біріне ауысып отырды, һәм мұның басты артықшылығы алдыңғы да, артқы да басқару каюталары қалған басқа бөлмелерден бөгде адамдар кіре алмайтындай мұнда да, анда да бес бөлмеден тұратын өз пәтерімен мүлде бөлініп тасталған болатын.

	Қызыл Капитан өзінің сызба-нұсқаларын, жоспарлары мен есептеулерін аяқтағаннан кейін өзінің болашақ алып кемесінің елу есе кішірейтілген шағын үлгісін жасады да, құрлықта, әуеде, ғимараттағы тоғанда, су астында сынап көрді. Сынағын айтып жеткісіздей таңғалдырып, іздеп келген орыс офицерлерінің алдында жасаған, оның қаржы беріп, аңсаған арманына жетуіне жол ашуы да сол себептен еді.

	Әйткенмен, арада алты ай өткенде Иванович Петербургтен осы тамаша құбылысты қайта көруге келгенше әжептәуір салқындап қалған екен. Досы – Ұлы Белгісіздің айтқан жаңалығын селқос қабылдағандықтан ғана емес, басқа әріптестері, яғни Жоғарғы Кеңестің қалған мүшелері мұны қиялшыл, арманшыл деп атағандықтан уақыт өте келе көрген кереметі туралы әсері оңып, едәуір суып кеткен-ді; оның үстіне бір өте байсалды оқымысты, Париж ғылым академиясының мүшесіне бұл туралы, әрине, жалпылама түрде айтып берген еді, ол мұның сөзін мысқылдай күле тыңдап, ондай нәрсені физика заңдарына қайшы келмесе де шегіне жеткізіп жасап шығару мүмкін емес дегенді айтқан.

	– Сіз сол үлгіні іс жүзінде көрдім дейсіз. Солай-ақ болсын, бірақ ойыншық жасау бар да, оның шынайы нұсқасын құрастырып шығару мүлдем басқа нәрсе емес пе! – деді ғалым.

	Қысқасы жүйкесі ширығып, мазасы қашқан Иванович ұзақ жол бойы сазарып отырған да қойған. Осы мінезіне қорланған Қызыл Капитан да оның бар-жоғын елемегендей түр танытып, жақ ашпады.

	Бұл жолғы өз қиялында бұған қарсы ауыз жаласып алып, көптігін көрсетіп, мұны сөз бостандығы мен пікір еркіндігінен айырып отырған бір емес, екі бірдей қарсылас тауып алған ең бақытты адам Джон Прескотт еді. Мұның бостан-бос соқтыға беретініне әлдеқашан еті өліп кеткен Дэвис болса бір сөз айтпастан қайта-қайта ыржия беруден танбаған, ал өзі талай жыл аямай қорыған мистер Дарлингтің мыңқ етпейтін мінезіне үйренген Литльстон жаңа әріптестерінің осы негізсіз кінәлауы мен тиісуіне төзе алмай тойтарыс беруге ыңғайланған.

	Жолаушылар арбаға шендері бойынша жайғасқан еді. Бітеу күйменің ішіне тек капитан мен Иванович мінді де, төбесі жабық болғанмен жан-жағы ашық орынға лейтенант, дәрігер һәм бухгалтер отырды, ал артқы жаққа мистер Холлоуэй мен оның қарауындағы бес адам, яғни, матрос-механиктер, Том, Сэм және Фо көшірдің жанындағы алдыңғы орындыққа орналасқан.

	Сөйтіп, Прескоттың қолына екі “құрбандықтың” өздері келіп түскен еді де, бұдан құтылу да мүмкін болмай қалған.

	– Енді тыңдаңызшы өзі, мейірімді әміршім, бір ауыз сөз айтқызыңызшы маған! – деді Литльстон шыдамы таусылып.

	– Ар атымен ант етейін! – деді екіленген дәрігер гүр ете түсіп. – Сіз манадан бері Дэвиске қосылып алып қисынсыз дәлелдер мен түкке жарамайтын дәйектерді төкпелетумен болдыңыз, сонымен де қоймай өзіңізге қарсылық білдіру құқымнан айырмақсыз! Сіздер көптіктеріңізді көрсетіп келесіздер!

	– Енді, мистер Прескотт...

	– Сіз шындық пен алғыр ой үшін өшіргіңіз келеді...

	– Енді тыңдасаңызшы...

	– А-а... сіз... сіз дауласып, бәрін жоққа шығара бергіңіз келеді. Бірақ бұл қиянат қой: ақиқат пікір ойды бүкпесіз білдіру арқылы шығады, ал сіз сәт сайын аузымды жауып, айтқызбайсыз, сөз бермейсіз... Жо, бұл дұрыс емес...



	https://t.me/kzkitap



	Әбден ыза болған Литльстон Дэвистің әдетіне басып үндеуді қойды да, өзінің қиялындағы тыңдаушыларына әлденелерді айтып, дәлелдеп, сендіріп һәм қарсылық білдіріп әлі даурығып келе жатқан мылжың серігінің сөзін тыңдай отырып ұйықтап кетті.

	Көлік капитанның көшірге тоқтау туралы берген бұйрығы бойынша Los Аngelos аңғарының тұсына келіп табан тірегенде Прескотт Литльстонның арбадан түсуіне ықыластана жәрдемдесіп жатып, мерейлене жымиып:

	– Ақыр аяғында берілдіңіз-ау, қымбаттым; бұл, әрине, сіздің әділдігіңізді көрсетеді. Әйткенмен, сізге дауда онша қызбаланбауға кеңес берер едім: адамдар бірге тұратын болғандықтан бір-біріне аздап кешірімді болуына тура келеді... Ең бастысы, Дэвистің ырқына берілмеңіз: мұның тұла бойы тұрған қайшылық қой! – деді.

	Діттеген межеге жету үшін әлі де жарты шақырымдай жер бар еді, бірақ ауыр арбаға барлық жүгімен әзірге соқталанбаған тың жолмен жүру қиынға соқты да, жолаушылар көліктен түсуге мәжбүр болған.

	Шешуші сәт те туған еді, Джонатан Спайерс өзі-өзіне сенімді болғанымен серігінің ширыққан көңіл күйі амалсыз бұған да ауысқан-ды. Расында да, қаншама жылғы табанды еңбектен, қаншалықты азап пен қыруар шығыннан кейін кезінде киелі құдіретке иланған жабайылардай бұған ессіз сенгенмен, қазір түңіле айнып тұрған мына Иванович пен бүкіл экипаждың алдында сәтсіздікке ұшыраса қайткені!

	Джонатан Спайерс қалтасындағы тапаншасына қол созған: ол іштей ойланғаны орындалмаса өзінің өнер табысымен бірге өлуге бекінген. Анау “Римэмбер” қандай алып қабір еді! Қандай үлкен көр!..





IV




	Сынақ. – “Ақку”мен “Сона". – Қурлық аспан һәм теңіз. – Эйрео көлі.



	Алдыға түскен жүргіншілер, одан аяңдай жылжыған арба алып кеме қоршалған аумағы ат шаптырым ағаш сарайдың қасына келгенде капитан көліктен барлық теңдер мен жүкті түсіртті де, күймені Сан-Францискоға қайта жөнелтті.

	Күйме көкжиектер көрінбей кеткенде сарай іші түгелдей электр шамдармен самаладай жарқырап жолаушылардың көз алдында бүйірлерінде “Аққу” және “Сона” аталатын екі серігі бар жағаға лақтырып тасталған алып кит іспеттес адам сенбестей, таңғажайып “Римэмбер” тұр еді.

	“Сона” мен “Аққу” “Римэмбердің” барлық бөлшектерін он бес метрге дейін кішірейткен дәлме-дәл көшірмесі еді: басқаруы да, аппараттары мен тетіктері де бірдей; бұлар сәтсіздікке ұшырап қалғандай жағдайда “Римэмберді” толықтай алмастыра алады, оның үстіне әрқайсында тұтастай флотты немесе бүкіл армияны жойып жіберетіндей жойқын күш бар. Алайда бұларды басқарудың тілін тек капитан Спайерс қана біледі.

	Иванович алып кеменің осынау екі “балапан” көшірмесін көріп миығынан күліп қойды: ол Спайрес бұлардың бірін басқаруды өзіне сеніп тапсырады деп ойлаған еді.

	Бәрі де сонша толқып тұрды. Джонатан Спайрес кіретін люкті ашатын серіппе тетігін басты да, теңізшілер негрлердің қолғабысы арқылы осында арбамен жеткізілген теңдер мен жәшіктерді, шамадандар мен басқа да жүктің бәрін үн-түнсіз “Римэмберге” таси бастады.

	Жұмыс аяқталған кезде Қызыл Капитан өте қарапайым тетіктің көмегімен сарайдың алдыңғы жағын тұтастай ашып тастады да, Ивановичке:

	– Қашан бұйырасыз? Дәл қазір жүріп кетуімізге болады! – деді.

	Осынау шешуші сәтте ол өзінің дағдылы байсалды қалпына түскен-тін.

	– Мен сіздің құзырыңыздамын, бұйыра беріңіз! – деп жауап қатты орыс.

	Жаппай “Римэмберге” өткен кезде іш пен сыртқы ауаның арасын ажыратып кіретін люк сарт етіп жабылды. Джонатан Спайерс өзі-өзіне риза еді: ауа бөлетін аппараттың ойдағыдай жұмыс істеп тұрғаны анық-тын; бәрі де жайлы, жеңіл дем алды: ауа таза да, салқын екен.

	– Төрлетіңіз! – деген ол Ивановичті ертіп “Римэмбердің” тұмсық жағындағы басқару каютасына өтті.

	Сол бойда-ақ иллюминатор арқылы сыртқа бағытталған алып күшті рефлектор алдындағы маңайды тура күндізгідей жайнатып жіберген, тіпті, мезгілдің кештігіне қарамастан кішкене жапырақтардың өзін тал түстегідей оп-оңай ажыратуға болатын еді.

	Одан Джонатан Спайерс сонша салқынқандылықпен басқару апаратының қола тілдерін басып, дөңгелектерді іске қосатын аккумуляторлар мен цилиндрлік пистондарды жалғап, өз-өзіне сенімді түрде:

	– Кеттік! – деді.

	Қатты толқығандықтан боп-боз болып кеткен Иванович дөңгелектердің орнынан жеңіл ытқи қозғалғанын сезінді, бұдан кейінгі сәтте “Римэмбер” табан астындағы қалың шіліктер мен тастарды, құз-жартастардың сынығын, жоталар мен төбешіктерді шөпше жапырып, алдындағы барлық кедергілерді еш қиналмастан жырып, өзіне жайдақ жол салып алды да, алға қарай атылған оқша зулай жөнелді. Бұл адам нанғысыз нәрсе еді, Иванович өз көзіне өзі сенгісі келмеген.

	Қатты “уралаған” дауыс “Римэмбер” ішін күңіренткен. Джонатан Спайерс гүл-гүл жайнайды: бұл оның кереметінің салтанат құрған сәті еді.

	– Капитан, сіз Құдайдай құдіреттісіз! – деді сонша тебіренген Иванович.

	Бірақ ғажайып мұнымен аяқталмаған-тын.

	Алып кеме капитанның әрбір қалауына бағынған тірі құбылысша жылдамдығын үсті-үстіне ұлғайта берді; кенет “Римэмбер” бес-алты мильдей аралықты барлық күшімен жүйткіген шабарман пойыздар өтетін уақыттан екі еседей тез зымырап, ұшуға оқталған құстай тұмсығын көкке көтерді де, қанаттарын жайып, ақырындап жылдамдығын үдете түсіп биіктік ала бастады, ақырында белгілі межеге көтерілген соң қалың ұйқыдағы Сан-Франциско әуесінде самғап бара жатты. Көкте заулаған алып балық тәріздес осынау механикалық кереметті қала көшелерінде әлі серуендеп жүрген кеш жататын кейбіреулер қап-қара бұлт екен деп ойлаған. Джонатан Спайерс бұл самғауын қала тұрғындарының есінде қалдыру үшін “Римэмбердің” айналасына бес-алты рет көз қарықтыратындай электр сәулесін шашты, һәм кеменің бүкіл кескіні түнгі аспанның қараңғы құшағынан айқын көрінді.

	Бұл таңғажайып құбылысты метеорогиялық обсерваториялардың бәрі тіркеген, келесі күні-ақ барлық америкалық газеттерде өткен түні аспанда балық пішіндес алып аққан жұлдыз көрінді деген хабар пайда болды. Тек қария Еуропа ғана еріккен америкалықтардың қиялилығына балап, бұл хабарға сенген жоқ.

	“Римэмбер” керемет жылдамдықпен Үндістан аумағының үстінен өтіп, Сонора мен Солтүстік Мексиканың кең алқаптарына қарай бағыт түзеді. Көкжиектен күн қылтия әуе кемесінің жолаушылары Тэцкуко және Кеочимилько көлдерін һәм бұлардың арасындағы жазық дала түкпірінде тұрған ұйқыдағы Мехико қаласының көп қырлы шатырларын, ақ қабырғалары мен дәліздерін көрді. Бірақ “Римэмбер” бағытын Кордильерге бұрып, бұл маңнан қиыстап өте шыққан; одан Қызыл Капитан кемені Анахуак шыңына, Цитлатептль тауына қарай бұрды; сөйтіп, механикалық керемет ақырында баяулап төмендеп, теңіз деңгейінен 5308 метр биік тұрған жерге табан тіреген. Осылайша “Ремэмбер” бір түнде құрлық пен әуеде еш қиналмастан 1200 шақырымдай саяхат жасады.

	– Ал енді не айтасыз? – деді Джонатан Спайерс жолға шыққалы бері бірінші рет тіл қатып. – Белгісіздердің ақшасы далаға шашылған ба екен?!

	– Капитан, – деді полковник шынайы таң қалған кейіппен, – Адамзат баласы туғызған сіздей ұлы кемеңгерге тәнтімін! Жұмсай беріңіз, құзырыңызға құлдықпын; мен өзіңіздей адамның ең нашар құлы болып кетудің өзін бақыт деп санаймын!

	– “Римэмберді” енді теңізде сынап көруіміз керек, – деді капитан, – бірақ сапарды жалғастырмас бұрын аздап дамылдап алуым керек. “Римэмбер”, әрине кез келген бағытқа бөгетсіз ұша береді, әйткенмен, бастапқы сынақ кезінде оның өйтетініне де толық сене қоймадым; ырыққа қаншалықты көнетінін әбден байқағым келді, енді қазір соған көз жеткіздім!

	Экипаж бен қалғандарының бәрі капитанды қызу құттықтап, оған шексіз берілгендіктерін білдіруге асыққан.

	Аз-маз аялдап, осы аралықта Фоның көреген қамқорлығы арқасында барлығы тамақтанып алғаннан кейін “Римэмбер” қайтадан көкке көтерілді.

	Ол Гватемала, Гондурас, Сан-Сальвадор, Никарагуа, Коста-Рика, Панама секілді тағы да бірқатар орталық-америкалық шағын республикаларды жанамалай өтіп, бағытын Кордильераларға қарай жалғастырған. “Римэмбердің” ересен иллюминаторларының жанына жайғасқан біздің жолаушыларымыз көрген сан алуан әсем көріністерді елестетудің өзі қиын.

	Панаманың сыртындағы ргопипсіатіеіо (яғни, мемлекеттік төңкеріс) ұйымдастырушылардың бәрі астананың қақпасын ашқызатын шешуші ұрыстарды дәл осы жерде жүргізгендіктен Кампо делла Конституцион аталатын кең алқаптан өзара қырқысуға дайын тұрған әрқайсысы 3000-4000 адамнан келетін екі әскерді көруге болатын еді. Бұл биылғы жетінші “пронунсиаменто” болатын.

	– Міне, “Римэмберді” соғыс құралы ретінде сынайтын жер! – деді Қызыл Капитан жұмбақ, таң қаларлық кейіппен.

	– Иә! – деп келісе кетті Иванович. – Бұл аналарды бір-бірін қырудан құтқарар еді. Дегенмен, өзіңіз қай жағына шығуды қалар едіңіз?

	– Әрине, үкімет жағына шығамын! Мұндай кездерде әрдайым билік басында отырған өкімет жағында болу керек! – деп тіл қатты капитан.

	– Неліктен?

	– Өйткені он төңкерістің тоғызы үкіметті оның өкілдері әбден тойынып, адал азаматтарға айнала бастаған кезде ығыстырады, ал мынандай қадаммен олардың орындарын басушыларды қайтадан тойғызуға тура келеді... Мұның бәрінің зардабын байғұс халықтың шегетіні түсінікті, әрине!

	– Байқауымша, сіз терең ойшыл екенсіз!

	– Мүлде олай емес, мен өкімет басындағы адамдардың адалдығына, әсіресе, айлакерлердің адалдығына сенбеймін.

	– Дегенмен үкімет пен көтеріліске шығушыларды қалай ажыратпақшымыз?.. Естисіз бе?!

	Осы кезде бұлар жердегі барлық дыбысты тартып тұрған акустикалық керней арқылы жауласқан екі жақтан да қабаттаса шыққан: “Конституция жасасын!” деген айқайды анық естіді.

	– Ендеше ажыратып жатпаймыз да бұларды! – деді Қызыл Капитан, дәл осы кезде “Римэмбердің; тұмсығы ақырындап төменге бұрылған.

	Испан-америкалықтардың арасынан:

	– Вallone! Вallone! – деген айқай шықты да, бірнеше зеңбіректен “Римберге” қарсы оқ жаудырыла бастады.

	– Енді біз заңды түрде қорғану негізінде әрекет етеміз! – деп қалды Иванович.

	Капитан тек мырс еткен. Механикалық алып тұмсығын ақырындап жерге бағыттап, жерге қарай төмендей берді. Кенет капитанның жүзіне үрейлі күлкі үйірілді: құлақ тұндырарлықтай гүрс етіп оқ атылды да, бір мезет алаулаған жалын “Римэмбердің” тұла бойын шарпып, одан екі көкжиек арасындағы кеңістікті түгелдей жап-жарық қылып жіберді, сөйтіп, айнала орын-орнына келе қалған; тек мықты жер сілкінісінен кейін астан-кестені шыққандай майдан даласында бірде-бір тірі жан қалмаған еді. Болған оқиғаны әңгімелеп беретіндей бірде-бір адам аман қалмаған. Себебі, қызметтен кеткен барлық генералдар һәм жұмыстан қысқарған бүкіл мемлекет адамдары, тұтынушылары жоқ адвокаттардың бәрі, қысқасы, төңкеріс басшылары түгелдей сөздерімен қанаттандыру үшін сарбаздардың арасына келген еді де, Панама бұл жолы зиянды қоғам қайраткерлері мен жалған отансүйгіштерінен бірден құтылды, сөйтіп, осынау шағын сормаңдай мемлекеттің “ел қорғағыштары” болып келетін әлгіндей эксперименттерін әрбір алты ай сайын қайталап, қазынаны тонаудың ыңғайлы сәтін күтетін кәдімгі алаяқтардың бірі қалмай түгел қырылып, кішкентай республикаға кем дегенде он жылдай бейбіт те, мамыражай күн кешуіне мүмкіндік туды.

	“Римэмбер” осыдан кейін қалыпты жағдайға келіп, көкке қайтадан самғай көтерілді де, мұхитты бетке алып зулай жөнелді.

	Тынық мұхитының Дария мойнағына қарама-қарсы бұл бөлігі өлшеусіз өте терең. Джонатан Спайерс теңізге түсу үшін осы тұсты әдейі таңдап еді.

	Механикалық алып жылдамдығын бәсеңдетпеген күйі мұхитқа қонғанда оның көлденеңдей сірескен ірі қос қанаты орасан парашют міндетін атқарып, суға түсіп бара жатқан алып кеменің екпінін тежеді.

	Демек, Джонатан Спайерс бәрін ескерген екен. Су патшалығына енетін кездегі сұлулық теңдессіз еді. Мықты электрлі прожекторлардың көмегімен айнала төрт немесе бес жүз метрдей шеңберде анық көрінді; осы жарыққа үймелей жиылған сан жетпес балық “Римэмберге” асыға жетіп, жол бойы соңдарынан қалмаған; акулалар механикалық кереметке ілесіп үлгере алмады, бірақ ұсақ балықтардың тұтас топтары, итбалыққтар мен өзге де хайуанаттардың қаптаған үйірлері жарыққа ұмтылып, “Римэмбер” мұхит тереңіне бірте-бірте бойлай ендегенше сәулеге шомылып, ойнақтаумен болды. Өзге де теңіз алыптары жақын жүзіп келіп, кеменің үстінен сырғи өтіп жүрді.

	Ұзамай “Римэмбер” қуаң далада қалғандай болған: мұндағы шыңырау тереңде бәрі қырылып қалғандай, айналадан ешбір тіршілік белгісі байқалмаған. Бұл тіршіліксіз тереңдік деп аталатын тұс еді. Белгілі мөлшерде саяздау деңгейде жүзіп, жарық пен біршама тығыз ауаны қажет ететін теңіз жануарлары мен балықтар мұнда түспейді, ал теңіз түбін мекендеушілер ең табанда жорғалап жүретіндіктен жоғары көтерілмейді.

	Ақыр аяғында “Римэмбердің” дөңгелектері жерге тигенде, осынау су асты кемесінің ішіндегілер бір мезет еріксізден аса үрейлі күйді бастан кешті.

	Алып механизм түпке түскен соң тоқтады да, оны жан-жағынан бір сәт сұмдық жеркенішті сезім туғызып, өте қорқынышты жүздеген теңіз мақұлықтары қоршап алған; мұнда қармалауыштарының ұзындығы отыз сажынға жететін теңіз өрмекшілері де, алыптығы айдаһардай жыландар да, ішінен қою, қоңыр лай, тіпті, маңайдағы суды бұлдыратып, қап-қара сұйық шығаратын тірі еріндер де, пішіні таң қаларлық, іркілдек денелі жабысқақ медузалар да, теңіз жұлдыздары мен маржандар да, көлемі орасан шаяндар да, қысқасы, неше қилы мақұлықтар бар еді.

	Бір алып сегізаяқтың “Римэмберді” қармалауыштарымен орап, көтеріп алуға әрекеттенген кезі болды; кеменің экипажы мен жоғары шенділері қорыққаннан айқайлап та жіберген, тек бұл қимылдың бос әуре екенін жақсы білетін Джонатан Спайерс ақырын жымиыспен тынды. Алайда өз экипажын жұбатып қоюдың қажеттігін түйсінген ол тоқтың екі басын қосып қалғанда мезетте алапат электр қуаты пайда болып, теңіз түбін мекендеуші сезіаяқтардан да, ірі балықтардан да із қалмады: олар жел айдап кеткендей жоқ болған. Осыдан кейін “Римэмбер” дәл құрлықтағыдай жеңіл де, жылдам жүйткіп, сапарын жалғастыра берген; айырмашылық тек су мен ауаның кедергілік күшінде ғана еді.

	“Римэмбер” бірнеше сағат заулаған соң мұхит бетіне қайта көтеріле бастады, бұл кезде оның артқы жағындағы аккумуляторы қалақтың, ал арқа қанаттары ұшу міндеттерін атқарып, солардың көмегі арқылы өте жылдам қалқи түскен.

	Су бетіне шыққаннан кейін алып кеме қанаттары мен сегіз жұп дөңгелегі һәм бір мезгілде қалақ пен руль орнында қызмет ететін құйрық негізінде сағатына жетпіс шақырым жылдамдықпен зулап жүзе жөнелді.

	Егер әскери қимылға көшу қажеттігі туған жағдайда тоқпен қуаттандырылған артқы аккумулятор механикалық алыпты дұшпанға алапат күшпен бағыттайтыны соншалықты, ол қас пен көздің арасында кез келген құрышпен қапталған техниканы қақ бөлер еді немесе алдыңғы тоқтың қуатымен, яғни, тұмсықтағы аккумулятор күшімен кез келген кемені жақындамастан-ақ быт-шыт қылып жіберер еді.

	“Римэмбердің” жауды көзге көрінбестен талқандағысы келсе өзі су астында тұрып та әлгіндей тоқ қуатын жіберуге мүмкіндігі бар.

	Енді осы тәжірибені су астында жүріп жасау қажет еді; механикалық алып екі жүз метр тереңдікке қайта түскеннен кейін құрылықта немесе су бетінде жүргендегідей белгілі деңгейден бір миллиметр де ауытқымастан өз құрастырушысының еркіне бағынып, ісін жалғастыра берді.

	Осылайша барлық сынақтан тамаша өткен “Римэмбер” иесінің үмітін толықтай ақтап, Қызыл Капитанның батыл ойы мен аңсаған арманының теңдессіз қолқанатына айналған еді.

	– Ал қалай? – деп сұрады Джонатан Спайерс Ивановичтен кеудесін асқақ керіп, қолдарын айқастырған күйі. – Бұған не айтасыз?

	– Сізге ендігі айтарым, егер қаласаңыз, тағы бір арманға қиналмай-ақ қол жеткізе аласыз: ол – бүкіл әлемге әмірлік жүргізу! – деп жауап берді орыс.

	– Енді менің сіздің сөзіңізде тұрғаныңыздай, өзімнің де алдыңыздағы уағдамды орындауым қалды! Бағытты қай жаққа түзейміз?

	– Мұнда! – деді Иванович саусағымен картадағы Орталық Австралияның үлкен көлдерінің бірін нұсқап.

	– Жақсы, алты тәуліктен кейін сонда боламыз!

	Арада алты күн өткеннен кейін Австралия бушының сыртынан күн батып бара жатқан мезгілде кешкі аспанның төсінен дауылдай құйындаған әлдебір қара дақ көрінді. Осы дақ, анығында, дақ секілді белгісіз зат Эйрео көлінің тұсына жеткенде кенет оқ тиген құстай көктен төмен қарай құлдилап көлге түсіп, көз алдында ғайып болды.

	Бұл діттеген межеге жетіп Эйрео көлінің түбіне зәкір тастаған “Римэмбер” еді.





V




	“Аққу” кеніші. – Қопарылыс. – Жұмбақ, оттар. – Франс Стэшен. – Көлдегі түнгі серуен. – Таңғажайып елес. – Орыс пен янкилер5.



	“Аққу” кен орнында үлкен салтанат дайындығы жүріп жатты. Орман қарақшыларының тобы түгелдей қырылған (оның ішінде бетперделі адам да бар деп болжағандай) Рэд-Моунтэндегі (Қызыл таудағы) сұмдық жарылыстан кейін жас граф Оливье мен оның достарының жолдары болған үстіне бола түсті. Енді өз қаржыларымен игерілген кеніш қожайындарды да, жұмысшыларды да қарық қылған: қазылған алтынның үштен бірі Оливьенің үлесіне тиді, дәл осынша дәулет канадалық Дикке бұйырды, қалғаны Лоран мен Джильпингке һәм дәл қазір өздері болмаса да барлық жұмысшыларға, қысқасы, жиырма үш үлеске тең бөлініп берілді.

	Кеніш алтын жентегін өндіретін емес, былайша айтқанда, құйма алтын шығаратын орын болғандықтан сарқылуға да тиіс еді; дегенмен, мұндай қорқыныш іске араласушылардың ешқайсысын да алаңдатқан жоқ, себебі, олардың бәрі аз ғана уақыттың ішінде түске де кірмейтін байлыққа кенеліп үлгерген-ді.

	Оливье мен Диктің үлестері дөңгеленген 5000000 доллар болатын, бұл он миллион рубльге тең.

	Қалғандарының әрқайсысы 1000000 франктен аса қаржыны иеленді. Сонда да барлығы кеніште күн сайын еңбектенетін қара жұмысшыларша тырбана берді: мұндай әрекет кешегі миллионер ертең жұмысшыға айналып, кешегі жұмысшы ертең миллионер болып кетіп жататын Калифорния мен Австралияда ғана кездеседі.

	Виллигоның уәдесі бойынша нагарнуктер тайпасы өздерінің негізгі стандарын аң-құсы, балығы, шипалы шөбі мен тамырлары мол “Аққу” кенішінің аумағына тікті де, алапат жауынгер тайпаның көршілігі барлық қаңғыбастар мен ашкөз “меймандарды” маңайдан бездіріп жіберген. Кен орнындағы өмір мамыражай өтіп жатты; амалсыздан достарымен бірге айдалада қалған жас граф өз қолындағының талабы бойынша оны ұмытуға тиіс болып, Батыс Американың немесе Австралия бушының джентльмен-фермерінің салтын кешіп екі жылын өткізген: аңға шығады, атқа мінеді, жерін игереді, өз иелігімен жапсарлас жатқан әсем Эйрео көлінде бірі бумен жүретін алпыс тоннадай жүк көтеретін “Мария” немесе екіншісі қалыңдығының құрметіне “Федоровна” аталатын жиырма бес тонналық желкенді яхталарымен серуендейді. Ыңғайлы болу үшін көлдің жиегіне көрнекті жағалау жүргізіп алған, осында шағын айлақ бар; бұған қоса көлде нагарнуктер қайықтарының тұтас флоты тұр, мұның бәрі ені он алты мильдей келетін солтүстік-шығыс пен оңтүстік шығысқа қарай отыз мильдей ересен қашықтыққа созылып жатқан көлді шағын теңізге ұқсатар еді.

	Бұл көлге Виктория-Ривер өзені құяды, сондықтан, суы балыққа мол; оның үстіне жиі соғатын сұрапыл жел нағыз дауыл тұрғызады, сол себепті бұл көлде кеме жүргізу үшін теңіз ісіне жетік кәсіби, тәжірибелі теңізшілер қажет болатын. Оливье осы мақсатпен Сиднейге барып, Франция елшілігінің қарауына қалдырылған апатқа ұшыраған француз кемесінің экипажынан екі тәжірибелі боцманды өзіне қызметке шақырды – Биганға “Марияның” басшылығын жүктеп, Ле Гюэнді “Федоровнаның” капитаны етіп қойды. Екі теңізші де бретондық болатын, сол себептен теңіздің төл балалары еді.

	Күйреген француз кемесінің механиктері Тукас пен Дансан да Оливье кемесіне өз мамандықтары бойынша алынды. Бұларды өзіне тарту үшін әрқайсысына қызмет мерзімі біткен кезде, яғни, жеті жылдан кейін 10000 франк төлеуге уәде берді.

	Австралияның Оливьеге ұнағаны сондай, ол Диктің айтқанына көніп, осы елге ірге теуіп, келешекте бірде мұнда, бірде Еуропада қатар тұруға келісті.

	Оливье жоғарыда аталған екі кемеге қоса Еуропаға қатынап тұру үшін Мельбурнде үш жүз тоннадай су ығыстыра алатын булы яхтаға тапсырыс берді, оны досының құрметіне “Дик” деп атады. “Мария” мен “Федоровнаның” біріккен экипажы үлкен кемеде қызмет етуге тиіс болды да, Биганға капитан міндетін атқарту ұйғарылды, ал, Ле Гюэнге оның көмекшілігі жүктелді. Бұл екі теңізші көп ұзамай-ақ он екі адамдай жас нагарнукті теңіз қызметі мен теңіз әдістеріне баулып, оларды шебер матростарға айналдырды, ал, механиктер өз тарапынан тағы да ондаған адамды істеріне үйретіп, сенімді көмекшілер мен от жағушыларды дайындап алды.

	Кеніш пен көл арасындағы жол ортада, яғни, екі жақтан да бір мильдей жерге Сан-Францискодан дайын күйінде жаздырып алынған тамаша саяжай орнатылды; оны құрастырып, әсем алқаптардың біріне тұрғызғандарына да көп болған жоқ. Айналасына екі қытайлық бағбан көрнекті гүлзар мен бақ орнатты, бұлар да Сан-Францискодан әкелінген еді, ал, Бургиньоннан келіп Диктің соңынан қалмай жүрген келімсек жүзімші шал көл жағасындағы төбенің етегіне керемет жүзім бағын екті. Енді біздің қоныс аударушылар Франс-Стэшен деп атаған осынау ғажайып орында адам жанын рақаттандыратынның бәрі бар еді.

	Канадалықтың туған күні жақындап келе жатқан, Оливье бұл күнді Дик өкіл ұлдары болып саналатын нагарнуктердің негізгі тұрағында да, кеніш орнында да бірдей тойлатуды ұйғарды.

	Осыған орай оларға нагарнуктердің әрбір отбасына жететіндей жүздеген музыка жәшігі мен отшашу таратылды. Бұған қоса Еуропалық мәнермен орасан банкет әзірленді.

	Нагарнуктер бұл күнге жан-жақтан туған күн иесінің құрметіне арнап түрлі ойындар мен би, ән-күй дайындады. Оның үстіне түземдіктер осы мерекеге зор салтанат – Қасиетті Оттың сақтаушысы Ұлы Абыздың жаңа ізбасарын сайлауды ұштастыруды ұйғарған. Бас Ұлы абыз әбден қартайған еді, енді оған орынбасар, анығында, көмекші керек еді, шал әзір тірі-тін, сондықтан әбден шау тартып, өзінің сан алуан тайпа басылық ісін атқаруға дәрменсіз күйде отырғанымен орнын ауыстыру салтқа қайшы, һәм орынбасар қатаң түрде оның өз ұлдарының бірі болуы керек, өйткені абыз қызметі атадан балаға жалғасып отырады. Әдетте қартайған абыздың жаңа ізбасарын дайындау күнібұрын ойластырылады, өйткені қасиетті Мото-Уан мехрабы бір мезет те абызсыз қалмауға тиісті, ал, сайлау салтанаты өте күрделі, оған алдын ала әзірлену қажет.

	Бұл ұлы салтанат бір ғасыр ішінде екі рет, әрі кетсе үш рет өтеді, қазір бала кездерінде ондай рәсімнің куәсі болған қариялар бірен-саран ғана, себебі, бүгінгі Ұлы Абыз тоқсан жасқа келген-ді, ол осы қызметті әкесінен қабылдап алғанда он беске толар-толмас бозбала-тын.

	Әлгінде айтқанымыздай, Эйрео көлінде балық мол; әсіресе алашұбар арқан балық бағалы һәм жеңсік ас болып есептеледі, ол өте тереңде жүзетін болғандықтан аулау үшін көлдің ең орта тұсына дейін баруға тура келеді. Оливье белгіленген банкетке осы балықты алдыру үшін түнде Ле Гюэннің “Федоровнамен” ауға шығуды бұйырды, өйткені бұл балық өте сақ, күндіз торға түспейді. Биган бұл саяхатқа қатысуға нұсқау алмаса да серік болып қайту үшін Ле Гюэнамен бірге аттанған.

	Қас қарая шыққан “Феодоровна” таң ата бір-ақ оралды. Түнімен қатты жел тұрғандықтан кеменің сонша кешіккеніне мазасызданып, Ле Гюэннен мұншама бөгелуінің сырын білу үшін Дикті ертіп айлаққа “Феодоровнаны” күтіп алуға барды.

	Бірден байқады екі теңізші мен Ле Гюэннің жанында тұрған кезекші механик Дансанның өңдері бозарып, әбіржіп кетіпті.

	– Не болды? Кісілерің өлгеннен аман ба? – деп сұрады дегбірсізденген Оливье.

	– Жоқ, граф, Құдай сақтап, экипажымыз аман, бірақ біздің көргеніміздің таң қаларлығы, тіпті кісі сенбестігі сондай, жай ғана еске түссе-ақ маңадайды суық тер жуып қоя береді. Қасымда Биган мен Дансанның болғанына қуаныштымын, менің көргенімнің елес емес екеніне осылар куә!

	– Құлағымыз сендерде! – деді Оливье бұл сөзге біршама абыржып.

	– Біз сағатына он екі шақырым жылдамдықпен жүзіп, кешкі сегізге қарай ыңғайлы тұсқа жетіп тор тастаған кезде мен желкендерді жинауды бұйырдым. Саған онға дейін ауды төрт рет көтергенде-ақ балық мол түскендіктен кері оралуды ойлағанмын. Дансан бәрі дайын деп мәлімдеуге келгенде біз Биган екеуміз тұмсық жақта әңгімелесіп тұрғанбыз. Кенет көзімізге екі жүз-үш жүз метрдей шамадан сауда кемесінің тік желкенінен шашыраған жарық іспеттес от көрінді, толқын бетімен лықси секіреді.

	Оны адасып кеткен қайық екен деп, бағытты сонда бұруға бұйырдым; от пен біздің арамыз жедел жақындай түсті, бір кезде жарық суға сүңгіп ғайып болды, бірақ сол бойда қайтадан тағыз шыға келді, тек басқа тұсымыздан. Біз оны қуып бердік, дегенмен, от дереу жоғалып кетеді де, өзге жерден жылт етіп қайта шыға келеді, бес реттей сөйтті!

	– Ғажап, – деді Оливье оның не екеніне миы жетпей. – Ал, ұйықтап қалмағандарың анық па?

	– О, ұйқы қайда! Бірақ іс мұнымен біткен жоқ. Соңғысында от суға сөнбеген күйі батып кетті; біз оның ақырындап бірте-бірте тереңдеп бара жатқанын бақылап тұрдық, ақырында түпте жанған беті қозғалыссыз қалды. Мұны бәріміз де көрдік, біздің адамдардың барлығы. Биганың айтуынша, осындай нәрсені Солтүстік теңізден көріпті, бұл “Ұшқыш Голландиялық” дейді. Бірақ “Ұшқыш Голландияның” тек мұхитта болатынын елдің бәрі біледі ғой... Бұл, тәрізі, қайдағы бір құбыжық, өз ойымша осы көл сиқырланған болуы керек... Мұнымен де біткен жоқ: одан кейінгі көргеніміз тіпті жаман, жағаңды ұстайсың. Жағаға қарай беттегенімізде соңымыздан киттің арқасы тәрізді әлдебір қап-қара, жалтылдаған дөңес нәрсе жүзіп отырды.

	– Жетер, Ле Гюэн! Көлде ешқандай кит те кашалот та жоқ, тіпті, итбалық пен ірі балықтарды да таба алмайсың!

	– Оны өзім де білемін, бірақ әлгі жылдамдықты қанша үдеткенімізбен қыр соңымыздан қалмай сырғыды да отырды; ешбір дыбыссыз сырғыды. Сөйтіп бір сағат бойы ізімізге ілесті. Мезгіл таңға таянып қалған, біз де жағаға жақындап қалып едік, сол кезде әлгі қорқынышты құбылыс суға батырып жібергісі келгендей алапай жылдамдықпен бізге қарай тұра ұмтылды. Әйтеуір Құдай қағып, ондай әрекетке барған жоқ, әйткенмен, мазақ қылғандай “Федоровнаны” үш рет айналып шықты, одан су тереңіне тастай батып, жоқ болды. Бүгін түнде шашым қалай ағарып кетпеді екен!..

	– Енді әлгінің адам сенбес нәрсе екенін өзіңіз де мойындап тұрсыз ғой, Ле Гюэн!

	– Иә, қожайын, дегенмен, бәрі мен айтқандай болды!

	– Менің ойымша, – деп килікті Биган, – осы көлде сұмдық қылмыс жасалған, әлгі от өлген адамның дұға дәметкен рухы!

	– Жарайды, сонда анау киттің арқасы секілді дөңес нәрсе не? – деп сұрады Оливье.

	– Меніңше, ол мен айтып тұрған әлгі батып кетуші елестің төңкерілген қайығының сауыры.

	– Сонда бұл таң қаларлық нәрсенің орташа ұзындығы қандай?

	– “Федоровнаның” көлемінен титтей үлкен де, кіші де емес, егер біз мұхитта жүрсек мен оны ұзындығы жиырма-жиырма бес метрдей кит деуге ант берер едім!

	– Бұл, әрине, көкейге ең қонымды болжам, бірақ дәл мына көлде киттің жоқ екені анық. Ал, сіз, Дансан, не айтар едіңіз? – деп Оливье механикке бұрылды.

	– Менің пікірімше, қожайын, қайдағы бір әзәзіл, егер мен капитанның орнында болсам көп ойланбай-ақ зеңбіректердің бірін оқтауға бұйрық беріп, әлгі “китті” немесе не болса о болсын, болат тоқпақтың астына алар едім! Сонда көрер едік...

	– Мүмкін, оныңыз дұрыс та болар ма еді! – деп ойлана күбірледі Оливье, одан Биган мен Ле Гюэнге бұрылып сөзін жалғады: – Командир мырзалар, бүгін кешке екі кемемен ашық көлге шығып, әлгі оқиғаны әбден зерттейміз, дайын болыңыздар!

	– Құп болады! – деп үн қатты теңізшілер.

	Сөйтіп Оливье мен Дик қолтықтасып үйлеріне қайтты.

	– Иә, достым, сіздің жаңағы елес туралы ертегіге сенбейтініңізді білемін, – деді Оливье.

	Дик басын шайқады, бірақ үндемеген.

	– Ал, маған келсек, елеске де, сандыраққа да мүлде санбестен, Ле Гюэннің сөзіне қайранмын, тіпті, дегбірім қалар емес, оны қалғандары да қолдады ғой. Таң қалдыратын құбылыстың көңілге қонатындай мәнін басымды қанша қатырсам да таба алмаспын!

	– Ле Гюэннің айтқанын уақытша болсын айнымас ақиқат деп қабылдай аласыз ба? – деп сұрады канадалық. – Ол біздің зерттеуімізге негіз болар еді.

	– Солай-ақ дейік! Бірақ бұл бірдеңені түсіндіруге түрткі бола ала ма? Бәрінен бұрын зерттеу сапарына шығуды қолдайсыз ба өзіңіз?

	– Оған сөз бар ма, қымбаттым Оливье! Өз көзімізбен көргеніміз жөн. Ал, ертең сол жарықтың нәтижесін байқаймыз! Әзірше өзіміз білетін жайлардың негізінде қорытынды жасау мүмкіндігін қарастырайық. Алдымен айтыңызшы, белгілі бағытта, әрі есептелген жылдамдықпен отты су бетімен сырғытатындай, одан оны өшірместен суға түсіре алатын әлдебір әдісті білетін бе едіңіз?

	– Иә, ондайды тоқтың көмегі арқылы жасауға болады. Әйткенмен, суда басқарылатын электр шамды немесе фонарьды ұстау үшін жақын маңда тоқ аппарат тұруы керек, ал ондайды мұнда, Австралияда жасай қоятындай ешкім жоқ білем. Ондай аппарат немесе машина кемеге орнатылуы мүмкін, өзінің түнде көрінбейтін себебі шамнан өте алыста тұруы ықтимал!

	– Бірақ өз кемелеріміз бен түземдіктердің ұзын қайықтары ерсілі-қарсылы жортып жүрген біздің көлде, мынадай жабайы мекенде бөгде кемелер мен электрлі машиналардың болуы мүмкін емес!

	– Сізбен толықтай келісемін.

	– Ал, енді кит пе, әлде қайықтың түбі ме, сағатына он төрт узелмен жүйткіген кеменің соңынан қалмай қойған, тіпті, оны үш рет айналып шыққан қара дөңес нәрсе туралы не айтасыз, ол үшін өзіңіз де білесіз, біздің кемеден үш есе тез жүзетін жылдамдық қажет емес пе! Машина ма ол өзі! Ал, бірдеңені көңілге қонымды табиғи тұжырымдармен түсіндіріп бере алмаған жағдайда амалсыздан белгісіз құбылысты санадан тыс күшке баламасқа лаж жоқ!..

	– Ертеңге дейін күтейік! – деді қынжылған Оливье, – бәрін мұқият зерттеймін, содан соң санадан тыс құбылысқа тек ырымшыл адамдардың ғана сенетінін дәлелдеп беретін шығармын!

	Енді, оқырманның өзі де аңдаған болар, бретондықтардың үрейін алған тылсым құбылыс басқа ештеңе де емес, Джонатан Спайерс “Римэмбердің” дәл өзіндей сақадай сай екеніне көз жеткізу үшін сынаққа алып шыққан “Римэмбердің” серіктерінің бірі “Аққу” еді. “Феодоровнаны” кездейсоқ ұшыратып қалған капитан акустикалық дүрбі арқылы кемені бір француздың басқаратынын біліп, Ивановичтің қазір де Панама әскерлеріне жасаған қимылды қайталау ұсынысынан үзілді-кесілді бас тартып, ешбір зиян келтірместен, экипажын аздап қорқытып, қызықтырумен тынған.

	– Мен сізге айтып едім ғой, – деді Джонатан Спейерс, – өмірімнің қиын сәтінде өзімді белгісіз бір француз құтқарған, әлі күнге дейін соны шексіз ризалығымды білдіру үшін кездестіре алмай жүргеніме өкінемін. Ал, оның жеке өзіне алғыс айтудың сәті түспегендіктен оның бір де бір отандасына жамандық жасамауға серт бергенмін.

	Осы жайтқа орай Джонатан Спайерс пен Ивановичтің арасында мейлінше тартысты әңгіме басталған.

	– Мен Ұлы Белгісіздің әмірімен Жоғарғы Кеңестің соты алдында баруға тиісті граф д'Антрэгті тұтқындауға жәрдемдесуге уәде бердім, – деді капитан серігіне, – ол сөзімде тұрамын, тек өз уағымның шеңберінде ғана. Егер мәселе жеке кек қайтаруға қатысты болса, онда іске ешбір араласпаймын деген ескертуімді ұмытпаған шығарсыз. Сол кезде сіз графқа ешқандай бас араздығым жоқ, егер ол қарсылық көрсететіндей жағдай туа қалса өз өкілеттігіңізді пайдаланып, бірден ешбір мәймөңкесіз құртып жіберемін деп сендіргенсіз, мен сонда-ақ оған зәредей де қастандық жасауға бармауға бекінгенмін.

	– Оның көзін жоюдан неге бас тартуым керек?

	– Өйткені мен ондайды қаламаймын және оған жол да бермеймін.

	– Сіздің Жоғарғы Кеңестің маған жүктелген бұйрығын бұзуға хақыңыз жоқ! Ол адам біздің талаптарымызға бағынудан бас тартса дереу жойылуы керек!

	– Граф д'Антрэг – француз, соның өзі де маған жеткілікті! Мен оны өлтіруге жол бере алмаймын! Естисіз бе?

	– Есіңізге тағы салайын, сіз Жоғарғы Кеңестің бұйрығын бұрмалап тұрсыз!

	– Маған сіздің Жоғарғы Кеңесіңіз, сіздің Ұлы Белгісізіңіз кім соншама? Олар маған темекімнің түтінімен бірдей! – деді тыжырынған капитан. – Мұнда, мына “Римэмберде” Жоғарғы Кеңес деген менмін! Ұлы Белгісіз де мына мен!

	– Ал perinde ac cadaver алдындағы антыңыз қайда қалады?

	– Мен ешқандай бұйрық, алған емеспін; ол міндет маған емес, сізге жүктелген!

	– Оқыңыз! – деп шаңқ етті Иванович кеудешесінің төс қалтасынан алған төрт бүктеулі қағазды Джонатан Спайерске беріп жатып.

	Капитан: “№333 №222-ге не бұйырса да мүлтіксіз бағынуға міндетті!” деген жазуды оқыды.

	– А-а... сіз менің сөзіме сенбей жазатайым жағдайда өзіңізді белгілі керек-жарақпен қорғап қоюды ескерген екенсіз ғой. Ендеше қараңыз, бұл бұйрығыңыздың мен үшін қаншалықты маңызды екенін! – Осыны айтқан Джонатан Спайерс қолындағы қағазды жағып алып темекісін тұтатты да, быт-шыт қылып жыртып, отқа тастады.

	– Бұл ереуіл, ашықтан-ашық басбұзарлық! – деді не істерін білмей қызарақтаған Иванович.

	– Жоқ, бірақ сіз шарттарыңызға келіспестен бұрын француздарға және славян халықтарынан өзге ұлттарға қатысты әрекет ықтиярым өз еркімде деп ескерткенімді ұмытпауыңыз керек, сондай-ақ танымасам да граф д'Антрэгтің де өмірін сақтаймын деп сізге сол кезде-ақ айтқанмын! Екіншіден, мен Белгісіздің бірінші класты мүшесі ретінде өзіме тең дәрежелі немесе төменгі шенді біреулердің қыстырылуынсыз-ақ тек Жоғарғы Кеңеске ғана тікелей бағынамын!

	– Біздің қаулымыздың мазмұны олай емес!

	– Мүмкін оның әріптері де басқа шығар?!

	– Жарайды, солай-ақ болсын, сонда не істемек ойыңыз бар?

	– Өз уәдемді орындаймын, басқаша айтқанда, сізге графты тұтқындауға, ұстауға жәрдемдесемін, бірақ бір тал шашына да тигізбеймін! Бұған қоса тұтқынды өз қолыма береді деп дәмеленбеңіз. Оны Петербургке өзім жеткізіп, Жоғарғы Кеңестің қолына өзім тапсырамын және құлағыңызға салып қояйын – ол сапар кезінде шыққан тегі мен қоғамдық лауазымына сәйкес барлық лайықты қызметті пайдаланады, ал оған осында, “Римэмберде” қастандық жасалатындай болса сізді дереу бір мезетте құрбандығыңыздың соңынан о дүниеге аттандыратын өзіміздің электр батареяларымыздың бірімен танысуға мәжбүр етемін. Сондықтан ескертемін – керек болған жағдайда сізді “Ремэмбердің” кез келген орнында – орындықтан, креслода, диванда отырсаңыз да, төсекте жатсаңыз да бір мезетте-ақ найзағай соққандай құртып жібере аламын!

	– Сіз бұдан алты ай бұрын менімен бұлайша сөйлеспеген едіңіз, – деді мысқылдаған Иванович, – сіздің бұл жолғы алғысыңыз бір түрлі қызық екен!

	– Бұл жолы мен сізге ағымнан жарыла қоятындай қисын жоқ; сіз өзіңіз бен қоғамыңыздың пайдасы үшін тырбандыңыз, ал, француздың маған көрсеткен көмегі риясыз болатын. Мені Белгісіздердің қатарына кіруге мәжбүр етіп құл қылып алуды көздедіңіз, бірақ мен кез келген жеріңізді сүртетіндей қол жаулық емеспін. Тегінде, менімен тайталаспағаныңыз дұрыс: күш мен жақта!

	– Сізбен тайталасамын ба?! – деді Иванович жорта таңырқап.

	– Ондай ойыма да келмеді!

	Ол Қызыл Капитанның алдында дәрменсіз екенін және өз жоспары осы кемеңгер адамның жәрдемінсіз жүзеге аспайтынын жақсы білетін, сондықтан, не істесе де діттеген мұратына жету үшін соның ығына жығылуға тиіс болатын.

	– Мен тек сіздің француздарға деген құрметіңіз графты тұтқындауға көмектеспекші уәдеңізден бас тартқыза ма деп қауіптеніп едім, енді оны Петербургке апаруды өз мойныңызға алсаңыз, онда өз міндетім тәмәм деп есептеймін. Графтың өміріне осынша алаңдауыңыздың өзі жеткілікті, оның өліміне барлық Белгісіздер қоғамы мүдделі болған күнде де сақтап қала аламыз. Сеніңіз, маған Белгісіздердің мүшесі ретіндегі міндеттен гөрі сіздің достығыңыз қымбат! Әсілі, таяуда Белгісіздер қоғамы мен сіздің мүдделеріңіз ұштасатын болады, себебі, жасампаз Ұлы Белгісіз он жылға ғана сайланады, ал қазіргі Ұлы Белгісіздің он жылдық мерзімі бірнеше айдан кейін аяқталады, сол кезде мен бірқатар жолдастарыммен сыбайласып, ол орынға сізді отырғызуға күш саламын: мұндай биік лауазымды қызметті абыроймен сіз алмағанда кім алады?! Билік жүргізіп, әмірлік етуге тағдырдың өзі арнаған адамдар болады!

	Иванович осылайша Джонатан Спайерстің өр кеудесі мен өзімшілдігін дөп басып, епті жүріс жасады.

	– Ақыр аяғында тіл табысатынымызды өзім де біліп едім! Тәрізі, сәл-пәл тігірек кеттім білем, бірақ достық белгісі ретінде қолым міне! Мен байғұс өнертапқышқа алғаш болып сенгеніңізді ғұмыры ұмытпаймын, бізді мәңгі-бақи ажыратпайтын да сол! – деді Қызыл Капитан.

	Иванович оның қолын шап беріп қатты қысқан кезде көз жасы қоса шықты.

	– Мен сіз туралы қателескен екенмін, – деді осы көз жасын көрген Спайерс, – сіз парасатты адамсыз!

	Айлакер казак іштей масайрап тұр еді: капитан барлық пері мінезді адамдар секілді өзіне біреу қарсы шыққан кезде зәрленіп, қыңырланып кететін, ал жағымпазданғандарға жалған қошеметін шынға балап, сонша жұмсарып, пұшайман бола қалады. Алайда Джонатан Спайерс осы әлсіздігімен қатар туа бітті асқан өр кеуделігіне сай қалт еткен қимылдан ақиқатты жазбай аңдай қоятын зор қуат пен сезімталдыққа да ие-тін. Сондықтан, Ивановичке қанша иланғысы келсе де, бұған деген күдігі ылғи басым түсе береді.

	Ал Иванович қазіргі жалғыз пиғылына – қолдан келгенше аянбай, Джонатан Спайерстен “Римэмбердің” екі серігінің барлық тетіктері өзінің дәлме-дәл көшірмесі болғандықтан “Аққу” немесе “Сонаның” бірін өзіне басқарту сенімін иеленіп, одан ұйқыдағы капитанды ың-шыңсыз өлтіріп, мүрдесін құртқаннан кейін “Римэмбердің” һәм оны жүргізу құпиясының жалғыз қожайыны өзі болу мақсатына табанды түрде таянып келе жатты.

	Дегенмен, екінші жағынан, капитан Спайерс таңғажайып өнер табысының көпшіліктің ішін күйдіретінін және өзінің ендігі өмірінің құпияны сақтай білуіне тікелей байланысты екенін жақсы сезінді.

	Бұған қоса оған өзінің де, кемесінің де тағдырын сеніп тапсыратын, шексіз берілген, ештеңеге сатылмайтынын, бүкпесіз, адал сыңар қажет еді. Әйтпесе “Римэмберінен” бір қадам да ажырай алмайтындай жіпсіз байлаулы тұтқынға айналатыны анық. Әрине, бүкіл ғаламның үкіметтері капитанды “Римэмберінен” шыққан бойда-ақ қолға түсіру мүмкіндігін қуана пайдаланып, одан соң иесінен ажыраған алып кемесін жай темір үйіндісіндей жойып жібереді. Егер соңынан кек алуға іздеп келіп, айбарлы “Римэмберімен” құтқарып әкететін сенімді серігі болса капитан әлемдегі ешбір жаудан сескенбес еді. Осының бәрін әбден қарастырған Джонатан Спайерс бір ашылған сәтінде өз ойын Ивановичке айтқан, анау қуаныштан іштей селт еткенімен, еш сыр алдырмай, сақтық жасаған.

	– Расында да, – деп келісті ол, – ондай сенімді орынбасарсыз сіз өзіңіз жартасына шегеленіп тасталған Прометеймен бірдейсіз!

	– Иә, бірақ өзімнің де талайымды, теңдессіз “Римэмберімнің” де тағдырын қолына тапсыратындай шексіз сенімді адамды қайдан табамын?

	Иванович:

	– Егер қаласаңыз, ондай адам менмін! – елп ете түсе жаздап, сабыр сақтады, себебі, капитанның ізбасары болуға ашықтан-ашық ұмтылатын адамға ғұмыры сенбейтінін пайымдаған.

	– Сіз таңдап алатын адам, – деді ол, – өте ауыр міндет арқалайды; әйткенмен, ең бастысы, ол адам сізге шынайы берілуі керек, ол өзінен гөрі сізді көбірек сүюге тиісті!

	Осы кезде Джонатан Спайерс оған өңменнен өтер жанарын тігіп, сынай қарады, бірақ тіс жармады.

	Осылайша тәмамдалған әңгіме әлі күнге дейін қайта қозғалған жоқ. Капитан тайталасқан екіұдай ойды ұзақ саралаған, бір жағынан бұрылған бүйрек Ивановичтің пайдасына ыңғайланса, екіншіден, осы адамға деген сенімсіздік сезімі мен іштей жек көру түйсігі керісінше тартады.

	Сөйтіп, жағдай шиеленісе түсті де, күнбе-күн ширыққан үстіне ширыға берді.

	Бұл кезде кек орнында да, нагарнуктер станында да алдағы салтанат әзірлігі қызу жүріп жатты, оған Оливьенің алаңсыз араласқаны соншалықты, кештің батқаны да білінбей қалған.





VI




	Виллиго Франс – Стэшенде. – Джильпинг нготактар елінде. – Люстің хаты.



	Сәске кезіндегі сағат екілерде ұлы көсем Виллиго өз жанынан қалмайтын адал серігі Коануктің құжырасына бас сұқты.

	Виллигоның беттегі бояуды жуып, бейбіт өмірін бірде жақтастарының арасында, бірде өзінің ақ нәсілді достарымен бірге өткізіп, уақытының көп бөлігін Франс-Стэшенде, Оливье мен досы Дикке еріп балық аулап, аң қағып жүріп жатқалы бір жылдан аса уақыт өткен.

	Ол алапат қопарылыс жасау арқылы түгелге жуық орман кезбелерін қырып, “ас беру” рәсімін өткізгелі бері жан әлемі саябыр тауып, тұнжыраған айбынды жүзі жадырап, бұрын ешкімнің көзіне түспегендей ашық-жарқын, жайдары күйге көшкен.

	Виллиго Франс-Стэшенге қонаққа келгенде кейде достарының көңілі үшін үстіне ақ матадан тіккен көйлек-шалбар ілетін, бірақ бас киім де, аяқ киім де киген емес. Үстелге достарымен қатар жайғасады, бірақ шанышқы, пышақ дегендерді қолданбайды. Дәмді түскі астан кейін, істен кейін дамылдаған француз буржуасына ұқсап, жайлы тербелмелі креслода қалғып отырады. Дегенмен, кейдегі оттай жайнаған жанары оның кеудесінен жауынгерлік рухының өшпегенін аңдатар еді, кез келген сәтте қаһарлы жау-жүрек сарбаздық жыны қозып, “Вага! Вага!” деген қатты даусы әуені күңірентетіндей көрінетін.

	Бірақ бұл сәттің қашан туатынын, достарына оның бар ептілігі мен ерлігі, күш-қуаты қашан керек болып қалатын кездің қашан келетінін ешкім де білген жоқ.

	Бұдан бірнеше күн бұрын скваттер Вальтер Кэрби отбасымен Диктің құрметіне орай мерекеге қатысу үшін Франс-Стэшенге келіп жатқан-ды; оның үстіне достары Виллигоны Джон Джильпингті шақырту үшін нготактар еліне аттандырған еді. Қарт көсем өзінің сенімді серігі Коанукті ертіп сонда сапар шегіп, біршама уақыт өткенде ағылшынның Оливьеге арнаған хатын алып, қайта оралған.

	Хаттың мазмұны төмендегіше еді:



	“Қымбатты достар!

	Мен сіздердің шақыруларыңызды кәрі дос Виллиго мен оның жас та тамаша серігі, ізетті Коанук арқылы алдым. Азан шақырып қойған аты Дик болғанмен кейін жаңаша мәнерлеп Канадалық дейтін лақап есімге ие болған аса қадірлі де, өте қымбатты джентльменнің туған күнін лайықты салтанатпен мерекелеу ниеттеріңізді әбден қолдаймын. Менің оған және сіздердің барлықтарыңызға деген сезімім ежелден белгілі болар деп ойлаймын, сондықтан, сіздердің құлақ құрыштарыңызды әуезді әсем әуенмен қандыратындай кларнетімді алып сіздерге қосылсам өзімді шексіз бақытты сезінер едім.

	Алайда мен нготактарды католик уағызшысы кейпінде оларды айнала кезіп, Австралия бушына мен сепкен бидайдың орнына діннен безгендік арам шөбін егуге ұмтылып жүрген Вельзевулдың, Люцифер және Астораттың мазағына қалдырып кете алмаймын.

	Осы бір римдік діншіл әуен мен үйлесімнің австралиялық неофиттердің көңіліне қаншалықты ықпал ететінін білгендіктен дөрекі дыбыстармен менің кларнетімнің тамылжыған үнін өшіру үшін жаңаша дыбыстар шығаратын шарманка тауып алыпты. Көріп отырғандарыңыздай, мен кетіп қалсам соның сорақы қимылдарына жол ашылып кетпекші.

	Оның үстіне мені сол кеткеннен мол кетеді деп үрейленетін сүйікті нготактарым күшпен қарсылық жасайтындықтарын ашық айтты, сол себептен қалуды ұйғардым.

	Мен зоологиялық заттарымды жинап бітіргенмін; оның қос-қос түрлерін өзімнің аяулы һәм құрметті досым граф Оливье Лорагюэ д'Антрэгке сақтап қойдым, ал оны Жаратушының өзі сақтай көрсін!

	Қол қойылған – Джон Джильпинг.

	Джильпинг – Холлда



	Оливье болашақ лорд Воангоның бұл сәлемдемесін рақаттана күлмей оқи алмады. Хатты алған Дик те ақ пейілмен риясыз күлген.

	Одан достар Виллиго мен Коануктен істің нақты ақиқатын сұрастырып, түземдік серіктерінің сөзінен қадірменді Джильпингтің өзінің тәурат әуендері мен кларнет дыбысы арқылы нготактардың сүйіспеншілігіне кенелгенін білді, олар мұны неше қилы сый-құрметке бөлеп, шын мәнінде тұтқындап, өз мекендерінен қадам аттатқылары келмейтін көрінеді. Ал аңғал ағылшынның асқақ атаумен Джильпинг-Холл, яғни, Джильпинг қорғаны дегені әжептәуір кең тұрақ екен, оны нготактар жер қазып, бекініс секілді дуалмен қоршап салып берген, ал Джильпинг бұл қоршау әлі де тарт деп шағынған соң оған тағы да екі гектардай жер қосып, дәл осындай жыралар мен ағаш дуал арқылы айналдырып бекітіп тастаған, мақсаттары қадірлі Джильпингті төнетін қауіптен сақтау, негізінде, оны тұтқында ұстап, қашып кетуге бөгет жасау ойластырылған. Оның үй-жайымен жапсарлас жерге талшілік, ағаш отырғызылыпты, Джильпинг болса өз иелігіндегі осынау орынды Джильпинг-сквер немесе Джильпинг бағы деп атайтын көрінеді; ол осы бекіністе тұрақты түрде ауысып тұратын нготак сарбаздарының қатаң бақылауымен жемге қойған тордағы құстай ешқайда шыға алмайды. Аққу жабайылар оны, шынында да, кобунга, яғни, өздеріне бақыт беру үшін ата-аналарының мекені-айдан келген мейірімді кемеңгер деп есептейді, оның үстіне ежелгі аңыз кобунганың пайда болуын дәл осы уақытта межелейді, сол себепті, нготактар қайырымды данышпанды ешқайда жібермей, қолдан келгенше ата-балалар мекеніне қайта босатпауға бекінген. Әрине, Джильпингтің айға кетуге титтейде құлқы жоқ, бірақ Англияға қайту үшін емін-еркін жүріп-тұруды қалайды. Анығында, ол өзінің шын жағдайының мәнін түсінбей, әлгі іш-бауырды елжірететін қамқорлықтың бәрін өз қауіпсіздігі үшін ғана жасалады деп ойлайды. “Джильпинг бағының” сыртына шығуға оқталған сайын ұдайы кіре берісте күзетте тұратын бойшаң екі нготак ыржалаңдап, тізерлей кетіп, құлдық ұрып, орнына қайтуын сұрайды.

	– Ай, мейірімді адамдар-ай! – деп тебіренеді Джильпинг, – менің бірдеңеге ұшырап қалмауым үшін жандарын үзеді. Бірақ, рас айтамын, сүйікті ұлдарым, маған төніп тұрған ешқандай қауіп жоқ!

	– Кобунг! Натта кобунг! Натта кобунг! Шыға көрмеңіз! Шыға көрмеңіз, кобунг! – деп жалынады жандары қалмай жымыңдаған Австралияның қара қожалақ жабайылары; егер бұл олардың жалынғанына да қарамай қоршау сыртына қадам басқысы келсе серейген-серейген нготактар мұны ақырындап қана иықтарына салады да, үйге көтеріп қайта апарып тастап, аяғына маңдайларын ұрып, орын-орындарына кетеді.

	– Осы адамдардың шексіз махаббатына бөленген екенмін-ау! – деп толғанады елжіреген Джильпинг. – Дін ісіне соншама ұмтылуларын айтсайшы!

	Күнбе-күн екі рет, таңертең және кешке бүкіл қоныстың тайлы-тұяғы қалмай, әйелдер, сарбаздар, еңбектеген баладан еңкейген кәріге дейін Джильпингтің бағына келіп тәурат әуезіне сәбидей ықыластана назар салып, айнала қоршап отырып алады, одан кларнеттің ырғағын өздері қайталап ысқырады немесе әуенге үн-түнсіз құлақ түреді. Дегенмен, бірде қадірменді мистер Джильпинг өзінің сарқылмайтын бренди мен виски қорынан шамадан тыс молырақ қотарып алып, тәураттарын міңгірлей айтып, кларнетін ұзақ тартып болған соң жынданғандай құтырына билей жөнелген, мұны көрген нготактар да екіленіп, әрқайсысы қолынан келгенше қимыл-қозғалысқа еліктеп секіруге басқан; содан бері әрбір дұға оқу жиналысын бимен аяқтау дағдыға айналды. “Давид патша да өсиет Кемесі алдында би биледі емес пе, демек, биде тұрған ешқандай күнә жоқ, Давид патшаға әбден еліктеуге болады!” деп ойлады ағылшын діншілі.

	Нготактардың кобунгісі жөніндегі қауесет нирбоастарға да, одан дундаруптерге де жетті, ал бабалары мекенінен келген мейірімді кемеңгердің иелері өз кобунгілерін біреу-міреу ұрлап кетпес үшін күзетті бұрынғыдан бетер күшейте түскен.

	Джильпинг Лондан Евангелия қоғамына өзінің қалың да, айбынды австралиялық тайпаға ерекше ықпал етіп отырғанын, енді оларға нағыз уағызшыны; яғни, поп қызметкерін жіберу қажеттігін айтып хат та жазды. Бірақ әлі күнге дейін Лондон оның хатына орай нендей шешім қабылдағаны белгісіз еді; бұған қоса нготактар жаңа ізбасарды қабылмай ма, жоқ па, ол да неғайбіл-тін.

	Біздің достар Виллиго мен Коануктен осының бәрін білгеннен кейін жағалай рақаттана күліп, мерекеден кейін іле-шала нготактарға аттанып, жолдастары Джильпингті құтқаруды ұйғарысты.

	Оның үстіне Виллиго жолшыбай Еуропадан келетін поштаны таратушы шабарманды көргендерін айтты, ол бүгін Франс-Стэшенге соғып кетемін депті.

	Ол кезде Австралияда тұрақты пошта қызметі орныға қоймаған еді, соған орай жергілікті фермерлер, скваттерлер һәм ірі жер иелері өз есептерінен пошташының міндетін атқаратын шабарман ұстап, солар үшін арнайы жүрдек аттарын дайындап отыратын.

	Ондай шабармандардың келуі Еуропадан қоныс аударушылар үшін елеулі оқиға болып саналатын.

	Виллиго мен оның жас серігі жолдағы кездесулері туралы әңгімелерін айтып ауыздарын жиып болғанша шабарман келіп қалғанын білдіріп, кернейшінің үнін сарнатқан. Тұра ұмтылған Дик пен Оливье пошташыны тамақтандырып, оған басқа тың ат ерттеп қоюға нұсқау беріп, өздері хаттарды бөлуге кірісті.

	Алдымен кен орнында жүрген капитандар мен механиктерге, сондағы басқа да қызметкерлерге келген хаттар реттелінді де, қолма-қол иелеріне жөнелтіліп, одан өздеріне келген хабарларды іздей бастаған.

	– Маған ешкім хат жазбайды: барлық туған-туыстарым баяғыда қайтыс болып кеткен, ал, жаныма жақын адамдардың бәрі осында! – деді Дик даусына жеңіл мұң араласып.

	Оливьеге жиырмадай хат келген екен, оның бірі арнайы хат көрінеді; мұндай хаттар әдетте, неге екенін, алушыны ерекше елеңдетіп жібереді, Оливье де бұл кімнен екен деп таңырқап қалды. Хаттың қорабын жыртып, көз жүгіртіп оқып шыққаннан кейін ол амалсыздан аң-таң болды да қалды.

	– Не болды? – деді оған елегзи қараған Дик. – Кімнен екен?

	– Люс, бұрынғы барон де Функаль, Мельбурндегі бұрынғы португалдық елші! – деді Оливье жазуды оқып.

	– Әлгі бізді опасыздықпен алдап кететін бе?!

	– Бірақ біздің тұншығып өлуімізді қаламаған адам... оны да ұмытуға болмайды, қымбатты Дик: онсыз анау бетперделі адам...

	– Жаны жәннатта болсын! – деп күбірледі Дик. – Ал, Люс мырза не жазыпты?

	– Қазір көреміз. Тыңдаңыз! – деген Оливье хатты дауыстап оқуға кірісті.

	“Граф!

	Өзіңіз бен сіздің досыңыз олай болады деп дәмеленуге де ешбір құқымның жоқтығына қарамастан өмірімді қиған сәттеріңізден бері сіздер ойлайтындай Белгісіздер қоғамымен емес, қоғамды да, өздеріңізді де алдап жүрген сатқынмен арадағы қиын күрестеріңізге қандай да бір қолғабысымды тигізсем деп ойлаумен болдым, оның есімін, өкінішке орай, қабылдаған антыма сәйкес айта алмаймын, бірақ ол сіздерге “Бетперделі адам” деген атпен белгілі.

	– Бұл, тәрізі, ол оңбағанның өлгенін білмейтін болу керек, – деп түйді канадалық.

	Оливье оқуды қайта жалғастырды:

	Сіздер шамасы, өлдіге санайтын “Бетперделі адам” Ред-Маунтендегі сұмдық жарылыс туралы маған егжей-тегжейлі өзі баяндап бергеніндей, тау-тастың астына үш жүз елу орман кезбесін тірідей көміп тастаған қопарылыстың сәл-ақ алдында күкіртті көлді көргісі келіп апат кезінде су жағасымен жиырма бес қадамдай әрірек барып тұрғандықтан ғайыптың құдіретімен тірі қалған. Жарылыс екпінімен құлап түссе де топырақ кесектері мен тас қиыршықтарының астында қалғандықтан бір мезет есінен де танып қалыпты. Бірақ өз-өзіне келген соң жақын жерден шыққан біреулердің даусын естіп, көмекке шақырмақшы болады да тежеледі – жаны содан қалған екен. Сіздер бірнеше қадамдай ғана жерде тұрыпсыздар да, оның өлгеніне әбден сеніп, әңгіме қылып тұрғандарыңызды естіп жатыпты.

	Енді ол Петербургтен Сан-Франциско арқылы Австралияға аттанған сапарында Париждің үстімен өтті, онымен сонда ұшырастым; оның пиғылы – бәріңізден аянбай кек қайтару. Дегенмен, бұл жолы мақсатына дәл нендей құралдар арқылы жеткісі келетіні туралы тіс жармады. Тек жалпы әңгімеде шығып кеткен кейбір сөзінен ғана аңдап қалдым, ол енді мерейінің үстем болатынына әбден сенімді... Сөз арасында сіздің түбіңізге жететін алапай машина һәм тоқ туралы, соңғы ғылыми жаңалықтар ма кейінгі өнер табыстары жөнінде айтып қалып отырды. Дегенмен содан нақты бірдеңелерді ұғып қалғым келгенімен, ол, тәрізі, маған сенбегендіктен де шығар, жауаптан бұлтара берді. Енді сол сақтық сіздің пайдаңызға қызмет етіп, аз да болса өзіңіздің алдыңыздағы кінәмді жуса екен деймін. Егер өзіңізді сыртыңыздан Ресейдегі аса мол дәулетке ие болғысы келіп жанталасып жүрген бір алаяқ деп таныстырмағанда мені ешқашан да сізге қарсы қоя алмас еді!

	Осы хатты алған сәттен бастап қайда жүрсеңіз де күні-түні сақтықты күшейте түсіңіз. Бұл менің достық кеңесім! Әрдайым астыртын немесе ашық жасалатын шабуылға дайын болыңыз!”

	Оливье бұл хатты оқып біткенше, Виллиго үн-түнсіз шығып кеткен еді; Тидана досымен ылғи әңгімелесіп жүретіндіктен французшаны әбден үйреніп алған ол Люстің хатының әрбір сөзін бос жібермей ұғып алған-тын. Тәрізі, енді жас французға қайтадан төнген қауіп туралы маңызды жаңалықты өзінің адал серігі Коанукке ескертіп қоюға асықса керек.

	– Демек, “бетперделі адам” тірі екен ғой! – деді боп-боз болып кеткен Оливье.

	– Қайтеміз, бізбен ашық айқасқа шығуға жүрегі дауаламайтын ол сұмпайы мырзаға өзіміздің күрестен тайынбайтынымызды көрсетуіміз керек. Мен өз тарапымнан әліне қарамайтын сол әпербақанды тәубесіне келтірмейінше, қауымды тастамауға ант етемін!

	– Ай, сұмдық қой бұл! – деді қыстыға қамыққан граф , – Тағы да тайталас, тағы да қан, тағы да үрейлі оқиғалар!..

	– Сабырға келіңіз, достым! Неден қорқамыз? Ендігі жағдайлар біздің пайдамызға шешіледі: біз енді өз мекеніміздеміз, ол болса келімсек адам... Оның жанында жақтастары да жоқ. Сіз үшін бүкіл нагарнуктер тайпасы, кеніштің барлық жұмысшылары, біздің екі кеменің экипажы және ең жақын достарыңыз бәріміз түгелдей бір кісідей жұмыла көтерілеміз! Рас, біздің өміріміз іш пыстырарлықтай бірыңғай сүреңсіздеу бола бастады, ал алдағы айқастар, бәлкім, қозғалысқа түсіріп, қанымызды қыздырар?!

	– Иә, мен расында да қатын сияқты екенмін, сүйікті Дик! – деді кенет көңілденіп кеткен Оливье. – Жүйкем әбден жұқарған ғой: сәл нәрсеңе бұлқан-талқан боламын, ал титтей нәрсе жадыратып та жібереді.

	Сөйтіп, белгіленген салтанат бағдарламасын да, тіпті, сол күнгі кешке межелеген көлге саяхат жасау ойын да еш өзгертпеу ұйғарылды.

	– Енді көлге шығу сапарын қоймауымыз керек! Хатта тоқ туралы айтылған! Оның Ле Гюэн мен Биганның көздеріне елестеген нәрселермен еш қатысы болмауы да мүмкін, бірақ соған өзімнің көз жеткізгім келеді.

	Осы сәтте бастан-аяқ қаруланып алған Виллиго мен Коанук та келіп кірген.

	– Вага! – саңқ етті Виллиго. – Қара Бүркіт пен Түннің Ұлы (Коанук есімінің сөзбе-сөз аудармасы) құжыра табалдырығы астында жатқан балталарын қайта шығарды; енді олар ұрысқа дайын!

	Айбарлы көсемнің жанарында жарқылдаған асқан қуаныш пен өз-өзіне деген асқақ сенімділік оты оны бір сәт айбынды Африка арыстанына ұқсатып тұрды. Оларға қуана ұмтылған Оливье екеуінің де қолын құшырлана қысты.

	– Рахмет, сіздерге, достар! – деді ол – Мен көптен бері сіздердің алдыларыңыздағы парыздарымды өтеп біткен жоқпын, бірақ өздеріңізге шын жүректен ризамын!



	VII



	Көлдегі із кесу. – Көлдегі жұмбақ от. – Су астындағы тутқын. – Сағым кеме. – Тоқ қуаты. – “Феодоровнаның” күйреуі. – “Бетперделі адамның" жоспары.



	Екі кеменің де басшылары граф пен оның достарына сапарға толықтай дайын екендерін мәлімдегенде Қара Бүркіт пен Түннің Ұлы Оливье мен Дикке серік болып бірге жүруге тілек білдірді, әрине, бұл өтініш құп алынды, оның үстіне тісқаққан нагарнуктер көсемі әрқалай жағдайларда септігі тиеді деген оймен өз тайпасынан керемет бір жүзгігіш-сүңгігіш біреуді алуға ыңғай білдірген еді, бұл тілек те бірауыздан қолдау тапты.

	Шағын топ екі кемеге бөліне жайғасқан кезде күн көкжиекке алау жалқынының шапағын шашып, жаңа ғана батқан-тын. Ауа райы да тымық еді, айналадан сыбдыр да естілмейді. Көл де айна бетіндей жарқырап тып-тыныш жатқан. Бірақ көл маңайындағы түн австралиялық буштағыдай сонша мүлгіп те тұрмаған: жағадағы қамыс арасында күндізгі қажытқан қапырықтан кейін түнемел орын іздеген мыңдаған құстар барынша көңілдене шиқылдасып жүрген.

	Оливье мен оның достары кешкі асқа тапырыс беріп “Марияға” орналасты да, “Марияны” қарайлап жүзіп отыру үшін шыққан “Феодоровнада” экипаждан өзге ешкім болған жоқ. Капитан Ле Гюэнге әрдайым “Марияның” соңынан ілесіп, графтың нұсқауларын күтіп отыру жүктелді.

	Қозғалуға бұйрық берілген сәтте екі кеме де аймақтан шығып, көлдің қақ ортасына қарай бет түзеді.

	Бәрінің де көңіл күйлері ала-құйын еді және оларын ешбір жасырғылары да келген жоқ. Ұзамай-ақ жағалау көзден ғайып болып, айналаны ашық теңіз қоршап тұрды. Тропикалық түннің тылсым тереңінен әлдебір үрей сезіледі; Оливье жаппай бойды билеген осынау түйсіктен арылу үшін кешкі асты әкелуді сұраған. “Марияның” кең бөлмесі күндегідей жап-жарық болатын; аппақ дастарқан жайылған үстел үсті дәмді асқа сыңсып тұр. Графтың жерқоймаларынан шығарылған мықты шарап ағыл-тегіл құйылды. Көңіл де дереу шалқи түсті; лепіре, шаттанған жолаушылар кеше кеме экипажы жақсы түстенгендіктен, тәрізі, ішкіліктің буымен көздеріне адам сенбес таңғажайып бірдеңелерді елестеткен болар деген болжамдарды да айта бастаған-ды.

	– Абайла, жарқыным Кэрби, – деп әзілдеді канадалық, – Бургиньоның жүзімдігінде бұрынғыдай көп қыдыратын болсаңдар сендердің де көздеріңе түрлі ғажайыптар елестейтін болады!

	– Көктегі бір айдың орнына су бетінен отыз алты ай көретін боласыңдар! – деп құптап қойды Лоран.

	Оливье шағын топтарын әбден көңілдендіре түсу үшін шампан әкелуді бұйырған. Үстел жағасында отырғандардың бірі күле отырып жастық желікпен “Ұшқыш Голландиялық” елес кемесі капитанының денсаулығы үшін деп тост та көтерді. Әйткенмен, маңайдағылар бокалдарын еріндеріне де тигізіп үлгерместен ұдайы мінбеде тұрған Бигон қатты айқайлап жіберді:

	– Сол қанаттан от көрінді! Алдыда...

	Бәрі жоғарыға қарай тұра-тұра ұмтылған. Түн көзге түрткісіз қараңғы еді, сондықтан, иек астынан екі сажыннан әрі қарай түк көрінбейтін. Ай да тумаған; жұлдыз да жоқ; ешқандай жарқылдың болуы мүмкін емес-ті; бірақ соған да қарамастан “Мариядан” шамамен бір мильдей аралықта жылпылдаған бір жарықтың ойнап жүргені анық-тын.

	– Кеше де бәрі дәл осылай басталған, – деді “Марияның” капитаны қарлыққан үнмен.

	– Ғажап! – деді Оливье. – Бұған сіз не дейсіз, Дик?

	– Менің пікірімді білесіз ғой: табиғатта қисынды себептермен түсіндіріп бере алмайтындай құбылыстар көп кездеседі!

	– Ал мен болсам табиғи себепсіз һәм қисынсыз ештеңе де болмайды деген пікірімнен қайтпаймын! Мәселенің мәні сонда – сол себептерді табу қажет. Біздің құбылыстардың бәрін санадан тыс күштерге балай салуымыз өз надандығымыздың, табиғаттың нағыз заңдарын білмеуіміздің белгісі! – деп қалды Оливье.

	– Міне, енді сондай құбылыстардың табиғи себептерін іздеудің тамаша сәті көз алдыңызда туып тұр! Маған салсаңыз, мен әлдебір қылмыскердің қолынан титықтап өлгендер жерлеусіз қалса жандары сая іздеп, дұға дәметіп келеді дегенді көп естідім, меніңше, осынау маңда бір кездері қылмыс жасалған дейтін Биганның сөзінің жаны бар ма деймін!

	– Ал маған келсек, – деді Лоран, – өзіміздің елді мекендегі бейіттердің үстінен жанған оттарды өз көзіммен талай көрдім!..

	– Сонда, сенің ойыңша, ол өлген адамдардың рухы ма?

	– Бейіттердің үстінен кім жағады оларды?

	– Көңілің қаласа ондай кереметті кез келген жерден көруге болады, – деп күлді Оливье, – ол өлген жаратылыс денесі немесе өсімдіктер бұзылғанда бөлінетін фосфорлық газ, жерден, яки батпақтан шығады да, ауамен қосылып тұтанады...

	Лоран күмәндана бас шайқады, бірақ қарсылық жасаған жоқ.

	Бұл кезде алға ұмтылған кеме отқа тым жақындай түсіп, екі аралықта екі жүз метрдей ғана қалған еді.

	– Жүрісті тоқтатыңыз, Биган, – деді Оливье, – және жарықтың жолын кесіп өтетіндей етіп бұрылыңыз!

	Алайда әлгі от осы бұйрықты түсіне қалғандай кенет су түбіне батып кетті, ал “Мария” тоқтаған кезде қарама-қарсы тұстан, су бетінен жиырма шынтақтай тереңдіктен қайта көрінді.

	– Көреміз, – деді жас граф, сөйтті де ендігі сөзін Виллигоға арнады: – Сенің сүңгуір жүзгішің қайда?

	– Осында, – деп жауап қатқан Виллиго белгі беріп жас нагарнукті шақырып алған, ал ол Оливьеге таянды.

	– Анау отқа қарай сүңгі! – деді Оливье.

	Түземдік бір минут те ойланбастан тура кеменің қабырға жақтауы арқылы суға қойып кетті; жарыққа қарай таянған нагарнук оттың ішінен бірдеңе ұстап алғысы келгендей қолын алға созған. Алайда дәл сол сәтте от бірте-бірте тереңдеген үстіне тереңдей түсті де, оған жіпсіз байланып қалғандай болған нагарнук те қоса батып бара жатты. Ұзамай жарық көрінбеуге айналды, одан жүзгішпен бірге мүлде ғайып болды да, айналаны оңтүстік түннің тып-тынық, қараңғы түнегі қайта көмкерді.

	– Елес әлгіні өзімен бірге әкетті, – деді мазасызданған Биган. – Бұл жерден кетуіміз керек, граф, әйтпесе бір сәтсіздікке ұрынамыз! Жылдамырақ кетейік!

	– Құтқаруға ешбір әрекет жасамай адамымызды тастап кете алмаймыз ғой! – деп реніш білдірді граф.

	Әйткенмен, ол әлденендей нұсқауларын беріп үлгергенше барлық түземдіктер секілді балықша жүзетін Виллиго мен Коанук жолдастарын іздеп табу үшін суға сүңгіп те кеткен еді. Бір кезде көл бетіне қайта қалқып шыққан олар кенет тағы да жоқ болды...

	Олардың әрқайсысы төрт-бес реттен сүңгіген еді, бірақ ешбірінен нәтиже шықпады: зым-зия жоғалған Таганук со күйі табылмады.

	Таң қалатын бір жағдай: кемеге қайта оралған екі нагарнуктің екеуі де су астынан әлдебір дауыстарды, әлдебір шуды естігендерін айтты, бірақ ештеңені мандытып түсіндіре алмады. Бұл хабар онсыз да қиын міндетті күрделендіре түскен.

	– Каракулдер (елес), – деп сыбырлайды ұнжырғасы түскен Виллиго.

	Таганук батып кетеді деген ой ешкімнің миына сыймайтындай керемет жүзгіш еді; жас нагарнуктің із-түзсіз жоқ болуын Оливьеден басқалардың санадан тыс құдіретке телігені анық-тын, мұндағылардың бойын алапат үрей билегені сондай, жас граф болмағанда бәрі әлдеқашан жағаға қарай тұра қашуға әзір тұрған.

	– Мен, әрине, графтың құзырына қарсы тұра алмаймын, – деді Биган Дикке сыбырлап, – кемеде өзі тұрған кезде мен оған бағынуға міндеттімін. Бірақ осы екі түнде болған жағдайлар ешбір жақсылық күттірмейтін бір сұмдықты сездірді! Графқа ықпалыңызды тигізсеңізші, Дик мырза, біздің айлаққа қайтуымызға рұқсат етуге көндіріңіз. Ішім сезеді, мұнда бізді үлкен бір қауіп күтіп тұр, тіпті, оңдырмайтын әлдебір қасірет болып кете ме деп қорқамын!

	– Менің де ойым сіздікіндей, Биган, – деп келісті оған канадалық. – Алайда амал не, ешкім маңдайға жазған тағдырынан қашып құтыла алмайды!

	– Солайы солай-ау, дегенмен жағадағы жағдайымыз қауіпсіздеу болар еді, ең құрығанда көріп қалар едік қой әлгіні!

	Кенет капитан баж ете түскендей болды да, есінен тануға аз-ақ қалған.

	– Не болды сізге? – деді Дик оны демей беріп.

	– Қараңыз... анда! – деп тілі күрмеле күбірлеген капитан кеме жақтауының сыртын нұсқады.

	Расында да, екі жүз сажынға жетер-жетпес жерден киттің немесе кашалоттың арқасын еске түсіретін қимылсыз тұрған ұзын да, дөңес, қорқынышты бір қара нәрсе көрінді.

	Дик өзіне Оливьені шақырып алды.

	– Қараңыз, – деді ол оған абыржығанын жасырмай, – анау немене сағым ба, жоқ қиялдың бейнесі ме?

	– Ол кешегі жағдайдың дәлме-дәл қайталануы; бұл елес пе немесе шын нәрсе ме, оны қазір көреміз! Осында сол үшін келдік емес пе. Капитан, арттағы зеңбіректі оқтауға бұйрық беріңіз!

	– Менің міндетім бұйрықты орындау, граф мырза, – деп үн қатты ырымшыл бретондық, – бірақ сізге айтуға тиістімін – біз бәріміз де өлетін болдық!

	“Феодоровнаның” командиріне де дәл әлгіндей бұйрық берілді; “Феодоровна” бұл кезде “Мария” оқтың жолын кесу үшін айналып жүргендіктен артта қалғандықтан біршама алдыда жүр еді.

	О Ле Гюэн, бастаңыз! – деп бұйырды Оливье.

	Күтудің ауыр сәттері туды. Өмірмен қош айтысуға бекінген канадалық сонша салқынқандылық танытқан. Ол өз сенімінен айнымайтын адам ретінде: “Пешенеге жазылғаннан қашып құтыла алмайсың!” деген еді, осынысы көңіліне медеу болды.

	Түн тыныштығын түрген:

	– Тыңда! Оқта.. Көзде!... Ат! – деген Ле Гюэннің бұйрығы сонша нық та, айқын естілді, себебі, ол өз міндетін орындап жүргенін бекем сезінген еді.

	Оқ даусы гүрс етті, бұршақтай жауған ірі бытыра қара дөңес затқа қарай жаулаған. Түтін сейілген кезде жұмбақ нәрсенің өз орнынан қимылдамағаны байқалды, ал, оған ұшқан бытыраның бірде-бірі дарымағандай да екен. Алайда осы көрініске таңырқаған бұлар бір-екі ауыз тілдесіп те үлгергенше “Феодоровнаның” төңірегі бұрқылдай жөнелді де, тік шаншыла көтерілген су көбіктеніп кетті; осы сәтте Ле Гюэннің жан даусы естілген:

	– Батып барамыз! Көмектесіңдер! Суға тұншықтық!

	Қақ екіге бөлінген “Феодоровна” бәрінің көз алдында тереңге жұтылып бара жатты. Мұның бәрі мезетте-ақ өткен оқиға еді һәм ың-шыңсыз болған; судың бұрқылдағаны болмаса ешкім апат болады деп ойламағандай да еді. “Мариядағылардың” естері шығып кетті, бәрі де әлгіндей һәм өз басымызға да келеді деп күткен еді, бағымызға қарай ол сұмдық қайталанған жоқ; қауіп төнген сәтте бойын жинап ала қойған Биган бір секундті де жоғалтпастан барлық мүмкіндікті қатерге душар болған жолдастарын құтқаруға пайдаланды. Ұзамай-ақ “Федоровнаның” экипажы құрамындағы алты нагарнук, Ле Гюэн және механик Дансанның бәрі “Марияға” шығарылды. Бақтарына қарай апат кезінде олардың ешқайсысы да жараланудан аман еді. “Мария” да буы бұрқырап қызып тұрған, мұндай сәттерде өзін кемеде құдайдай сезінетін Биган яхтаның бетін жағаға бұрып барлық күшпен заулап берген.

	Ал не болды? Бұл кезде үнемі қозғалыссыз тұрған алып қара дене де кенет кеменің соңынан жылжып, ізбен жүзіп отырды да, бірте-бірте жылдамдығын күшейткен үстіне күшейте түсіп ақырында “Марияны” басып озды, сөйтті де өткендегідей оны үш рет айналып, одан көл түбіне тастай сіңіп көрінбей кетті.

	Қатты абыржыған Оливьені канадалық пен Лоран каютаға күшпен әкеткендей болды, бәрі “Мария” айлаққа келіп тоқтағанда ғана естерін жиып, жеңілейе күрсінген.

	Тұрақтарына жеткен соң Оливье өз достарын кеңеске шақырды; оның ішінде екі кеменің командирлері мен өткен оқиғаны біріге талқылау үшін екі механик те шақырылған еді. Әрине, жиналғандардың көпшілігі болған жайдың бәрін санадан тыс құдіретке балаған, бірақ екі механик ғылымға біршама жақын тұрғандықтан һәм тоқ дегеннің не екенін білетін адамдар ретінде Оливье жаққа шықты. Бұл үшеуі Люстің хатындағы сөзге байланысты бастан кешкен жағдайдың бәрін яғни, су үстінде де, астында да жанған от пен “Федоровнаның” күйреуі тек электр қуатымен сабақтас екенін айқын сезінді.

	Тукас пен Дансан да, әрине, қарапайым адамдар еді және бұлардың ғылымнан қаншалықты хабардар екенін бір Құдай білсін, дегенмен екеуі де теңіз ісі жөнінде қолданбалы білім алып, механик курсын бітірген-тін, жалпы айтқанда, алған білімдерін ғылымның өзге салалары арқылы да кеңейткен һәм тоқпен таныс болғандықтан оны қолданудың көптеген әдістерін де білетін-ді.

	Әйтсе де санадан тыс құбылысты қолдайтындардың мерейін үстем ететін бір гәп бар-тын: осы сиқырдың бәрін тоқ арқылы жасап жүрген адамдар бірде-бір Еуропалықтың келуі түземдіктер мен орман кезбелерінің назарына түспей қоймайтын жағдайда Австралияның қақ ортасына, көл түбіне электр машиналарын қалай әкелген?! Жеткізілуі үшін кемінде бір керуен қашыр мен айдаушыны қажет ететін осынау күрделі аппараттарды көзге түсірмей қалай өтіп кеткен?! Оның үстіне бүкіл австралиялық буштан елеусіз өту мүмкін емес, көлді жан-жақтан қоршап жатқан нготак, нирбоас, дундаруп һәм нагарнуктер аумағы арқылы білінбей жүру санаға сыймайды!

	Әдетте осындай жағдайларда болатындай бұл пікірталастан да ештеңе шықпады, әркім өз ойында қалды, дегенмен, осының бәрі достардың берік бас бірлігін нығайта түскен еді.

	– Сөз бен көзқараста тұрған ештеңе жоқ, – деді канадалық, – бізді біріктіретін сезім маңыздырақ. Әлгілер, мейлі, қиялдан туған елес болсын немесе дұшпандарымыз қолданған механикалық күш шығар, аяулы Оливье, біз сіз бен өзіміз үшін де оларға қарсы тізе қоса қимылдаймыз!

	– Қалай болғанда да, Белгісіздер бізбен тағы да тайталасқа түспекші екен, біз енді елеспен ғана жағаласып қоймаймыз! – деді Оливье сөзін әзілге бұрып.

	Бұл аралықта осынау жан аяспайтын күрес әлдеқашан басталып та кеткен еді, әйткенмен, Люстің хаты мен “Римэмбер” мен оның екі серігінің барлық құрал-жабдықтарын сынақтан өткізгісі келген Қызыл Капитанның экспериментінің арқасында Оливье достарымен бірге, былайша айтқанда, бәрінен құлақтанып та отырған.

	Сол түні-ақ көл жағасы мен мекен қоршауын жағалай әр жерден күзет қойылды.

	Тагануктің жоқ болып кетуі ертеңгі күнгі салтанатқа ешбір көлеңке түсірмеген, себебі, түземдіктердің ғұрпы бойынша оның ет жақын туыстары да мерекеге қатыса берер еді һәм ол мүрдесі су бетіне қалқып шықпайынша өлідіге саналмайтын.

	Енді біз ертеңгі таңның атуы мен мейрамды күту сәтін пайдаланып, мұндағы достарымыз бастан кешіп жатқан оқиғалардан аз ғана үзіліс жасап, “Федоровнаның” күйреуімен аяқталған кейбір деректерге қысқаша түсініктеме бере кету үшін “Римэмберге” көз салайық.

	Қызыл Капитанның Ле Гюэннің кемесімен алғашқы кездесуі өте кездейсоқ болатын; екіншісі, керісінше, алдып ала ойластырылған еді. Джонатан Спайерс шағын кеме капитанының көрген-білгенінің бәрін кеніш қожайынына жеткізіп барып, оны сөздің аныққанығына тікелей өзі көз жеткізуге асықтыратын құмары мен құлшынысын оятатынын күні бұрын сонша дәл болжаған-ды, сол себептен кешегі көріністі қайталауды ұйғарған.

	Сондағы ниеті әншейін ермек пен өзі құрастырған машинаның барлық бөлшектерінің сақадай сай екенін бір тексеріп алудан өзге ештеңе емес-тін. Қызыл Капитанның осы “ерігуіне” Ивановичтің қатты ренжіп, Франс-Стэшен тұрғындарын өз пиғылдарынан бұлайша хабардар ету қажетсіз деуінде негіз бар еді. Ол жас граф бұлардың ойларын алдын ала сезіп қалып, сақтық шараларын жасап үлгерсе мақсатына жетудің қиындап кететінін жақсы білген. Алайда басында кейінірек піскен жоспарға сәйкес казак өз ойы мен қаупін ешбір түрде білдірмеуге бекінген.

	Иванович іштей тынды: Джонатан Спайерс жан баласына құпиясын бөліскісі келмегенімен соны істеуге мәжбүр болатын сәт таянып келе жатқандай еді. Ол енді ғұмыр бойы “Римэмберге” немесе оның серіктерінің біріне байланып қала алмайды ғой; оның үстіне өзі кәнігі аңшы еді, австралиялық буш оған талай тамашасын тосып тұрған. Ерте ме, кеш пе, ол, қажетті жағдайда өзі жоқта орынбасар ұстау үшін ең құрығанда басқарудың бірнеше негізгі тәсілін үйретуге әлдекімді таңдап алады. Соңғы кездері байқауынша, Қызыл Капитанның достық жағынан да, қызмет тарапынан да Ивановичке деген пейілі кеңейген, сондықтан бұл Джонатан Спайерестің таңдауы дәл өзіне түседі деп дәмеленген. Соған қол жеткізген соң Иванович, өздеріңізге белгілі болып отырғандай, еш қылмыстан бас тартпауға түйілген.

	“Римэмбердің” қожайыны болып алғаннан кейін ол сол бойда-ақ бір мезгілде кегін қайтарып, діттеген ойын іске асырып, сондай-ақ өз қалауы бойынша Белгісіздер қоғамы жүктеген міндетті де қоса атқарып Франс-Стэшен кенішін иелерімен бірге құртып жібереді.

	Осындай жаңаша жоспарға орай граф д'Антрэгті дереу тұтқындау ісі әншейін екінші кезектегі шаруа болып қалды; басты күшті Джонатан Спайерстің көңілін табуға жұмылдырды.





VIII




	Қызыл Капитан мен Ивановичтің арасындағы әңгіме. – Джонатан Спайерстің Франс-Стэшенге аттануы. – Виллиго мен Коануктің кейінгі ерлігі.



	Қызыл Капитан Франс-Стэшнедегі барлық жағдайды мұқият бақылауға қолайлы болу үшін кемелерінің тобын көл ортасына әкеліп, терең иірімдердің бірін таңдап алды, бұл орын жағадан бес жүз метр ғана аралықта тұрғанымен оны ешбір байқау мүмкін емес-тін. Шебер жасалған рефракторлер жүйесінің арқасында жағалаудағы немесе көлдің бетіндегі бірде-бір көрініс назардан тыс қалмайтын еді.

	Жағадағы сөздің бәрі оған дереу сол бойда дыбыс толқындарын қабылдап, “Римэмбердің” акустикалық тығынына жалғасқан желі арқылы жұмыс істейтін телефон табақшалары арқылы жетіп тұрды. Осы жабдықтың көмегімен “Римэмбердің” капитаны аттанар сәтінде Оливьенің Виллигодан тереңге сүңгитін жүзуші осында ма деген сөзін естіді. Ол осы әңгімеден түземдікті көл түбін тексеруге жібергелі жатқандарын білді де, жедел әлгі жүзгішті қолға түсіруді түйген. Мұны мейлінше абайлап атқарды.

	Артқы жақта “Римэмберге” кіретін жоғарыдағы люктен өзге тағы бір саңылау бар еді. Анығырақ айтқанда, бұл қабырғалармен бөлінген, биіктігі екі метр, тереңдігі алпыс, ені сексен сантиметрлік тік дәліз іспеттес құрыш қаптаманың бір бөлігі-тін. Дәліздің екі есігі бар, бірі тікелей капитанның ішкі жайына бастаса, екіншісі сыртқа қарай ашылады. Есіктердің екеуі де қалың каучук қабатымен тысталған, өте тығыз жабылады, сондықтан, олар арқылы ауа да, су да кіре алмайды. Құрлықта бұл шыға берісті емін-еркін пайдалана беруге болады; ал, су астында сүңгуір шлемін киіп, ауа толтырылған ыдыспен жүруге тура келеді. Ішкі бөлмеге өтетін есікті мықтап жауып, сыртқы есікті ашқанда шағын дәліз суға толады: сол кезде осы сумен келген нәрсенің бәрін “Римэмбермен” әкете бересіз, сыртқы есік қайта жабылған кезде дәліздегі су арнайы құбырлармен ағып кетеді де, есік ішке қарай жауып алынады.

	Джонатан Спайерес жүзгішті осындай жолмен ұстап, тұтқынға алуды ойластырған. Ол осы мақсатпен екі жерге жүзгіш ұстай алатындай темір тұтқалары бар, шыны шар пішіндес электрлі шам орнатты. Үздіксіз дерлік келіп тұратын тоқ бейшараның қолдарын жансыздандырып, саусақтарды жазғызбай, дәрменсіз етіп тастайды. Ал дәлізде тұрған Самуэль Дэвис сыртқы есікті ашып, ақырындап шамның сымы мен жүзгішті қоса тарта отырып, артынан оны бас салып дереу есікті қайта жауып ала қоятындай сәтті күтеді.

	Осылайша дәлізден алты секундта жоқ болатын суды кетіріп, ішкі бөлменің есігін ашқан ол сілейген тұтқынды кілемге жатқызған. Шамның тұтқаларынан қолын босата алмағанына қатты қорыққан Таганук бұл жағдайды сиқыр деп қабылдап, зәресі ұшқаннан естен танып қалды һәм ішіне едәуір су да кеткен еді. Дегенмен мұны тексеруге келген Прескотт оның ширек сағаттан кейін тірілетінін айтқан.

	Бұл аралықта “Марияға” таңғажайып көріністерін қайталап үлгерген капитан “Аққу” мен “Сонаның” арасындағы тұрағына оралған.

	Осы кезде есін жиған Таганук қайда жатқанын түсінбей, айналасындағы жібекке малындырып алтынмен апталған бұйымдарды, ағыл-тегіл нұрлы жарықты, бұрын-соңды көрмеген сән-салтанатты, бейтаныс адамдарды, оның ішінде, екі негрді көріп, аңғырттықпен, өлген екенмін деп ойлаған.

	Алайда жанына келген Иванович бұған мұның өз тілінде тіл қатты; казак Орталық Австралияда жүрген кезеңінде славяндық нәсілге тән жеңілдікпен түземдіктердің тілін емін-еркін сөйлесе беретіндей деңгейде игеріп алған еді.

	Осының аузынан алғашқы сөздердің шыға бастауы-ақ мұң екен, Таганук оны ата-бабалары елінен, яғни, айдан жеткен мейірімді кемеңгер екен деп аяғына жығылып, шапағатқа бөлей гөр қаракулға, яки адасқан елеске – маза таппайтын рухқа айналдыра көрме деп жалбарына бастаған.

	Иванович бұл байғұсты бабалар мекеніне келмегенін, оған ешкім де жамапдық жасауды ойламайтынын айтып, зорға жұбатты. Әйтсе де Таганук екі негрге сенбестікпен жалтақ-жалтақ қарай берді, осыны аңдаған капитан оларға кетуді бұйырды. Бұл мезгілде Прескотт пен Литльстон тағы да тәжікелесе бастап еді, Джонатан Спайерс оларды:

	– Мырзалар, бітпейтін дауларыңызды өз бөлмелеріңізде аяқтарсыздар, ал қазір маған тұтқынымызды тергеуге рұқсат беріңіздер! – деп тыйып тастады.

	Мұнда, “Римэмберде” түгелдей Қызыл Капитанның бір ауыз сөзіне-ақ мүлтіксіз бағынатын еді де, ешкім қарсы келген жоқ.

	Сұмдық үрейленген австралиялық білгісі келгендерінің бәрін мәлімдеп, кеніш орны мен оның иелері туралы, өз тайпасы мен жергілікті арақатынас, салт-дәстүр жөнінде барлық сұрақтарға бүкпесіз жауап қайтарды. Джонатан Спайерс оны бірталай қолпаштап, бірнеше күннен кейін қайтадан еркіндікке шығып, үйелменінің жанына баратынына сендірген. Одан мұны казармаға апаруды бұйырып, еш қорқытпай, ренжітпей, бірдеңеге ұрынып қалмауы үшін жақсы қарауды тапсырған капитан Ивановичті өзінің жұмыс бөлмесіне бастады да, оған төмендегідей әңгімесін айтты:

	– Көзіңіз жеткендей, менің бүкіл тәжірибелерім, немесе анығында, “Римэмбер” мен оның екі серігінің сынағы тамаша нәтиже көрсетті! Шынымды айтсам, тіпті, күткендегіден де асып түсті. Істеген нәрсем – нағыз керемет. Оның үстіне мен, шын мәнінде, ештеңе ойлап тапқан да, жасаған да жоқпын ғой; тек өзіме дейін көп бұрын ашылған заңдарды қолданып, жинақтадым, тек бәрін біртұтас етіп біріктірдім!.. Енді өзімнің көмекшіме, келешектегі ізбасарым басшылыққа алу үшін “Римэмбердің” барлық тетіктерін тетіктерін тәптіштеп талқылап беруге кіріспекші ниетім бар. Мен, қадірлі Иванович, сол ізбасарлыққа өзіңізді тағайындауды ұйғардым!

	Мұны естігенде Ивановичтің толқығаны соншалықты, бірнеше түсініксіз сөздерді былдырлауға шамасы әрең жетті.

	– Енді көрген шығарсыз, – деп сөзін жалғастырды капитан, – менің риясыздығыма сенбей қателестіңіз. Бірақ оны қозғамай-ақ қояйық! Әрекеттерім сәтті аяқталған соң мен, әрине, өзім жасаған орасан жоспарларымды жүзеге асыруға ұмтыламын; дегенмен, ең алдымен сіздің алдыңыздағы міндеттемелерді орындап граф д'Антрэгті мүмкіндігінше тезірек “Ремэмберге” қонақ етуге тырысқым келеді, одан соң дереу соны алып Петербургке аттанамыз. Қазір оны қалай іске асырғым келетінін сұрамаңыз; дәл осы сәтте басымда графты көп ұзатпай-ақ қолға түсіруге жағдай жасайтын ой пісіп келеді! Ал, әзірше осы өңірді аздап зерттеп алмақшы ниетім бар; біз тұтқынымыздың сөзінен ертең түземдіктердің мекені мен кеніш орнында үлкен мереке болғалы жатқанын білеміз. Сол аласапыран мейрам кезінде мені ешкім аңдай қоймас. Оған қоса өзімді Сиднейден келген аңшымын демекшімін, оған да жан баласы күдіктенбес. Түптің түбінде мен де таза ауамен тыныстап, күншуаққа қарап, Австралияның осынау тамаша табиғатымен танысуым керек емес пе! Екі-үш тәуліктей “Римэмберде” болмауымның зияны тимейтін шығар. Бұған не айтасыз?

	– Сізбен әбден келісемін, тек нагарнуктерге тайпаластарының ізім-қайым жоғалып кетуіне қатысты күдік туғызбауыңызды ескертуді қажет деп санаймын, әйтпесе соңы жақсылыққа апармайды: олар аяуды білмеймін жаулар!

	– Алаңдамаңыз, кезбе аңшы бола қалуым қиынға түспес. Мені “Аққу” жағалаудың нагарнуктер мекенінен жоғарырақ тұсына жеткізіп, таң алдында түсіріп кетеді; ендеше ешкім бақамай да қалады. Сіз әрине, өзім жоқта “Римэмбердің” басшылығын лейтенант Дэвиске беруіме қарсы болмассыз; бұл оның құқы, мен өзімнің ескі адал жолдасымды екі дүниеде де ренжіте алмаймын.

	Иванович бұл уәжде іштей едәуір қапаланып қалғанымен ешбір сыр бермеді.

	– Өзіңіз білесіз, аяулы достым, әйткенмен, мені өзіңіздің ізбасарыңыз ете отырып “Римэмбер” басшылығы құқын Дэвиске беру мәселесін қалай шешетініңізді білгім келер еді.

	– Өте оңай: кемені жүргізу мен басқару – екі бөлек нәрсе. Сіз маған кемені жүргізу жағынан орынбасар боласыз, яғни, айдаушылық қызметтесіз; “Римэмберді” басқару міндеті Дэвиске жүкетеледі. Ал “Сона” мен “Аққуға” келсек, оларды түгелдей өзіңіздің құзырыңызға беремін.

	Мұндай нұсқауға қанағаттанған Иванович алғысын жаудырған; одан соң Қызыл Капитан жағалау сапарына дайындалуға кетті.

	Ол жолға әзір болған кезде тағы да әлдебір нұсқаулар беріп жатты; толықтай шүбәсіз сенетін Дэвиске кейбір жеке тапсырмаларын және айтқан. Онымен оңашаға кетіп қолына теңіз сағатын ұстап тұрып сыбырға жақын дауыспен едәуір уақыт сөйлесіп, көзімен ымдап бөлме қабырғасының ішкі қаптамасымен бүркелген кішкене қола тетікті нұсқады. Сөйтіп қалқымалы зәкірде тұрған “Римэмберді” екі серігімен бірге көл бетіне көтеріп, алдын ала “Римэмбердің” люгін ықтияттап жауып, өзі жоқта “Сона” екеуін көл бетіне тастап кете алмайтындықтан тек өзіне ғана белгілі сыртқы тетіктердің бірінің көмегімен су түбіне түсірместен бұрын “Аққудың” тетігін іске қосып кіретін қақпақ арқылы екі негрі мен экипаждың тағы бір адамын ертіп сонда өткен. Осы сәттен бастап “Римэмбердің” ішіндегілердің өмірі түгелдей Қызыл Капитанның қайта оралуына тәуелді болып қалды. Оның қайтуын бөгейтіндей кездейсоқ сәтсіз оқиға немесе қылмыс жасалса мұнда қалғандардың ешбірі не аша алмайтын, не орнынан жылжыта білмейтін мынау алып темір осы адамдардың бәрінің қабіріне айналатыны сөзсіз!

	“Римэмбердің” қақпақ есігі жабылған бойда Ивановичтің бойын мынау металл қораптың ішіне қамалып, бітеліп қалғаны туралы сезімнен айтып жеткізгісіз үрей биледі, мұндай ой бұрын-соңды басына келмепті. “Не істеу керек? – деп қиялданды ол – Не істеу керек? Ә, міне! Дәлізге барамын да, сыртқы есікті ашып бостандыққа шығамын, азар болса суға малшынармын!..”

	Осы ойдың жетегімен ол шыға беріс саңылауға жетті де, капитанның есік серіппесін қалай іске қосқанын жадыма жақсы сақтадым ба, жоқ па деп тексеріп алуды ұйғарған. Бірақ тетікке саусағының ұшын тигізуі сол-ақ екен, электр тоғының алапат соққысы өзін бөлменің ана шетіне қарай бір-ақ лақтырды. Ол тұла бойы ауырып аяғынан зорға көтерілді.

	– Ого! – ызаланған Иванович. – Қызыл Капитан маған сенбейді екен ғой! Көрерміз! Ол сазайын тартады әлі!.. Сақтансын!..

	Бұл екі аралықта Иванович кіжінген адам “Аққумен” кемесін қоятын ең ыңғайлы жерді іздеп жағалаудың ең жазық тұсын бағытқа алып заулап бара жатыр еді. Кемені бірнеше тәулік бойына су бетінде қалдыра алмайтындықтан ол көлденең көзге мүлде түспейтіндей аялдауға қолайлы орын табуға тиіс еді, кемені көл түбіне түсіру де мүмкін емес-тін: “Аққуда” керек сәтте қайта қалқытып шығара алмайтындай ешкім жоқ еді.

	Ақыр аяғында “Римэмбердің” ересек серігін шырмауықтардың, жағадағы тал-шіліктің тасасына із-түзсіз жасыра тұратындай ыңғайлы орын табылғаннан кейін капитан ешкімнің жерге түспеуін қатаң бұйырып, бұталардан ұстап жағаға шықты.

	Аспан бозара бастады; уақыт таңға таянған. Қызыл Капитан мылтығы мен тапаншасын мұқият тексеріп алып көктің таңғы хош иісін құмарлана жұтып, қозғала бергені сол еді, қайраңның арғы бетіндегі шілік арасынан сыбдыр естілген. Ол құлақ түре қалды; жапырақ сыбдыры тағы қайталанды да, тыпды. Джонатан Спайерс оның немене екенін білмекке әлгі жыңғыл арасына таянып, мылтығының ұзын ұңғысымен олай-бұлай тексеріп көріп еді, ештеңе байқалмады.

	“Тәрізі, мен мезгілсіз оятып жіберген кішкене бір аң шығар”, – деп түйді капитан.

	Кенет оған бұл аймақта көнетоз жейде кисе де жолсеріксіз, қызметшісіз бәденді Еуропалықтың жүруі таңғаларлық, әрі күдікті көрінер деген ой келіп, біраз толғанған соң өз негрлерінің бірін шақырып алып өзіне ілесуді бұйырды.

	Ол көз ұшынан үзілген бетте жаңа ғана мұқият тексеріп кеткен бұталардың маңы ақырын ашылды да, арасынан әскери киініп, әлеміштене боянған бір түземдіктің сұлбасы көрінді, оның бет-жүзінен айтып жеткізгісіз табалау табы мен ең жаужүрек деген адамның өзі тіксініп қалатындай қатқыл қанқұмарлық атойлап тұр еді. Ол бозала таңмен таласа оянған жас бозторғай үнімен үш мәрте шырылдаған сәтте осы шартты белгі бойынша тағы бір түземдік, яғни басқа ешкім де емес, Коануктің дәл өзі тура капитан тінтіп кеткен шілік арасынан шыға келген. Оған бұталармен әбден көмкерілген әжептәуір терең жардың арқасында байқалмай қалудың сәті түсіп еді.

	Джонатан Спайерстің шолуының сәтсіз аяқталғаны жақсы болған, әйтпесе Коанук ендігі оған пышақ салуға дайын еді, ал Виллиго ойланбастан өзінің бумерангін сілтеуге әзір жатқан-ды.

	Коанук түземдіктер мәнерімен бозторғайша шырылдаған Виллиго екеуі көз қырларын тастасып үн-түнсіз “Аққу” тұрған орынға қарай еңбектей жөнелді. Бұлар көзге түспеу үшін орағыта еңбектеген; кенет Виллигоның белгісі бойынша екеуі жемтігіне атылуға дайындалған екі жолбарысша бірден аяқтарынан тік түрегелді; бумерангтері әуемен биік зулаған, мезетте-ақ “Аққуда” қалған екі адам бас сүйектері талқандалып, ашық тұрған жоғарғы есік қақпағының жиегіне құлап-құлап түсті.

	Қуана ышқынған екі түземдік жабайы аққулар тобын дүрліктіре үркітіп, ғажайып кемеге қарай тұра ұмтылды.





IX




	Граф д'Антрэгтің пікірі. – Мерекеге әзірлік. – Диктің мүсіні. – Джонатан Спайерстің мансапқорлык, ойлары. – Виллиго мен Коанук күзетте.



	Түнімен көлдегі оқиғаның себептеріне бас қатырған Оливье бұл жолы тоқты пайдаланатын сүңгуір қайықпен кездестік деген тұжырымға келді. Жылжығыш та, сүңгігіш, тіпті, су астында да жанатын от, сөз жоқ, электрлі шам деді ол. Дәл сондай “Феодоровнаның” да у-шусыз күйреуін тек тоқ құдіретіне жатқызуға болар еді. һәм осы болжамдардың бәрі барон де Функальдің хатында жазғанына керемет сәйкеседі.

	Осылайша, Оливье жағдайды жалпылама түрде дұрыс долбарлаған; енді тек ең маңызды мәселені шешу ғана қалған – осының бәрін қас дұшпаны “Бетперделі адамның” жауыздық әрекетіне балауға болар ма еді? “Күмәнсіз солай!” деп шешті жас граф жеке жорамалдарының айналасында өзі сейілте алмайтын неше қилы кісі сенбес ғажайыптардың шоғырланғанын сезінсе де; мәселе, Эйрео көліне бөлшектеліп жеткізілген күннің өзінде көзге түспеуі мүмкін емес сүңгуір қайық қалай әкелінеді?! Одан соң өзін әрдайым өте епті де сақ көрсеткен, шешуші соққыны ең күтпеген тұста дәл беретін әдеті бар осынау Белгісіздер қоғамы өкілінің немесе “Бетперделі адамның” бұл жолы жексұрын жауын жоймастан бұрын қолындағы қырып-жою құралын көрсетіп қасақана мақтану әрекеті тіптен түсініксіз-тін. Дау жоқ, алдындағы Ле Гюэнмен жасалған ойынның мақсаты болды: мұны қызығуын оятып, көлге шығарғылары келді. Бірақ бұдан соң әлгі айлакер, қатыгез адам сол түні көлде болғандардың бәрі күткендегідей “Феодоровнадан” кейін ізінше “Марияны“ неліктен батырып жібермеді? Сонда тайталас бірден аяқталып, оған қоса Рэд-Моунтэндегі қопарылыс кегін қайтаруға да тамаша мүмкіндік тумас па еді?

	Сол епті адам соңғы “тәжірибесінен” кейін графты қайтадан көлге алдарқатып шығаруға мүмкіндік тумайтынын, енді көптеген достары, өзіне шынайы берілген түземдіктері, нагарнуктері, қаптаған кеніш жұмысшылары мен жақсы қорғалып, тамаша күзет қойылған үй-жайы бар оны құрлықта аңдып, ізіне түсудің сонша қиындап кететінін қалайша ойламаған. Осының барлығы, сөз жоқ, “Бетперделі адамның” онсыз да қиын міндетін, былайша айтқанда, алғашқы жолғыға қарағанда өзі үшін едәуір күрделі жағдайда қайта бастауға тура келетін күресін қатты шиеленістіре түсетіні анық.

	Оливье мұның бәріне ешқандай түсініктеме таба алмады; бір мезетте оның басына осылар кенішті тонау пиғылымен келген қансүрек теңіз қарақшылары емес пе деген де ой келген. Әйткенмен мұндай долбар қисынсыздау еді, ал Люстің хаты тікелей Белгісіздер тарапынан тағы қайталанатын дұшпандық әрекеттен сақтандырып, тіпті, күрес құралы деп тоқты нұсқаған.

	Ертесіне графтың бөлмесіне өзіне күн шапағы алдындағы таң алагеуімде су бетіне қалқып шығып, көлдің жоғарғы жағын бағытқа алған зор, ұзынша қара түсті нәрсені көргендерін айтып келген түземдіктердің соңғы хабарынан абыржыған канадалық бас сұқты.

	Дик бүкпесіздіктен санадан тыс күшке деген сенімінен тартынбаса да тұтас кемені қақ бөліп, бірнеше секундтің ішінде батырып жіберу, әсілі, елестің қолынан келе қоймайды-ау деген күдігін айтқан.

	Достар бұдан соң алдағы күндерде қорғану жоспарын талқылауға кірісті.

	– Шынымды айтайын, қымбатты Дик, мен қорғану емес, шабуыл жоспарын жасағым келер еді! Осы әңгіменің бәрін тезірек бітірсем деймін: әбден қобалжытатыны – бітіспес жауым осында, өзіміздің көлдің астында жүр, ал мен соның көзін жоюға әрекеттенуге мүлде дәрменсізбін!

	– Бірақ сол Белгісіздер мұнда қалай келген?! – деп қалды Дик.

	– Оны мен білмеймін, – деді Оливье, – қайткенде де, адалын айтайық: олардың қолынан ешкімнің көзіне түспей жету келді. Әттең осында Джильпинг болғанда ғой: ол жоғары білімді, былайша айтқанда, ғалым адам, барлық британдық кемшіліктеріне қарамастан біз соған арқа сүйеп іске татитын бірдеңе ойлап тауып, ғылымға қарсы ғылыммен қаруланып қимылдар едік.

	– Джильпингке барып оны осында алып қайтуға бізге кім бөгет жасап тұр?

	– Мен оның жолын ойластырып та қойдым! – деді жас граф. – Кеніш жұмысшыларын қаруландырамыз, өзімізбен елудей адам нагарнукті ертеміз, сонда нготактар еріксізден босататын болады оны бізге.

	– Ал, егер сіздің ағылшыныңыз нготактарды христиандандыру ісіне белшесінен түсіп кірісіп кетсе ше? Онда өзі-ақ бізге ілесуден табандап бас тартпай ма!

	– Олай ойламаймын, – деп қарсылық білдірді Оливье, – өзі жазғанындай жинақтап жүрген нәрселерін түгел дерлік аяқтаған, енді, тегінде, кобунга болып ойнаудан өзі де жалыққан шығар. Оның үстіне қалбырлар қоры, әйгілі честері, үйренген брендиі мен вискиі түгесілсе соңымыздан емпелеңдеп тұрып ере жөнеледі.

	– Тамаша! – деп келісті Дик. – Онда қашан аттанамыз?

	– Сіздің құрметіңізге арнап өткізілетін мейрамнан кейін, мейірімді досым!

	– Енді, соны жасамай-ақ қойса да болар еді! – деп қойды кішіпейілдік танытқан сақа траппер. – Күн ұзаққа сіздің жауларыңыз сол уақытты пайдаланып, өлтіру әрекетін жасап қоя ма деген қауіптен мазам кетпей ме!

	– Ештеңеден үрейленбеңіз, аяулы Дик, бізге қазір ешбір қатер төніп тұрмағаны анық; ішім сезеді, осы жолы олардың барлық қастығы мен тіміскілеуін жойып, үстемдік құратын боламыз!

	– Құдайдың құлағына шалынсын! – деп тәу ете сөйледі канадалық. – Бірақ мені алаңдататыны – Виллиго мен Коанук осы уақытқа дейін қайда жүр? Мен олармен күн көтеріле осы жерде түнде не көріп-білгендерін білмекке келіскен едім. Барлық түнгі күзетшілер тырп етпей өз орындарында болып, осында келіп те кетті, ал Қара Бүркіт пен Түннің Ұлы ұдайы шолғыншылықта жүріп, жаппай бақылауды мойындарына алған-ды.

	– Күн әлі шыға қойған жоқ, – деді бұған келіспеген Оливье, – тіпті “Марияның” өзі нұр шашу атуын бастаған жоқ; ал, Виллиго тегінде мерекеге қатысты нұсқауларын беру үшін өз мекен-жайларын аралап қайтуды ұйғарған шығар, оның үстіне бұл аса ірі діни салтанаттардың бірі.

	Осы сәтте зеңбірек үні гүрс етті: “Мария” отшашуды бастаған еді. Мезетте түземдіктер мен кеніш жұмысшыларына бірдей қадірлі де, сүйікті салтанат айыпкерінің құрметіне жағалау мен кемеден қатты көтерілген “виват” деген жүздеген дауыс аспан астын жаңғырықтырған. Мұны іле-шала Коллинз бастаған кеніш жұмысшылары толық құрамымен үйге қарай бағыт алды, қолдарындағы шіліктен жасалған зембілден кенепке ораған әлдебір салмақты зат көрінеді.

	Оливьеге ерген Дик құттықтаушыларды қарсы алуға аулаға шыққан; Коллинз болса қысқа да, тебіренген сөзінен кейін жұмысшылар әкелген бұйымның кенебін сыпырып тастады. Таңырқай тамсанған жұрт бір сәт шу етіскен. Бұл – “Аққу” кенішінің алтынынан құйылған қолында мылтығы бар, күнделікті траппен киіміндегі канадалықтың дәлме-дәл көлеміндегі ескерткіш еді. Ол жергілікті, мельбурндық баға бойынша 46,892 доллар 16 цент тұратын; мұны жұмысшылар өз пайдаларынан төлеген.

	“Дик Лефошерге Аққу кеніші жұмысшыларынан” деп осы ескерткіш мінберіне жан толқытарлық жазу түсірткен жұмысшылар сыйлыққа тіпті Оливьенің өзін қатыстырудан үзілді-кесілді бас тартқан-ды.

	Әлгі сөздердің астына қаржы қосушылардың аты-жөндері таңбаланған.

	Бұл алып мүсін қатыгез тағдыр тәлкегімен кездейсоқ Австралиядан бір-ақ шыққан флорентиялық суретші орындаған нағыз өнер туындысы еді.

	Оливье мен Дик Мельбурнға барған бір сапарларында оған күйдірген балшықтан өз мүсіндерін жасауға тапсырыс берген-ді, артынан Диктің сондағы сұлбасы канадалықтың осы ескерткішіне үлгі міндетін атқарған. Осы жағдайға орай мүсінші алдына қайта баруы шарт болмаған қарт, әрине, мұндай тосын сыйлықты күтпегендіктен көзінен жас шыға тебіренді.

	Ол қолында мылтығы, белдігіне ілінген аңшылық құтысы мен теңіз кәмшатының терісі бар толық саятшылық қалпында бейнеленген-ді, ал жерде, аяқтарының жанында тор, ау, қақпандары жатыр...

	Осы, Виллиго мен оның адал да, мейірімді досы қайда жүр? Оның мынау салтанатты сәттерде дәл осы жерден табылатын жөні бар емес пе еді? Бүгінгідей шақта мұның жанынан жырақ кетіретіндей әлдебір өте кешірімді себеп болуға тиісті. Бұдан әрі шыдай алмаған Дик нагарнуктер станына Виллигоға не болғанын һәм өзінің қазір қайда жүргенін біліп қайту үшін шабарман аттандырды.

	Меймандарға арналған аумақты үстелдер алуан түрлі дәмге толтырылып таң ертеден жайылып қойылған; бұл үшін алдын ала екі бұқа мен алты қой сойылған-ды, енді сан қилы тұздықпен қуырылған да, пісірілген де ет қонақтарға тартылып та жатты. Түземдіктер уақыт пен мөлшерді місе тұтпай таң атқаннан түн ортасына дейін тойғанша ішіп-жеу мүмкіндігі берілмесе мерекені мереке деп есептемейді. Ал Еуропалықтарға, сондай-ақ тілектес нагарнуктердің бас көсемдерімен көшбасшыларға арналатын ерекше дастарқан кешкі алтыға белгіленген-ді, одан соң отшашу ату межеленген.

	Жер-жерге бөшке-бөшке шарап пен меймандардың шөлін қандыру үшін биік ыдыстармен ағылшын сырасы қойылды, алайда тойлаушылардың үстелдеріне барлық арақ пен спирттік ішімдік атаулы жолатылған жоқ еді және мұны тұтыну жалпы Франс-Стэшнеде тыйылған болатын. Осыған да қарамастан, мықты ішімдіктер қатыспаса да түземдіктердің барлық мейрамындай басталған мереке жын-ойнақпен аяқталуға тиіс болатын. Қожайындар мейман түземдіктер мен кеніш жұмысшыларын арнайы даярланған үстелге бастап, өздері жекелеген қадірменді қонақтарды алып салтанатты таңғы ас алдындағы жеңіл-желпі дәм жайылған асханаға беттеген.

	Қожайындар мен қонақтардың үстелге таяна бергені сол-ақ еді күтушілердің бірі осында келген әлдебір қызметші негрі бар бейтаныс ақ нәсілдінің үй иелерімен танысуға рұқсат сұрап тұрғанын айтты. Австралияның бұл бөлігіне жат елдіктің, әсіресе, ақ нәсілдінің келуі үлкен оқиға деп есептелетін; мейман не кезбе, не өз рақатына бой жазып жүрген парасатты джентльмен болып келеді. Әрбір меншік немесе шаруашылық иесі екі жағдайда да, оларға үш тәулік бойына меймандостық танытуы керек; бұл қоныс аударушылардың қағидасы еді һәм барлық жер қожайындарының міндетіне енген.

	Егер жаңадан келуші бір көргенде қаңғыбастық кейпін байқатса, оны мырзаның үйінен алысырақ әлдебір қызмет бөлмесіне орналастырып, белгіленген үш күн ұстағаннан кейін жол азығы мен қажет етсе әлдеқандай киім-кешегін беріп, аман-есен жөнін табуы сұралады. Ал мейман, керісінше, әжептәуір джентльмен болып шықса бәрі қатты қуанады, себебі, оның келуі күнделікті сүреңсіз күйді серпілтеді.

	Ақ нәсілді әлдекімнің келіп тұрғанын естіген Оливье оның үйге кіруін сұратты да, өзі меймандармен қарсы алуға беттеді. Біз білетіндей, бұл басқа ешкім де емес, капитан Джонатан Спайерс болатын.

	Ол жақсы ортаның адамы екенін байқатып, еркін де маңғаз кіріп, бірден бәрінің көңілдерінен шыққан.

	– Мырзалар, мені біреудің жол сілтеуімен емес, өзімнің көңіл қошыммен келгенім үшін сөге-жамандамассыздар! Мен Джонатан Спайерспін, мамандығым инженер, мұнда бір жағынан қызық қуып, екіншіден, топырақ пен кенді зерттеп үйрену үшін келдім. Дегенмен, шынымды айтсам, әлдеқандай жиынға, тіпті, отбасылық мерекеге бөгет жасағаныма бола қатты қысылып та тұрмын...

	– Жоқ, оқа емес. Бәріміз шын пейілден қуаныштымыз! – деді Оливье риясыздықпен. – Сіз, шынында да, қателескен жоқсыз: бұл нағыз отбасылық мейрам, соған өзіңіздің қатысуыңызды сұраймыз; біз бүгін бәріміз әкеміздей құрметтейтін ең аяулы адамның туған күнін тойламақпыз... Дик Лефошер – Аққу кен орнының иесі! – деп қосты граф өз досын қонаққа таныстырып.

	– Сізбен бірігіп, жарқыным Оливье, – деп түзету жасады канадалық, – таныстыруға рұқсат етіңіз: граф Лорангюэ д'Антрэг менің әріптесім, әрі ең жақын достарымның бірі!

	Өзара қол қысысқан бұлар дәм күтіп тұрған асханаға беттеді. Дик дәмхана аузында нагарнуктер мекеніне жіберген қызметшісін байқаған; ол оны шақырып алды да:

	– Ал не айтасың? Виллиго қайда? – деп сұрады.

	Жауап:

	– Оны ешкім кешеден бері көрмепті, оны да, Коанукті де! – болды.

	– Жақсы, ұзап кетпе, сен маған кешікпей керексің!

	Осынау өзара абың-гүбің тілектестік сөз алмасу мен у-ду күлкі аясында тост айтылып, бокал қағысып жатқан сәтте Джонатан Спайерс жас графтан көз айырмай, іштей оны дәл қазір қолға түсіріп, Ивановичтің алдындағы міндетінен біржола құтылып, өзінің әрекет еркіндігін толық қайтарып алу жоспарын ойластырумен болған.

	Қызыл Капитан Франс-Стэшен мен Мельбурн арасына тартылған телеграф қызметкерлерінің бірінен Англия мен Құрама Штаттардың арасындағы жағдай ушығып, айбынды англиялық флот Атлантика мұхитына шығу бұйрығын күтіп Ла-Маншқа қарай өңмеңдеп келе жатқанын білген. Сонда Қызыл Капитанның басына сол теңіз әскерін басқаруын Дэвис пен Ивановичке жүктемекші өз “Римэмбері” мен оның екі серігі арқылы жойып жіберу туралы ой келді.

	Не деген ғажайып жарнама! Бүкіл Еуропалық, америкалық газеттер: “Қызыл Капитан атанған америкалық Джонатан Спайерс ағылшын флотын өзінің жеке құрастыруымен жетілдірілген аэропландардан тұратын әуе кемелерінің көмегімен құртып жіберді!” десе атағы айдай әлемге жайылмай ма!

	Бірақ осыны тездету керек; бәлкім, қазірдің өзінде екі ұлттың арасындағы саяси қатынас бұзылған болар; ол жөніндегі хабар әне, міне деп күтіліп отырған.

	Жол мен үздіксіз поштаның жоқтығынан Орталық Австралияның барлық ірі жер иелері ортақтасып телеграф байланысын орнатқан-ды, соның арқасында күнбе-күн Австралия аймақтарынан, Еуропа мен Америкадан ең маңызды деректер, Сидней мен Мельбурндағы биржа бағамы, қысқасы, Орталық Австралия тұрғындарына ең қажетті не нәрсенің бәрі жетіп тұратын.

	Англия мен Американың арасындағы ширыққан жағдай туралы хабар Қызыл Капитанның жоспарларын мүлде өзгертіп жіберген. Ол енді зая кеткен уақытқа іші ашып, жас графты тұтқындап, Петербургке жеткізуге асықты.

	– Кез келген жоспардың қарапайым болғаны дұрыс, – деп түйді капитан, – нақ осы кеште жұрттың бәрі отшашумен айналысып жатқан кезде “Аққуға” барамын да “Римэмберге” ораламын, одан оны су бетіне көтерілген соң іргедегі тал-шілік пен шырмауықтардың тасасына жоғарғы кіре беріс қақпағын ашып, жағалаудан бірнеше сажын жерге қойып қоямын. Маған жас графты өзімнің бес теңізшім бұқпантайлап тұратын шілік арасына әңгіме қызуымен алдарқатып әкелу еш қиынға соқпайды. Олар графты бас салып, тіпті, қап деуге мұршаларын келтірмей, өз достарының көзінше ашық саңылауға сүйреп кіргізеді. “Римэмбер” сол бойда су түбіне сүңгиді де, бірнеше сажын өткенде көкке көтеріліп Еуропаға бағыт түзейді. Алайда осының бәрін жүзеге асыру үшін жас графтың сеніміне кіріп, өзіне бойын үйретіп, кешке қарай жаға бойына шағын серуенге шығуға көндіру керек.

	Ұзамай капитан жас графтың көңіл жықпастығына, өз жоспарына ешбір бөгеттің жоқтығына көз жеткізді. Оливьенің аңқылдап, бұған жіті назар аударғаны сонша, тіпті, капитанның қасынан қожайындық міндеттерімен аз ғана ұзағанының өзіне кешірім сұрауға асыққан.

	– Ой, оқа емес, – деп жұбатты оны Джонатан Спайерс, – сіздің қожайындық парызыңызды жақсы түсінемін және оған ешбір қарсылығым жоқ. Тек сізден жалғыз ғана сұрағым келетіні, нақты айтқанда: естуімше бүгін осында түземдіктердің үлкен мерекесі өтетін көрінеді, сол кезде өз қасыңызда болсам, маған жергілікті салт-дәстүрлер туралы қысқаша әңгімелеп берсеңіз...

	– О, қуана келісемін! Бірақ, өкінішке орай, бұл жағдайды От мерекесіне алғаш қатысқалы тұрғандықтан мен де сіздің дәл өзіңіздей жете біле бермеймін!..

	– А... келді-ау ақыры! – деп селт етті Дик. – Міне, Виллиго мен Коанук та жетті!

	– Виллиго деген кім? – деп сұрады мейман.

	– Виллиго – нагарнуктер тайпасының басты көсемдерінің бірі, ол – менің досым Диктің ажырамас серігі һәм жолдасы, ал, Коанук сол тайпаның жас сарбазы, соның туысы һәм ең сенімді көмекшісі! – деп жауап берді Оливье.

	Осы сәтте бөлмеге асқақ басып жас досын ерткен Виллиго да кірген. Бұлардың тұрпаты, әсіресе, жартылай ашық денеге алабажақтап айқын түсірілген суреттері, құс қауырсынынан жасаған бас киім астындағы тік таралған шашы Джонатан Спайерске ерекше әсер етті. Айбарлы да, айбынды Виллиго бұған дейін Қызыл Капитан көрген осындағы түземдіктерге ешбір ұқсамайтын еді. Ал мұның тұтқыны әлжуаз да арық нагарнук өз тайпасының нағыз өкілі тұрпатын бере алмаған-ды.

	Енді капитанның көз алдында кең де зор кеуделі, аяқ-қолдары балғадай, бет-жүздері, әрине, грек типтес болмағанымен, сиықсыз-көріксіз емес айқын да, қуатты келген екі сұсты тұлға тұрды. “Бұлармен жауласа көрмеуді тілер едім!” деді ішінен капитан қос нагарнуктің жанарларын бақылай тұрып.

	Бұл кезде Виллиго Дикке таянып, іш тарта оның қолын қысты.

	– Сені таң атқалы күтіп жүрмін! – деді канадалық жеңіл зілмен.

	– Мен жағалауды мүмкіндігінше кеңірек шолуды қалап едім, сол себепті тым алыс ендеп кетіппіз, ертерек оралуға үлгермедік! – деп жауап берді. Виллиго ерекше ештеңе болмағандай түр танытып. Оның қағидасы – ешкімге ештеңені мәлімдемеу және іс-әрекет еркіндігін өзіне қалдырып, бәрін де тек өз күші мен тайпаластарының көмегіне сүйену еді.

	– Не жаңалық бар? – деп сұрады Дик.

	– Ешқандай да Тидана! – деді жауапты қысқа қайырған көсем.

	– Сендерге Оливьені бұрынғыдан да сақ күзету керек, – деді канадалық, – меніңше, оған тура қазіргідей қауіп бұрын-соңды төніп көрген емес.

	– Тидана ештеңені біле ме? – деп сұрады Виллиго.

	– Кешегі көргеннен өзге ештеңе байқай қоймадым! Соның өзі де жетпей ме!

	– Ал, Тидана кешегі көргеніміз туралы не ойлайды? – деп қайта сұрады түземдік.

	– Меніңше, сендердің каракулдарың да, теңізшілеріміз сенетін біздің елестеріміз де бір сәтте тұтас кемені қақ бөліп, жаңқа секілді батырып жібере алмайды. Өз пікірімше, “Федоровнаны” да, Тидананы да су астына әкету зұлым адамдардың қолынан келген нәрсе!

	– Демек, Тидана ақ адамдар су астында тұра алады және өз досына қауіп төндіретін олар дәл қазір сонда жүр деп ойлай ма?

	– Солай болуы мүмкін, Виллиго! Оливье маған дәл бүгін сүңгуір қайықтар ертеде-ақ ойлап табылған һәм олар баяғыдан бар, бірақ әзірше сирек қолданылады, себебі, тетіктері бұзылса адам өміріне өте қауіпті дегенді айтты; оның үстіне адамдардың дем алуына қажетті жеткілікті ауа қорын жинақтау қиын. Әйткенмен, кім білсін, ондай қолайсыздықты жою жолдарын ойлап тапқан да шығар.

	– Иә-ә! – деп толғана тіл қатты Виллиго. – Оливье Кеңестегі ақылмандардай дана адам. Ол жас баста шашын қырау шалған бастардың өзінде жоқ көп білім бар!

	– Өз сарбаздарыңа қажет жағдайда сақадай сай тұруды ескерттің бе? – деп сұрады Дик.

	– Бәрі де өз құжыраларының табалдырығы астындағы балталарын қайта қазып алды, – деп жауап берді Виллиго, – ертең бүкіл көл айналасы біздің сарбаздармен қоршалатын болады, ал әзірше Никуба, Ви-Вага, Вана-Нанди, Му-онгонг, Пороэ мен Отунэ есік аузында тұр. Олар күні бойы Жас Опоссумды қорғап жүреді, – Виллиго кейде Оливьені осылай деуші еді, – содан көз айырмақ емес.

	– Біз қазір сенімді бұрынғыға қарағанда көбінесе саған арталық, Қара Бүркіт! Бұл пәледен біржола құтылудың жалғыз-ақ жолы бар, ол – “Бетперделі адамды” қолға түсіріп азап бағанасына байлау!

	Виллиго салтанатты түрде сабырмен:

	– Қара Бүркіт оны өз мойнына алады! – деді де шаршы топтың арасынан Оливьені тауып амандасу үшін жан-жағына мойын созды.

	Кенет оның көзіне қан толып кетті; сазарған жүзі қыбыр етпесе де, түрі кісі шошырлықтай сұстанған: Қара Бүркіт Оливьенің қасынан Қызыл Капитанды, бүгін Коанук екеуі таңертең ізін ашқан адамның дәл өзін көрген еді. Бәрібір сонда да ешкімге ештеңе демеген еді.

	Ол сонша сабырлы да, жарқын жүзбен өзіне көңілдене, шын пейілмен сәлем берген Оливьеге қарай қол соза ұмтылды.

	– Оны граф мейманына:

	– Австралия көсемдерінің ең даңқтысы Қара Бүркіт, – деп таныстырған, – оған қоса біздің ең сүйікті де сенімді досымыз! – Одан Виллигоға бұрылып: – Мистер Джонатан Спайерс, аз уақыт бізге қонақ болып кетуді ұйғарған америкалық инженер! – деді.

	Америкалық қолын созды, бірақ оны алғысы келмеген Виллиго түземдік ғұрып бойынша тағзым етті, яғни, алға иіліп, екі алақанымен бетін бүркеді. Бұдан соң Виллиго графқа әдейі қатты дауыстап, өзінің, Қара Бүркіттің графқа бола ең үздік сарбаздардан күні-түні бір сәт те жанынан ұзамайтыны құрметті қарауыл топтастырғанын мәлімдеді.

	“Мына қарғыс атқыр жабайының басына қаңғыған ақымақ ой қайдан сап ете қалды, – деді өз-өзіне Джонатан Спайерс, – бұл менің жоспарыма едәуір кесірін тигізуі мүмкін!”

	Сөйтіп:

	– Жарайды, револьвердің бірнеше оғы бұларды қолма-қол – тәубесіне келтіреді! – деп ойын түйіндеген ол ақыры саябыр тапқан.

	Бірақ түземдіктің өңменінен өткендей өткір жанарынан өзін бір түрлі ыңғайсыз сезіне берді. Осынау ерік-жігері темірдей, атының өзі ызғарлы қатыгездік пен қайтпас қайсарлықты аңғартатын жаужүрек те, тәкаппар адам сол көзқарастан қаймығып, бүгежектеп қалды; бұған дейін маймылдың о жақ, бұ жағында деп есептеп келген қайдағы бір тағы австралиялықтың алдында жүні жығылып, қатты әбігерленді.

	Оливьемен әңгімесін үзбеген капитан өз негріне қолымен байқалар-байқалмас ым қаққан, мұны мезетте түсінген анау дереу үй ішінен ғайып болды.Тәрізі, Қара Бүркіт те жателдікке деген өз ықпалын сезген секілді, себебі, оған тіктене, ызбарлана қарап қасақана абыржыта түскен. Әйткенмен, іштегі кейбір кісілермен әншейін тіл қатысып тұрған ол кенет америкалықтың көңілін жайландырып, залдан нық басып шығып кетті. Өзінің көлеңкесі іспеттес Коанук те соңынан қоса ілескен.

	Екеуі аяңдап бақ арқылы үйден көл жағасына бастайтын соқпаққа өтті. Алайда үй иелері мен меймандардың көзінен таса тал-шілік пен жағадағы көк құраққа іліккен бетте қолдарын белге, мойындарын алға созып, өздері таң алдында “Аққуды” аңдыған орынға қарай атылған оқша заулаған.





X




	Күтпеген шабуыл – “Аққуды" басып алу. – Джонатан Спайерстің өлімі. – Ескі таныстар. – Он жыл бұрын осы құтқарған.



	Виллиго кейде өз тайпасының ырымшылдық ұғымдарын ұстағанымен заңғар ақылдың адамы еді, сондықтан сиқыршы-абыздардың негізсіз ертегілері мен әңгімелеріне сенбейтінін, алайда дәстүрді құрметтеуіне орай барлық діни салтанаттар мен жол-жоралғыларға қасиетті қызметшілер міндетін атқаратын осынау бақсылардың беделіне нұқсан келтірмей, басқаларға соларды сыйлаудың үлгісін көрсететін.

	Бірақ мұнысы тура Дик секілді кешегі жағдайларды безбендеп, өткен түнгі оқиғаға іштей каракулдардың немесе зұлым күштердің араласу мүмкіндігін теріске шығаруға бөгет болған жоқ.

	Өз жорамалының не дұрыс, не бұрыс екеніне көз жеткізетін әлдебір дерек байқалғанша көлден назар аудармауға бел буған Виллиго бозала таң алдында көлдің бір тұсы астынан әлдене қозғалғандай көбіктеніп, одан су бетіне “Федоровна” мен өзінің кешегі тылсым серігінен төрт еседей үлкен, алайда сырт пішіні соған өте ұқсас алып қара заттың шыға келгенін көргенде керемет қуанды; осынау дәу қараның қос бүйірінде өзінің дәл көшірмесіндей бекітіп тасталған дөңкиген екі қара зат бар еді. Мұның бәрін сергек отырған Коанук те көрген.

	Сәті түскенде, Виллиго мен Коанук өте кездейсоқ бақылау орнына Джонатан Спайерс аялдаған иірімнің қарама-қарсы жағасын таңдап алған-ды. Осылайша нагарнуктер “Римэмбердің” үстіңгі есік қақпағының ашылғанын, одан алдымен бір, оған ілесе үш адамның шыққанын, сөйтіп, төртеуі сол қанаттағы көлемі кішілеу жүзгіш қара нәрсеге өткенін байқады.

	Нагарнуктерге түнгі аспанның қою қараңғылығында тек қара сұлба түрінде көрінген бұл төртеу осы уақыт аралығында еш тіл қатыспай, жым-жырт жүрген еді, сондықтан оларды елес деп қабылдауға әбден болатын.

	Осы кезде Виллигоның ырымшылдық түйсігі жанын түршіктіре бастаған, кенет ол өзара сыбырласқан екеудің: “Бәрі ойдағыдай, капитан!” және оған жауап ретіндегі: “Жақсы!” деген сөздерді анық естіп, қатты қуанды.

	Демек, бұлар шынымен де ақ адамдар екен деп түйген түземдіктер дереу бойларын жинақтады.

	Әлгі сөздердің айтылуы-ақ сол екен, қара алып жоғарғы саңылау қақпағы ақырын жабылғаннан кейін су астына сіңіп жоқ болды; ал, төрт адам ауысып мінген шағындау керемет жаға жиегімен көлдің жоғарғы жағына тартқан.

	Осы кезде Виллиго мен Коанук аяқтары аяқтарына жұқпай солай қарай жүгіре жөнелген, алайда бұлар әлгі қара жүзгіш кенет өзіне ыңғайлы айлақ іздеп жағалауды шолғандай жүрісін тежемегенде оған, әрине, жете алмас еді. Тәрізі, жүзген алыптың жолаушылары қалаған орындарын тапқан болуы керек, тура жағаға қарай бет түзеген; дәл сол сәтте Виллиго мен нагарнук ешкімнің көзіне түспей емін-еркін барлау жасауға болатындай етектегі талшілік арасына тығылып та үлгерген.

	Бұдан кейінгі жағдайлар оқырманға белгілі. “Аққудың” екі сақшысының жан тәсілім еткеніне көз жеткізген Виллиго мен Коанук өлгендерді су бетіне қалқып шығып жолдастарын дүрліктірмеу үшін аяқтарына тас байлап су астына жіберді. Олар бұл істі аяқтап болған соң сыртқы пішіні алып балыққа қатты ұқсайтын таң қаларлық кемеге келді. Сөйтсе мұнда қарайтын да дәнеңе жоқ екен: ашық жатқан қақпақ арқылы төрт есігі бар аса кең дәлізге өтуге болады; екі есік кеменің ішкі екі бүйіріне орналасыпты, қалған есіктердің бірі дәліздің басында, екіншісі аяғында тұр.

	Есіктердің бірін ашуға ұмтылып тұтқадан тартқан Виллигоны мезетте анадайға лақтырып жіберген әлдебір күштің алапаттығы сондай, люк сатысына соғылған оның жауырын сүйектері сынып кете жаздады. Үрейлері ұшқан жабайылардың сүріне-қабына үстіге көтеріліп, жағаға секіріп түскенше дегбірлері қалмаған.

	Мұнша әбігерлендірген бұл не күш сонда?

	Келушілер жұмбақ кемеде жан баласының қалмағанын жақсы білген-ді; оның ішінен төрт кісінің шыққаны анық, екеуі ендігі өліп те қалды, қалғандары мұнда жоқ. Бұлар амалсыздан ай-күннің аманында ың-шыңсыз су түбіне кеткен “Федоровнаны” еске түсірді. Сонда әлгі ақ нәсілдердің өздері жоқта кемелерін қорғайтын беймәлім құдіреттері болғаны ма? Ендеше, – деп ойлады Виллиго, – құдіреттері оларды бумерангтен неге қорғамады, өздерін кемеге неге кіргізді?! “Сонда оның тек есік тұтқаларын ғана күзетуге шамасы жететін дәрменсіз құдірет болғаны ғой!” деп ызалана толғанды Виллиго. Кенет есіне бірде дәл сондай күшпен кездескені түсті; алайда ол Франс-Стэшенде телеграф тартып жатқанда әлдебір аппараттың шағын темір тетігіне қарап тұрып қолы тиіп кеткенде соққан өте әлсіз күш еді. Сол кезде бір шыны дөңгелекті айналдырып жатқан Оливье аппаратқа соқтығып қалған Виллигоға ішек-сілесі қата күлген.

	Осыны көз алдынан өткізген Виллиго кемеге Коанукті ертіп қайта оралып, есік тұтқаларына басқасының бәрін – қабырғаларды, еденді, далдаларды, тақтайларды, қысқасы, темір бұйымдардан өзгелерін түгелдей еш қорқынышсыз ұстай беруге болатынын білді. Енді әлгі ақ адамдар осы таңғажайып кемені қалайша жүргізеді екен деген ой туды. Виллиго мен Коануктің екеуі де сол төртеудің жоғарыдағы ашық қақпақтан аяқтарын салбыратып отырғандарын көрді ғой. Виллиго енді “Мария” механигінің машинаны іске қарапайым тетік арқылы қосқанын есіне түсіріп, екі көріністі салыстыруға тырысқан; бірақ мұнысынан ештеңе өнбей:

	– Әлгі адамдар кеменің үстінде отырды. Демек, ондай тетікті сол маңайдан іздеу керек екен! – деп түйді.

	Сөйтті де ол құлашы жеткенше қақпақ айналасын сипалап көре бастады. Қаңылтыр қаптамаларды кезек-кезек қорап қақпағынша көтермекке немесе жылжытпаққа тырысып, әрлі-берлі қозғап, тартқылап байқады. Бірақ едәуірге дейін бұл әрекетінен ештеңе шықпады; ақыр аяғында қуанғаннан “уһ!” деген: жалтылдаған құрыш қаңылтыр қаптамалардың арасын жалғаған жіңішке де жұқа мыс табақ қолының астынан сусып түскен-ді; түбінде тереңдігі бір қарыстай қуыс бар екен, оған үш қатар етіліп он әйнек түйме орналастырылыпты. Үшеуі асты мен үстінде, төртеуі ортасында.

	Тегінде бұл түймелер әлгіндей соққыны жасатпауға тиісті, – деп шешті Виллиго, – әйтпесе бұларды сонша тұмшалап не қажеті бар?!” Өз долбарының дұрыстығын тексергісі келген ол соққы пайда бола қалса қолымды неғұрлым ақырын тигізсем, соғұрлым әлсіздеу ұрар деген үмітпен әлгілердің әрқайсысын абайлап қана түртіп көрді.

	Әйткенмен ешбір соққы белгісі байқалмаған еді.

	– Агаl! – деп мәз болды ол – Мұнда жасырын жұдырықтар жоқ екен!

	Сөйтті де кеменің ақ қожайыны аяқ астынан орала қалғандай болса дереу Виллигоға белгі беру үшін жағада бұғып отырған Коанукті ақырып алды: аңшылық жабдықпен кеткен капитанның Дик пен Оливьенің үйіне баратынын білмеген Виллиго ол орманға әншейін саяттап қайтуға кетті, сондықтан ойда жоқта сап ете түсуі мүмкін деп түйген еді.

	– Виллиго мына кемені басқарудың құпиясын тапты! – деген көсем жас досына масаттана қараған.

	– Ендеше жүргізсейші! – деді Қара Бүркіттің әр әрекетіне ессіз сенетін жас нагарнук те саңқ етіп.

	Аңғырт Виллиго енді іштей бекер қойқайлақтап кеттім-ау деп қысыла да бастаған, бірақ жас сарбаздың алдында абыройын түсіргісі келмей алғашқы түймені немкетті баса салған. Кенет кеме орнынан қозғала жөнелгенде таңырқаған көздері бақырайып шалқасынан түсе жаздады! Виллиго сол түймені қайтадан қаттырақ басқанда алға жылжыған кеме жылдамдығының үдей түскенін аңдаған.

	Енді әбден батылданып алған Виллиго екінші түймені және түрткенде кеме ақырындап солға бұрылды, әлгі тетікті қаттырақ басып еді бағыт оңға түзелді. Үшінші түймені іске қосқан Виллиго кеменің артқа шегінгенін аңдаған. Енді алға, артқа, оң мен солға қалай жүру керектігін біліп алған ол масаттана қол соғып жіберген.

	Ал қалған түймелердің қызметтері қандай екен?

	Бірталай іркіліп барып екінші қатардағы бірінші түймені абайлап басқан кезде алып кеме қанаттарын жайып, атылған жебедей көкке самғай жөнелген. Зәресі кеткен Виллиго айғай салып тетіктерді тастай салды да, құлап қалмау үшін жан дәрмен қақпақтың шетіне жармасты. Бір кезде басқарусыз қалған кеме қос қанаты парашют міндетін атқарып, жайлап төмендей бастады; бірақ судан көтере ытқытқан күштің алғашқы серпіні аса қуатты еді де, тұрған орнынан қырық метрдей ұзағанда-ақ көлден едәуір алыс кеткендіктен, бірте-бірте баяулап келіп жағадан бірнеше сажыдай жерге барып қонуға мәжбүр болды. Алдында ғажайып кемені жан баласы таба алмайтындай бір мүйіске жасырып қоюды армандаған Виллиго қатты қапаланған-ды; енді судан емес, құрлықтан бір-ақ шыққан бұл алыпты қайтіп тықпақшы? Немесе өз қалауынша әлгіндей емін-еркін басқаратындай қайтадан көлге қалай түседі?

	Кенет Коанук айғайлап жіберді:

	– Көсем, қара, мынаның ақ адамдардың арбаларындағыдай дөңгелектері бар!

	– Дөңгелек?! – деп таң қалды Виллиго.

	Осы сөз оған нағыз жаңалықтай естілген: демек, бұл кеменің су мен әуеде қозғалғанындай жерде де жүретін болғаны! Ол көп ойланбастан бірінші қатардың алғашқы түймесін басты. Зор қуанышына қарай, кеме ақырындап алға жылжыған. Виллиго екінші тетікті қосып, кемені қайтадан көлге түсіруге оқталды да, су түбінде қалған алып кереметтегі ақ адамдардың айналып жағалай тінтіп, қайда жасырғанмен жоғалған кемені қалайда тауып алатынын ойлап, алған бетінен айныды. Ол керек тетікті басты. Енді ересен автомобильге айналған кеме дереу алға жылжыған; бетті көлден жарты шақырымдай жердегі шағын алқапқа түзеп алып, осы тұста жылдамдықты үдете түсті де, өзінің таңғажайып көлігін құз-жартастардың ұсақ кесектері жайылған шатқалдан басталып, жүздеген метр тау тереңіне әкететін табиғи үңгір ішіне жеткізді. Ол өз “олжасын” өзінен басқа жан баласы таба алмайды деген сеніммен осында әкеліп жасыруды ұйғарған еді.

	Виллиго кемеден түскенде өзін дәл Рим жеңімпазындай сезінген; оның кеудесін айтып жеткізгісіз ұлан-асыр мақтаныш кернеген-ді. Ақ нәсілдердің ілімдерін ешқайда оқып үйренбеген қарапайым нагарнук сарбазы көлденең біреулердің көмегінсіз һәм ешбір нұсқаусыз өзі ақыл-ойымен сол оқымыстылардың құпиясын ашты. Бірнеше сағат ішінде ғана ашты!

	– Мату-Ун (Құдай!), – деді ол Коанукке асып-тасқан шаттығын жасыра алмай, – ақ адамдарды әйелдер секілді жұмыс істеуге, көптеген дүниелерді ойлап шығаруға, өнер табысы үшін жаратқан, бірақ ол қара түстілерге ешбір еңбектенбей-ақ, қиналмай-ақ әлгілердің қулықтарын ашып, зұлымдықтарына күлетіндей мол ақыл берген!

	Бұл тамашаға ойран-асыр болған Коанук осы сәтте сүйікті көсеміне шексіз құрметпен, екіншіден, тылсым құбылысты көргендей үрейлене қарап тұрып, Ұлы Рух – Мату – Ун Виллигоның миына қатардағы адамдардың ақылына сыймайтын шапағат дарытқан екен деп ойлаған-ды.

	Алайда Виллигоның қолынан келген нәрсе бәлендей көп те шаруа емес-тін; мәселе Джонатан Спайерстің ертелі-кеш “Аққу” мен “Сонаны” басқаруды бөгде біреуге беруге тура келетінін білгендіктен жоғарыдағы палубаға кемені жүргізуге болатындай осынау бірнеше жасырын сымды жүргізіп қойғаітдығытда еді. Бұл әйнек түймелерді қолдану әдісімен таныс адам бәрібір тетік құпияларының бірде-бірін білмейді; кеме тоқтап қалатындай жағдайда іске қайта қоса алмайды, ауа немесе тоқ бөлетін машинаны реттеп отыру қолынан келмейді, электр аккумуляторларын пайдаланудан хабарсыз, қысқасы, күрделі құрылымның қыр-сырынан мақұрым. Оның үстіне алды-артына ықтиятты америкалық қалауы бойынша белгілі тетік арқылы бұл түймелерді мүлде ажыратып тастай алар еді, сондай-ақ тоқты, яки бүкіл тетікті, болмаса жеке бөлшектерді шектеулі кезеңге, бірнеше сағатқа немесе айлап ажыратып қою өз құзырында-тын.

	Осылайша, екі кеме де, мейлі бөгде біреудің басқаруында қалған күнде де толықтай өзіне ғана бағынышты еді, әйткенмен, капитан кетерінде өзі жоқта орын алған жағдайларды күні бұрын болжауды естен шығарып алғандықтан сақтық шараларын жасалмаған еді, сол себепті “Аққудың” тоқ, ауа мен су қоры жеткілікті болғандықтан кейбір бөлшектері әбден тозғанша әлі де елу жылдай үздіксіз қызмет етуге мүмкіндігі бар-тын.

	Виллиго Франс-Стэшенге келген соң өткен оқиға туралы ешкімге тіс жармаған, Коанук те ол жөнінде жан баласына жақ ашпады.

	– Үлкен үйде көз де, құлақ та, тіл де өте көп, – деді Виллиго, – егер Коанук тіліне ие болмаса бүгін жеткен Туа-Нох сезіктеніп қалады да, біз алып кереметті қолға түсіре алмаймыз! – Виллиго “Римэмберді” осылай деп атай бастаған еді.

	– Коанук әйел емес, оның тілі өзінің еркінсіз бос мылжымайды! – деп жауап қатты жас сарбаз ескертудің мәнеріне сәйкес.

	Джонатан Спайерс Оливьемен әңгімелесіп тұрып өз негріне белгі берген кезде қыран жанары қиядағыны шалатын Виллиго Туа-Нохтың, яғни, “Шығыс Құсының” – өзі осылайша сырттай ат қойып алған Қызыл Капитанның қызметшісін кемеде қалған адамдарына әлдебір нұсқауын жеткізуге жібергенін бірден ұға қойған. Әлгі қара теріліні ғажайып кемеге барғызбау үшін Виллиго мен Коанук оның ізіне түсті. Ұзамай-ақ жансызды қуып жеткен олар алдын орап барып гүлдеп тұрған шілік арасына жасырына қалды да, қастарынан өте берген негрге бір мезетте бумерангтерін сілтеген. Әлгінің басына тиген қатерлі қару оны тырп еткізбей-ақ мерт қылып жіберген.

	Арада біршама уақыт өткенде көл толқындары байғұс негрдің сүйегін тереңіне тартып әкетті.

	Кемесінен еш дерексіз қалған Қызыл Капитанның соңғы серігінің көзі жойылғанына қуанған екі австралиялық канадалық пен оның достары келген бойда басталатын От мерекесінде өз міндеттерін атқару үшін мекен-жайларына асыққан.

	Виллиго өзінің маңызы қаншалықты ұлан-асыр іс атқарғанын толық сезінбесе де іштей мәз еді.

	Шынында да, Қызыл Капитан “Римэмберге” енді қалай оралар екен? Ал, оған мүмкіндігі болмаса сыртқа шығуға дәрмені жоқ сүңгуір алыптың ішінде қамауда қалғандар қайтпек?

	Егер Джонатан Спайерс өткен жағдайдан хабардар болса, әрине, Франс-Стэшеннің меймандос қожайындарына еріп нагарнуктер мекеніне бармас еді; ол, тіпті, түкке тұрмайтын кездейсоқ жайттардың кесірінен он жылғы есіл еңбегінің, ұйқысыз-күлкісіз күндері мен түндерінің зая кетерін ойламаған да.

	Дәл осы сәттерге оның есіл-дерті жас графпен танысқан бетте көңілін күпті еткен түйткілде еді. Осы жігіттің барлық қасиеті – даусы, түр-тұрпаты мен қимыл мәнері сонша таныс көріне берген; мұны бір жерде кездестіргені анық. Оған қайта-қайта қараған сайын бұл күмәні бірте-бірте күшейе түскен.

	Ақыр аяғында төзімі түгесіліп, дегбірін алған сұрақтың жауабын табу үшін жас жігіттің өзіне жүгінуге бекінді.

	Әр нәрсені айтып, графқа еріп үлкен нагарнуктер мекеніне келе жатқан сәтте ол кенет бос сөзді бұзып:

	– Ғафу етіңіз, граф, мен өзіңізден бір сауалдың шешуін естігенше шыдай алар емеспін! – деді.

	– Ықтиярыңыз білсін! – деді граф, – толықтай өз құзырыңыздамын!

	– Сізге қараған сайын өзіңізді бір жерде көргендей бола беремін! Айтыңызшы, менің тұрпатым таныс емес пе сізге?

	– Әрине, әлдебір жерлерде ұшырасып қалуымыз ықтимал, дегенмен шынымды айтсам, сіздің түріңіз есімде қалмапты. Сапарларға көп шықтым! Өзіңіз де жер жаһанды шарлап баққан шығарсыз, ондай жағдайлардағы тиіп-қашты көп кездесулердің бәрін есте сақтау мүмкін бе! Бәлкім, сізбен Ресейде жолыққан шығармыз?

	– Ол елде мүлде болған емеспін!

	– Әлде Францияда кездестік пе?

	– Оған да жолым түскен емес. Барлық америкалықтар секілді Еуропаға сапар шегуді армандаймын, бірақ әзірше соның сәті түспеді.

	– Ә, сіз америкалық екенсіз ғой; демек, біз екеуміз сіздің Отаныңызда ұшырасқан болармыз?

	– Американың қай қалаларында болып едіңіз?

	– О, бармаған қалам аз... Нью-Йорк, Филадельфия, Балтимор, Цинциннати, Жаңа Орлеан, Сан-Луис, Сан-Франциско...

	– Сан-Франциско?!

	– Иә, баяғыда, осыдан он жыл бұрын Вашингтонда өз елшілігімізде қызметте болғанмын; сол кезде Сан-Францискодағы елшіміз ауырып қалды да, соның міндетін уақытша атқару маған жүктелді...

	– Осыдан он жыл бұрын?! – деп күбірледі мезетте өңі бозарып кеткен Джонатан Спайерс.

	– Сізге не болды? Ауырып қалғаннан амансыз ба? – деді дегбірсізденген Оливье.

	– Алаңдамаңыз, граф... Бұл қазір басылады: қатты абыржып қалдым. Сізге бір шағын оқиғаны әңгімелеп беруге рұқсат етіңіз, граф!

	– О, не дегеніңіз, құлағым сізде! – деді – Оливье.

	– Бұл баяғыда, бұрын он жыл бұрын болған еді. Бірде кешкісін Вашингтон бағына таяу Кияй көшесінің бұрышында еш жерден жұмыс таба алмай әбден торығып, арып-ашқан жиырма жастардағы біреу бәрінен түңіліп, өз-өзіне қол салып өмірімен қоштасуға бекінді. Осы кезде жанынан кездейсоқ өтіп бара жатқан өзі қатарлас жас жігіт мұның мүшкіл халі мен неменеге ыңғайланғанын түсіне қалып, таяу келді де әмиянынан жүз доллар шығарып ұстатып, екі-ақ ауыз сөз айтты...

	– “Еңбек ет, тек торықпа!” – деп жалғастырды оның сөзін қысыла жымиған Оливье.

	– Сол сіз едіңіз ғой! Сіз бе?! – деді селт еткен капитан. – Он жыл бойы алғысымды жеткізіп, өзіңізге деген құрметімнің шексіз екенін, сонда сіз құтқарып қалған өмірімнің тұтастай өзіңізге арналатынын айту үшін іздегенім сізсіз!.. Ал, мен... ал, мен...

	Бағына қарай кешегі жағдайлардың бәріне өзі кінәлі екенін айтуға оқталған ол осы сәтте тұтығып қалды; әйтпесе графтың көз алдында кешірілместей абыройсыздыққа ұшырар еді де, өмірін қатерге тігер еді, себебі, мына қаптаған жабайылар жоғалған нагарнуктің кегін қайтару үшін бас салса, мұны графтың өзі де осынау қара тобырдан арашалап қала алмасы анық-тын.

	– Мен жәрдемдескен сол жас жігіт сіз бе едіңіз? – деді Оливье, – өте қуаныштымын! Кейін өзіңізді көп ойладым... Джонатан Спайерс дегеніңіз қазір ғана есіме түсіп тұр. Біз үшін қаншама ғажайып жаңалықтар ашқан, өз атыңыздан электр шамын, өрнек салатын желісін телеграф жасаған, басқа да есіміңізді әйгілеген көптеген өнер табыстарының иесі расымен де сізсіз бе?!

	– Иә, сол Джонатан Спайерстің дәл өзімін!

	– Ұлы өнертапқыш?!

	– Сіздің арқаңызда, граф, осыны ұмытпаңыз!

	– Мен бақыттымын, ділгірліктен қиналған бауырымды ғана емес, адамзатқа керемет қызмет көрсеткен, көрсетіп те келе жатқан ұлы адамды құтқаруға сеп болған сәтке ризамын!

	– О, сіз менің еңбегімді асыра бағалап тұрсыз, граф! Ондай дәрежеге тек өз арқаңызда ғана жеттім – сондықтан барлық ғұмырымды сіздің жолыңызға сарп етуге әзірмін.

	– Жоқ, мен достығыңыз бен ықыласыңызды ғана қабылдаймын! Бірақ маған бір ой келіп тұр... Сіз біздің заманымыздың алғашқы электротехнигісіз ғой; сол себептен маған өз өміріме ғана емес, бүкіл ғұмырымның бақытына ықпал ететін керемет бір қызмет көрсете алар едіңіз!

	– Маған арқа сүйей беруіңізге болады деуді айтып жатуымның өзі артық болар!

	– Мен де қазір ол ойымды әңгімелемей-ақ қойсам ба деп тұрмын: бұл өзі ұзақ тарих, ал біз діттеген жерге келіп те қалдық. Мерекенің де басталатын уақыты жетті; кешке дейін бәріміз де шаршаймыз. Алайда ертең ертесін, қарсы болмасаңыз, бөлмеңізге бас сұғып бәрін баяндап берейін!



	XI



	Салтанат. – “От жұтқандардың" шығу тегі, әдет-ғұрыптары мен наным-сенімдері.



	Осы сәтте қошемет көрсете айғайлаушылардың қатты даусы аспан астын күңіренткен; жұртшылық бір адамдай тайпаның осынау өкіл ұлын, достарына да, бүгінгі меймандарға да сүйікті Тидананы шуласа құттықтаған. Оливье капитаннан кешірім сұрап, өз тарапынан сәлем беруге тиісті болғандықтан көсемдерді қарсы алуға беттеді.

	– Бұл менің құтқарушым ғой! – күбірледі өз-өзіне Джонатан Спайерс. – Ал, мен болсам мұны Ивановичке ұстап беруге немесе Белгісіздер соты алдына жеткізуге ант еттім! Жоқ, ол уәдемді орындай алмаймын! Өзімді аяп, көмек қолын созған жалғыз адамға ешқашан да сатқындық жасамақ емеспін! Мен әлсіздер мен дәрменсіздерге тізе батырып қуғындап, барлық қасиеттілік пен адалдықты келеке ететін адамзатты соншама жек көремін. Тек дөрекі күш қана оларды тәубесіне келтіріп, зұлымдықтарын тежейді. Адамдар аңнан да бетер! Оларды иттей қылып қамшы астында ұстау керек, ал, егер кімде-кім тәртіпке көнгісі келмесе мен оларды аяусыз қырамын, егінге салған орақша турай түсіремін. Алайда осыны өзімнің жебеушімнен, өз қайғыма көңіл аударған бірден-бір адамнан бастамақшымын ба?! О, жоқ! Иванович сөзімді өзіме қайтаруға тиісті; егер бас тартса күш қолданамын. Мен мырза емеспін бе!

	Ол іштей ызбарлана күлді.

	– О, сөзім менің! Айналамнан тек алдау мен арбауды, екі-жүзділік пен қорлық-зорлықты көретін кезде сонша сөзде тұруыма мәжбүр ететін не сонда? Егер жарық дүниеде үстемдік ететін күш қана болса... мен де өз күшімді қолданамын! Өмірімде жолықтырған жалғыз адал да, ашық, мейірімді адамды сатпақшымын ба?! Жоқ! Одан да төрткүл дүниені тұс-тұсынан от қойып өртеп жібергенім жақсы!

	Джонатан Спайерс анадайдан нагарнуктердің сый-құрметіне бөленіп жүрген Оливьеге қарап тұрып өз ойын сабақтаумен болды.

	– Сен, тіпті, мына жабайылардың сүйіспеншілігіне бөлендің, сондықтан менен қауіптенудің жөні жоқ – сені қорғайтын боламын мен!.. Бақытыңды аялаймын, бәлкім, қуанышыңның, ізгілігің мен адамсүйгіштік қасиетіңнің бір бөлігі менің де мұңды жүрегіме ауысар... Ал... анау Белгісіздер сенің жауларың! Енді зәре-құттары қалмай дірілдеп солар үрейленген!

	Джонатан Спайерс осы бойда-ақ “Римэмберге” жетіп, Ивановичпен арадағы істің бүгін бүк, шігін шік қойып, ақ-қараны ажыратып алғысы келді, себебі, оның көкейінде графқа қатысты бұған айтқан әңгімесінен бөлек әлдебір астыртын зәр, әлдебір сұмбайы кекшіл сезімнің жатқанын аңдаған. Кенет Ивановичтің мінезіндегі бұрын мән бермеген көптеген жайттар айдан анық бола қалды; сонда ғана бұл оның жорта жәдігөйленіп, жарамсақтанып, бүгежектеп жүріп сеніміне кіру арқылы өз құпиясын тартып алмаққа әрекеттенгенін түсінген.

	– А-а, мен оны тәубесіне келтіремін! Мен оны қарақшылық тобымен бірге сорлатамын! Мен олардың әлемге әмір жүргізіп, славян нәсіліне үстемдік құру туралы ертегілерін күл-талқан етемін! Мұның бәрі арамдық пен қараулық; сендер әншейін құлқындарың терең, билікқұмар һәм барлық тұрмыс рақатын өздерің ғана көргілерің келіп, қалың бұқараны қорқытып-үркітіп құлға айналдыруға ынтызарларын, әлсіздер мен аңғалдарды тек өз пиғылдарыңа пайдаланатын ашқарақ ордасыңдар! Енді менімен күш сынасып байқаңдар. Сендер, Белгісіздер, барлық әлеуметтік міндеттерің халықтар арасына іріткі салып, өздерің кеңірдектеріңді майлау үшін оларды бір-біріне айдап салумен шектелетін мәңгілік көркеуде қызылкөзсіңдер... О, сендер атамзаманнан тіршілік етіп келесіңдер. Білемін сендерді! Өздерін малға айналдырып, халықтың ішіндегі бүкіл ізгілік пен адамдық сезімнің түбіне жету үшін римдіктерді былыққа батырған сендерсіңдер! Азияны, күн астында адам өлігінен өзге дым қалмағанша осынау қастерлі елді қанға бөктірген сендерсіңдер! Жауыздық отына май құйған сендерсіңдер! Вармоломей түнінде зеңбірек оқтаған сендерсіңдер!... Иә, мұның бәрін жасаған сендердің қанды қолдарың, Белгісіздер! Жансыздарыңның қолымен от көсеуге шеберсіңдер! Ал, бәрін білдіріп отырған өздерің көрінбейсіңдер! Бірақ сендердің де ақтық сағаттарың жетеді! Сендер көне дәуір секілдісіңдер: надандық, қара күш, ырымшылдық, ал, “Римэмбер” ғылымының, ақыл-ой мен еңбектің рауандап атқан таңындай; бұл – жаңалықтың басы; “Римэмберге” сендерді құрту, көздеріңді жойып, жер бетінен аластау үлесі бұйырған!..

	Дәл қазіргі сәттерде өзінің қауқарсыз да, қорғансыз қалғанынан хабарсыз Джонатан Спайерс осылайша толғанған еді.

	Ол алғашқы бетте жағаға қарай жүгіріп, “Римэмберге” жеткісі келді де, сәл ойланып, Ивановичпен бәріне көз жеткізіп алып барып түсінісуді ұйғарды.

	Бұл екі аралықта жұрт жиналып болғандықтан мейрамның басталатын да кезі келіп қалған еді.

	“От мерекесін” ілуде бір саяхатшы ғана көре алады, өйткені ол жаңа Аруэнук, яғни, “оттың ұлы сақшысы” өз міндетіне кіріскен кезде ғана өткізіледі; анығырақ айтқанда, жарты ғасырда бір, тіпті, бұдан да сирек кезеңде тойланады, себебі От сақшысы қызметі өмірлік һәм ұрпақтан-ұрпаққа ауысады.

	Тайпаның “нагарнуктер” атының мәні – “от жұтқандар”; бұл тайпаның этнографиялық тегі Австралиядағы басқа да тайпалардікі секілді беймәлім.

	Австралияға келіп, жаға бойын мекендеген тек ұлу қабыршағымен, тамырмен, шөппен һәм толқындар шығарып тастаған жартылай шіріген балықпен қоректенетін байғұс тұрғындарды ғана көрген ең алғашқы жиһанкезердің сөздеріне қарап, ұзақ уақыт Австралия құрлығының барлық халқы тәпелтек, ит тиген сырқат, сиқысыз қара терілер деген ұғым қалыптасты. Бірақ бірте-бірте түземдіктермен тереңірек таныса келе бұл түсінік теріске шығарылды.

	Австралияда он-он бестей түземдік тұрғын түрі бар және этнографиялық көзқарас тұрғысынан келгенде кейбір тайпалары сары немесе моңғолдық нәсілдерден әлдеқайда тәуір келеді. Ондайлардың қатарында нагарнуктер де бар, бұлар дене бітімі мен сымбат жағынан ең үздік нәсілдерден кем түспейді. Бет-пішін тұрғысынан, әрине, арийлік немесе кавказ нәсілі секілді сонша сұлу емес, бірақ өзіндік әдеміліктен құралақан қалмаған.

	Солай бола тұра осынау біршама дамыған тайпалар да түземдіктердің ортақ кейіптерінен қашып құтылмапты.

	Анайы халықтардың барлық дөрекілігі мен қатыгездігінің қасында өздерін биік өркениетті һәм мәдениетті деп санайтын англосакс нәсілінің осындағы түземдіктерді аяусыз қырып-жойып жібергендігі соншалықты, Еуропалықтар келгенше осы материкті мекендеген бес жүз мың – алты жүз мың жабайыдан екі-үш мыңға жетер-жетпес жан қалды. Осынау елдің жергілікті иелерінің, бейбіт тұрғындарының мұншама қырылуын елестетудің өзі қорқынышты; соны сезінетін ағылшындар да күнәларын жеңілдеткісі келіп Австралия құрлығының тұрғындары онда жүз мың немесе сексен мың еді деп сендіруге тырысады. Ал кейбір арсыздары аузы-бастары қисаймай олар он-ақ мың еді деседі. Алайда кейбір неғұрлым шыншыл елдердің әкімшіліктерінде сақталған ресми құжаттар мұны мүлде теріске шығарып, ең басында көрсетілген сандарды нұсқайды.

	Сол сияқты нақты құжаттар арқылы австралиялықтардың алғашқы Еуропалықтарды меймандостықпен қабылдап, жұмыстарын істеп, ешбір жауласпағандарын байқау қиын емес; бірақ келе-келе ағылшындардың қорлығы өткен соң олар да ашынып, зұлымдық пен жауыздыққа қарсы тұра бастаған.

	Төмендегі жан түршіктіретін деректер ресми бекітілген:

	1.Лейтенант Мур әншейін қызық үшін өз жайының тұсынан өтіп бара жатқан әйелдер мен ерлерден және балалардан тұратын бейбіт түземдіктер тобырын атуды бұйырды.

	2.Сарбаздар мен жалпы қоныс аударып келушілер орманда аң аулап жүріп көздеріне түскен түземдіктерді атуды әдетке айналдырды.

	3.Кейбір дәулетті келімсектер түземдіктерді осылардың етімен иттерін асырау үшін атты.

	4.Ағылшындар қызық үшін түземдіктердің қолдарындағы балаларын жұлып алып отқа лақтырды; кейде мұны үрейден естерінен танған шешелерінің көзінше жасады...

	Ағылшындар атамзаманнан елдерді отарлаудың екі тәсілін ұстанып келеді: егер олар өз отандастары таза климаттық жағдайларға байланысты жерді игеруге шамасы келмейтін Үндістан секілді елді жаулап алса жұмыс күшіне айналдыру үшін жергілікті халықтың санын көбейтуге мүдделі; оларды өздері атқаруға арланатын жұмыстарға күштеп жегіп қою мақсатымен шамалары келмейтін салықтан көз аштырмайтынын айтпағанда, езіп-жаншудың кез келген түрін қолданады; ал егер көлденең көмекке мұқтаж болмайтындай Австралия немесе Тасмания іспетті елдерді отарласа обал-сауапты білместен тұрғылықты жұртты аяусыз қырады.

	Өзге де жағалау тұрғындары сияқты отаршылардың жаппай қуғын-сүргінінен сау қалған жоқ. Жүз елу жыл бұрын жалпы саны жиырма бес мыңға жеткен бұлардан 1869 жылы әйелдер мен балаларды қоса есептегенде тек бес жүздей адам қалыпты. Ал, қазіргі кезде бірнеше отбасы ғана бар. Осылайша түземдіктердің осынау денсаулығы мықты, сұлу тайпасы қырылып кеткен; рас, бұлар әзірше өркениеттің алғашқы сатыларында тұрған-ды, дегенмен кейін біртіндеп, дамыған өзге нәсілдерге қарағанда аса ырымшыл да, дөрекі де емес-тін.





XII




	Нагарнуктер. – Қасиетті от. – Бас абызды сайлау салтанаты.



	Нагарнуктер тек аң аулаумен һәм балық аулаумен тіршілік етеді; асқа белгілі тамырларды, мәселен, тек Орталық Австралияның Эйрео көлінің маңында өсетін гиньяма мен тароны пайдаланғанымен жер өңдеумен айналыспайды. Мұнда artocarpus аталатын нан ағашы бар. Ғалымдар оның Австралияда кездесетін-кездеспейтіні туралы көп дауласқан. Түземдіктер, сондай-ақ, біздің салат пен саумалдықты қолданатынымыздай асқа қосатын көптеген шөптер мен жапырақ түрлерін біледі. Қысқасы, нагарнуктердің азығы сан алуан һәм құнарлы. Бұл әдеттегідей белгілі деңгейде олардың дене бітімінің сымбаты мен жалпы денсаулықтарына және ақыл ойларының дамуына ықпал еткен.

	Адам табиғат заңына сай кез келген жұмыспен, дене немесе ой еңбегімен шұғылданбас бұрын жұмсалатын күш-жігерін қалпына келтіріп тұруы тиіс, ал, ол ас арқылы толығады. Ол азық неғұрлым құнарлы һәм сіңімді болса адам өзін солғұрлым мықты да сергек сезінеді, барлық қасиеті жан-жақты жетіліп отырады; бойында күш-қуаты мол кісі соны әлденеге жұмсау жолдарын іздейді. Керісінше, азық нәрсіз болса адамның тәні де, жаны да әлсірей бастайды; ұдайы қоректенуді қажет ететін ағза азады; ойлау қабілеті тежеледі; мұндайда адам жетілудің орнына бірте-бірте кісілік қасиеттен айырылып, хайуандық деңгейге дейін құлдырайды.

	Мұндай көріністер Австралияның өзінде-ақ көптеп кездеседі.

	Аса қолайлы ортада өмір сүретін нагарнуктерде, керек десе, әлеуметтік мұраттар да белгілі деңгейге көтерілген еді; мәселен, некеге отыру, бала асырап алу, ата-аналық сезім һәм қоғамдық жауапкершілікті осы тайпаның әр өкілі терең түсінеді; тіпті, бұлардың арасында ар, абырой ұғымдары да едәуір биік дәрежеде.

	Қалыптасқан салт бойынша Қасиетті От ырымынан өткізілгеннен кейін ересектер санына қосылған әрбір жас сарбаздың қарулы күшпен барып, көрші тайпалардың бірінен өзіне жар таңдап алып қашуы осы тайпаға ғана емес, өзге де көптеген анайы халықтарға тән дәстүр. Алайда нагарнуктерге бұл ғұрыпты қарулы күш арқылы атқару әлдеқашаннан ежелгі дағды белгісі ретінде ғана орындалады; негізінде неке салтанаты болашақ жас жұбайлардың ата-аналары арасында күні-бұрын өзара келісіліп қойылады.

	Алып қашу мен екі отбасының ымыраласу жоралғыларынан кейін неке қию салты тойланады; мұнда болашақ жұбайлар Қасиетті От құжырасына апарылады да, онда Оуэнук немесе

	Қасиетті От сақшыларының бірі бастарына алаулаған көмір шоғын төгіп, әрқайсының тіліне кішкене от түйірін салады.

	Мұндай дәстүр өмірге сәби келгенде де дәл осындай жолмен атқарылады, тек сәл айырмашылығы, тілге салынатын шоқ біршама өшкен күйде болады.

	Біз бұлардың өмірінде оттың қаншалықты маңызды орын алатынын көрдік, егер марқұм Менуали өз мекен-жайының маңайында мерт болғанда Виллиго Қасиетті От құжырасына барып шырақ тұтатып әкеліп, жерлеу алауын сонымен жағуға тиіс еді.

	Тегінде от нагарнуктер өмірінің әрбір дәстүрінде айрықша мәнге ие. Бірде-бір салтанат, ешбір отбасылық мейрам немесе қоғамдық оқиға, ешқандай келісімшарт ғұмырдың әрбір айшықты сәтіне ерекше ден қойып, кез келген ымыраласу, міндеттеме, ант қабылдасу ғұрыптарын өз күшімен бекітіп беретін Қасиетті Оттың қатысуынсыз өтпейді.

	Егер нагарнук Қасиетті Отқа жүгініп сөз берсе ол сертінен өлсе де таймайды.

	Бұл қасиеттер, күмән жоқ, парсылар мен Үндістанның отқа табынушыларына да дарыған.

	Қылмыс жасалған жағдайда айыпкер сол бойда қолға түспесе төрелікті от арқылы Құдай Соты жасайтын салт бар. Алдымен ақсақалдар кеңесі әлгі қылмыстың деңгейі мен соған сай жаза түрлерін белгілейді; мұнда тайпа өкілдерінің бірі айыптаушы міндетін атқаруы тиіс, одан соң қылмыс дерегі алдын ала тергеу мен куәлердің көрсетуі арқылы анықталады. Бұдан кейін белгіленген күні айыпкер мен айыптаушы Қасиетті От тұрған құжыраға кіргізіледі; мұнда екеуімен Қасиетті Оттың Жоғарғы Сақшысы арасында бүкпесіз әңгіме өткізіледі де, артынан жиналған шаршы топтың алдында Оуэнук немесе Арэнук айыптаушының да, айыпкердің де ауыздарына ыстық көмір толтырып, Жоғарғы абыз он саусағын санап шыққанша ұстатып тұрады. Осыдан соң әлгілер ауыздарын ашқанда күю белгілері тексеріледі. Кімде-кімнің аузы күйсе анық қылмыскер, яки жалақор деп табылады да, лайықты жаза кесіледі.

	Әрине, мұнда отқа қатысты кейбір “бармақ басты, көз қыстылықтың” орын алуы да ғажап емес, өйткені Қасиетті Оттың Сақтаушысымен өткен әңгімеде неғұрлым сараңдық байқатқан адамның айыпты болып танылатын жайттары кездеседі.

	Көп әйел алушылық салты нагарнуктерде мүлде жоқ, жұбайлардың бірі қайтыс болған күннің өзінде неке бұзылмайды. Бұл жағынан ерлер мен әйелдердің құқы тең дәрежеде; екеуі де Ақсақалдар кеңесінің ерекше рұқсаты негізінде және екі марқұмның бірінің ұрпағы болмаған жағдайда ғана кезекті жарларын таңдауға қақысы бар. Осыдан кейін зайыбы өлген еркек немесе жесір қайтыс болған адамның ұрпағын қалдыру үшін екінші жұбаймен тұрмыс құруға мұрсат алады һәм алғашқы туған нәресте марқұмның баласы деп саналып, соның мұрагеріне айналады; ол ересек жасқа жеткенде ең алдымен марқұмның жаны әлдебір жағдайлармен адасып жүр деп есептелсе мирасқоры ретінде елге ас беріп, әкесінің, не шешесінің рухын жай таптырып, ата-бабалар мекеніне аттандыру мақсатында оны мәйіттің денесіне “жеткізеді”. Осылайша өлген адамға ұл беру дәстүрі Үндістан мен Азияның басқа да бірқатар елдерінде сақталған.

	Ал дүниеге бұдан кейін келген балалар әке-шешесінің өз перзенттері болып саналады. Бір қызығы, Қасиетті Оттың қатысуымен қиылатын неке салтанаты тұңғыш бала туғаннан кейін ғана өткізіледі, бұған дейін жаңа жұбай тек бұрынғы күйеудің орынбасары ретінде есептеледі де, алғашқы неке күшінде қала тұрады.

	Барлық нагарнуктер жақсы жұбайлар һәм тамаша, мейірімді, перзенттерін шексіз сүйетін қамқор әкелер. Аң қағуға немесе балық аулауға тек ерлер ғана шығады, сол сияқты таңдайға татитын тамырларды, шөп пен өзге де өсімдіктерді осылар жинайды. Әйелдер балалары мен шаруашылыққа қарап үйде отырады. Орын ауыстыру немесе көшу кезінде жас сәбилер шешелерінің қолында жүреді, үлкендерін әкелері қарайды. Барлық үй-ішілік дүние-мүлікті де тек әйелдер арқалайды, себебі еркекке қару-жарағы мен аңшылық құрал-жабдықтарынан өзге мүлікті алып жүру ұят нәрсе есебінде.

	Тіпті, нагарнук саятта жүріп аң атса немесе балық ауласа олжасын сол орнында қалдырып кетеді, оны үйге әйелдері барып алып қайтуы тиіс.

	Бозбала нагарнук есейе бастаған тұста аңшылығын кенгуру қағудан бастайды, тек оны ешбір қарусыз, яғни, жаяу қуып, титықтатып барып ұстауы шарт. Ол үйден бозала таңнан шығып, көздеген хайуанаттың ізіне түседі де қыр соңынан қалмай қуады; сөйтіп аңның артынан бірнеше сағат бойы, керек десе, кешке дейін алымды итше түсіп, жануар әбден діңкелеп, құлағанша жүгіреді.

	Сол кезде жас сарбаз ұстаған аңын бауыздап, кепкен жапырақ үстіне тастайды да, әйелдер олжаны қиналмай табуы үшін жолшыбай ағаштарға белгі сала отырып үйіне қайтады.

	Ал егер аңдыған хайуанатының соңынан күні бойы жүгіріп ұстай алмай қайтса кеш бата аңшылықты доғарып, мекен-жайларына оралады да, мүмкіндігінше үйіне білдірмей кіріп, ешкіммен тілдеспей жатып қалады. Ертеңіне таң алагеуімде қайта шығып қуған аңын түсірмейінше келмейді.

	Алайда бұл әрбір жеткіншектің сарбаздар қатарына қосылғысы келгенде ғана жасайтын әрекеті. Бұл оның жеңімпаздыққа талпынуына орай түсетін алғашқы сынағы. Егер ол бірнеше мәрте әрекетінен ештеңе шықпай аң қағудан бас тартса ұятқа өзі ғана қалып қоймай, бүкіл отбасының беделіне нұқсан келтіргені; бұдан соң олар едәуір деңгейде жерлестерінің арасындағы құрметтен айырылады. Мұндай жағдайдан кейін әйелдер “су жүрек” жігіттің жүзін көруден тартынып, беттерін бүркемелеп өтеді, тіпті, жолы болмаған аңшыны жас сәбилер де мазаққа айналдырады. Міне, нагарнуктердің ұрпақтан-ұрпаққа өтетін әңгімелер арқылы “біздің тайпада ешбір жеткіншек кенгурумен жарысудан бас тартпаған” деп мақтанатыны содан.

	Сарбаздар қатарына қосылу абыройын иеленгісі келетін әрбір жасөспірімнің өтетін екінші сынағы-бумеранг қолдану өнері; мұны ол бүкіл тайпа алдында көрсетуге міндетті. Егер сынақ ойдағыдай аяқталса, яғни, талапкер үлкендердің көңілінен шығып, мақтау естісе оған найза, садақ, жебе һәм бумеранг ұстауға рұқсат беріледі.

	Бумеранг деген бір жағы жалпақ, екінші шеті дөңес ағаш кесіндісі; ол керемет мықтылығымен, қаттылығымен ерекшеленетін темірдей ағаштан жасалады; иілген тұсы жартылай бүгілген тізеге ұқсайтын бұта бөлшегі таңдалып алынады. Бумерангтің бір ұшы аздап жұқартылады, екінші басы дөңбек күйінде қалдырылады. Бұл қаруды қолдану тәсілі өте айрықша, ол туралы алғаш Еуропада сөз тарағанда ешкімнің сенгісі келмеген; көптеген ғалымдар бумеранг жасау үшін физика, механика заңдарын мейлінше меңгеру қажет, оның жабайылар қолынан келуі мүмкін емес деген. Кім қалай десе де шындық осы.

	Бумеранг жұмсаудың тәсілі төмендегіше: түземдік оның орта тұсынан оң қолымен мықтап ұстайды да көздейтін нысанасының алдын орап жеті-он сажындай таянып барады; тәжірибелі жауынгер қажет жағдайда жиырма бес сажындай тұстан келіп, нысанаға арқасын беріп тұрады. Одан соң Австралиялық мойнын артына бұрып, бумерангтің қанша межеге ұшатын аралығын мөлшерлеп алады да, бір сәт қаруын әрі-бері ырғап тұрып күшене сілтейді. Таң қаларлығы, осылайша жұмсалған бумеранг діттеген межеге дейінгі аралыққа жебедей атылып барып түземдік көздеген нәрсені алапат күшпен тас-талқан еткеннен кейін ауада зуылдаған бойы ғаламат жылдамдықпен иесіне қайта оралады. Бұл тісқаққан сарбаздың қолына түссе мұнан өткен сенімді қару да жоқ.

	Үшінші сынақ найза, садақ, жебе жаттығулары арқылы, ең бастысы қалқанмен өткізіледі. “Қалқан” дегенде біз әдетте жауынгердің дұшпан қаруынан кеудесін қорғайтын белгілі жалпақ затты елестетіп дағдыланғанбыз. Бірақ нагарнуктердің қалқаны мүлде бөлек, біз қалқан деп жүрген бұйымға тіптен ұқсамайтын нәрсе. Бұл жуандығы орташалау, жан-жаққа шыр айналдыруға қолайлы қысқа да, шағын шоқпар. Сарбаз атағын алудан үміткер осы шоқпармен қаруланып шаршы алаңға шыққанда он-он екідей адам оған жебе, найза, тас, бумеранг, қысқасы, кім не қаласа соны сілтейді, ал, анау осының бәрін қолындағы күрзісінің бір ғана шалт қимылымен қағып түсіруі қажет. Әдетте ол бұл сынақтан абыроймен шығады: бұлардың шапшаңдығы, ептілігі, батылдығы һәм дәл көз қырағылығы керемет дамыған.

	Төртінші сынақ – жүгіру жылдамдығы: сынаққа түсуші белгілі уақыт аралығында межелі аралықтан заулап өтуі қажет.

	Бесінші сынақ – осы күні байқаудан өткен барлық жеткіншектер арасындағы қолма-қол айқас.

	Сынаққа жіберілгендердің бәрі үш күн бойы үлкен құжыра ішінде белгіленген мерзімнен бұрын ешбір себеппен шыға алмайтындай қамауда болады; бұл уақыт аралығында оларға ешкім келе алмайды, ал, үш тәулікке жететіндей мөлшердегі азық құжырада тұрады.

	Анда-санда Бас абыз жастар қамалған құжыра есігіне келіп-кетіп әлдебір дұғаны күбірлеумен жүреді. Жеткіншектер қайтадан еркіндікке шыққан кезде олар от арқылы атақ беру және дәріптеу салты арқылы ресми түрде сарбаздар қатарына қосылады. Болашақ жауынгерлер аузына от тістеп шамамен жарты шақырымдай жерге жүгіріп барып, шыққан нүктесіне қайта оралуы қажет; бұдан соң Оуэнук аппақ болғанша қыздырылған пышақпен олардың маңдайынан бармақ басындай немесе бес тиындық күміс ақша көлеміндей терісін ойып алады; жараға күл себіледі, орны бірте-бірте жазылғанда көкшіл таңба болып бітеді. Маңдайдағы бұл таңба, былайша айтқанда, осы тайпаның белгісі немесе мөрі деген сөз.

	Осы шарадан кейін жаңадан сарбаз атағын алған жауынгердің басын айнала тықырлап төбесінен ғана бір буда ұзын шаш қалдырады да, оны тікірейте өріп, бүркіттің немесе аққудың қауырсындарын қадап, сәндеп қояды. Бұдан кейін жас сарбаздар бояушылардың қолына өтеді де, олар әрқайсысының кеудесіне әлдебір белгінің суретін салып береді, бұл – мұның отбасының кобунгі: біреуінікі – кенгуру, екіншісінікі – құс немесе өсімдіктің бейнесі; одан соң суретші денесінің қалған бөліктеріне иероглифтік таңбалар түсіреді, ол белгілердің өзіндік һәм нақты мәні бар; мәселен, бір жас сарбаз тұла бойына өз тайпасының бүкіл тарихын бейнелеп беруді сұраған.

	Бұлардың бәрі біткенде әрбір жаңа жауынгерге ат қою ғана қалады; ол есім туғалы бері осы кезге дейін келген өз атын алмастыруымен бірге жаңа атағына сәйкес болуы шарт.

	Нагарнуктерде жеке меншік деген болмайды: бүкіл тайпаның иесіндегі аумақ – ортақ игілік. Крааль немесе құжыра да барлық отбасының жалпы баспанасы, сарбаздың меншігі оның қару-жарағы ғана; әйелдердің де иелігі тек киім-кешегі, сырғалары мен білезіктері.

	Сонымен нагарнуктің өміріндегі тууынан бастап о дүниеге аттануына дейінгі кезеңдерінің бәрі отпен әспеттеледі – һәм осы Қасиетті От ешбір пұтқа, өзге де құдіреттерге табынусыз-ақ нагарнуктердің діни наным-сенімінің бірден-бір белгісі ретінде көрінеді.

	Аңыздың айтуынша Моту-Ун немесе Жоғары Рух бірде күннің, анау отты шеңбердің бір шетін кесіп алған, сөйтіп осы кесекті өшіріп қақ бөлген; оның бірінен Жер, екіншісінен Ай жасаған. Жаратушы осыларды кеңістікке жіберіп, Жерді үрлеп қалады, сонда адамдар пайда болыпты; ол үрлеген мезгілде әлі толық сөніп үлгермеген шоқтан от та тұтанған екен. Әлгі кезде адамдардың бірі жалма-жан қолындағы шоқпарын жағып алу үшін сол алауды пайдалана қойыпты; осылайша адам отқа ие болған, ал, оны күні бүгінге дейін нагарнуктер қастерлеп сақтап келеді.

	Қасиетті Отқа ие болған басқа адамдардан оған алауды мәңгі аялап, сөндірмеуге нұсқау беріпті, содан бері осы қастерлі міндет атадан балаға ауысып, мұрагерлік міндетке айналған. Бұл адам ортақ игілік үшін отты үздіксіз сақтап қорғағанына бола өзге жұртшылық ол үшін аң аулап, балық ұстап, өміріне не қажеттің бәрімен қамтамасыз етуге міндеттенген. Оның лашығы бүкіл отбасы, керек десе, соғыс кезінде де қастерлі, қасиетті деп есептеледі де, осы қағидаға нагарнуктер ғана емес, жауласқан тайпалар да, тіпті, кезбе, көшпенді австралиялықтар да сөзсіз мойынсұнған.

	Моту-Уи Айды өлгендердің мекені етіп белгілеген. Алайда сонау мамыражай марқұмдар мекеніне әркім кедергісіз түсе алмайды. Онда бару үшін өлген адамның тәні тазару үшін өртелуі қажет, ал, жаназа алауыиың үстінде қалқып жүрген жан өз тәніне қайта кіріп ата-бабалар еліне көшу алдында дененің тазалануын күтеді. Егер марқұмның өмірі лас болса, яғни, тіршілігінде әлдебір мол күнәға батса ол өлі тәнге қайта кіре алмайды; ондайда жансыз денеге өзінің тентіреу мерзімін бітірген басқа біреудің адасып жүрген рухы еніп кетеді, ал, оған кінәсінен арылғанша кеңістікте қаракул немесе елес түрінде қаңғып жүру жазылған, ақталғанша бөтен адамның тәнін пайдалана алмайды.

	Марқұмның ұлы жасайтын жаназа құрбандығы едәуір дәрежеде күнәкар немесе қылмыскер рухтың адасу мерзімін қысқартуға мүмкіндік береді; міне, әрбір нагарнуктің соңына ұрпақ қалдырмай өлмеудің маңыздылығы содан; өмірден баласыз өткен адамға ұл сыйлау дәстүрі осыдан барып қалыптасқан.

	Отбасындағы үлкен ұл әкесі өлгеннен кейін жылма-жыл жаназа алауы іспетті шағын от орнын дайындап, оны Қасиетті Жалынмен тұтатады; бұл әр жылдың белгілі күнінде қайталанып отырады. Егер марқұм бойдақ болса оның рухына бағышталатын жаназа салтын етжақын туысы атқарады, ер адамның туысы болмаған жағдайда міндет жақын досына жүктеледі.

	Әрбір майдан қаншалықты қиян-кескі өткенімен екі жақ та өзара келісім бойынша өлгендерді жинап алып жерлеу рәсімін жасау үшін уақытша бітімге келеді.

	Көрініп тұрғанындай, бұл ерсі де, күлкілі де емес һәм мұнда австралиялықтарды даму деңгейі жағынан басқа жабайылардан сонша төмен қоятындай тұрпайылық та жоқ, оларды адамгершілік қасиеттерден ада деп ойлау да тым жаңсақ ұғымдар. Керісінше, бұлардың сенімдерінде өзге анайы тайпаларға қарағанда аса асқақ, қастерлі қасиеттер көп. Жан-жануарлар мен өсімдіктер де олардың наным-сенімдері бойынша Айға көшеді; кобунгтерге илану да осыдан шыққан.

	Кобунг – сенімді дос деген сөз. Әрине, ата-баба мекенінен оралған әрбір адам кобунг бола алады. Бұлардікі мүлде басқа кобунгтер. Әдетте әрбір отбасының өз кобунгі немесе жеке жебеушісі бар; ол әкесі өлгеннен кейін үш күн ішінде тұңғыш ұлдың көзіне алғаш іліккен өсімдік, не хайуанат. Бұл жануарлар мен өсімдіктер де баратын жануарлар мен ата-бабаның мамыражай еліне аттанған әкесінің баласына әлгі жаратылыс түрлерінің ішінен таңдап отбасын қорғаушы – періште ретінде жолдаған сәлемдемесі. Осыдан келіп австралиялықтар хайуанаттар мен өсімдіктерге табынады деген қате түсінік пайда болған. Олар өз отбасының кобунгіне табынбаған, тек қастерлеген.

	Әлгінде айтылғандай, барлық нагарнуктер жақсы жұбайлар һәм отбасының аяулы әкелері, бұл жабайы емес халықтар арасында да сирек кездесетін қасиет; олардың арасында отбасы мен қоғамдық істердегі әйелдің алатын орны тіпті ерекше. Ол отбасы мен үйдегі билігі үстем ханым болуымен қатар балаларын да өз қалауынша тәрбиелейді және мұнда аналардың перзенттеріне деген құқы әкелерінен гөрі биік – жалпы, австралиялықтарда әйел ешқашан күң болмаған, әрқашан өз тайпасының тең құқықты мүшесі ретінде құрметтелген. Қыздарға да жасөспірімдер секілді өзіне жар таңдау құқы беріледі, жастар өзара тіл табысқан кезде ғана барып екі жақтың ата-аналары құда-құдандаласып, өзара неке шарттарын шешкен; осыдан кейін ғана барып таңдаған қалыңдықты ырым бойынша қарулы күшпен алып қашу салты жалғасады. Әйел – ана өз балаларына әкелеріне қарағанда жақын деп саналады, ол қыздың тұрмысқа шыққанша, ұлдың жауынгер сапына қосылуына дейін әкесінің емес, шешесінің атын алып жүруінен көрінеді; мәселен, бұларды Угрананның ұлы, Упаваның қызы, т.б. деп атаған.

	Әйелдер әр кезде бір-бірін қолдап, қорғап отырады. Мәселен, олардың бірі күйеуінің тарапынан әлдеқалай қиянат көрсе (бұл өте сирек кездесетін жағдай), онда тайпаның бүкіл әйелі балаларын жетектеп түгелдей орманға кетіп қалады; сондықтан еркектер оларға елші жіберіп әйелдерді үйге қайтаруға көндіретін кез келген шартқа бағынады.

	Бұған қоса ақылман әйелдердің кеңесі бар, мысалы, олар көтерген құжыра табалдырығы астында көмулі жатқан балтаны қайта қазып алу мәселесіне, яғни, соғыс бастау пікіріне дереу құлақ асады. Әйелдер жауынгерлік әнұрандарды айтып жұбайлары мен ұлдарының ерліктерін оятады; оларды жорықтан күтіп алып жеңістері мен даңқтарының да абыройын асыратын солар; ақыр аяғында сатқындар мен қорқақтарды һәм тұтқындарды жазалап, азаптайтын да әйелдер.

	Нагарнуктердің соғысты жариялау мәнері де қызық; бұл да олардың ақыл-ой биікітігін байқатады. Екі тайпа арасындағы қақтығыстардың басталуына әдетте не бір-бірінің аңшылық аумақтарын тартып алу, не тайпа баласының опасыздықпен өлтірілуі себеп болады. Қарт көсемдердің бірінің төрағалығымен өтетін Ақсақалдар Кеңесі тайпаға көрсетілген қорлықтың есесі қайтарылуы керек деп шешсе жауға үш елші аттандырылады: олардың бірі ту орнындағы кенгуру терісін, екіншісі балта, үшіншісі бал кәрезін көтеріп барады. Жиналып күтіп отырған дұшпан жақтың Ақсақалдар Кеңесі бұларды қарсы алып, тілек-талаптарын тыңдайды. Ту көтеруші әдетте қарсы жақтың арыздануына негіз болған жаудың кінәсін бейнелі де, шешен тілмен мейлінше кең түрде бетке басады, одан соң Кеңес алдына бал мен балтаны қойып: “Таңдаңдар!” – деп бір ауыз ғана сөз айтумен тоқтайды.

	Осы кезде кейде екі, тіпті, үш тәулікке дейін созылатын өзара талқылау мен бітпес дау басталады. Көбінесе елшілер келген тайпа өзін қорлық көрдік деп есептейтін жақтың қойған кінәсіне айтатын қисынды уәж таба алмай, ұзақ пікірталастан кейінгі түк шықпаған тартыстан соң Ақсақалдар Кеңесін басқарып отырған көсем балтаны таңдайды, бұл соғысамыз деген сөз; кейбір сирек сәттерде бал таңдалып алынады, бұл өз тайпасының елшілердің талабын орындауға дайын екендігінің немесе өзге бітімгершілікке шақырудың белгісі.

	Соғыс бастауға шешім қабылдаған жағдайда ту көтеруші ұран тастап, майдан қимылының мерзімін әйгілейді; сонымен екі жақ та келісілген межені бұлжытпай күтеді.

	Американың қызыл тәнді үндістері секілді нагарнуктерде де бас тері сыпырып алу әдеті болған, (бірақ өлген жауларының терісін ғана,); тірілерді өйтуді австралиялықтар кешірілмес қылмыс деп санайды. Бұларда құлдық та жоқ, тұтқындарды алмастырып отырады, ал, кейбір айырбастайтын ешкім бұйырмаған кейбір байғұстарды өз мекен-жайларына алып барып, азап бағанасына байлайды да, әйелдер мен балалардың құзырына қалдырады.

	От соғыс жариялаған кезде де өз міндетін атқарады: жауласқан тайпаның аумағына келген елші жанған көмірді таптап сөндіре бастайды, мұның мәні – келешекте бұл екі тайпа арасында от алмасу болмайды.

	Көптеген халықтар арасындағы осынау отты мұнша қастерлеу салты қайда, қашаннан бастау алды деген төңіректегі даулар көп. Солардың ішінде отты алғаш тапқан адам оның өмірге аса қажеттілігін білгеннен кейін қайта жоғалатып алудан сескеніп жанған көмірді кейін маңайдағылар керегінше пайдаланып отыруы үшін оны сөнбеген күйінде әлдебір адамға сақтауда тапсырған дейтін долбар көкейге көбірек қонады.

	Қасиетті Отты және отты өшіріп алушыны өлім арқылы жазалау туралы аңыздардың бірі барлық ежелгі халықтар – римдіктерде, гректерде, үнді – азиялықтарда осылайша түсіндіріледі.

	Соңғы өкілдері көп ұзамай ата-бабалар мекеніне аттанатын нагарнуктердің салт-дәстүрлері мен наным-сенімдері, жалпы, осындай; сөйтіп Орталық Австралияның этнографиясына қатысты нәрселердің бәрі мәңгілікке жол шегеді; өйткені бірнеше жылдан кейін бүкіл Австралия материгінде бірде-бір түземдік қалмайды.

	Енді нагарнуктер туралы түсінікті толықтыра түсу үшін олардың ырымшылдығы мен сәуегейлігі жөнінде бірер сөз.

	Біз әлгінде үрей туғызатын қаракул немесе елес, сондай-ақ сиқыршылар мен кораджиге қатысты әңгіме қозғадық. Жергілікті тұрғындардың ұғымдары бойынша бұларда тек зұлымдық нәрін себетін сиқыршылардан басқа жарақат пен сырқаттарды ғана емдеумен айналысатын арнайы дәрігерлері болады. Алайда олардың шипагерлік туралы түсініктері анайы келетіндіктен емдеу әдістері, негізінен, дуалау мен қол салудан тұратын бұл “дәрігерлерді” балгер-бақсылар деген дұрыс. Басты дәрігерлік тәсілдері – алма-кезек не ауырған дене тұсын тереңдете тіліп, осынау әдейі жасалған жарадан қан сору; және дәрігер мұны жасар алдында аузына ұсақ тас, тікенек, шыбын-шіркей, құрт-құмырысқа толтырып алып, оны сорылған қанмен қоса түкіріп тастайды да: “Көрдің бе, тәніңе кіріп алып ауыртқан осылар! Оны сорып тастадым, енді сен саусың!” – дейді. Сырқаттың дәрігерге деген соқыр сенімі, шынында да, шипа болады, тіпті, өзі-өзін сендіруден кейін ауру құлан-таза айығып кетеді. Екінші әдіс біршама табиғи – Орталық Австралия суларында мол кездесетін сүлік салу. Осы әрекет үшін балгер шағын шұңқыр қаздырады да, су толтырғызады; осы суға керегінше сүлік жібереді де, ор ішіндегі су қанға айналғанша оған сырқат адамды бас жағымен жатқызады, не отырғызып қояды. Кейбір жағдайларда бұл емнің де шипасы тиеді.

	Нагарнуктердің әдет-ғұрыптары, негізінен, ізгілікті, адамгершілікті болғанымен, бұларда өте қатігез бір салт бар: егер отбасында егіз бала дүниеге келсе үйелменнің әкесі сол екі сәбидің бірін тұншықтырып өлтіреді, себебі, бұлай жасамаса өзінің бала-шағасын ғана емес, бүкіл тайпаны қырсық шалады деген жорамал бар.

	Тағы бір ырым арқылы нагарнуктер тамаққа опоссум еті мен керемет дәмді және жергілікті өзен-көлде мол ұшырасатын соқыр жыланбалықты пайдаланбайды. Хайуанаттар адамға белгілі дәрежеде жан-жақты ықпал етеді деген сенім көрсеткіші осы – опоссумдай қорқақ, жыланбалықтай соқыр болып қалудан сақтанады.

	Нагарнуктер жан-жануарлар мен құстарды ғана емес, өзге де барлық жансыз заттарды тірі деп есептейді. Мәселен, маңайға мәуелі бағымен әйгіленген бір бағбан көршісіне өз қызметіндегі жас нагарнуктен едәуір алма беріп жібереді, ол жолшыбай жемістің біразын жеп алып, қалғанын ғана жеткізсе керек. Бірақ сәлемдеменің ішінде хат болғандықтан оның ұрлығы әшкереленіп қалыпты. Нагарнуктер хат дегеннің не екенін мүлдем білмейтіндіктен бұл жіберілген хат жолдағы жайды жеткізіп қойған екен деп ойлайды; ал, сәлемдемені алған көрші өз кезегінде бағбанға қайтадан хат жазып бергенде мынау былай шыға беріп, екіншідей өсек таситын болсаң сені екі есе оңдырмай жазалаймын деп хатты сабап алыпты.

	Нагарнуктердің таң қаларлығы бұдан да кем түспейтін тағы бір қызық түсінігі өзінің суретін салғызудан қорқатынында; олар адамның келбетін бейнелеуге болмайды, себебі жанының бір бөлшегі кетіп қалады деп үрейленеді. Бір көсем мол сый-сияпат пен түрлі уәделерге бола өзінің бейнесін бір қырынан отырып салғызуға келіседі, бірақ суретті көргенде қатты шошығаны сондай, төбе шашы тік тұрып, екі қолымен басып ұстаған күйі орманға қашып кетіп, сонда бірнеше күн бойына безіп жүрді. Ол осынау жарты беттің көрінісі ұзамай басының бір жағынан айырылатындығын білдіретін хабар деп жорамалдаған еді, бірақ әйтеуір, арада едәуір уақыт өткеннен кейін ешбір өзгеріс бола қоймағанын байқап барып қана тынышталды.

	Сондай-ақ нагарнуктер табиғи ажалға да сенбейді; бұлар үшін ақыры алып тынбайтын кез келген дерт немесе кездейсоқ мертігу әлдебір жаудың сиқырының салдары және сұмдық кек алу көрінісі есептеледі. Сондықтан, нагарнук қатты сырқаттанған бойда балгерге бармастан бұрын сиқыршыға жүгініп, оның дуа жасап, дертті өзі жобалаған жауға ауыстыруын сұрайды, ал, сиқыршылардың барлық дәулетінің негізгі бөлігі елдің осындай ырымшылдығынан құралады.

	Ақ адамдар – Айдан Жерге оралған ата-балалар немесе таяуда қайтыс болған туыстарымыз деген сенім сан алуан күлкілі жағдайларға душар етеді. Мәселен, өз көңіл хошымен саяхат жасап жүрген бір жас америкалық кездейсоқ нагарнуктердің бас мекен-жайына кіріп кетіп, оны таяуда о дүниеге аттанып, артында шешесі мен әйелі қара жамылып қалған жас сарбаз Вахиа-Нуу деп қабылдады. Америкалықты көрген өлген жауынгердің анасы оны бірден мезгілсіз қайтыс болған ұлым деп таныды; қуанғаннан шаттана айғай салған ол әлгіні тұра бас салып жылап, мойнына асыла кетті; осында қарап тұрған басқа тайпаластары да түгелдей оны марқұм сарбаз екен деп ойлаған. Тәрізі, жас америкалық пен Вахиа-Нуудың тұрпаттарында әлдебір ұқсастық та бар сияқты, жауынгердің аңнан оралған әкесі де әлгіні өз ұлым деді. Одан бәрі күйеуін жоқтап, ол өлгеннен бері лашығынан шықпай отырған әйеліне жүгірді; лапастан атып шыққан жас әйел қуанғаннан есі шығып, бақыттан басы айналып, қайта оралған жұбайын еміреніп сүйе берді, сүйе берді. Жас америкалық қанша қарсыласса да маналарды тоқтата алмаған.

	– Мен Вахиа-Нуу емеспін! – деп айқайлайды ол тілмаш арқылы. – Менің атым Уильям Дигби! Мен америкалықпын! Көріп тұрсыңдар ғой, тілдеріңді білмеймін, түсінбеймін сендерді!

	Бірақ нагарнуктер бәрін тамаша білетін-ді: ол анда, Айда, ата-бабалар мекенінде жердегі жадын жоғалтқан; ана тілін ұмытқан, әйткенмен, бұлардың сөзіне, бүкіл тайпаның куәгерлігіне, ана жүрегінің көрегендігіне және жас зайыбының махаббатына сене беруіне болады. Сөйтті де барлығы жан-жақтан қуана шуласып кетті:

	– Аман ба, Вахиа-Нуу! Тұрмыс-жағдайың қалай? Қайта оралғаның қандай жақсы болды! Біз сенімен қайтадан кенгуру қағамыз, Эйрео көлінен балық аулаймыз!

	– Мен сендерді танымаймын ғой! Айда да ғұмыры болған емеспін! Мұнда Сан-Франсискодан келгенмін!

	Әйткенмен бәрі бекер еді, оны бәрі жан-жақтан қаумалап, тік көтеріп құжыраға апарды; алдында баласын көтерген жас әйел кетіп бара жатты.

	Одан соң Айдан оралушы қырағы күзетке алынды, жас америкалық ақыр аяғында арада екі жыл өткенде барып таяу маңдағы плантациялардың бірінен ат ұрлап алып қашып шықты.

	Ол бұған дейін нагарнуктерден жиырма рет қашқан еді, бірақ аналар іздеуге бүкіл тайпа болып үдере көтеріліп, әрбір жолы ұстап келіп, құжыраға қайта қамап отырған.

	Бұған қоса нагарнуктер күн санының сәтті немесе сәтсіз болатынына да сенеді. Сіз нагарнукті туған-туыстарының немесе достарының өлген күндеріне жыл толған тәулікте һәм айдың алғашқы, не соңғы ширегінде қалай қарғансаңыз да ештеңе істете алмайсыз. Сол сияқты нагарнуктер барлық таң үш, бес, жеті, тоғыз сандарынан қорқады; ал бұдан әріге бармайды, өйткені олар тек саусақтарындағы он санына дейін ғана санайды, бұдан соңғы есеп қайтадан: он және бір, он және екі, он және үш... екі он және бір, екі он және екі, екі он және үш... деп кете береді. Оннан асқан сан бұлар үшін “қисынсыз, шексіз сан”.





XIII




	От мерекесі. – Азап бағаны. – Көл жағасындағы тайпалар. – Виллиго мен Коанук ақка ұшты.



	Нагарнуктер Еуропалық достарын күннен қорғау үшін жапырақтардан үлкен қалқа жасап қойды.

	Бұлардың тайпасында алты ұлы көсем бар, әрқайсы билікті екі айдан алма-кезек ауысып жүргізіп отырады. Виллиго осы алты көсемнің бірі еді; бұған қоса ол әскери қолбасшы деген атақты және алып жүреді, ал, құжыра табалдырығы астынан балталар қазылып алынғанда, яғни, соғыс жағдайындағы кезеңде тайпаның бірден-бір бас қолбасшысы міндетін атқарады. Бұл құрметті де ғұмырлық әскери атақ Ақсақалдар Кеңесінің ұйғарымымен ең айбынды, аса жаужүрек һәм дана көсемдердің біріне беріледі, осыған орай ол бейбіт өмірде де зор сый-құрметке ие болады.

	Қазіргі кезде билік құрып жүрген ұлы көсем мен Виллиго Дик пен оның серіктерін елді мекенге кіре берісте күтіп алып, қалқа астына қарай бастады, онда ортадағы орын канадалыққа ұсынылған, оның оң жағын ала Оливье мен Лоран жайғасты, сол жаққа фермер Кэрби мен Джонатан Спайрес тізе бүгісті. Екінші қатарға “Мария” және “Феодоровнаның” қос капитаны мен екі механик орналасты.

	Осы сәтте Жоғарғы Абыз немесе От сақшысы бастаған бүкіл тайпа бір жағында – ерлер, екінші тұста әйелдер қанаттаса бөлініп келіп от даңқын әспеттейтін әнұранды бастай жөнелген:



	Колак туннамэ пеанимэ

	Певуиллах пуньяра. Роонах

	Леппака маламатта

	Лииналлэ!

	Реналэ тауна невурра певурра

	Номека павуана поолала Лелапах,

	Нутанэ майеах мелароотера

	Коабах ремавурра!



	Жолма-жол аудармадағы мәні:



	О, айбарлы да, айбынды от,

	Сені апарды лашығына Леппака

	Жағып алған қасиетті шырағын

	Өз жұбайы Лииналлэден әкетіп,

	Жалыны жердің қастерлі!

	Аяздарда сен бізді жылыта бер,

	Ызғарлы бір күндерде де аяла!

	Ас әзірлеп, садақтың да жебесін

	Ұшқырлауға көмектес!

	Жау біткенді алауыңмен өрте де,

	Лелапах пен бәрімізге қорған бол!



	Лелапах – Оттың Ұлы Сақшысының есімі, ал Леппака мен Лииналлэ – отты алғаш тапқан жұбайлардың аттары.

	Нагарнуктер әуенге өте бейім келеді: дауысты да жоғары деңгейде талғап шығара алатындары соншалықты, олардың сегіз мың, он мың дауыстан тұратын хоры бірде шырқап биікке көтеріліп, бірде қоңырланып төменге түсіп, көркем де әуенді концерт әсерін қалдырады. Тамылжыған бұл ерекше әуен туралы әңгімелеп беруді былай қойып, көзге елестетудің өзі қиын.

	Әнұран айтылып біткеннен кейін нирбоастарға қарсы соңғы әскери жорықтардың бірінде қолға түсіп, осы салтанатқа дейін арнайы сақталып келген алты тұтқын әкелінді; олар азап бағандарына таңылған, алайда олардың бірде-бірі бастарына төніп тұрған сұмдықтан зәредей де абыржыған, не үрейленген түр танытпады. Олар жауларының көзіне тайсалмай қарап, нагарнуктерді ашу-ызаларын күшейтіп тілдеп, қорлау арқылы өздері тезірек ажал тауып, азаптан құтылу үшін ондай жағдай болмаса да дұшпандарын қаншама рет талқандағандарын екілене айтып, әнұрандарын шырқаумен болды.

	– Енді бұларға не істейді? – деп сұрады Джонатан Спайерс.

	– Бұл сорлыларды азаптап, өртеп өлтіреді, – деп түсіндірді Оливье.

	– Бұларды көзімізше жағып жібереді, ал, біз сол сұмдыққа жайбарақат қалай қарап тұрамыз?!

	– Абыржымаңыз, осы жолы біз нагарнук достарымызды тек өлтірудің ырымын жасауға көндірдік; салтанаттарына сондай шартпен ғана қатысатынымызды айттық. Сондықтан, ешбір алаңдамаңыз, өз ойымша бұл байғұстарды Диктің туған күні үшін біраз қорқытып, тіпті, азаптамай-ақ та босатып жіберетін болар. Мұндай қайырымдылық Австралия бушында алғаш рет жасалады.

	Әйткенмен, осыны айтқан канадалық нагарнук достарының ондай мейірімділікке барар-бармасына өзі де көз жеткізе алмай тұрған.

	Қастерлі әиұраиды іле-шала жиналғандардың ішіндегі қариялар мен әйелдерден өзге ересектердің бәрі қатысқан би басталды. Қолдарына бір-бір шырақ ұстаған билеушілер шаршы алаң ортасындағы үлкен алауды жағалай секірісіп жүрді, елді-мекенді қоршаған қараңғы орман ішінде сонау шырақтардан шашыраған от ұшқыны мен жұлқына билеген қара сұлбалар көзге таңғажайып жынойнақ көрінісін әкелген, тіпті, мұнда мыстан кемпірлер жүргендей де әсер қалады: бишілердің айғай-шуынан екіленген тайпаның ән бастаушы қарт әйелдері де секектеуге кіріскен; ақ шаштары желбіреген олардың да шидиген білектері мен бүкірейген арқаларының сұлбасы тұс-тұстан көрініп қалады. Тоғай шетінен найзаларын қолға ұстап, садақтарын асынып тапжылмай тұрған айбарлы сарбаздардың серейген көлеңкелері көрінеді.

	– Ал, анау адамдар неғып тұр? – деп сұрады капитан.

	– Олар жаудың тұтқиылдан жасайтын шабуылынан сақтанып күзетте тұр: егер сенсеңіз, дәл қазір бәріміз де соғыс табалдырығында тұрмыз! – деп жауап қатты Оливье.

	– Сонда кімдерден сақтанасыздар, кіммен соғыспақшысыздар?

	– Біз сәт сайын өзімізден жасырынып жүрген құпия дұшпанымыз – Белгісіздердің шабуылын күтіп отырмыз!

	– Қайда жасырынып жүрген? – деп сұрады капитан.

	– Көл түбінде!

	Джонатан Спайрес бір сәт селт ете түсті де, жедел бой жинақтап, қарқылдай күлді.

	– Кешірерсіз мені, бірақ бұл қалжыңыңыз болар, граф! – деді ол.

	– Жоқ, ешбір қалжың емес, бірақ ол мәселе өзіңізге ертең айтпақшы әңгімеммен тікелей байланысты болғандықтан...

	– Сонда мәселенің мәнісін түсіндіруіңізді ертеңге дейін күтуім керек пе?

	– Дәл қазір бәрін баяндап, байсалды әңгімеге кірісіп жататындай уақытым да, мүмкіндігім де жоқ; ал, егер бүгін бастайық десеңіз...

	– О, жоқ, менің де сізге маңызды бір жайттарды айтуыма тура келер, сондықтан, осы әңгімені ертеңге дейін қоя тұрғанымыз дұрыс болар!

	– Бұл жолы сіз менің ынтызарлығымды оятып жібердіңіз, капитан, – деп әзілдеді Оливье.

	– Сонда да ертеңге дейін шыдайық, сол әңгіменің екеумізге де орасан ықпал етіп, тіпті, келешек өмірімізге де әсерін тигізетінін ішім сезеді!

	Он жыл бойына ет-жүрегі елжіреп, сарғая ойлаған адамымен кездесуі Қызыл Капитанның бүкіл жоспары мен пиғылын түбірімен өзгертіп жіберген еді, басқаша айтқанда, тіпті оны қайта туғызғандай болған. Жаратылысы жағынан Джонатан Спайерс біреуді қаншалықты жек көрсе сонша сүюге де бейім қызба, еліккіш адам еді. Енді не ақыр аяғында бауырын, досын тауып алғандай күй кешкен, жүрек түкпірін тербеген сүйіспеншілік пен барлық аяулы сезімді өзі көрмей тұрып-ақ сонша жақсы көріп, енді ғана танысқан осынау ашық та, жайсаң жанды жігіттің жолына сарп етуге бекінген. Бұдан былай кімде-кім Оливьемен бақталасса, не мазасын алса мұнымен, Қызыл Капитанмен санассын; енді ол осы жігітті бұрынғы сәтсіздіктердің бәрін ұмыттыратындай қайғы-мұңын бөлісетін жан-жолдас деп түсінген; енді бұл жалғыз болмайды деп шешкен. Тіпті, өзін күндердің күнінде Оливье жек көріп кетеді деп ойлаудан да қашқан: мұны қазіргі дәрежесіне жеткізген осы қайырлы жігіт емес пе?

	Капитан Спайерс енді Ивановичпен тезірек тілдесетін түнді тықырши күтті. Ол әңгіме қалай аяқталса да жас графқа бүкіл шындықты тәптіштей баяндап, қажет болған жағдайда Белгісіздермен ат құйрығын кесісуді ұйғарған. Сәті түскенде келісім-шартта мұның міндеттілігінің мерзімін көрсету ескерілмепті, сондай-ақ келісімде құпия қоғамнан шығуына ешбір мүмкіндік бермейтіндей бап та жоқ еді. Қысқасы, бұл Оливьеге қарсы ешқандай әрекет жасау былай тұрсын, оны бүкіл әлемнен, оның ішінде Белгісіздерден қорғауға бекінді.

	Бұл кезде мереке өз сәтімен жүріп жатты; биден кейін алау маңында нагарнуктердің екі тобының айқасы, немесе анығында, алты мың сарбаз қатысқан алапат майдан көрінісі қойылды. Ойынның шынайылығы сонша, – қатысушылардың бәрі қамыс найзамен, ұшы доғалданған жебелермен, жеңіл ағаш балталармен қаруланғандықтан ғана қантөгістің алды алынған еді, тіпті, кейбір сарбаздар қолма-қол айқасқа қызына кірісіп, көсемдер тоқтатпағанда бір-бірін шайнап тастаудан тайынбағандай екен.

	Осы қойылымнан кейін жиналғандар бұдан да үрейлілеу, тіпті, жан түршіктірерлік көрініске куә болған еді. Алып алауды айнала билеп, бір-бір шаламен қаруланған бес жүз-алты жүз әйел азап бағаналарына байланған күйі өз әнұрандарын айтып, ажалдарын күтіп тұрған тұтқындарға қарай долдана лап қойған. Енді бір мезетте олар қолдарындағы шырақтарын сілкілеп, аруақ шақырып, жындана шыңғырып, солардың төңірегінде құтырына билеп жүрді. Әйелдердің екілене қимылдағандары соншалықты, Оливье олардың көсемдермен арадағы өткен келіссөзге қарамайтынына көз жеткізген. Виллигоны шақырып алған ол ана долданған әйелдердің құтырынуын дереу тоқтатуды сұрады.

	Виллиго күмәндана бас шайқаған.

	– Сіздердің біздің ақсақалдар мен көсемдерден тартып алғандай болған уәденің орындала қоюы екіталай-ау! – деді ол

	– Виллиго! – деп ызбарлана саңқ етті Оливье. – Мен сенің тайпаластарыңның бізге салтанатты түрде берген сөзінде тұруларын талап етемін! Дик, маған қолғабысыңызды тигізіңіз, – деді ол канадалыққа бұрылып, – өмірлері бізге қиылған анау адамдарды көзімізше қалайша азаптатып қоямыз!

	Канадалық Виллигоға көмек күткендей көз тастай қалған еді бұл оның ауыз ашуына да мұрсат бермеген.

	– Жас Мэннах шындықты айтып тұрған жоқ, – деді қайтпас, қайсарлы түр танытқан Қара Бүркіт. – Біздің тайпа оған ешбір уәде берген емес; тек көсемдер ғана тұтқындардың өмірін қиюға сөз берген, әрине, көсемдердің бірде-бірі оларға соқтықпайды. Бірақ көсемдер сарбаздарға да, әйелдерге де бұл жағынан әмір жүргізе алмайды, олардың әрекеттеріне, әсіресе, әйелдердің істеріне кесе көлденең тұруға қақылары жоқ. Жұрттың көсемдердің құзырына бағынатын себебі – олардың өздері де біздің заңдарымыз бен әдет-ғұрпымыздың аясында ғана қимылдайды. Ал егер ол өзіміздің ата-бабадан келе жатқан салт-қағидалар шеңберіне сыймайтын бұйрықтар берсе кім тыңдайды: заңды бұзған көсем ең нашар сарбаздан да төмен.

	– Демек, біздің алданғанымыз ғой! – деді ызадан өңі бұзылып кеткен Оливье.

	– Жоқ, Мэннах! Әйткенмен, көсемдер сенің өз қолдарынан келмейтін істі өтінеді деп күтпесе керек. Олар саған берген уәдесінде тұрады, бірақ одан әріге бара алмайды!

	– Тамаша! – деді бұл уәжге әбден ыза болған Оливье. – Өз көсемдеріңе сөздерінде тұрмағанын, сондықтан, менің кететінімді айт. Дик, жүрейік!

	– Қара Бүркіт, – деді Виллиго асқан сабырмен тәкаппарлана қарап, – жас Мэннахтың жаңағы сөзін көсемдерге жеткізбейді, ал, егер жас Мэннах кететін болса Қара Бүркіт денесіндегі жауынгерлік суреттерін жуып тастайды; оның үлгісімен басқалар да сөйтеді! Ұядан ерте шығып, бел омыртқасын сындырған опоссум баласының аңғалдығын жасағалы тұрған жас опоссум алдымен Тидананың ақылын тыңдасын!

	Осы сөздерді айтқан қарт сарбаз теріс бұрылды да, әдетінше асқақ та нық басып ұзай берді.

	– Жүресіз бе, Дик?! – деп сұрады граф бұйырғандай үнмен. – Енді мұнда бір сәт те қала алмаймын!

	Оливьемен ілесе кетпекке ыңғайланған капитан орнынан тұрды.

	– Рахмет! – деді оған жас жігіт өзін қолдағаны үшін ықылас білдіріп. – Рахмет! – Сөйтті де ризалықпен оның қолын қысты.

	– Қымбатты Оливье, – деді траппер жұлып алғандай қатқыл дауыстап, – райыңыздан қайтыңыз... Біздің ескі достығымыз үшін! Өтінемін сізден, құлақ асыңыз маған!

	– Жақсы! Сөйлеңіз, тек қысқаша ғана, Дик!

	– Менің тәжірибеме сеніңіз, сіз бұл жерде өзіңізді бұлайша ұстамағаныңыз жөн. Сіз өзіңізді өлімнен талай құтқарған Қара Бүркітті қатты қорладыңыз! Ант ішуге дайынмын, көсемдер сізді әлгінде айтылғандай мағынада түсінген: әйтпесе ешбір уәде бермес еді. Өзіңізді сыйлағандықтан менің де жағамды ұстататын осынау сұмдық іске көнген, бірақ менің соған деген көзқарасым сіздікінен басқаша! Тұтқындарды азап бағанасына байлау – Австралияның барлық тайпаларының атамзаманғы салты, олар оны қастерлі құқымыз деп білетіндіктен ешбір бас тартқыза алмайсыз! Өткен аптада ғана бүгінге дейін нагарнуктер мен нирбоастар арасында соғыс жағдайы болмағанымен нирбоастар да әлдебір мерекелері үшін сақтап келген бес жас нагарнукті азап бағанасына байлады, ал, мұндағы нагарнуктер ол сорлыларды қатыгез қорлықтан құтқаруға әрекеттенген де жоқ! Сіз болсаңыз соны білетін нагарнуктердің кек қайтару рақатынан бас тартуын талап етесіз! Сонау өткен жетіде нирбоастар азаптаған бес сарбаз күзетте тұрған жерлерінде балғындығы мен ысылмағандығы нәтижесінде қолға түскен еді, олардың шешелері де қазір анау әйелдердің арасында жүр. Ал, сіз олардың тұтқындарға мейіріммен қарауларын талап етесіз! Егер бұлар қолға түскендердің өмірін қиюға келіскен күннің өзінде бүкіл буштың таң қалары анық: бұл барлық түземдіктердің көз алдында масқара дәрменсіздік, қаза тапқан тайпалары үшін кек алудан қашып, оларды сыйламағандық болып шығар еді; бәрінен бұрын жұртшылық оған нагарнуктердің нирбостардан қорқатындығының белгісі деп түсінер еді! Сіз түземдіктердің жауларын кешірмейтінін білуге тиістісіз. Тілдерінде де ондай мағынаға келетін сөз жоқ! Олардың түсінбейтін нәрселерін, жауды аяу бір адам үшін ғана емес, бүкіл тайпаға сұмдық ұят саналатын жайтты қалайша талап етесіз?! Оған қоса, жарқыным Оливье, сіз нагарнук көсемдеріне әлдебір Еуропалық басшыға немесе губернаторға қарағандай қарайсыз. Австралия көсемі тайпаластарының бірде-біріне өз әмірін жүргізе алмайды; оның билігі әскери қимылдар басталған кезде ғана пәрменді. Бейбіт жағдайда ең төмен дәрежелі сарбаздың өзіне бұйрық беруге қақысы жоқ. Тіпті Ақсақалдар Кеңесі де тек ұрыс-жанжал сияқты кикілжіңдерге төрелік айтады, қылмыскерлерді жазалайды һәм соғысты жариялайды, мұның сыртында билігі жүрмейді. Оны айтып тұрған себебім сіздің дүниеге дұрыс қарап, мейрам үстінен елдің көзінше кетіп қалу ниетінен айнуыңызды қалаймын, өйткен жағдайда маған дереу буштан алыстап, Мельбурнге қоныс тебуіңізге ақыл қосу ғана қалады. Есіңізде болсын, кететін болсаңыз сіз үшін өмірлерін жиырма реттен бәске тіккен адамдарды кешірместей қорлағаныңыз; бұлар бірі қалмай жауыңызға айналады, өйткені мінез-құлқыңыз өзіңізге деген сүйіспеншіліктерін қара пиғылмен нирбоастарға сатып кетті деп есептеледі! Сіз кеткен бойда Виллиго мен өзге сарбаздар түгелдей беттегі жауынгерлік суреттерін өшіреді, бұдан соң оларға өз мүддеңізді қорғату үшін дүниеде ештеңе де қайтадан қару ұстата алмайды! Осынау екі жыл ішінде нагарнуктердің өзіңізге көрсеткен көмегін көз алдыңыздан өткізіңіз; кез келген уақытта бұлардың жәрдеміне зәру болатыныңызды ұмытпаңыз! Оның үстіне, Оливье, сіздің қандыкөйлек досыңыз мен де соңыңыздан ілеспейтінімді айтуға тиістімін: мына адамдардың көз алдында сатқынға айналғым келмейді.

	– Бұған сіз не дейсіз, капитан? – деген Оливье Джонатан Спайерске бұрылды.

	– Достарыңыздың сөзі көңіліме қонады, – деп жауап берді Қызыл Капитан, – меніңше, осы кісінікі дұрыс. Бірақ бәрібір кетуді ұйғарсаңыз мен сізге еремін!

	– Рахмет! – деді граф оның қолын қысып. – Мен қалуды ұйғардым!

	Бұл аралықта әйелдер тұтқындарды азаптауға кірісіп те кеткен еді. Өткір тас пышақтармен қаруланған олар сорлылардың денесінің әр тұсынан жұқалап ет кесіп алып, сол бойда-ақ қанды тоқтату үшін жараға шоқ басып жүр. Бірте-бірте екіленген долы әйелдер осынау сұмдық әрекеттерін туған тайпаларының ерліктері туралы әуендерді ауыз жаппай сарнаған тұтқындарды айнала билеп, әндете жалғастырып қояды.

	– Вах! Вах! – деп айқайлайды тұтқындар. – Нагарнуктер Моту– Уидің – Ұлы Рухтың перзенттері емес; олар ластан жаратылған! Олар сарбаздардың көзіне тік қарай алмайды! Бізге жарақаттарыңды көрсетіңдер, су жүрек опоссумдар, сасық кезқұйрықтар! Сендер арқадан ғана жараланғансыңдар! Вах! Вах! Нирбоастар – жаужүрек жауынгерлер, нагарнуктер – қатындар!

	Осылайша олар сағаттар, күндер бойы жақтары сембей сарнайды. Ажал тезірек келе қоймай, дене мүшелерін біртіндеп кесіп, сүйектерін жалаңаштап, азаптың неше қилысын көрсетіп жатса да тынбайды; арттарынан су жүрек қорқақтар деген ат қалмауы үшін соңғы демі біткенше, ақырғы сәулесі сөнгенше ауыз жимайды. Оливье бұл сұмдықты көрмеу үшін теріс айналады. Канадалық болса дыбыр етпестен бәріне таң қаларлық салғырттықпен қарап тұр: оның мұндайды көруі бірінші емес, өзі де нирбоастардың азап бағанасына байланып байқаған.

	Тұтқындардың әрбір жаңа әні, әрбір жауынгерлік ұраны айтылған сайын әйелдер байғұстарды азаптай түсудің де түр-түрін көрсетеді. Азап шырқыратып жанға батқан сәттерде бейшаралар ауырсынудың орнына ышқынып әнұранға басуға тырысады. Оливье қаншалықты бекем болғысы келгенімен, жүйкесі шыдамай, әлсіз аһ ұрып, басы айналып кетті. Сәті түскенде алдында бұл меймандарға сергітетін сусындар ұсынылған еді, оның ішінде су да бар-тын, графтың таңдайына тамызылған бірнеше тамшы су ес жиғызғандай болған; әйтеуір, айғай-шудың астында оның естен танғанын көп ешкім байқай да қойған жоқ. Ол:

	– Аһ, Дик, Дик! Мына сұмдықты көруге неге мәжбүр еттіңіз! – деп ышқынғанда сақа траппердің жанарынан жас ыршып кетті.

	Сөйткенше жан түршігерлік көрініс мәресіне жетіп те қалған болатын. Мезгіл ақырындап еңкейіп бара жатты; алтын табақтай күннің бір шеті көкжиекке де ілінген. Өткен аптада нирбоастар қолынан жан тәсілім еткен бес нагарнуктің аналары байғұстарды өз қолдарымен өлтіруге мұрсат сұраған. Тілектері орындалды: ол бұлардың заңды құқықтары еді.

	Әлгі тұста осы әйелдердің әрқайсысы қиялдары жеткен қатыгез әдістерді таңдап алды; оны суреттеуге қалам да жүрмейді; тек адам танымастай мылжаланған дене қалдықтарының отқа тасталғанын айтсақ та жеткілікті шығар, оларда сау-тамтық мүше жоқ еді: қолдары қол, бұттары бұт болған, көз, құлақ, мұрын, ауыз... бөлек-бөлек; бәрі адам қалпына келмейтін әншейін қан-қан ет кесектеріне айналған еді.

	Мерекелік бағдарламаның қалған бөлігі біршама көңілдірек, әлгіндей қанды көріністен әлдеқайда жан жұбатарлық жағдайда өрбіді. Аумағы ат шаптырым алаңда, яғни, жан-жағын қарулы жауынгерлер қоршаған тұтас алқапқа ондаған кенгуру жіберілді, оларды жас нагарнуктер қуалай жүріп, яки жаяу жарысып, әбден болдыртып, ақыр аяғында қолмен ұстаулары шарт; найзамен қаруланған сарбаздар оларды жасқап, шеңберден шығармайды. Жарты сағатқа жетпей-ақ он жануардың бәрі де бұғауланып, салтанатты түрде Жоғарғы Абызға табыс етілді. Бұдан соң жас жауынгерлер басқа да түрлі қойылымдар көрсетіп, өздерінің ептіліктерін, қырағылығы мен мергендіктерін танытты.

	Салтанаттың ең соңғы һәм аса маңызды бөлігі, яғни, Қасиетті Оттың Сақтаушысы ізбасарын тағайындау рәсімі осынау дәстүрді бұрын-соңды көрмеген нагарнуктерді дүр сілкінткен. Күн көкжиектен көрінбей кеткен сәтте бүкіл тайпаның ерлері мен әйелдерден құралған орасан хор тағы бір мәрте Қасиетті от әнұранын бастаған кезде Ұлы Сақтаушы немесе Жоғарғы абыз өзінің үлкен ұлын – қызмет жағынан ендігі ізбасарын қолынан ұстап, ақырын аяңдап ұзындығы он сажыннан асатын және ұшар бастары биікте түйісетін екі қалың қабырға пішінімен тұрғызылған, яғни пирамидадағы жіңішке өткел тәріздес алып алау арасынан өтті. Салт осылай, әке мен бала – Қасиетті Оттың сақтаушылары осынау алапат жалын арасынан маңғаз ғана, асықпай өтулері қажет. Олар жиналғандардың арасындағы граф пен Қызыл Капитаннан өзгенің бәрін таң-тамаша қылып, бұл акробатикалық сиқырларын үш рет қайталады.

	– Мен осыны дәл қазір-ақ қайталап беруге дайынмын, – деді америкалық, – адамға мына абыздарға ұқсап жалаңаш күйде әбден қызған нан пісіретін пеш ішінде екі немесе екі жарым минуттей жайбарақат тұруға болатынын физиканы оқығандардың бәрі біледі: қатты ысынған дене төңірегінде қоршаған орта аптабынан жалын деңгейі едәуір төмен бу пайда болады да, біршама уақыт адамның күймей тұруына мүмкіндік береді. Осылайша балқытушылардың өздері қайнап тұрған қалайы қазанына қолдарын матырып көре алады! – деп түсіндірді Дикке Қызыл Капитан.

	– Иә... Ғылым деген ұлы нәрсе! – деді Дик даусын соза, ойлана тіл қатып.

	Бұл аралықта көз де байланған, нагарнуктер Франс-Стэшеннің қожайындарына еріп өздері үшін мол дастарқан жайылған кеніш орнына беттеді. Түземдіктерге арналған ашық аспан астындағы шағын көпір іспеттес аласа, ұзын үстелдер алуан түрлі ішім-жемнен қайысып тұр, ал, асханада Еуропалықтар мен қадірлі меймандарға арнайы мәзірлер әзірленген.

	Күні бойғы алаңдатқан жайттар мен неше қилы дене жаттығуларынан кейін тәбеттері ашылып келген сегіз мыңдай адамның құрсақтарын жұбату үшін қаншалықты тағам кететінін көзге елестетудің өзі қиын, оның үстіне австралиялықтардың әбден әлсірегенше, естен танғанша тойынбай тоқтамайтын әдеті тағы бар! Қонақтар аста-төк тамақтан кейін сәл тоқ басып сергігенше нұршашулар атылып, әсері күткендегіден де ғажап болды. Мұндайды бұрын-соңды көрмеген нагарнуктер айтуға тіл жетпестей ойран-асыр қуанғаннан айғайлап аспан астын жаңғырықтырды; Еуропалықтар өз кезегінде салтанат иесін құттықтап “уралауға” көшкен, кенет тура кешкі сегізде көл ортасынан көк күмбезін кернеп ақ күміс түсті алып сәуле шашырай атылғанда жаңа ғана таң қалдырған отшашулар көрінбей де қалды. Бұл жарық айналаның күндізгідей жайнатып, көл бетін де тұтастай аппақ қылған; маңай жарқырап, әлгіндей от шапақтары күрт солғын тартты. Оливье отшашу атуды дереу тоқтатуды бұйырған, басқалар да оған қызығуды кілт доғарып, тіл шайнап қалғандай еді. Кейінгі ақ сәулені Мерекеге орай Моту-Уи жасаған екен деп долбарлаған түземдіктер бастарын жерге бұғып екпеттеп жата-жата кетіскен, ал Еуропалықтар болса мұны өздерінің құрметі мен жалпы жұртшылықтың көңілін көтеру үшін әдейі жасалған графтың тосын сыйлығы деп қабылдады.

	Тек Джонатан Спайерс қана көл ортасынан сол сәуле шапағы атылған сәтте ақырын ғана сағатына қарап:

	– Тамаша! Мына Дэвис тура хронометрше дәл екен! – деп күбірлеген.

	Осынау таңғажайып құбылыстың қайдан шыққанын жақсы түсінген Оливье өз меймандарының құттықтаулары мен қолпаштауына жауап қатуға да шамасы келмей оңған шүберектей боп-боз болып кеткен.

	– Сіз бұған не дейсіз? – деді ол Джонатан Спайерске қарап.

	– Табыстарыңызбен құттықтаймын! Бұл үшін сіздерге аса қуатты рефлектордың қажет болғаны анық, әрине!

	Әңгімені созғысы келмеген Оливье өзінің Белгісіздермен арадағы қатынасын һәм соған орай басынан кешкен жайттарды түсіндіруді ертеңге қалдыруға ұйғарды.

	Ал, Джонатан тек “Римэмберде” бәрі ойдағыдай, қайта беруіңізге болады дегенді білдіретін осынау белгіні күткен еді. Ол шаршағанын сылтауратып, меймандос қожайындардан рұқсат сұрап сытылып кетуге қолайлы дәл осы мезгілді таңдап алған-ды. Оливье оның мұнысын әбден қисынды деп түсініп, меймандары мен нагарнук кесемдерін қожайын ретінде оңаша қалдырып кетіп ренжітуге болмайтындықтан, өзіне әдейі дайындап қойылған бөлмесіне дейін шығарып сала алмайтыны үшін кешірім сұрап, қызметшілерінің біріне капитанды жатар орнына апаруды бұйырып, бұның қолын ізетпен қысып:

	– Ертеңгі көріскенше! – деді.

	– Әлбетте, күтемін!

	Қызыл Капитан өзіне әзірленген бөлмеде оңаша қалғанда жеңілейе күрсінген: ақырында қимылға көшетін сәті туды! Ол бір минутті де зая жібермей жеке тапсырысымен арнайы жасалған, екі жүз қадамнан да ұруға жарайтын он екі миллиметр калибрлі, жарылғыш оқ-дәрілі, фульминатты тапаншасын қарап шықты. Мылтығын үстел үстіне қойған, өйткені ол жүргенде кедергі келтіреді. Сөйтті де тапаншасын алып, ұрлана басқан күйі сыртқы есіктен ақырын шығып кетті.

	Табалдырықтан аттай бере оған тал-шілік арасына әлдебір қара көлеңке сырғып өткендей көрінген. Ол сол бойда артқа шегінді де, біршама уақыт іштен тынып, тың тыңдады. Арада сүт пісірімдей уақыт өтті. Маңайдан қыбыр еткен қимыл байқалмаған; одан бұқпантайлап жақын маңдағы бұталардың ішінен өтіп алды да, қара түсті тобыр тойлатып жатқан жерден едәуір ұзап көлге қарай тартты. Сәлден соң таңертең “Аққуды” қалдырып кеткен жеріне қарай аяғы аяғына жұқпай зулап бара жатты. Ол өз адамдары дайын тұрады деп есептеген, өйткені негріне берген белгі арқылы күн батқаннан кейін бірнеше сағаттан соң жететінін ескерткен-ді.

	Оның соңынан елу сажынға жетер-жетпес аралықта елестей қалқыған екі қара көлеңке табандары жерге тиер-тиместен құстай ұшып келе жатыр еді. Бұлар Виллиго мен Түннің Ұлы аталатын лақап атын өзіне дәл бүгін сонша сайма-сай келген Коанук болатын.

	Арықша, сіңірлі Джонатан Спайерс аса ширақ адам еді, оны қуып жету Виллиго мен Коанукке оңайға соқпады, сондықтан олар көзге түсіп қалмауды да ойластырған. Оның үстіне көзге түрткісіз қараңғыда бумерангтің дәлдігін есептеу де қиын еді.

	Виллиго Қызыл Капитанның ерекше дұшпан екенін сезінген, оны тұтқиылдан бас салу оңай емес. Рас, ол өзі қарусыз сияқтанды.

	Неге екенін, екі нагарнукті әлдебір беймәлім түйсік билеп, бүгін таңертең қолға түсіргендей таңғаларлық кемені жасаған осынау адамға деген түсініксіз құрмет сезімі мазалай берген.

	Бір ғажабы, Джонатан Спайерс те бір беймаза күйді үрейлене сезінген еді. Егер “Аққу” орнында болмай шықса қайтемін деп сұрады өзінен-өзі. Маңдайын суық тер жуып кеткен. Бірақ мұндай ой есалаңдық емес пе? Кемені басқару құпиясын кім біліп қалуы мүмкін? Адамдарына өзіне сенгендей сенбеп пе еді? Жарайды, солай-ақ болсын! Қайткенде де “Аққудың” шыға беріс қақпағын ашық қалдырып салақтық жасаған екен! Сол арқылы әйнек түймелерді жапқан мың қаңылтырды жылжытуға болады. Капитан өз-өзіне іштей ендігәрі ұқыптырақ болуға сөз берді.

	Арада біршама уақыт өткенде ол діттеген межеге де жетті; “Аққуды” қалдырып кеткен жерден басталатын тоғайға жалғасқан алаң. Енді бір минуттен соң қайраңға келді; шартты белгі берді, бірақ жауап жоқ!

	Қолдары қалтыраған ол көлдің дәл осы тұсын көлегейлеген шіліктің арасын ашып айнадай жарқыраған су бетіне тесіле қарайды, алайда “Аққу” ұшты-күйлі көрінбейді. Қай жаққа көз тіксе де осынау алып көл кеңістігінің бетінде жоғалған кеменің ізін де байқай алмайды, зым-зия! Бірақ ай сәулесі түскен су беті күндізгідей жап-жарық!

	Тамағы құрғап кетті; айқайламақшы еді, біреу кеңірдектен қысқандай үні де шықпады, шалқалақтап барып салбыраған тал діңінен ұстай алмағанда суға құлайтыны анық еді.

	– Осы, есімнен адасқан жоқпын ба?! – деді ол өзі-өзіне қатты үрейленіп. – Жоқ, қателескен шығармын: бұл мүмкін емес... “Аққу” біршама жоғары маңда зәкірде тұр! – Ол тағы да бірнеше қадам алға жылжып, айналаға тағы қарады. Жоқ, жаңылыспапты: бұл таңертең кемесін қойған орнының дәл өзі!

	Бір мезет зығырданының қайнағаны соншалықты, тапаншасына шап берген оған атылып өле салу ойы да келген. Әйткенмен сол сәтте алапат кек құмарлығы оянды, ол қайтадан тек сол үшін тірі жүру қажеттігін түйсінді. Енді осы “Аққудың” ғайып болуы туралы ойдан гөрі айналасындағы тылсым жағдайлар қайнай бастаған. Алғаш “Римэмберді” басқаруға қатысты қолжазбаларым Ивановичтің қолына түскен жоқ па, сондағы мәліметтерді пайдаланып, “Римэмбер” мен “Аққудың” көзін жоймады ма екен деп күдіктенген. Бірақ бұл дүдәмалды дереу жоққа шығарды. Өзіне адал Дэвис пен қалған экипаж мүшелері ондайға жол берер ме! Сонда кімді кінәламақшы?! Франс-Стэшеннің тұрғындары төрт көздері түгел үйлерінде жүр; түземдіктерге ешбір күмәндана алмайды: ол санаға сыймайтын нәрсе.

	Кімге күдіктенерін білмеген капитан оны бүгін өз ұлдары үшін тұтқындарды азаптаған нагарнук әйелдерден де бетер жазалауға ант етті. Егер “Аққуды” таба алмаса он жылғы жанкешті еңбегінің бәрі зая кеткені! Ал, анау көл түбінде қалған “Римэмбердегі” байғұс достарының тағдырлары не болады? Жүз сажыннан аса тереңде отырған оларға қалай жетпек? Ол үшін Сан-Францискоға оралып арнайы аппарат жасауына тура келеді, өйткені мұндайда әдеттегі сүңгуір қоңыраумен түк өндіре алмайды. Ал, оған кемінде бір жыл уақыт кетпекші, бұл кезең ішінде “Римэмберде” не болатынын кім білсін?! Тәртіп сақталмаса небір сұмдықтардың етек алуы ғажап емес... Су астындағы түрмеден шығуға жанталаса әрекеттенетін механиктерге бір Дэвистің шамасы жете ме, жетпей ме! Сәл ғана нәрсе аккумуляторлардан үздіксіз бір қалыппен беріліп тұратын тоқтың көзін бітеуі мүмкін, одан бүкіл аппараттар толып кетеді де “Римэмбер” сақтандырғыш қақпақтары жоқ бу қазанындай күлі көкке ұшып бір-ақ атылады.

	Осындай ойлар капитанның басын найзағай оғындай шарпып өтті де, аздап саябыр тауып, ес жинайтын сәтті күтуді ұйғарды, өйткені үш адамы бар кемені жер жұтып кетуі мүмкін емес қой! Тағы бір долбар қылаң берген – “Аққуды” су асты толқындарының бірі тартып кетуі кәдік, экипаж дәрменсіз қалып, кемемен қоса тереңге батқан...

	Осы қорқынышты ой жанын тыныштандырғандай еді.

	Енді ол көз қарықтыратын ай сәулесінің жарығымен жоғалған кемеден із аңдау үшін жағадан біршама жерге ұзаңқырап барып тұрды. Кенет өзінен елу қадамдай аралықтан жылжып өткен қара көлеңкені көрді! Франс-Стэшеннен шыққан сәтте де дәл осындай әсерде болып еді. Осы жайт бірталай ойландырып тастаған.

	Бұл жолы өзінің қателескен-қателеспегеніне көз жеткізуге бел буды. Сөйтті де жол аузына шығып бір сәт екі ұдай күй кешкендей селтиіп тұрды да, аяқ астынан оқыс қимылдап, келген жағына қарай тұра жүгірді. Арада бірнеше минут өткенде жолдың иірімін пайдаланып бір-ақ ырғып, тал-шілік арасына жасырынып, тапаншасын сайлап алды. Ұзамай-ақ жол үстінен мұны аңдыған екі австралиялықтың сұлбалары көрінген. Әуелде екеуі дәл тұсынан зу етіп өте шықты да, отыз-қырық қадамдай алыстай беріп жабайылылық қырағы түйсікпен ізден адасқандарын аңдап тоқтай-тоқтай қалысты. Қызыл Капитан олардың өзара ымдасқанын, одан жолдың екі шетіндегі шілік арасын сүзіп шықпаққа жан-жаққа бөлінгендерін көріп отырды.

	Спайерс су жүректер тобынан емес-тін, сондықтан, бәрін анық бақылап алған; ол түземдіктер тарапынан қастандық күткісі келмегендіктен ешбір қарсы қимыл жасаудан сақтанды. Алайда олардың өзіне бас салу сәтін күтпестен жолға қайта ытқып шықты да, ай жарығымен әлгілерге бетпе-бет келген.

	Оны көрген австралиялықтар қуанғаннан шу-шу етісті де, екеуі де уағдаласып алғандай кейін қарай ырғып, бұған қолдары мүлт кетпейтін сенімдікпен қосарланып, бумерангтерін сілтеген. Әйтсе де олардың қимылдарын аңдап үлгерген епті капитан дер кезінде екпеттей жығылды да, жабайылардың бумеренгтері төбе тұсынан зуылдап өте шықты. Сәл кешіккенде алапат қарудың бас сүйегін талқан қылары сөзсіз еді.

	Өздерінің мергендіктеріне шек келтірмеген австралиялықтар капитанның мұрттай түсуін өз қолдарының ісі деп қабылдап, оның бас терісін сыпырып алу үшін қуана, айғайлай ұмтылған. Бірақ қуаныштары ұзаққа созылмады; капитан оларға біршама жақындай түсуге мұрсат берді де, әлгілерді аң-таң қылып орнынан ұшып тұрып, естерін жиып үлгергенше гүрс еткізіп тапанша шүріппесін басқан. Виллиго кескен теректей жалп ете түсті. Коанук оны арқалап алып орман ішіне сіңіп кеткісі келсе керек, жалма-жан көсемге еңкейгенше тапанша тағы бір мәрте тарс етті – досының жанына құлаған жас сарбаз жан тәсілім етті.

	– Е-е, достарым менің, Қызыл Капитанмен жағаласуға екі адам аздық етеді! – деп саңқ етті Джонатан Спайерс. – Жұмбақ шешушінің алғашқы жолын енді таптым!

	Тапаншасын қайта оқтаған ол қаруын кезеніп австралиялықтарға таяпды; қанға бөккен екі нагарнук жұдырықтарын түйіп шөп үстінде жатты; екеуі де кеудеден жараланған екен. Джонатан еңкейіп, ақырын ғана Коануктің білегінен көтеріп қайта босатқанда жансыз қол сылқ ете түскен.

	– Иә... мынаның сәбізі бітті! – деп күбірлеген капитан оның жүзіне үңілді. Танымайды екен. Енді екінші нагарнукке қарағанда таң қалғаннан айқайлап жібере жаздаған: бұл жас графтың досы Виллиго еді!

	“А... солай, демек, бүкіл өмірімді сарп етуге әзір болған граф мыналарды мені өлтіруге жұмсаған екен ғой! Жоқ, қайтадан Қызыл Капитанға айнал, кек қайтарып, жек көрінуді ғана біл! – деді ол іштей ызбарланып. – Меймандостық, ар-ұят, жолдастық дегендер адамдардың өздері секілділерді алдап-арбау үшін пайдаланатын бос мылжың сөзі!”

	Алайда оның ойы ұзамай-ақ кері бағытқа ауысты. “Жоқ, мен ессіз екенмін! Графқа күдік келтіруге дәтім қалай барады?! Ол ондай адам ба! Өзіңе қол ұшын берген бірден-бір адам сол емес пе еді! Басын қатерге тіге тұрып бүгін тұтқындарды құтқарғысы келді. Жоқ! Жоқ!.. Маған тек сізге арқа сүйеймін демеп пе еді, бірнеше сағаттан кейін жан сырын, қаупін, үмітін айтуға дайындалмап па еді?! Жо-жоқ, оның бұл іске қатысы жоқ! Ендеше жағдай бұрынғыдан да шиеленісе түседі... демек, мұнда, Франс-Стэшенде керемет мықты, түземдіктер өзінің алдында құрдай жорғалайтын ересен ақылды, осында ақ дегені алғыс қара дегені қарғыс біреу бар екен, сол тағдырдың айдауымен менің құпияма да жеткен екен! Әйтпесе “Аққудың” жоғалуы мен өзіме жасалған көзсіз қастандықты қалай түсіндіруге болады?! Сонда ол адам кім өзі? Мақсаты не? Қайткенде де оны табуға тиістімін, жас граф жәрдемдеседі маған!”

	Осы сәтте Виллигоның мәйітіне қараған капитан еріксізден дір ете түсті: оған австралиялық айбарлана, ызбарлана, тістене қарап жатқандай көрінген. Нагарнуктің кең ашылған көзі ажалдан кейін жабусыз қалған өліктің көзіндей қимылсыз тесіле қалыпты; ол, шынында да, капитанға тіктене қарағандай еді. Бұл осынау қимылсыз қадалған көзқарастан тіксініп оқтаулы тапаншасын жұлып алды да, мына үрейлендірген көзді жою үшін шүріппені басуға ыңғайланған. Бірақ тартынды. “Ал, бұл тірі болса ше?! – деп ойлады капитан, – бірақ тапанша ұңғысының астында жатып мұнша селт етпеу үшін қаншама күш-жігер қажет! Жоқ, жаудың өлігін қорлауға болмайды!”

	Сөйтті де қаруын төмен түсірді.

	Енді ол мәйіттерден құтылудың жолын ойластыра бастады; бұл екі түземдіктің өлімі туралы ешкімнің білмей тұра тұруына мүдделі еді. Олардың ажалына қатысты күдіктің бірден өзіне ауатыны анық, онда мыналардың жақтастары кек қайтармай қоймайды. Егер “Римэмберге” жете алатындай мүмкіндігі болса бұларға алаңдамас та еді, енді Құрама Штаттарына аттануға тура келетіндіктен, түземдіктердің өлімі өзінің Оливьенің үйінде өткізетін қысқа уақыт аралығында құпия қала тұрғаны дұрыс.

	Көл қол созым жерде ғана жатқан, сондықтан, нагарнуктердің сүйегін сонда тастай салудан оңай нәрсе де жоқ. Мүрделердің кемі жеті-сегіз тәуліксіз қалқып шықпайтынын жақсы білетін, ал бұл мерзім бұған молынан жетеді.

	Ол екі өліктің сүйегін сирақтарынан сүйреп жарлауыттау тұсқа апарды да, аяғымен ақырын ғана итере салды – мүрделер көлге қарай өздері-ақ домалай жөнелген.

	Джонатан Спайерс едәуір уақыт су бетіндегі шеңберлер әбден тыншығанша қарап тұрды.

	– Ал, енді, – деді Қызыл Капитан, – граф д'Антрэгтің үйіне беттей беріп, – жас графпен арадағы әңгімеміз ісімізге нендей ықпалын тигізер екен?!





XIV




	Джон Джильпингтің хаты. – Нготактардың асырауында. – Шырғалаңдар мен мол азың. – Алып кашу.



	Мерекеден кейінгі түн түрлі оқиғаларға толы болды. Түнгі сағат екілердің шамасында Джильпинг өз достарына астыртын жұмсаған жас нирбоас Франс-Стэшенге келіп, өзін дереу Оливьеге жолықтыруды сұрады.

	Оливье оны сол бойда-ақ шақыртқан; екеуі оңаша қалғанда жас нирбоас шашын әшекейлеген қауырсындардың арасына түтікше түрінде ораған бір қағазды графқа ұстатты. Жас нирбоас мұны нготактар байқап қалмас үшін жасаған еді, себебі Виллиго мен Коанук Джильпингті қонаққа шақырып кеткеннен кейін нготактар өз кобунгтерін әлдекімдердің алып қашуынан қауіптеніп, сақтықты бұрынғыдан бетер күшейте түскен. Олар, тіпті, байғұс Джильпингтің достарына жазған хаттарын да елді мекендерінен шығармауға айналған, енді ғайыптың күшімен нготактарға қаңғалақтап келе қалған әлдебір жас нирбоасты Франс-Стэшнедегі серіктеріне сәлемдеме апарып жеткізуге жалына зорға көндірудің сәті түсіп еді.

	Граф Джильпингтің әлдеқандай журналдың шетін жыртып жазған ораулы хатын ашып, қарындашпен таңбаланған төмендегі жолдарды оқуға кірісті:

	“Қадірлі джентльмендер мен достар!

	Құдай үшін мені құтқаруға асығыңдар. Тезірек! Ертең таң ата менің бет-аузыма сурет салмақшы және бұны ақсақалдар бірауыздан түбегейлі шешкен. Менің жан даусымды тыңдар құлақ болмады, дененге сурет салу менің кішіпейілдігіме нұқсан дегенді ұқтыра алмай бекер арам тер болдым. Қайран жоқ; салт бойынша Кобунг беті мен бүкіл денесіне тайпаның бүкіл тарихын жазып жүруі керек көрінеді. Мен, тіпті, ежелгі дәстүрлерін құрметтегендіктен де бұларына көнер едім, бірақ болашақ лорд һәм лордтар палатасы мүшесінің өзін көркемөнер туындысына айналдыруға құқы жоқ қой деген ой ол ниетімнен айнытты. Асығыңыздар, ертең кеш болады.

	Джон Джильпинг, Англияның болашақ пэрі және лордтар палатасының мүшесі, Джильпинг – Голльдегі лорд Воанго, нготактар тайпасының кобунгі”.

	Оливье жедел түрде хат мазмұнын канадалыққа баяндады да, ең құрығанда бет-жүзін әлеміштеуден сақтап қалу үшін достарын құтқаруға шұғыл аттану ұйғарылды.

	Істі кешеуілдетуге болмайтындықтан Оливье келісілген әңгімені бүрсігүніге қалдыруды шешіп, бұл ойын ұйқыдағы қонағын мазаламау үшін кетерде ғана ескертуді түйген.

	Канадалық та бұл шешімді қолдап, наготактармен де абайлап сөйлеу үшін өздерімен нагарнуктердің ешбірін ертпеуді айтқанды, себебі, осынау екі тайпа арасында тағы бір соғыс өрті тұтанып кетуі қаупі жоқ емес-тін; егер күш қолданатындай сәт туса наготактардан достарын тартып әкетуге жиырмадай кеніш жұмыскерлерін ала бару орынды деген байлам жасалды.

	Хатты алғаннан кейін бір сағаттай өткенде бәрі дайын да болған еді. Нготактардың басты мекеніне дейін алты сағаттық жол бар. Бірақ жас жаушыны ерткен Оливье мен Дик және Кэрби жүрдек аттарды мініп, межелі жерге таң атқанша жетуді болжады. Өзіміз-ақ Джильпингтің денесін күштеп әлеміштеуге тоқтау салармыз деген үміт бар-тын; ал, өз әрекеттері аздық еткен жағдайда іздерінше кеніш жұмысшылары да жетіп жығылады.

	Оливье атқа қонбастан бұрын мейманның бөлмесіне бас сұққан, алайда оның қатты ұйықтап жатқанын көріп, кешірім өтінген хат тастап кетумен ғана шектелді.

	Енді бір мезетте шағын топ нготактар мекенін бетке алып заулай шауып бара жатты; арттарынан Коллинз бастаған кеніш жұмысшылары ілескен.

	Біздің достарымыз өзіне қарай көмекке асығып бара жатқан кезде құрметті уағызшының қалайша нготактардың кобунгіне айналған себебіне тоқтала кетейік.

	Оқырман Дик пен Оливье нирбоастардың қоршауында қалған Кэрбидің қыстағына қарай жәрдемге ұмтылған сәтте Виллиго мен Джильпингтің барлық құрал-жабдықтарды, азық қоры мен қару-жарақты һәм зоологиялық бұйымдар салынған жәшіктерді діттеген жерге жеткізу үшін орманда қалғанын ұмытпаған шығар.

	Джильпингтің бұл жиынтықтарды айрықша бағалағаны сонша, осы кезеңде бүкіл буш соғыс өртіне оранғалы тұрғанына да қарамастан мүмкіндіктерінің маңынан бір қадам да ұзағысы келмеген. Дундаруптер де, нирбоастар да, нготактар да, нагарнуктер де қаруларын кезеніп, алапат майданға дайын отырған, сондықтан, Виллиго шағын керуендеріне сәт сайын қатер төнетінін жақсы сезінді. Джильпинг болса өзін ағылшындық азаматтығының құдіреті кез келген қастандықтан құтқарады деген соқыр сеніммен ештеңені қаперіне де алмаған.

	Оның ештеңеге алаңдамағаны соншалықты, өзге достары кеткен соң Виллиго екеуі қолғанда жайласып алып қалың ұйқыға басқан. Бірақ ұзамай қайта оянуға тура келді. Өйткені бұл ағылшынның ашқұрсақ жата алмайтын әдеті бар еді, қарны тойып, кекірік атып тұрмаса мазасы болмайды. Айналадағы табиғат күннің алғашқы сәулесінен-ақ оянып, маңай құлпыра тамылжып тұрса да Джильпинг бұл сұлулықты асқазанын әбден сықап алған соң ғана барып бір-ақ байқайды, сол себептен ол Қара Бүркіттен жүрек жалғауға қарсы емессің бе деп сұраған.

	Аялдап, аяқ суытып алуға Виллиго да кет әрі емес-тін, ұсынысқа бірден келісті де, керуенді ыңғайлы жерге тоқтатып, арбаның астына жайғасып батырдың ұйқысына кетті: ол мұның алдында екі түн бойы кірпік айқастырмаған еді.

	Оған риза болған Джильпинг ақсия күле жүріп қаңылтыр қалбырларын шығарып, таңертеңгі асын әзірлеуге кіріскен. Мұнда қышамен тұздықтаған теңіз шаяны, балықтың түр-түрі, анчоус, сары май, әйгілі честер, бұған қоса тұздық ретінде пикули, қыша, үш шөлмек сыра мен бір құты бренди бар еді. Бәрі дайын болған кезде ағылшын өзінің аста-төк ауқатына қарап қойып, асқан тәбетпен шетінен кертуге кірісе бергені сол-ақ еді, бүкіл орман арасы үсті-бастарын әлеміштеп, мұздай қаруланған нготактарға толып кеткендей айқайларынан құлақ тұнып, есін шығарып жіберген.

	Қара Бүркіт ә дегенде-ақ атып тұрды; тұтқиылдан жасалған шабуылдың қаупін жақсы түсінген ол арбаның тасасына бұғып өзінің бесатарынан оқ жаудыра бастаған. Бұл нготактарды едәуір шегінуге мәжбүр етті. Әзірше жетілдірілген мұндай қаруды білмейтін австралиялықтар жедел түрде бірінен кейін бірі атылған оққа қарап, арба ішінде, кемі, жиырма ақ нәсілді тығылып отыр деп долбарлаған.

	Аңтарылып біршама жерге ұзап барған олар өзара кеңесуге кіріскенде Виллиго қаруын қайта оқтап ала қойды; жалындап ұшқан алғашқы оқтардан кейінгі өлі тыныштық нготактарды қаттырақ үрейлендіретінін жақсы білетін ол енді ыңғайлы сәтті күтіп едәуір отырған. Осы кезде Виллигоның есіне қару салынған жәшік оралып, оны аз ғана үзілісті пайдаланып ешкімнің көзі түсе қоймайтындай тал-шілік арасына жасырып үлгерді.

	Бұл істі аяқтаған көсем қаптаған жаумен ашық айқастан ештеңе шықпайтынын түсінген соң тамақтан бас алмастан жабайылардың әрекетіне жайбарақат қарап отырған Джильпингке бұрылып:

	– Воанго, қаруыңызды алыңыз да, мына сырт жағыңыздағы бұта ішіне өтіп, өзенді бетке алып төменге қарай жүгіріңіз, одан Сван-Ривер (Аққу өзені) жағасымен заулай беріңіз. Ал, мен аналарды алдарқату үшін қарсы жаққа ырғиын; олар менің соңымнан түскенше сіз құтылып үлгіресіз! Тек тезірек қимылдаңыз, Воанго, бір минут кешіксеңіз қапы қаласыз! – деді.

	– Рахмет сізге, Виллиго! – деп дауыстады оған ағылшын. – Бірақ мен түсінбеймін, сіздердің ұсақ-түйек шаруаларыңызға араласып нем бар? Мен ағылшынмын ғой! Майда-шүйде тартыстарыңызда жұмысым жоқ!

	Виллиго мұның жауабын күтпестен қалың шілік арасына сіңіп, көзден ғайып та болып кеткен.

	Жабайылардың айқайы маңайды күңірентіп, елудей адам соның артынан лап қойды. “Бұл бір тамаша қуғын болатын түрі бар!” деп ойлады Джильпинг көлденең көрерменше тамақтан бас алмаған күйі көз алдындағы көріністерді рақаттана қызықтай отырып.

	– Расында да түсінбеймін, Виллиго маған таңертеңгі асқа қаратпай өзенге қарай жүгір дегені қалай?! Сайтан алғыр, мен ағылшын азаматы емеспін бе! Ал, мына жабайылардың мені мазалауға қақылары жоқ! Олар ағылшын азаматын сәл қорлағаны үшін бес жүз франк айыппұл төлеп, ағылшын туы астында аспанға жиырма бес рет зеңбірек атып, ресми түрде кешірім сұрайтындарын жақсы біледі! Міне, бұлар немен ойнап жүр! Бірақ бұлар өзі маған неліктен бір түрлі сескене қарайды... Лондонның тумасы болу деген осы-ау! Біз Британия туының астында жүргенімізді лайықты мақтан етуіміз керек! Тіпті, жабайылардың өздері оған амалсыздан құрметпен қарайды!

	Осылайша пікір түйіндеген Джильпинг қолын біресе теңіз шаяны қалбырына, біресе анчоусқа созып отырды. Кенет қатты қышқырған сұрапыл айқай әуені тітіретіп, құлағының дәл түбінен естілген; наготактар бұта арасынан бергі бетке ырғып түсіп, тура Джильпинг отырған орынға қарай ойысқан.

	– Ойнай берсін! – деп ойлады бұл, – өлең өздерінікі, би өздерінікі. Өте мейірімді, көңілді адамдар деуге болады!

	Алайда жағдайды түсініп те үлгермей жатып әлгі “мейірімді” адамдар мұны бас салып жерге жықты да, қолдарын матап одан мойнына тұзақ тастап ағашқа апарып байлап қойды; сәл қимылдаса кеңірдекке салған бұғалық қылғындырып тастар еді.

	Басында бұл тепкіленіп, ойбайға басқан:

	– Қалай байқамайсыңдар, мен ағылшын азаматымын!

	Бұл содырлықтарың үшін Ұлыбританияның еркін азаматын қорлағандарың үшін сазайларыңды тартасыңдар!

	Оған ешкім жауап берген жоқ, қайта айғай-шу үдей түсті.

	– Енді қасақана түк түсінбейтін түр танытуларын қарашы! Ағылшын тілін ұмыта қалыпты! Мен мұндай бассыздықты айыптаймын, Сыртқы істер министріне үстілеріңнен дәл қазір жазамын арызды! Онда өз обалдарың өздеріңе!

	Бұдан ногатоктар мұның ішіп бітпеген тамағын бас салып, асқан қомағайлықпен бәрін жалап, иіскеп көріп ростбиф, ірімшікті жедел жеп алды да сусындарға лап қойды; сыра австралиялықтарға онша ұнаған жоқ, есесіне бренди бәрінің таңдайына татыды. Ас-су жұмырларына жұқ болмай, дастархан тып-типыл болған кезде түземдіктер қарындарын сипап, ойнақтауға кіріскен.

	Аш құрсағын жұбатып үлгермеген Джильпинг қатты күйзелді.

	– Ай, оңбағандар-ай, жауыздар, жабайылар... Жайынға ұқсап алты қадақ ірімшікті... таза честерді демде жұтып қою деген не сұмдық!

	Осыны айтқан қадірменді мистер әлгілерге жұдырық түйе кіжініп, мойнындағы тұзақты ескермей алға қарай жұлқынғанда өз-өзін тұншықтырып тастай жаздаған.

	Бұл аралықта бүкіл тамақты жеп болған жабайылар таңдайға басатын тағы бірдеңелер табылып қала ма деген үмітпен арбаға бас қойды. Бірақ алғашқы ашқан жәшікте Джильпингтің зоологиялық бұйымдары жатыр еді; ішінен түземдіктердің үрейін ұшырып айнытпай жасалған кесіртке, жылан секілді бауырымен жорғалаушы хайуанаттардың тұлыптары төгіліп түскен. Арбадағы дүниеліктердің бәрі сиқырдың күшімен жылан, бақа-шаянға айналып кеткен екен деп ұққан түземдіктер бажылдап тұра-тұра қашысты, дәл осы жағдай Джильпингтің құнды жинақтарымен бірге бүкіл оқ-дәрі, қару-жарақ секілді жүкті тонаудан аман алып қалып еді. Сиқырдың иесі Джильпинг деп ұққан жабайылар оны екілене жынданып, қоршауға алған.

	– Мұны азап бағанасына байлаңдар! – деп бұйырды көсем. – Ақ адамдардың қалай өлетінін көрейік!

	Бет-ауыздарын қисалаңдатып құтырына айқайлаған жабайылар Джильпингті бір сәтте-ақ биік томарға таңып тастады.

	– Жақсы, өздерің біліңдер! – деді Джильпинг. – Қосымша жүз мың франк төлегілерің келеді ғой! Британия азаматын бұғаулау дегеннің не екенін білесіңдер ме сендер!

	– Сен өлуге тиістісің! – деді оған көсем өзінің ана тілінде.

	Оны, әрине, ағылшын түсінген жоқ.

	– Не деп былдырлап тұрсың?! Қой қалжыңды! Ағылшынша сөйле, содан соң келісеміз!

	– Иманыңды оқы! – деді көсем қол сермеп қалып.

	Джильпинг көсем әдетте өзінің арқасында асулы жүретін кларнетін нұсқаған екен деп ойлаған.

	– Ә, сен менің бірдеңе орындап беруімді сұрап тұрсың ғой! Талғамың жаман емес екен...

	Қолымды шеш, сонда ойнап беремін!

	Сөйтті де байлаулы қолымды босат дегендей ым қақты.

	Салт бойынша өлім алдындағы сарбаздың, әрине, бостандықтан өзге тілегі мүлтіксіз орындалуы шарт. Көсем сөзге келместен тұтқынның қолын матаған шырмауықтан есілген арқанды пышақпен бір-ақ ұрып шауып түсті. Джильпинг жеңіл күрсінді.

	– Ал, енді сендерге шағын бір әуенді орындап берейін. Содан соң босатасыңдар ғой мені? Солай емес пе?!

	Көсем “біз сені күтіп тұрмыз” деген белгімен бас изеді. Оны келісу шарты деп ұққан Джильпинг кларнетін қуана шап беріп көңілді бір әуезді ойнақтата жөнелген; одан кең тараған вальстердің бірінің үзінділеріне көшті.

	Түземдіктер мұндай тамылжыған әуенді алғаш рет естіген еді, өйткені бұлардың “сазгерлері” тасты тасқа соққаннан өзгені білмейді. Олардың үнсіз таңырқауы мен таңдай қағулары ұзамай бой балқытуға ауысқан; олар жағалай шөпке отыра кетісіп, балбырап көз жұмып, бастарын шайқап, әсем әуезге ернімен уілдей қосарласа кеткен. Дыбыс вальстің жылдам ырғағына көшкенде жабайылар жаппай ұшып тұра келісіп, көмейлерінен таңырқау мен арқа қозу әсерінен пайда болған ерекше үн шығарып билеуге көшті.

	Кенет әлдекім мұның да таң қалған көңіл күйін дөп басқандай:

	– Кобунг поппа! Кобунг поппа! – деп айқайлап жіберді.

	Қалғандары да жағалай жамырап:

	– Кобунг поппа! – десіп Джильпингтің аяғына жығыла кетіп, бірінен кейін бірі танауларын оның етігіне үйкелей бастады. Бұл Джильпингті әлдебір бабаларының жанашыр рухы деп қабылдаған түземдіктердің “ақ кобунг” деген сөзі еді. Аңғал жабайылар бір кезде оны ескі аңызда жылдың дәл осы мезгілінде сәті туып келе қалатын осынай кобунгтің пайда болатыны айтылатынындай, өздеріне бақыт әкелетін өз тайпаларының мейірімді рухы екеніне шек келтірмеген.

	Олар Джильпингті сол бойда-ақ асты-үстіне түсіп былай шығарып әкетті, ал британдық мұны өзінің ағылшын екенін енді біліп жасай бастаған құрметтері деп ұққан.

	– Жарайды, жарайды, достарым менің! Кім қателеспейді; жаңағы жаңсақтықтарың үшін мен сендерден ешбір ақы талап

	етпеймін. Қалған жағдайдың бәрін министр Пальместон шешеді... Рас, ол әңгіме ағылшындық мүддеге тірелгенде сәл қаталдау, бірақ өздерің түсінесіңдер ғой, мұнда ағылшын жалауының намысы таптала жаздады! Тегінде, сендерге ара түсіп бағармын, енді етігіме тыныштық беріңдер: бүкіл майын жалап қоятын түрлерің бар және өздеріңе қайырлы таң тілеуіме рұқсат етіңдер! Айтпақшы, мені Кэрбидің фермасына дейін шығарып сала алмайсыңдар ма? Ол жақтың жолын білмеймін. Өйтсеңдер маған керемет жақсылық жасаған болар едіңдер!

	Бұл үстемелетіп сөйлеп тұрғанда оны ықыластана тыңдаған австралиялықтар: “Біздің айдағы бабаларымыз осылайша тілдеседі екен-ау!” деп таңданысқан. Енді олардың түнде айдан құлап кеткен бұл кобунгті Виллигоның өз тайпасына әкетуге әрекеттенгеніне көздері әбден жетті. Неткен қуаныш! Өз мекендеріне нағыз кобунгті алып бару деген ғажайып бақыт емес пе! Мұның бұлар үшін айдан келгеніне дау жоқ, өйткені сыртқы тұрпатында нагарнуктерді еске түсіретін ештеңе байқалмайды; тіпті, кейбір қарттар оны танимыз, бұл өзі өлгеннен кейін қуанту үшін қайта оралған етжеңді, кәрі көсем Каттвагонг деп мақтанды.

	Австралиялықтардың өзінің алдында құрдай жорғалағанын аңдаған Джильпинг олардың ыстық ықыласын пайдаланып қайта тамақтанып алды; одан бірқатар тәурат айтып беріп, оның әуенін жаңа достарын таң-тамаша қылып, кларнетте орындады.

	Джильпинг астан кейін түрлі керек-жарағын артып алған соң өзінің адал көлігі Пасификке зорға мініп, алға қарай тартқан. Межесі – эсквайр Кэрбидің қыстағы болатын.

	Бірақ аялдаған орнынан бірнеше сажын өткенде оны ұйқы қысып, көздері жұмылып, басы кеудесіне салбырай берген. Есегінің екі жағына шыққан екі бойшаң нготак ілесе жүріп құрметті мырза құлап кетпеуі үшін қос қапталдап, сүйемелдеумен келеді. Жүрдектігімен аты шығып көрмеген Пасификтің біркелкі митыңдаған жүрісімен тербелген болашақ лорд Воанго ұзамай қалың ұйқыға кетіп, осы ырғатылған митың кенет біте қалғанда ғана барып көзін ашқан: басты тұлға Джильпинг бастаған шеру діттеген жерге келіп табан тіреген еді.

	О, ғажап! Бұл Кэрбидің қыстағы емес, нготактар мекенінің үлкен алаңы болып шықты!

	Оның келе жатқанын алдын ала жеткен желаяқтардан құлақтанған жұртшылық айғайлап-ұйғайлап, қуана қарсы алған.

	Солайша Джильпинг нготактардың қолына қалды; өз ойлауынша, осында екі бірдей жұмысты жемісті атқарды – зоологиялық тұлыптарын да жинады, түземдіктердің бетін англикан шіркеуіне де қаратты.

	Мұндай тіршілігі Ақсақалдар Кеңесінің өз кобунгтерін өзге тайпалар тартып әкетпеуі үшін денесіне сурет салу туралы тосын шешім қабылдағанша жылдан аса уақытқа созылып еді. Тек осы жағдай ғана Джильпингті бұрынғы достарынан жәрдем сұрап хат жазуға мәжбүр еткен.

	Солардың араласуымен бәрі де ойдағыдай аяқталды. Франс-Стэшеннен түнгі үштердің шамасында шыққан біздің достарымыз таң бозарғанша наготактар қонысына да келіп жетті. Бәрі қалың ұйқыда еді, оның ішінде Джильпинг-кобунгтің – тайпаның мейірімді рухының қасиетті қоршауының есігінің аузында жылы кенгуру терісіне оранған екі күзетші де сілейіп жатқан. Олар кобунгтің үйін де, бақты да қоршаған биік дуал мен терең орға, әсіресе, кобунгтің өзінің аса семіздігіне сенетін еді.

	Расында да бұрыннан да етжеңді Джильпингтің нготактарға келгелі бері тым толысып кеткені сондай, оны жыл сайын Цинциннатиде өтетін “семіздердің түскі асына” қатыстыруға болатын-ды.

	Қысқасын айтқанда, Джильпингтің нготактар арасындағы жағдайы жаман емес-тін, егер оның Джильпингтер отбасының атын шығаруға байланысты арманы болмағанда ол өле-өлгенше нготактардың күтімінде жүре берер еді. Оның үстіне қадірменді әкелерінің жан-жақты демеуіне мұқтаж он үш ұл-қызы бар. Міне, болашақ лорд Воангоның нготактар ішіндегі май шелпек өмірден бас тартып, тұманды Лондонға асығатыны содан. Бірақ бұл ниетін іске асыру оңай болған жоқ; күні-түні күзеттің қарауында отырады. Әйткенмен, осы түні Джильпинг ұйықтамаған еді: ол алдын ала жол мөлшерін есептеп, Франс-Стэшеннен келетін достарын тықырши күтіп жүрді.

	Оливье мен серіктері нготактардың сезігін тудырып, дабыл көтертпеу үшін аттарын елді мекеннен жырақтау тұстағы тоғай ішіне байлаған. Айналадағы өлі тыныштықты аңдыған олар бір жағынан нготактармен өткізілетін келіссөзден қашып, екіншіден, қарулы қақтығыстан сақтанып, Джильпингті алып қашу ойына табан тіреді. Сондықтан жер жағдайын жақсы білетін жолбасшыға еріп жаяу таянуды ұйғарды.

	Джильпинг бағы қоршауына арқан бойындай тақалып келген олар өз ойларын жүзеге асыратын ыңғайлы жер табу үшін алдыға жас нирбоасты салған. Епті де ұшқыр жас күзетшілер жатқан қақпаның қарама-қарсы тұсынан бақ қоршауының міндетін атқаратын шарбаққа лып етіп тез шықты. Шарбақ шетінен басын қылтитқаны сол еді, анадайда жайбарақат жусаған Пасифигін ұстап Джильпингтің өзі де тұр екен.

	Жас нирбоас ағылшынға шартты белгі беріп, жұмсаушыларға жедел қайта жетіп келді де, көрген-білгенін баяндады. Сол бойда-ақ уақыт жоғалтпай іске кірісу ұйғарылды, яғни, шарбақтың бөренелерін жалғаған қалың шырмауықтарды кесу қажет, өйткені австралиялықтар шеге дегенді білмейді; одан соң қоршаудың ағаштарын жұлып алып Джильпинг пен оның көлігі өтетіндей ордың үстіне көпір іспеттес етіп көлденеңдетіп тастаған жөн.

	Жұмыс, әрине, күрделі емес еді, бірақ аса сақ қимылды талап етеді, себебі, сәл ғана сыбдыр күзетші нготактарды оятып жіберсе қашып құтылу қиын.

	Бәрі жұмысқа жаппай жұмылды, жарты сағатқа жетер-жетпесте іс ойдағыдай аяқталып, Пасифигін ерткен Джильпинг достарына қосылды. Аяңдап тоғайға жеткен соң аттарына мініп Франск – Стэшенге қайта тартты. Жолшыбай Коллинз бен жұмысшылар кездескен; өз қызметтерінің қажет бола қоймайтынын аңдаған олар да ат басын кейін бұрды.

	Таңертеңгі ас мезгіліне дейін бәрі аман-есен үйге де жеткен еді, Оливье Франс-Стэшендегі сәулетті асханада Джонатан Спайерске өзінің жаңа мейманын эсквайр Джон Джильпинг немесе лорд Воанго деп таныстырған.

	Джильпинг өзінің ана тілінде сөйлейтін Еуропалықтардың арасына қайта жеткеніне қатты қуанды; оның көңіліне кірбің ұялатқан бір ғана жайт бар-тын, нготактар арасында өткізген кезеңде жинаған тамаша зоологиялық тұлыптарын тастап кетуге мәжбүр болған еді. Әйтеуір достары бір-екі күн тулағаннан кейін нготактардың ашулары басылып, болымсыз сый-сияпат берсек барлық бұйымдарыңызды қайтарып береді деп жұбатып бақты.

	Еуропалық дәстүрмен жайылып, ысталған сүбе, тіл, тоңазытқан күрке тауық, көкөніс, басқа да түрлі жылы-жұмсақ дәмге толы дастарқанды көргенде Джильпингтің көзіне жас келді. Оның екі, үш есе тәбетпен сүйсіне тамақтанғаны сондай, бөлмесіне төрт адам зорға көтеріп апарған.

	Таңғы ас аяқталған сәтте Оливье Джонатан Спайерске таянып:

	– Қадірлі достым, енді маған аздаған уақытыңыз бен назарыңызды бөлмес пе екенсіз? – деді.

	– Өзім де сізден соны өтінгелі отыр едім, – деп жауап қатты мейман.

	– Мәселе мынада, – деді сөзін жалғаған Оливье, – менің сізге айтпағым өте маңызды нәрсе. Дәл қазір өз өміріме, болашағыма, ең бастысы, бүкіл мағыналы ғұмырыма тылсым дұшпандарым – Белгісіздер қатер төндіріп тұр. Сондықтан, сізді мені қорғаушылар қатарынан көрсем деп үміттенуіме бола ма?

	– Әрине, дұшпандарыңыздың өзіңізге жауығу себебін біле қоймаймын; бірақ маған осыдан өзгесінің бәрі де мәлім!

	– Қайдан білесіз оны?

	– Иә, маған, тіпті, сіз білмейтін жайттар да аян – жауларыңыздың аты, өзіңізге қарсы қолданатын айла-тәсілдері мен пиғылы да белгілі... Сіз екеумізді жан-тәнімізбен біріктіретін нәрсе – дәл қазіргі сәтте сол дұшпандарыңыз мені де аңдып, соңыма түсіп жүр!





XV




	Оливье мен Қызыл Капитанның сыр бөлісуі. – Виллигоны өлтіруші. – “Аққудың” жоғалуы. – Қатерлі қателік.



	Капитан Оливье жоқта “Аққудың” ұшты-күйлі жоғалуының себеп-салдарын бас қатырып қайтадан салмақтаған, өйткені ол оқиғаның санаға сыймаса да орын алғаны анық: “Римэмбердің” шағын серігі жер жұтқандай жоқ болып кетті, ал өз өміріне дайындалған қастандықтың соған тікелей қатысты екені де күмәнсіз.

	Ол Оливьенің әңгімені кейінге қалдыру туралы хатын алған соң көлге барды да, кемесін қалдырып кеткен орынды мұқият қайта тексеріп шықты; сонда көзі жетті – ол тұста ешбір тұтқиыл ағынның ізі де жоқ! Амалсыздан бәрі Ивановичтің қолынан келді деген ойға қайта тіреледі; ол мұның өнер табысын қолға түсіріп, өзін-өзі мен Белгісіздерге толықтай тәуелді қылып қою үшін қоғамдарымен келісіп, Австралияға алдып ала кәсіби жетік білетін бірнеше механик пен электр техниктерін аттандырған. Бушта бұғып жүрген сол мырзалар Виллиго мен оның жолдастарын Эйрео көлі мен оның төңірегіндегі жағдайларды түгел бақылап, өздеріне жеткізіп отыруға ретін тауып жалдап алған, ал Қызыл Капитанның су бетіндегі тәжірибелері олардың назарынан тыс қалуы мүмкін емес, бұдан кейін шолуды тіпті күшейтіп, мұның кемеден шыққан сәтін де анық көрген. Сол кезде түземдіктер “Аққуда” қалған адамдарды қолға түсіріп, одан өлтіріп, инженерлерге кемені табыстап, өзінің салақтығынан басқару құпиясын ашуға оп-оңай мүмкіндік туғызған...

	Байқап отырғанымыздай, Джонатан Спайерстің жорамалы ақиқатқа біршама жақын-тын. Әйткенмен, өз құпиясын жабайылар ашады деген долбар санасына сыймас еді, сондықтан, ондай ой жолаған жоқ-ты. Кінәнің бәрі шүбәсіз Ивановичке артылған. Сол себептен де капитан графпен әңгімесіндегі алғашқы сөзінде-ақ жауларымыз ортақ дегенді мәлімдеді.

	– Иә, – деді ол графтың аңтарылып қалғанын бірден аңдап, – сіздің жауыңыз менің де жауым! Оларға қарсы тізе қоса күресеміз!

	– Қалай?! – деді анау аң-таң болып. – Сіз менің жауларымның аты-жөнін, олардың пиғылдары мен жоспарларын, тіпті, күрес тәсілдерін де білесіз бе?.. Есімдерін айтыңызшы маған!

	– Есімдерінде есеп жоқ, – деп жауап берді капитан, – сіз білмейсіз ешқайсын, олар өздерін Белгісіздер деп атайды. Ал, олардың жансызы осында, Австралияда, оны сіз “Бетперделі адам” аты арқылы білесіз...

	– Сіз “Бетперделі адамды” білесіз бе?!

	– Иә, білемін, бірақ оны ешкімге айтпауға адал адамның сөзін бергенмін, сондықтан онымды бұза алмаймын! Әйткенмен, оған өзін сізбен беттестірмеймін, бет пердесін жұлып алмаймын, сіз үшін кек қайтармаймын деп серт берген емеспін, сол себептен оны ыңғайлы сәтте көзіме бірінші түскен ағашқа асып өлтіруге ант етемін!

	– Өзіңіз кімсіз сонда?

	– Мен № 333-пін, Белгісіздер қоғамының мүшесімін! – деді капитан сыбырға жақын үнмен.

	Егер Оливьенің басына шатыр құласа немесе аяғының астындағы еден төңкеріліп кетсе дәл мұншалықты абыржымас еді.

	– Белгісіздер қоғамының мүшесі! – деді тілі күрмеліп өңі шүберектей бозарып кеткен ол. – Белгісіздер қоғамының мүшесі менің шаңырағымның астында отыр ма?!

	– Түсініңіз, граф, түсініңіз! Сіз үшін өлуге дайын екенімді қалай байқамайсыз! Мен өз жебеушімнің жолына өмірімді қиюға әзірмін! – деді Қызыл Капитан көзіне жас келіп.

	Оның шынайы толқуы Оливьені бірден жұбатқан: ол бұл адамның өмірінде әлдебір құпияның бар екенін сезінді, демек, мұны сөкпестен бұрын сол жұмбақты шешуі керек. Оған шын пейілден қос қолын бірден созып:

	– Сіздің қолыңызды қысуға болатынын түсінемін, көп күйзелгеніңізді, шын тебіреніп тұрғаныңызды да байқаймын! Білемін, сіз жек көрмейсіз мені... саябыр табыңыз және еріңіз маған: мұнда сөйлесу қолайсыз!

	Бұл әңгіме асхананың түкпіріндегі бұрышында өткен еді; бірақ ешкім мұны аңдамай да қалған, себебі нготактар жорығынан кейін тамақтанып отырған кеніш жұмыскерлерінің абың-гүбің сөзі мен қарқ-қарқ күлкісі бөгде ештеңені естіртпейтін де еді.

	– Жүріңіз, достым! – деді Оливье соңғы сөзге екпін бере, – сіз екеумізге көзбе-көз тілдесу қажет... Егер сіз қарсы болмасаңыз, әңгімемізге өзімнің сенімді досым Дик те қатысса деп ем, мен одан ештеңе жасырмаймын! Ол осы күнге дейін өзімді қолдап, Белгісіздермен күресте қорғап, қамқор болып келеді, мына кенішті бөлісіп менен миллионер жасады, енді сіз екеуміз оны маңызды әңгімемізден оқшаулап, оңашаланып алсақ ыңғайсыз шығар!

	– Сіздің тілегіңіз мен үшін заң, – деп жауап қатты капитан, – оның үстіне мен де байсалды шешімге келерімізде досыңыздың дана кеңестері аса пайдалы болар деген пікірдемін!

	Бұл кезде Дик бақ ішінде әлдебір түземдікпен қызу әңгімелесіп тұр еді.

	– Лоран! – деді граф қызметшісіне бұрылып, – Дикке айтшы, біз оны кітапханада күтеміз!

	Осыны айтқан Оливье капитанды кітапхана орнына лайықталған бірінші қабаттағы бөлмеге бастады.

	Арада бес минуттей уақыт өтер-өтпесте есікті серпіп ашып, ашу-ызаға булыққан Дик баса-көктей кірген. Жанарын жас жуып тұр.

	– Оливье! – деп айқай салды ол табалдырықтан аттар-аттамастан, – біздің қарт досымыз Виллиго мен менің адал серігім, бауырым Коанук өз құжырларында әл үстінде жатыр!

	– Виллиго... Коанук... Әл үстінде... – деді Оливье өз құлағына сенбей.

	– Иә, олар бүгін түнде оралды, – деп айбарлана сөзін жалғаған канадалық Қызыл Капитанға ызғарлы қараған, – екеуінің де кеуделерін тапанша оғы тесіпті. Әбден қансырап, бұта арасымен сүйретіліп, бір-бірін сүйемелдеп құжырларына жетіп жығылыпты.

	– Опасыздың оғы арқадан тиген болар, әйтпесе Виллигомен бетпе-бет келуге жүректері дауаламайды! – деді тістенген Оливье.

	Жоқ, арқадан емес, тура көкіректен жараланған, – деп көңілсіздене тіл қатты Дик. – Тек бумерангпен қаруланған аңғал достарымыз сатқынның оқ ататынын күтпесе керек. Бірақ ол сазайын тартатын болады, өздері жаудың кім екенін айтып үлгерді.

	Диктің бұл сөзін естігенде Джонатан Спайерс бозарып кетті. Демек, мұны тұзаққа түсірмекші болған түземдіктер тірі екен; көлден қалқып шығып, өз мекендеріне келуге әлдері қалай жеткен!..

	Алғашқы мезетте таңырқау сезімінен арыла алмаған капитан Диктің үрей туғыза сөйлегенін аңдап жарылып кетті. Сәлден соң-ақ ызаға булығып шыға келген.

	– Сонда өлтіруші кім?! – деді әлгі хабардан абыржыған Оливье Диктің капитанға сұстана қараған назарын өзіне аудару үшін.

	– Қуанышқа қарай, ол қолымызда отыр! Ұзамай-ақ тәубесіне келтіреміз! Ол жендет біздің асымызды ішіп, аяғымызды тепкен опасыз тыңшы...

	– Абайлап сөйлеңіз! – деп айғай салды ызадан түрі әлем-тапырақ болған Қызыл Капитан. – Менің атым Қызыл Капитан, өз қимылыма жауап бере алмаймын!

	– Көрдіңіз бе, Оливье, – деді сонша жайбарақат сөйлеген Дик, – жауыз өз-өзін ұстап берді.

	– Қалайша? Сіз бе?.. Сіз!.. – деді Оливье қатты күйзеліп.

	– Лайықты жазасын тартсын! – деген канадалық екі рет алақандарын қағып қалған.

	Сол сәтте бөлмеге мұздай қаруланған оншақты кеніш жұмысшысы келіп кірді.

	– Бірінші таянған адам оққа ұшады! – деді ышқынған капитан үнемі өзімен бірге алып жүретін тапаншасына жармасып. Сөйтті де қасындағы үстелді алдына таяп қойды.

	Жұмыскерлер бөгеліп қалған.

	– Қорқақ! – деп айқайлады капитан Дикке қарап. – Басқаларды айдап салғанмен өзің бата алмайсың ғой!

	Дик қас қағым сәтте жақын тұрған жұмысшылардың бірінің тапаншасын жұлып алып капитанға қарай бір-ақ ырғыды. Бірақ оны қарсы алдынан кесе көлденең шыққан Оливье қаусыра құшақтай алған.

	– Сен үшін оққа кеудесін тосатын мына қайырымды жігітке рахмет айт! Әйтпесе иманыңды оқып та үлгермес едің! – деп гүр етті Дик.

	– Құтқарушым, жебеушім менің! Ар атымен ант етейін, менің жазығым жоқ... Алдымен тыңдап алыңызшы мені!

	– Біздің оңаша қалдырыңдар! – деді Оливье жұмысшыларға қарап, – бәріне өзім жауап беремін.

	Олар капитанның сұсты жүзіне ығыса жаутаңдай қарап, кетуге ыңғайланды.

	– Сізге деген алғысым шексіз, граф! – деді Джонатан Спайерс.

	– Сіз шиеленісті сәтті шештіңіз, әйтпесе тірі қалғандар, бәлкім, өмір бойы бармақ шайнап өтер еді! Менің өзіңіздің құрметіңізге лайық адам екеніме әлі-ақ көзіңіз жетеді, мен де тек өзіңізді ғана қадірлеймін!

	Оның бұл сөзі өзін де жанап өткенін канадалық жақсы түсінді. Графтың адал көсемді өлтірушіні қорғауға кіріскенін аңдаған ол күйзеле қынжылып:

	– Виллиго екеуміздің өзіңізге жасаған бар жақсылығымызды осылайша қайтарайын дедіңіз бе! – демеске лажы қалмаған.

	Алайда бұл сөздерді айтқан бойда Оливье мен өзінің арасына терең ор қазып алғанын да біледі, сондықтан, атылған оқтай абайсызда айтқан сөзін қайтып алуға жарты ғұмырын беруге даяр еді.

	Мұнша күтпеген соққыдан түсі бұзылып кеткен Оливье жедел ес жинап:

	– Дик Лефошар мырза! Граф Лорагюэ д'Антрэгтердің қарыздарын әр кезде қайтарып отырғаны есіңізде болсын. Мен де сөйтемін! – деген.

	Оның бойында ата-бабасының өр намысы қозып кеткен еді.

	Алғашқы бетте Дик графтың не айтқанын ұқпай да қалған, тек өзін “мырза” дегені таңырқатып, қарт траппердің жанды жеріне тиген.

	– Оливье! Жарқыным, Оливье! Кешіріңіз мені, аузынан аңдаусызда шығып кеткен сөзі үшін қарт трапперді кешіре көріңіз! Мені жаңағы айтқаныңыздай атай көрмеңіз. Маған ол ауыр... Оливье, маған қолыңызды беріп, бәрін ұмытайық деңізші! – деп жалына бастаған.

	Іші жылыған Оливье сол бойда-ақ қол созып:

	– Бәрін ұмыттық! Екіншілей мұны ауызға да алмайтын болайық! – деді. Одан капитанға бұрылып сұрақ қойды:

	– Сонымен, Виллиго мен Коанукті атқан сіз болдыңыз ғой?!

	– Иә, тұтқиылдан жасалған шабуылдан жанымды қорғап оқ атуға мәжбүр болғаным рас, – деп жауап берді Қызыл Капитан. – Маған бір күрделі тарихты баяндауға рұқсат етіңіздер, онсыз менің осында келу себебімді де, өзіме қарсы шыққан әлгі түземдіктерге қатысты жасаған әрекетімнің сырын да түсіне алмайсыздар.

	– Құлағымыз сізде! – деп қысқа қайырды Оливье.

	Джонатан Спайерс қысқа, бірақ терең тебірене отырып айтқан сөзінде өзінің бақытсыз балалық шағы, бастан кешкен азабы мен қиналған шақтары туралы, одан өзінің алғашқы өнер табысы қолды болғанда сонша күйзелгені мен Сан-Францискоға кетіп, сонда суға ағып өлуге бекінген сәтінде бағына қарай кездейсоқ жолыққан жас графтың алған бетінен айнытып рухын серпілткені жөнінде әңгімелеген. Бұдан соң өзінің “Римэмберді” жасауы мен Ивановичке қатысты жайттарға көшкенде графтан сол адамның атынан өзге нәрселердің бірде-бірін жасырған жоқ; тіпті, өзі танымағанмен сыртынан жексұрын бұзақы деп таныстырған графты ұстап беруге міндеттенгенін, бірақ өзіне жақсылық жасаған белгісіз французды құрметтейтіндіктен бүкіл Францияға бүйрегінің бұрып тұратындығын, сондықтан, оның өміріне қауіп төндірмеу шартын қойғанын да бүгіп қалмады. Графтың өзін құтқарған адам екенін білген бетте-ақ Белгісіздермен күресте соған жәрдемдесуге бекінгенін де толғана жеткізді. Әңгіменің керемет шынайылықпен жан тебіренте айтылғаны сондай, Оливье ғана емес, Дик те оның қолын қысуға әзір еді, бірақ капитанның Виллигомен арада болған қақтығысты түсіндіруін күткен.

	Джонатан Спайерс жан сырын:

	– Бұл жағынан сіздерге бәлендей дәл ештеңе айта алмаймын, өйткені өзіме де бірқатар жайттар, анығында көптеген нәрселер түсініксіз. “Римэмберге” оралып Белгісіздердің өкілетті өкіліне мән-жайды ұғындырмақ болғанымда “Аққуды” қойып кеткен орнынан таба алмадым, ал, жоғалған кеменің әлдебір ізін ұстау үшін жағаны шолуға кіріскенімде соңымнан Франс-Стэшнеден шыққалы қалмай ілескен әлгі екі түземдік тұтқиылдан соқтықты. Өлген екеудің бірінің көсем Виллиго екенін таныған соң басыма бұлар осы үйдегі әлдекімнің нұсқауы арқылы соңыма түскен екен деген ой келді, бірақ ол ұйғарымнан тез айныдым. Көріп отырғандарыңыздай, мен түземдіктерді өзімді қорғау үшін жаралаппын; тегінде, бұл тұрғыда бүкіл шындықты айтуға шамалары келсе солардың өздерінің көрсетулеріне жүгінер едім деп аяқтады.

	Осы сәтте Лоран Диктің жұмсауымен көсемнің жағдайын білуге кеткен Ниррубаның келіп те қалғанын айтқан. Кітапханаға кірген түземдік екі нагарнуктің сөздеріне қарағанда Белгісіздердің графты өлтіруге жіберген жансызы деп санаған ақ адамға өздері бірінші болып соқтыққан екен дегенді жеткізген. Бұдан басқа ештеңені мандытып сұрай алмапты, себебі, әл үстінде жатқан екеу әбден әлсіреп, естерінен тана беретін көрінеді...

	Дик осы сөздерді естіген бойда Джонатан Спайерске таянып келді де қолын созып:

	– Бәрін де ұмытайық! – деді.

	– Иә, – деді капитан, – шындық маған қарсы жұмыс істеді, сіздер де достарыңыз үшін жан ауырттыңыздар ғой. Дегенмен, ұмытайық бәрін.

	– Иә, арамызда қолайсыздық туғызған нәрсенің бәрін естен шығарайық, – деп сөзді түйіндеген Оливье мейманына қарай ой жалғаған: – Қазіргі сәттен бастап сіз өзіміздің адамсыз!

	Бірақ “Аққуды” ұрлаған кім?! Бұл сауалдың жауабы табылмады. Бушта Белгісіздердің ешбір сыбайласы болмаған, ал, Виллиго мен Коанук капитанды тек өздері ғана Белгісіздердің тыңшысы деп жорамалдауы себепті, өлтірмек болғандықтан олармен ымыраға келуі мүмкін емес.

	Дик пен Оливье “Бетперделі адам” “Римэмберде” дегенді естігенде қуанып қалды: ақыр аяғында бітіспес қаныпезер жауларымен бетпе-бет келіп, жасаған сұрқай әрекеттері мен қастандықтарының есебін алады; Оливье, тіпті, оны дуэльге шақырмақшы ойын да жасырмаған.

	– Жоқ, өйтуге болмайды! – деді канадалық. – Біз оны Линч сотымен соттаймыз!

	– Мен де сондай пікірдемін, – деді Джонатан Спайерс. – Адамзаттық әділ соты жоқ жердің бәрінде тұтастай Линч әмірлік етеді һәм дүниедегі оңбағандар мен жауыздарды, жалпы қылмыскер атаулыны жалғыз сол ғана жөнге салады!

	Алайда “Бетперделі адамды” қолға түсіріп, “Римэмбердің” адал тұрғындарын ажалдан құтқару үшін ең алдымен темір алыпқа жетіп алу қажет еді. Ал “Аққудың” көмегінсіз бұл істі тек Австралияда ірі механикалық зауыттар болмағандықтан Америкаға немесе Еуропаға тапсырыс беріп алдыратын сүңгуір қоңырау мен скафандр арқылы атқару мүмкіндігі ғана бар.

	– “Римэмберге” жетудің одан басқа жолдары жоқ па? – деп сұрады Оливье.

	– Бейшара басымды қаншама қатырсам ба содан басқа ешбір әдісті ойлап таба алмай қойдым. Расында да, онда әлі қанша болатынын бір Құдай ғана білетін өзіме шексіз сенген адамдарды су астына сақтап қойып отыра алмаймын ғой, егер олар әлдеқалай оқыс қимыл жасаса ауа бөлетін аппаратты істен шығарады да бәрі тұншығып өледі.

	– Не деген сұмдық! – деді Дик пен Оливье қосарласып.

	– Егер о ғып, бұ ғып “Римэмберді” су бетіне шығара алсам тез арада жоғалған “Аққуды” тауып алар едім. Австралияның түкпір-түкпірін түгел тінтіп, ұрыларды жедел ұстар едім, өйткені кеменің ішкі құрылымын білмейтін олар әуемен де, су астымен де мұхит асып кете алмайды!

	– Егер Джильпинг досымыз әңгімеге қатысқанда бізге әлдебір пайдалы кеңесін берер еді! Кейбір жекелеген кемшіліктері болмаса ол үлкен ғалым, – деді Оливье, – Лондон корольдық қоғамының көрнекті мүшелерінің бірі!





XVI




	Джильпингтің ойы. – “Бетперделі адамның” су астындағы саяхаты һәм “Акку”. – Нготактар соғыс жариялады.



	Кешке қарай Джильпинг ұйқысын әбден қандырып оянған кезде қайта бас қосып ақылдасу ұйғарылды. Осы шешімге тоқтасқаннан кейін Дик өзінің өлім аузындағы досы Виллигоға асыққан. Ол ажалмен арпалысып, сандырақтап жатыр еді; Қара Бүркіт те, Коанук та мұны танымады. Маңайларына тайпаның бүкіл сиқыршылары мен балгерлері жиналған екен, бірақ олардың дұғаларының септігі тимеді.

	Канадалық ең алдымен сырқаттардың жараларын жууды бұйырды, одан соң оларды арнайы аспаппен тексергеннен кейін қатты қуанған – оқ екеуінің де денелерін тесіп өте шығыпты, егер іш-құрылыстары қатты зақымданбаса жазылып кету үміті жоқ емес-ті. Алайда ол бірнеше күннен кейін ғана белгілі болмақ.

	Жаралылардың қатты әлсіреуінің басты себебі қанның көп кетуінде еді. Олар оққа ұшқан бойда сәл ғана қимылдың ажалды тездететінін жақсы ұққан екен, сөйтіп, жорта өлген болудың арқасында тірі қалған, сондықтан, өздерін көлге тастағанда да сыр бермеген, тіпті, жағадағы капитан тұрған жерден он сажындай тұстағы салбырап тұрған тал жапырақтарының тасасына қалқып шығу үшін бірталай сүңги жүзіп, әупірімдеп үйлеріне келуге күштері жеткен. Бірақ табалдырықтан аттар-аттамастан талып түсіпті.

	Канадалық жаралы достарының жанынан біршама көңіл жұбатып қайтты. Сол кеште Джильпинг те мән-жайға қаныққан еді. Алдыда екі жол тұрды – не капитанға элеватордың серіппесін іске қосқызатындай “Римемберді” бірнеше минутке болсын су бетіне көтеру керек, не қалайда көл түбіне түсу қажет. Дегенмен, екеуі де мүмкін көрінбеді.

	Бірақ капитанның түсіндіріп айтқанын мұқият тыңдап алған Джильпингтің аздаған тәкаппарлықпен:

	– Сол ғана ма! Олай болса мен “Римэмберді” су бетіне көтеріп, керек десе бір сағаттай қалқытып ұстап тұратын әдісті таптым! – дегенін естігенде Оливье мен Дик, Кэрби, тіпті, Джонатан Спайерстің өзі таңырқағаннан шалқадан түсе жаздады.

	– Сонда қалайша?

	– Енді ол менің шаруам! Тек менің қарауыма сіздердің жиырмадай кеніш жұмысшысын, бітеу сарай беріп, Франс-Стэшендегі керек-жарақ құрал-жабдықтарын бәрін өз қалауымша пайдалануға рұқсат етсеңіздер жетіп жатыр.

	– Сонымен қашан қуантпақсыз бізді? – деп сұрады Оливье.

	– Тура екі аптадан кейін, мейірімді әміршім!

	– Екі жеті уақыт жоғалтамыз ба?! – деп сыбырлады капитан Оливьенің құлағына.

	– Кім білсін! – деді Оливье кейігендей.

	– Ал, енді өзіме өте қажетті кейбір нәрселерді біліп алуға рұқсат етіңіздер, – деп сөзін жалғады Джильпинг, – нақты айтқанда, сүңгуір кемеңіздің ұзындығы қанша?

	– Елу сажын!

	– Төбеден еденге дейінгі биіктігі?

	– Он сажын!

	– Ені?

	– Он екі жарым!

	– Қаптамының орташа қалыңдығы?

	– Шамамен жиырма бес сантиметрдей; үш қабаттан тұрады – құрыш, темір және қола.

	– Тамаша!

	Джильпинг сөйтті де қарындашын алып әлдебір есептерді шығара бастады, арасында өз-өзімен күбірлеп, сөйлесіп те қояды:

	– Кез келген судағы дене өзі ығыстырған су салмағына сай салмақ жоғалтады!..

	– Оған дау жоқ, – деді Оливье.

	– Мына джентльмен берген деректерге сүйене отырып енді “Римэмбердің” көлемін есептеп шығара аламын. Бұдан соң алып “Римэмбердің” орасан су ығыстырғыштығын назарға ала отырып қаншалықты салмақ көтеруге тура келетінін есептеу қажет. Міне, менің есебім аяқталып та қалды... Маған “Римэмберді” көтеру үшін ауаға жеті жарым пұттай салмақ тарта алатындай күш қуаты керек!

	Маңайдағылар аң-таң болып отыр.

	Джильпинг сөзін жалғаған:

	– Отыз сантиметрлік қаптамасы бар кеме темірдің өз ауырлығы судың үлес салмағынан өлшеусіз артық бола тұра неліктен жүзгіш келеді?

	– Өйткені су ығыстырғыштағы орасан! – деді Оливье.

	– Бәрекелді! Олай болса, негізінен, барлық кемелер секілді құрастырылған “Римэмбер” неге жүзгіш емес? Өйткені оның салмағы ығыстырылатын су салмағынан жеті жарым пұт ауыр. Жеті жарым пұт бәлендей зор салмақ емес, сондықтан, су астында “Римэмберді” бір ғана қарулы кісі жалғыз өзі-ақ орнынан қозғай алады.

	Джонатан Спайерс осынау қарапайым ой өз басыма қалай келмеген деп қайран қалды; оны соңғы жиырма төрт сағат ішінде бастан кешкен оқиғалардың миын әбден ашытып жіберуімен түсіндіруге болар еді.

	– Енді маған деңгейін өлшеп, ұштарында алып сақиналары бар екі арқан даярлау үшін “Римэмбердің” қандай тереңдікте тұрғанын білу ғана қалады: сақиналардың бірі “Римэмбердің” тұмсық жағынан, екіншісі арқы тұстан кигізіледі. Сөйтіп, екі жағынан ілінген кеме менің дегеніме бағынатын болады; арқандардың екі басын қосып “Римэмберді” қармаққа түскен балықша көтеріп шығаруға болады, оған небәрі жеті жарым пұттық жүк көтеретіндей күш жұмсалады, басқаша айтсақ, қос қарулы қолдың қуаты жетіп жатыр.

	– Бұл дегеніңіз керемет қой! – деп тамсанды Дик.

	– Менің есептерімнің қисынды қорытындылары осындай! – деп сөзін жалғастырды Джильпинг. – Бірақ машинаның, оның ішіндегі жанды да, жансыз мүліктердің жалпы салмағын білмегендіктен, тәрізі, оны капитан да айта алмас, онда, біз есептеген салмақ пен нақты салмақтың арасында бес-алты тоннадай (300-350 пұттай) айырмашылық болуы кәдік. Сондықтан, көтергіш кран мен жағадағы сүйретпенің жоқтығы себепті маған күш-қуаты 600-700 пұттық ерекше “элеватор” құрастыру ойы келді. Ол элеватор қандай десеңіздер – өзімнің жеке құпиям. Ендеше қайырлы түн! Ертең таң атысымен іске кірісемін!

	Сөзін тәмамдаған Джильпинг бөлмесіне горг жасау үшін бір шөлмек бренди мен бір құмыра содалы су жібертулерін өтінді. Ол кейінгі кезде горгсыз ұйықтай алмауға айналған-ды.

	Келесі күні Джильпинг Джонатан Спайерс пен “Мария” капитанының қатысуымен “Римэмбер” тұрған тереңдікті айқындау үшін қажетті өлшеу жұмыстарын жүргізді, сөйтсе, кеме күткендегіден саяздау тұста, нақты айтқанда, су бетінен қырық бес сажындай аралықта тұр екен. Джильпинг осыған көз жеткізіп алғаннан кейін кенішке келіп, капитан екеуі бірқатар жұмысшыларды шақырып бас дүкен қызметін атқарып тұрған үлкен ғимаратқа жайғасып шаруаны қаузауға кірісті.

	Енді Эйрео көліндегі құпия құбылыстардың сыры ашылып, “Бетперделі адамның” “Римэмберде” отырғаны белгілі болып, Джонатан Спайерс Франс-Стэшендегілердің қадірлі мейманы һәм досы ретінде қастарында жүргендіктен мұнда көңіл ортайтатындай ештеңе жоқ секілді еді. Әйткенмен, “Аққудың” жұмбақ жағдайда жоғалып кетуі іштегі алаңды сейілте қоймаған-ды.

	Бұған да қарамастан, осы тылсым жағдайдың шешуін бір жайттың өзі-ақ тауып берді.

	Оливье мен Дик Джильпинг кеткен соң Виллигоның жағдайын біліп қайтуды ұйғарған. Оларға Джонатан Спайерс ере жүруге тілек білдірген-тін.

	Оливье капитанды көрсе Қара Бүркіт қиналып қала ма деген қаупін аңғартқанымен, канадалық басқаша пікірде еді, ол көсемнің жай-күйін тереңірек білетін-ді, өзі ауыр халде жатып, жәрдемдесуге қауқарсыз болғандықтан достарына көбірек қауіп төнеді деп есептейтіндіктен қамыға түсіп, жағдайы бұрынғыдан да нашарлап кетуі мүмкін еді. Сондықтан, Диктің айтуынша, оның капитанға деген көзқарасын бірден өзгеру ұйғарылған.

	Бұлар нагарнуктердің негізгі елді мекеніне ат басын тірегенде Виллигоның беті бері қараған екен; есі орнында, сандырақтауды қойыпты; әйткенмен, тілдесуге дәрменсіз, өте әлсіз көрінеді. Дик оның жанына капитанды таяп апарды да:

	– Қара Бүркіт қателеседі, сол үшін қатты жапа шегеді; капитан Джонатан Спайерс досымыз, жауымыз емес! – деді.

	Капитанды көргенде Виллигоның жанары сонша сұсты, жауыға жарқылдап басын шайқады.

	– Көсем өзінің кәрі досы Тиданаға сенсін; өзі біледі, ол оны ешқашан алдаған емес, оның дәлелі ретінде саған айтайын, капитанның арқасында біздің белгісіз жауымыз “Бетперделі адам” енді өз қолымызда!

	Осы сөздер айтылғанда жаралы көсемнің жүзіне нұр жүгіріп, жадырап сала берді, канадалық оған капитанның қолын алар ма едің дегенде Виллиго келіскен белгімен бас изеді.

	Сол кезде Джонатан жаралының жанына жақын келіп қолын қысты. Бейбітшілік бекітілген еді; капитан оған бірнеше сұрақ қоюды ұйғарды.

	– Мистер Дик, – деді ол канадалыққа бұрылып, – сұраңызшы, көсем кеше таңертең мен “Аққудан” түскен кезде көл жағасына бармап па екен?

	Канадалық бұл сұрақты нагарнук тілінде қайталап қойғанда Виллиго тағы да басын шұлғыды.

	Капитан енді Дикке жаралыдан не сұрағысы келетінін қысқаша түсіндіріп берді де, канадалық Виллигомен арадағы сөз тізгінін өз қолына алған.

	– Виллиго, капитанның кемесіне не болғанын білесің бе?

	– Иә! – деді әлсіз қимылдыған Қара Бүркіт.

	– Ал оны кімнің әкеткенін білесің бе?

	– Иә...

	– Ақ адамдар әкетті ме оны?

	– Жоқ! – деді көсем бас шайқап.

	– Демек, олар түземдіктер болғаны ғой?

	– Иә!

	– Нагарнуктер ме?

	– Иә!

	– Ол ұрылар қайда қазір?

	Қара Бүркіт бірнеше рет кірпік қаққан.

	– Сен олар осында демекшісің бе?

	– Иә!

	– Ол Коанук екеуің болып жүрмеңдер!

	– Иә!

	– Ендеше сен кемені басқару кілтін тапқансың ғой?!

	– Иә!

	– Кемені қолға түсіру үшін сендер ондағы үш адамды өлтірулерің керек емес пе еді?

	Виллиго мақұлдаған белгімен тағы да бас изеді.

	– Одан кемені тығып қойдыңдар?

	– Иә!

	– Қайда? Қай жерге?!

	Қара Бүркіт мән-жайды ыммен, көз қимылымен, бас қозғалысымен түсіндірмекші еді, бірақ онысынан ештеңе шықпады.

	Дик Спайерстің нұсқауымен сұрағын қайта жалғастырды.

	– Кеме жасырған жерде тұр ма?

	– Иә!

	– Кезбелер тауын алып жүрмей ме?

	– Жоқ!

	– Кемені тыққан жерлеріңе апарғанда механизмнің тектіктерін сындырып алған жоқсыңдар ма?

	– Жоқ!

	– Түйме тетіктердің бетіндегі жез табақты жаптың ба?

	Виллиго бұл жолы ақырын басын шайқаған, бірақ көңілінде осы жауабына деген түйткіл де бар секілді.

	– Немене, анық есіңде жоқ па? – деп сұрады Дик досының жүзіндегі дүдәмалдық пен көзіндегі сенімсіздікті аңдап.

	– Иә!

	– Екі негр мен бір ақ адамның сүйегін көлге тастадың ба?

	– Иә!

	Ендігі сауалдың реті де жоқ сияқты еді. Алайда Джонатан Спайерс жаңа достарының алдында өзін әбден ақтап алу ниетімен канадалықтар Виллигоға тек бір ғана: алғашқы болып шабуыл жасаған кім – капитан ба, әлде осылар ма деген сұрақты қоюын өтінді.

	– Одан пайда жоқ! – деді Оливье.

	– Кешіріңіздер, бұл мен үшін өте маңызды! – деп қарсылық білдірді Джонатан Спайерс.

	– Капитанға бірінші болып соқтыққан сен бе? – деп сұрады Дик капитанның көңілін жықпай.

	Виллиго сенімді түрде бас шұлғыды.

	Капитанның кеудесін көл-көсір қуаныш кернеді: “Аққуы” із-түзсіз кетпеген екен және әйетуір, өзінің де, жаңа достарының да түбіне жететіндей жаудың қолына түспепті!

	Сөйтіп, көңіл жайланған. Егер Виллиго мен Коанук (әсіресе, Виллиго, өйткені жас сарбаздың жағдайы өте мүшкіл еді) Джильпинг көтергіш кранын құрастырмас бұрын “Аққуды” қайда жасырғандарын айтып бере алатындай оңалып кетсе, онда “Аққумен” “Римэмберге” жетіп, жасаған зұлымдықтары үшін кескілеп итке тастаса обалы жоқ “Бетперделі адамды” қолға түсіріп, сотқа беріп, жазасын тартқызып, Франс-Стэшенде алаңсыз, мамыражай тірлік кешіп жүре беруге болар еді. Ханша өзі кәмелеттік жасқа жеткенге дейін шарт қойған екі жыл мерзімі өтуге таяу қалғандықтан граф капитанды ертіп Петербургке аттанып Белгісіздердің Жоғарғы Кеңесіне барып жас графқа көрсеткен қорлықтары үшін есеп талап етіп, тілектері орындалмаған жағдайда ауыр жазаланатындықтарын қатты ескерту арқылы Оливьенің ізіне түсуді тоқтату туралы уәделерін алуды ойластырған-ды. Келісілген мерзімге дейін әлі үш айдай уақыт бар-тын, енді соны алаңсыз күту ғана қалғандай еді. Бірақ амал не, көңілдегі көрікті ниеттің бәрі ойдағыдай орындала бере ме! Тіпті, бірнеше күннің өзі адам өмірінде ерекше орын алатын сәттер жиі кездеседі; ондай күрделі сынақтар біздің достарымызға да соқпай кеткен жоқ...

	Енді Франс-Стэшен тұрғындарын уақытша қалдыра тұрып “Римэмберге” көшейік.

	Иванович Таганукті кіргізіп алған есіктен шықпақ болған әрекеті сәтсіз аяқталғанан кейін Қызыл Капитанның барлық құпияларын аса қуатты тоқтың күзетіне қалдырып кеткеніне көз жеткізіп, асықпай Джонатан Спайерстің оралуы мен оның бұған өз жұмбақтарының сырымен бөлісуге көңілі құлайтын сәтті күтуді ұйғарды. Және ол сәт көп кешікпейтін де сияқты еді. Сол кезде

	бұл дереу сұмдық ойларын жүзеге асыруға кіріседі! Түнде, Джонатан ұйқыға бас қойған мезгілде оған аккумуляторлардың бір сымын бағыттайды да жанын жаһаннәмға жібере салады, ертеңіне экипаж капитанның қауіпті механизмдердің бірін абайламай қолданғандықтан өлімге душар болғанын біледі, сөйтіп, “Римэмбердің” билігі өз қолына көшеді, ал қалғандары амалсыздан мұның алдында құрдай жорғаламақшы. Сол кезде Оливьеден қайтадан айырылып қалмау үшін бүкіл тұрғындарымен қоса Франс-Стэшеннің күлін көкке ұшырып, алтын кенішін иемденеді де Ресейге оралады. Қара бетпердемен жүруі себепті полковник Ивановичті жан баласы танымайтындықтан бұған граф д'Антрэгтің өлімін де ешкім жаба алмақ емес, егер бұл Сібірдегі әкеңді босаттырамын деп уәде беріп, оның жер аударылуы үшін қолынан келгенін жасап баққандай керісінше жанталасып көрсе Мария ханшаны өзіне некелесуге иліктіретіні анық. Онда Ресейдегі мұртын балта шаппайтын ең дәулетті адамға айналады. Онда... онда... “Римэмбердің” арқасында өз патшалығын құрып алып, Қиыр-Шығыстың бір түкпірінде билік құрып отырар еді!

	Капитанның келуін күткен Иванович ұдайы оңаша жүріп-тұрып жатты, экипаждың бірде-бір мүшесін адам қатарына қоспай кекірленгені сонша, олармен тілдесудің өзіне арланды.

	Оның есебі бойынша Джонатан Спайерс бір тәуліктен аспай оралуға тиіс-тін, сондықтан, мұндағы жалғыздығы ұзаққа созыла қоймас деген. Арда бір түн өтсе де капитан қайтпады. Бұл Ивановичті едәуір елеңдеткен. Енді екі түн ауысқанда ол кәдімгідей алаңдай бастаған. Бірдеңеге ұрынып қалмады ма екен?! Ол, әрине, канадалықтың бірбеткейлігі мен Виллигоның қырағы байқампаздығын, айлакерлігі мен салқын қатыгездігін жақсы біледі. Оларды әлденеге күдіктердіріп алса капитанның өлгені; осыны ойлағанда тұла бойы мұздап сала берді. Капитан өлсе одан асқан қасіретті елестетудің өзі қиын! Ендеше бүкіл экипаж да, өзі де мысық табандап, асықпай жететін үрейлі ажал тырнағына ілінді дей бер... Бұл ой “Римэмберді” қорқынышты көр, алып мазар ретінде елестеткен.

	Үш күн өтті, бірақ капитан оралмады. Иванович енді бірдеңе біле ме деп үндемес Дэвисті тергеуге алған, бірақ ол капитан жеке әрекеті туралы ешкімге есеп бермейді, әрдайым өз көңіл қалауынша қимылдайды дегенді айтты; сөйтті де Ивановичке сыртын беріп, жайына кетті. Прескотт та ештеңе білмейді екен, әйткенмен, капитанға шексіз сенетіндіктен кешіккені жағада қала тұруға мәжбүр еткен шаруасының болғаны ғой дегенді мегзеді.

	Литльстон, мистер Джонас Хабакук болса таңертеңнен кешке дейін, кештен таң атқанша қыңқылдап, жылаумен жүрді. Сотта қаншама көрнекті қызмет атқарған адам су астында қайдағы бір темірге қамалып, қайдағы бір алаңғасарлар тобына қосылуға келісім береді деп кім ойлаған! Еһ, егер мисс Литльстон о дүниеге бұрын кетіп қалмағанда мұның бірі де болмас еді ғой!

	“Римэмбердегі” жағдай осындай еді; капитан төрт тәулік өтсе де оралмағаннан кейін Иванович қашып шығудың басқа жолдарын қарастыра бастаған.

	– Қашу керек, қайткенде де қашу керек! – деп ойлады ол Тіпті, қу жаны үшін бәрін сатып жіберуден тартынбайтын опасыз су жүрек адам болғандықтан бүкіл жоспарынан бас тартуға да даяр еді.

	Капитанның түскі астан кейін дамылдап, шылым шегетін бөлмесінің есігі жартылай ашық тұр екен. Иванович оны ақырындап кеңірек серпіп көруді ұйғарды. Есік өте жеңіл ашылған және ешбір тоқтың ізі аңғарылмады, соған қарағанда, Спайерс бұл бөлмеге кіруге тыйым салмаған секілді.

	Иванович бөлменің табалдырығын аттаған бойда сапырылысқан толқын шуына араласып алыстан талып жеткен адамдардың даусына ұқсас әлдебір құмыққан күңгірді естіді. Ә деген бетте аң-таң қылған бұл құбылыстың да сыры ұзамай ашылды.

	Баяғыдан білетініміздей, капитан көлге тұтас акустикалық сым желісін тартып қойған болатын, олардың бәрі осындағы акустикалық рупорға жалғастырылып қойылған, соның көмегімен тұтқаға таянып, жағадан жиырма бес сажындай жерден суда да, құрылықта да айтылып жатқан нәрсенің бәрін естіп отыруға болады.

	Иванович ырғып барып тұтқаға жетті де дереу құлағын тоса қойған; оған көл жағасында серуендеп жүрген Оливьенің Дикке айтқан сөздері ап-анық естіле бастады.

	– Иә, дұрыс айтасыз, Дик, – деді граф, – істеген жақсылығың ешқашан да бос кетпейді екен!

	– Өзімді жасымнан тәрбиелеген қасиетті әкелерім ылғи солай деуші еді! – деді канадалық.

	– Осыдан он жыл бұрын, – деп сөзін жалғастырды Оливье, – баспанасыз жүрген байғұс бір бозбалаға берген жүз долларымның Австралиядағы осынау орман арасында жүз есе болып қайтады деп кім ойлаған!

	– Иә, тура жүз есе, – деп қуаттады оны канадалық, – әйтпесе анау “Бетперделі адам” деген оңбағанды қолға қалай түсіретінімізді білмеймін!

	Аһ ұрып қалған Иванович бір мезет есінен танып қала жазлады да, дереу бойын жинақтап тұтқаға жындана жармаса кетті де, жағадағы әңгімені өлермендене тыңдаған: оған бәрін бүге-шігесіне дейін білу қажет еді; кім біледі, әңгіме оның өмірі туралы болуы да ғажап емес қой.

	– Бұл жолы әдеттегі әлсіздігіңізді көрсетпессіз деп ойлаймын! Мәселен, үлкен бұтағы алдыға қарай көсіле тартылған мына керемет ағашқа қараңызшы! Міне, іштей осы бұтаққа “Бетперделі адам” асылады деп қызыға қарап жүргеніме екі жыл болды. Бірақ мұндай өлім ондай зұлымға жеңіл болатындықтан мен нагарнук көсемдерінен денесінен бір жапырақ тері қалмайтындай дүре соққызуды сұрағалы жүрмін!

	Ивановичтің бұдан кейінгі сөзді естуге шамасы келген жоқ, өйткені ол басы айналып кілемге құлап түскен еді. Бір мезгілде есін жинағанда қорқынышты түс көргендей едәуір есеңгіреп отырды. Алайда акустикалық керней өте жақында тұрғандықтан одан шыққан дауыс ауада күңгірлеп тұрды. Осы кезде нагарнук теңізшілерінің “Мария” үстінде тұрып салған әндері естілген. Иванович зығырданы қайнап, екіленіп кетті.

	– Бұл жерден қалайда шығуым керек! – деп саңқ етті ол – Тіпті, “Римэмберді” жарып жіберсем де шығамын! Өзімді күтіп тұрған азаптан гөрі сөйтіп өлгенім жақсы. Опасыз! Сатқын! Оңбаған антбұзар! Ол мені жүз доллар берген адам үшін сатып жіберді, ал мен оған тоғыз миллион бергенмін! О, егер өзіме дайындап жатқан сұмдықтан құтылсам дүниедегі барлық қасиеттілердің атынан өле өлгенше ана сатқыннан кек қайтармай қоймауға ант етемін! Тек тезірек қашып құтылу керек! Бірақ қалайша? Бәрібір, тырмысып көруім қажет!

	Капитанды опасыз, сатқын деп жазғырған Иванович оған графпен ешбір басараздығым жоқ, тек жоғарғы Белгісіздер Кеңесінің нұсқауымен жүрмін деген өз өтірігінің тұзағына түсіп қалғанын аңдамаған еді, шындығында да, дәл осы сұрқиялығы капитанды барлық міндеттемелерінен босатқан еді. Ал, тоғыз миллионға келсек, оны Дик пен Оливье бұл қаржыны Белгісіздер қоғамына кешіктірмей-ақ қайтаруды ұйғарған.

	Иванович біршама саябыр тапқан соң қайткенде қашудың жайын ойластырып отырды. Ол кемеден шығудың жалғыз жолы дәлізді есік екеніне көз жеткізді, оның электрлі батареямен қорғалуына қарағанда оңай ашылуға тиісті. Соны көңілге түйіп, дәл бүгінгі түннен қалмай қимылдауды ұйғарған. Одан соң Джонатан сата берсін!

	Есікті ұстағанда тоқтың соғуынан сақтанған Иванович тұтқаны жібек қағазбен орап қойды, ал өзі ғажап жүзгіш адам болғандықтан көл түбінен су бетіне қалқып шығу ол үшін түкке тұрмайтын іс еді. Бұдан соң бірінші кезекте қажет бұйымдарын һәм шолақ ұңғылы бесатары мен екі тапаншасын ақ қаңылтырдан жасалған жәшікке салу туралы ой туған. Мұның бәріне су тимес үшін ол механиктердің біріне жәшіктің қақпағын қалайымен дәнекерлеп тастауға бұйрық берді. Сөйтіп алғашқы кезеңдерге керек-жарақ заттары дайын тұрады.

	Ал Австралия жағдайымен танысып қалған ол азық жағынан тарықпайтынын жақсы білетін.

	Енді тек ыңғайлы сәтті күту ғана қалған.

	Сағат түнгі екілердің шамасы еді; бәрі ұйқыда жатқан; ернеуі каучук есік дыбыссыз ашылды.

	Иванович электр қуаты келіп тұрған есік тұтқасын басы шүберекпен оралып тасталған балғамен итергендіктен тоқ соққан жоқ. Есікті дәл Таганукті кіргізіп алғандағыдай ашып, жәшігін қуыс дәлізге шығарды да, оны сүйреп тартуға қолайлы болу үшін бел ортасынан арқанмен шандып байлап, арқанның бір ұшын қолына алды.

	Екі тар қабырғаның арасында қалған енді ішкі есікті қайта серпу ғана қалған; ол өз-өзінен тарс жабылды. Енді ашылған сыртқы есіктен жәшігін шығарып тастап лақ етіп құйылатын суды күтіп алты минуттей тұруы керек...

	Кенет оның бойын сұмдық үрей биледі; күні бойы демін ішіне тартып қырық бес секунд тұруға жаттыққан, одан оны елуге, бірте-бірте алпысқа жеткізді. Бірақ қанша тырысса да осы межеден аса алмады. Ең қиыны, ол “Римэмбердің” қандай тереңдікте тұрғанын білмейтін еді, өзінің секупдыта қанша биіктікке көтерілетінін білмейтін еді... Мәселен, секундына бір метр, тіпті бір жарым метр көтерілер. Егер “Римэмбер” жүз немесе жүз елу метр тереңде тұрса ше!? Онда мұның өлгені, сөзсіз құрығаны!

	Бәрібір оның алған бетінен қайтатындай жағдайы жоқ еді: бөлмеге кіретін есік жабылып қалған, ал оны ашатын механизмнің тілін білмейді; енді осылайша кеме қаптамасының арасындағы аядай қуыста өне бойы селтиіп тұра бермейді ғой! Ол есікті ашатын түймеге қолын жиырма рет созып, сабағынан үзілгелі тұрған күзгі жапырақтай қалтырап, нақты шешімге келе алмады. Ақыр аяғында бойды билеген үрей сәт сайын әлсіретіп бара жатқанын аңдап, дірілдеген күйі жәшігін кеудесіне қысты да, ішіне шамасы келгенше көбірек дем жинап алып сыртқы есікті ашты.

	Ішке лақ етіп су төгілді. Жәшікті жалма-жан тысқа қарай итеріп жіберіп, сол бойда өзі де ытқып шығу аса қиынға соққан жоқ. Иванович қолын басынан жоғары көтеріп, екі аяғын қатты серпіп жоғарыға қарай қалқи бастады. Ол кезіндегі кәнігі жүзгіш болғандықтан секундына бір метрден едәуір көп биіктікке көтерілген, әйтпесе су бетіне ешқашан қалқып шыға алмас еді. Бір минут деген сөз бе! Бірақ оған осы азғантай сәттің өзі ғұмыры бітпестей көрінген. Құлағы шыңылдап, ауа жетпегендіктен кеудесі қысылып кетті, бұл болса су астында әлі тарбаңдап барады! Енді бірнеше секундтан кейін аузы өз-өзінен ашылады да, есінен танып, тұншығып су түбіне кетеді! Міне, тағы ышқынды! Үрейлі, азапты ышқыну – енді өлдім-ау деген. Кеудесі қатты қысып ауырып барады, ауызды ашпасқа амал жоқ! Шеке, ми тамырлары солқылдап соғады, бұдан әрі шыдай алмады, ентіге аузын ашты! О, бақыт! Кеудесіне лап етіп таза ауа құйылып, бойы бірден жеңілдейді: су бетіне жеткен екен. Құтылды! Бір сәт көтерілген тұсында жайбарақат жүзіп жүрді. Тура қасынан арқан байланған жәшігі де қалқып шықты. Көл беті тып-тыныш; ол жүгін итеріп, ақырындап жағаға қарай жылжыды. Етекке шыққан соң қаңылтыр жәшікті жібінен тартып алды да қалбыр ашатын пышағымен ашып, дереу киініп, тапаншаларын белдігіне қыстырып, бесатарын оқтап алды. Одан бос жәшікті лақтырып тастап, көлдің Франс-Стэшенге қарама-қарсы жатқан жағасымен жоғары қарай өрлей жүріп кетті.

	Енді не істеу керек? Қайда барады? Нагарнуктер еліне табан іліктіргендіктен сәт сайын түземдіктердің қолына түсу қаупі бар. Егер бұрынғы достары нготактардың мекеніне жетсе жолсерік ертіп алып Мельбурнға жетер еді. Бірақ қалтасында көк тиын ақшасы жоқ еді, сондықтан ешкімге ықпалы жүрмейді. Олардың мұны жауларына ұстап бермесіне кім кепіл!

	Ивановичке жалғыз ғана жол қалған: ешбір елді мекенге соқпай, күндіз бушта тығылып отырып, тек түнде жүруі керек!

	Күн қыза бастаған еді; Иванович біреудің көзіне түсіп қалмау үшін орман ішіне кіріп, дұшпандарының тұрағынан неғұрлым алыстап, ну жыныстың түкпіріне қарай сіңіп кетуге асықты.

	Енді Джонатан “Римэмберіне” мініп алып соңына түсе берсін! Тіпті, артынан жан-жағынан қаптатып нагарнуктерін салсын: бәрібір мына ит тұмсығы батпайтын орман арасымен тапқызбай кетеді!

	Ол күн көтеріле буштың шетіне шықты. Қарсы алдында теп-тегіс жасыл алқап жатыр, сол жағы іркес-тіркес биік шоқыларға жалғасыпты; бұл қас қарайғанша жасырынып, тыныға тұратын орын табылып қалар деген оймен солай қарай бетғеді.

	Қателеспеген екен. Ұзынша алқаптың түкпірінен бір үңгір саңылауы қарауытқан. Біршама қорқасоқтап тұрып сонда кіруді ұйғарды: аңшыларға баспаналауға таптырмайтын қолайлы орын сияқты; кенгуру аулауға шыққан түземдіктер кейде Австралияда көп кездесетін осындай қуыстардың ішінде төрт-бес тәуліктей түнеп те қалатын.

	Иванович бас сұққан үңгір, тәрізді, түбі сонша терең, кең секілді. Әлден уақытта қара түнек қараңғылыққа көзі үйренген соң ол қуыстың түпкі жағында тұрған әлдебір алып денені аңдаған. Ақырындап таянып келгенде таң қалғаннан шалқасынан түсе жаздады – қарсы алдында “Аққу” тұр еді.

	Бірден капитанға ере шыққан үш адам, тегінде, кеме ішінде ұйықтап жатқан болар деген ой келген. Бұл ұнжырғасын түсіріп жіберді. Спайерстің осынша қымбат өнер табысына қырағы күзет қоймай кетпейтіні белгілі. Қашқын әлдекімнің көзіне түсіп күдік туғызып алмау үшін жым-жылас тайып отыруды ойлаған. Әйткенмен, кеме маңайындағы өлі тыныштық көңілге медеу болып, кеме ішін көре кетуді де түйді. Демін ішіне тартып, жыма басып, өте жақын келген; үстіңгі қақпақ есік ашық жатыр. Біршама екі ойлы болып тұрып, ақырында кіріп шығуға бекінді. Ешкім көрінбейді... Төменге түсті жан баласы жоқ...

	“Еһ, шіркін, жүргізуді білсем ғой, – деп ойлады Иванович, – қарымта қайтарудың ең оңтайлы сәті емес пе! Бірақ, амал не, Джонатан өз құпиясын ашпай-ақ кетті!”

	Алайда төбеге қайта оралған Иванович Виллиго сырғытып қоюды ұмыт қалдырған жез қаңылтырдың астындағы әйнек түймелерді байқап қалды. Көсемнің осы салғырттығы келеңсіздіктің басы еді: Ивановичтің жүрегі қуанғаннан аттай тулай жөнелді.

	“Еһ, – деп ойлады ол, – бұл тетіктер механизмге байланысты болғанда ғой!” – Сөйтті де ақырындап алғашқы қатардағы бірінші түймені басып көрді – кеме жайлап алға жылжыды; екіншісін басты – кеме артқа қозғалды. Шаттанған Иванович құстай ұшуға шақ қалды: күтпеген нәтиже көрген азабын қолма-қол ақтаған. Бірақ есінің шыққаны сонша, бастапқыда, өзі дүниенің не болып кеткенін түсінбей де қалған. Біресе күледі, біресе жылайды, қолын шапалақтап, есінен айырылып қала жаздады. Жаңа ғана қамығып, жанын шүберекке түйіп, орманда бас сауғалап келе жатқан адам енді айбынды жеңімпаз, ешкімді бет қаратпайтын әлемнің нағыз әміршісі ретінде атойлап шыққалы тұр! Кенет оның ойына Қызыл Капитанның “Аққусыз” “Римэмберге” жете алмайтынын, ол алып кеменің көл түбінде мәңгіге қалып, енді оны ешбір адамзат күші көтере алмайтыны түсті. Бұл ой Ивановичті одан сайын шалқытып жіберді.

	– Сатқындарға өлім келсін! Өлім! – деп айқайлады ол. – Әлемнің әміршісі Иванович жасасын! Ура! Ура! Ура!..

	Ол едәуір уақыт есі ауысқан адамдай күй кешкен. Одан біршама сабасына күтіп, ақылға келгенде бітіспес өшпенділіктен жүзінде жылмысқы күлкі ойнады: ешкімді аямай, Франс-Стэшеннің барлық тұрғындарын қырып жіберуді ұйғарды; ол нагарнуктардің елді мекенін жермен жексен етеді, қысқасы, буштағылардың бәрі көпке дейін ұмытпайтын болады мұны!

	Ал, канадалыққа келсе оны мұның өзіне дайындаған азап түрімен көзін құртады.

	Дегенмен, бәрінен бұрын “Аққуды” сенімді жерге апарып жасыруы керек. Себебі, Иванович әлі оның көп тетігінің сырын білмейді, қимыл-қозғалыс тәсілдерінен хабарсыз, қалауынша тоқ күшін көздеген нысанасына бағыттауды меңгерген жоқ.

	Сәл қателессе алапат апатқа ұшырауы мүмкін, сондықтан, асықпай, зор төзіммен күрделі механизмнің барлық бөлшектерін оқып-үйренуі қажет, сонда ғана бәрін толықтай игеріп, сонда ғана өз жауларына ойран салуына болады.

	Енді ол нготактар еліне аттанып, оларды ата жаулары нагарнуктерді жер жастандырып, сендерді бүкіл буштың қожасына айналдырамын деп уәде беру арқылы өзіне қаратып алуды түйді.

	Осы шешімге тоқтаған Иванович екінші түймені басқан. “Аққу” ақырындап артқа жылжып, байғұс Виллиго жасырып кеткен үңгірден шықты. Әрбір тетікті оңды-солды басып көрген ол ұзамай-ақ кемені құрлықта да, әуеде де жүргізе алатынына көзі жетті. Дәл қазір оған керегі де осы еді. Нготактарға жеткен соң әйтіп-бүйтіп басқару бөлмесін ашады да, кеменің бүге-шіге құпиясымен толықтай танысады. Кенет оған сол бойда-ақ жүзеге асыратын бір ой келді: нготактарға әуемен баруы керек те, жолшыбай Франс-Стэшеннің үстімен өтіп бара жатып ондағыларға аспаннан дабыл көтеруі керек! Келешек кектің ескертуі деген сол емес пе! Мұны ешбір қауіптенбей-ақ істеуіне болады. Джонатан Спайерстің ең дәрменсіз кезеңі осы!

	Иванович дереу “Аққуды” әуеге көтерді де, шамамен екі жүз елу метр биіктікті ұстап, бағытты жауларының тура мекеніне бұрып, бесатарын бірнеше жарылғыш оқпен оқтап, дайындап қойды.

	Шағын әуе кемесі барлық мүмкіндігінше жебедей атыла заулап, сүт пісірімдей уақыттың айналасында Франс-Стэшеннің төбесіне де төніп келді. Бір кезде Иванович жылдамдықты тежеп, үй-жайды айналып, баяу қалқуға көшті.

	Сол кезде тіл жеткісіз көрініс болды. Үйдегілердің бәрі аулаға шыққан. Бұл тамашаға Оливье, канадалық, Джонатан Спайерстің бәрі құдды дуаланғандай аңыра қарап қалды. Осы аралықта қалықтай ұшқан Иванович дауыс жететін жерге дейін төмендеп келіп:

	– Сатқын Қызыл Капитан Джонатан Спайерске сәлем! Граф д'Антрэгке және канадалық – Дикке сәлем! Бәріне “Бетперделі адамнан” жалынды сәлем! – деп айқай салды.

	– Жауыз! – деді зығырданы қайнаған капитан. – Бұл қашып шығып “Аққуды” қолға түсірген екен!

	– Қош болып тұрыңдар! – деді кекете тістенген Иванович. – “Бетперделі адам” сендерге ажалдарыңа дайындалуға сегіз күн мұрсат береді! Сіздермен сегіз күннен кейін кездесеміз!

	Сөйтті де әуе кемесінің бетін батысқа бұрып, көп ұзамай көз алдынан ғайып болды.

	– Не деген қауқарсыздық! – деді тісін қайраған Қызыл Капитан. – Қазір анау оңбаған аккумуляторларды басқаруды білмейді, бірақ сегіз күннен кейін не болатынымыз белгісіз ғой!

	– Тезірек кенішке жетіп, Джильпингке сегіз күн ішінде “Римэмберді” көтере алмасақ бәріміздің құрығанымызды айтуымыз керек!

	Ертеңіне күн бата асқақтай, маңғаздана басқан үш нготак көсемі Франс-Стэшенге келді: олар өз кобунгтерін ұрлап кеткені үшін ақ адамдардың босағаларына балта қадап, осы кеніштің барлық тұрғындары мен оларға көмек көрсеткен нагарнуктерге соғыс жариялайтындықтарын айтқан еді.





Төртінші бөлім


	ҚҰПИЯ БЕТПЕРДЕ





I




	Виллигоның өлімі. – Көсемді жерлеу. – Ормандағы дабыл – Қылжаңбас Қус.

	Оқырманды өзімізбен бірге осымен екі жылдан аса граф д'Антрэг пен Белгісіздер арасында жалғасып келе жатқан қиян-кескі майдан даласына шақырмас бұрын Оливье мен оның достарын Австралиядан кетуге мәжбүр еткен оқиғаларға тоқтала кетейік.

	Виллиго мен Коанук “Бетперделі адамның” опасыздықпен айдап салуы арқылы нготактар соғыс жариялаған түні жарадарлықтан жантәсілім етті. Бақсы-балгерлердің зікірлерінің ешбір жәрдемі тимеді.

	Нирробаның естіртуінен көсемнің ажалы таяғанын білген канадалық өзіне он бес жыл бойы айырылмас серік болып, кезбелік өміріндегі қуаныш-қайғысын бөліскен қадірлі досының көзін жабуға асыққан.

	Аспанды қалың бұлт торлап тұр еді; арагідік найзағай оттары жарқылдайды; ауа ышқынып ашуға булыққандай әсер туғызады... Бұл нағыз азалы түн болатын, сондықтан ырымшыл канадалықтың тұла-бойы түршігіп кетті...

	Дик өлім сәтінің жеткенін сезбегендей, тіпті, ажал қаперіне де кірмегендей ақыл-есі анық жатқан досының құжырасына енгенде Виллиго оған үнсіз ғана ақ пейілмен жылы ұшырай қарады. Ол өзі шексіз жақсы көретін өкіл інісінің бейнесін ата-бабалар мекеніне ала кететініне қуанған еді. Нагарнуктердің қанатты сенімдері бойынша өлгелі жатқан адамның көзінде өмірінің соңғы сәттерінде көрген бейнелері сақталып қалмақшы. Одан соң осынау аяулы бейнелер мен заттардың көріністері о дүниеде де үнемі маңайында жүреді, демек, өлген сарбаздың өмірінде сүйген нәрселері ұдайы қасынан табылмақшы.

	Қара Бүркіт келушілерінің қос қолын ұстай жатып ауырсынған үнмен:

	– Тидана бауыр, қарт жауынгер өлер алдында жас Мэннахты көрсігі келеді! – деді.

	Ол Оливьені осылай атайтын.

	Дик:

	– Ол да қоса келмекші еді, бірақ біздің соңғы кездесуімізге бөгет жасауға батпады! – дегенде домаланған көз жасы ажал аузындағы көсемнің білегіне тамды.

	– Жылама! – деді Виллиго. – Кегімізді қайтармап па едік? Моту-Ун (Ұлы Рух) Қара Бүркіт өмірін сүріп болды деп ұйғарып, қарт сарбазды ата-балаларының еліне аттандыру үшін ақ адамның оғын жіберді.

	Әл үстінде жатқан адамның назары әлдебір тылсым күшке арбалғандай анадағыдай кеңістік түкпіріне қадалған.

	– Әне олар, – деді ол, – бәрін көріп жатырмын, – бәрі де менен бұрын бабалар еліне кеткен тайпамыздың жаужүрек сарбаздары; бәрі мені кенгурулер ағаш жапырақтарынан да көп кең аңшы алқаптарына, аққу мен көкқұтан толы көл жағасында күні-түні талмай опоссумдер айқайлап жатқан жерлерге апару үшін келіп тұр... Сәл аялдаңдар! Қазір кетемін соңдарыңнан!

	Бір сәттік саябыр мен ақыл-естің анықтығы Виллигоға үйіне келген адал досын тануға мүмкіндік берген еді, осыдан соң-ақ жаралы жанның өлім алдындағы арпалысы мен шалығы қайта басталған; Қара Бүркіттің құрыштан құйылғандай қайсар болмысы ажалмен едәуір тайталасты, бірақ бәрібір өз-өзіне келе алған жоқ еді. Шалықтың арты ес-түстен әбден айырды, ұзамай ұлы сарбаздың ақтық демі де бітті.

	Канадалық соңғы сәттерде досының айықпасына көз жеткізіп, ажалына мойынсұнып қойғанымен өлім сәті жеткенде қатты күйреді. Ол өмірінде керемет апатқа ұшырап, бағдардан адасқан жолаушыдай күй кешті; сондықтан өзін ғұмыр бойы мақсатсыз сандалып өтетіндей сезінген. Он бес жыл бойғы қанаттасып бірге өткізген өмір оның жан әлемін Қара Бүркіттің рухымен жымдастырып жіберген еді; талайғы тайталастар мен табыс, сәттіліктер мен сәтсіздіктер екеуін етене туыстырып, жұп жазбас жолдастарға айналдырған-ды. Ажал осынау жан туыстығын тас-талқан еткен сәтте кеудесі ел көшіп кеткен даладай құлазыған. Әрине, жас графтың достығы қайғы-мұңын бірте-бірте ұмыттырар да еді, әйткенмен, өз өмірімнің айшықты шақтарындағы жан жолдасының ажалы сонша ауыр соққан.

	Сақа траппер мәңгілік сапарға аттанған серігі жатқан жайма тұсына тізерлей отырып өткен күндердің тәтті елестеріне шомды. Анда-санда домаланған көз жасы марқұмның кеудесіне тамып, үнсіз егіліп те кетеді.

	Ол таң алдында жаназаға жиналған түземдіктердің айқайынан серпілген еді. Ұлы көсемнің өлімін естіген бүкіл тайпаның сарбаздары, әйелдер, кәрі мен жас қайғы бөлісуге келген; әсіресе, олардың кек қайтару туралы дабылдары аспан астын күңіренткен. Тобыр:

	– Ұлы көсеміміз Виллогоны кім өлтірді, Коанукті өлтірген кім?! – деп ышқынады. – Кек! Жендетке өлім!

	Канадалық құжыра алдына шыққанда топ арасынан қатты дауыстар көтерілді:

	– Тидана! Тидана, сенің ағаң Виллигоның түбіне жеткен кім? Біздің сүйікті көсеміміздің өмірін жалмаған кім?!

	Виллиго мен Коанук хал үстінде жатқан кездерінде өзара сөз байласып алғандай жарақаттары мен ақ нәсілді келімсекпен өткен тайталас туралы тіс жармаған-тын, сол себептен көсем мен оның ажырамас серігінің ажалының сырын Еуропалықтардан өзге ешкім білмейтін еді. Дик жанына батқан қайғыға қарамастан өз досы мен жас Түн Ұлының өліміне себепкер Джонатан Спайерс екенін жасырды. Шабуылды бастаған аналар, бұл қорғанды; сөйтуге мәжбүр еді, сондықтан оны түземдіктерге ұстап беру әділетсіздік болып шығады. Бірақ мұндайды нагарнуктер түсінбейді: олардың ұғымдарынша қан қанмен жуылуы керек. Сойқанды бастаушы Қара Бүркіт пен Коануктің өздері ме, жоқ па – бұған мән бермейді; екі жаужүрек сарбаздың кегі қалайда қайтарылуы керек.

	Тобырдың айғай-шуы үсті-үстіне үдей түсіп, қауіп туғызуға айналған. Дик жұрттың сауалына не деп жауап берерін білмеді; жарақаттың Еуропалық қарумен түсірілгені бәріне мәлім еді. Ол басында Виллиго ажалының нақты айыпкерін ұстап бермеу үшін жаланы бұл іске қатысы болмаса да кек қайтаратындай көптеген қылмысқа жол ашқан кісіге, яғни, “Бетперделі адамға” аударуға оқталғанымен, капитанның кінәсін өзгеге бұруға батпай тұрғанда тығырықтан Нирруба шығарған.

	– Виллиго мен Коанук қансырап жеткен түні бауырымыз Тидана олардың қасында болған жоқ; әйтпесе ол қаруын алып оқиға орнына қолма-қол жетер еді! Бәлкім, онда біздің сарбаздар тірі де қалар еді!

	– Ол рас, мен олардың қасында болған жоқпын! – деді өлім үкімін айтудан құтылғанына қуанған канадалық.

	– Бірақ мен су жүрек опоссум секілді бұта арасына жасырынып тұрып ұлы көсем мен Түн Ұлына оқ атқан адамның кім екенін білемін! Білемін! – деп айқай салды Нирруба.

	– Айт, Нирруба! Айт! – деп талап етті тобыр.

	Дик өз деміне өзі тұншығып қалудың аз-ақ алдында қалған; Франс-Стэшен тұрғындарының басына мұндай қатер бұрын-соңды туып көрмеген еді: егер Нирруба Қызыл Капитанды кінәласа ақ нәсілділер елдің салтына сәйкес америкалықты нагарнуктердің қолына берулері керек, ал егер олар бұдан бас тартса бүкіл тайпаның қаһары онсыз да “Бетперделі адам” кобунгтерін ұрлатқан және нготактардың қоқан-лоқысына тап болған өздеріне төнбекші.

	Жүрегі дүрс-дүрс соққан канадалық Ниррубаның сөз аяғын күтті.

	– Біздің бауырларымызды өлтірген, олардың құжыраларының есігіне балта қадап ескерту жасамастан опасыздықпен қастандық жасаушы, – деп айғай салды бозбала, – бәрің де білесіңдер: ол ағамыз Тидананың және өзіміздің ақ достарымыз бен одақтастарымыздың жауы. Оны бәрің де білесіңдер, ол – жауыз нготактардың сыбайласы Отонах-Но (“Бетперделі адам”)!

	Жеткіншектің сөзі ызалы да қаһарлы айғайға ұласқан.

	– Отонах-Ноға өлім келсін! Нготактарға өлім келсін!

	Сол бойда-ақ Қариялар Кеңесі жиналып, Нирруба осындағы барлық нагарнуктердің алдында өз дәлелін келтіруге тиіс еді. Ол бар даусымен төсек тартып жатқан жас Коанукке қарайласып жүріп оның аузынан ұдайы ұшқыш кемемен келген адам туралы сөзді естігенін; ал сол кеме кеше ғана көл жақтан әуелеп келіп, ақ адамдардың үйі мен нагарнуктер мекенінің үстін айнала ұшқанын, кемені басқарушы Қара Бүркіт пен Түн Ұлын анық өлтіруші Отонах-Но дегенді айтты.

	Ақсақалдар Кеңесі де осы пікірге жығылған-ды, оның үстіне Франс-Стэшеннің өзге тұрғындарына күдіктену қисынсыз болатын. Тидана тайпаның өкіл ұлы, демек, оның достары да түгелдей нагарнуктер досы болмақшы.

	Әлгі бетте-ақ нготактар мен “Бетперделі адамға” ай үш батып, үш шыққан мезгілде нагарнуктер әскерінің нготактарға қарсы майданға шығатынын мәлімдеу үшін жаушылар аттандырылды.

	Әсіресе шабармандарға нготактардың бас көсеміне “қарғыстың қара тасын” тапсыруды міндеттеу бушта көптен бері болмай кеткен жайт еді. Сиқыршылар жиырма төрт сағат бойы дулаған бұл қара тас қарсылас тайпаның бірде-бір жауыигері жан сауғалай алмайды, ешбір әйел мен балаға аяушылық жоқ, құжырлар түгел өртеледі дегенді білдіретін. Қысқасы, нагарнуктер бұл жолы сан мәрте күйреп, сан мәрте қайта тірілген ата жауларын біржола жермен жексен етуге бекінген-ді.

	Иванович болса “Аққуды” қолға түсіру арқылы уақытша иемденген үстемдігіне арқа сүйеп жас граф пен оның серіктерін соңғы рет тұралататын істі аяқтауды ойластырып отырды. Өз кезінде қарсыластары да қарап жатқан жоқ еді.

	Осылайша ұзаққа созылған айлакерлік тартысы, алма-кезек сүріндіру мен сатқындықтар тайталасы екі жақтың бірінің толықтай тізе бүгуімен аяқталатынын аңғару қиын емес-тін.

	Кеш алдында біз Менуали байғұсты жерлеуді баяндағандағыдай барлық салт-дәстүр, жол-жоралғыларды сақтай отырып Виллиго мен Коанукті қою рәсімі өткізілді. Бес қаруы бойында жүрген екі мың жауынгер ұлы көсемді жерлеу кезінде екі қатарластыра жанып жатқан алауға таянып, әрқайсысы әскери ұран тастап, кек қайтаруға серт берісті. Бұл түземдік тайпаның дұшпан әскеріне қарсы арнайы іріктеп алған ірі сарбаздар құрамасы еді; бұлар, тіпті, біріккен нирбоас, дүндаруп һәм нготак әскеріне де бірден төтеп бере алатындай аса пәрменді қол болатын.

	Рәсімде алты тұтқын бауыздалып екі нагарнук сарбазын о дүниеге, атап айтқанда, жерден айға баратын сапарда жол бастап бару ырымымен отқа тасталды; алауды жағалай қоршаған кораджилер (сиқыршылар) азалы салтанат үстінде жанып жатқан мүрделерді қаңғыған рухтар мен каракулдардан сақтау үшін жақтары сембей сарнап, дұға оқумен болды. Ал орман арасына шашырай тараған әйелдер болса анда-санда сыңсыған үндері естіліп қалып, жоқтау салып, ажал әнұранын айтып жүр.

	Канадалық өзінің Австралия бушындағы ұзақ жылғы өмірінде осынша үрейлі, жан түршігерлік көріністі кездестірмепті. Ол досы мен оның серігінің мүрделері әбден жанып бітіп, күл шоғына айналғанша маздаған алау шетінде селтиіп тұрды да қойды. Бұдан соң марқұмдармен соңғы рет қол көтере қошайтысқан траппер сәт сайын басталып кетуі мүмкін шабуылды күтіп тықыршып отырған достарының ахуалына алаңдап Франс-Стэшенге бет түзеді. Себебі, “Бетперделі адамның” дайындалуға берген сегіз күндік мұрсатына сенім жоқ-тын. Ал ар-ұят деген қаперлеріне де кірмейтін нготактардың бүкіл буш белгілеген әскери қимыл мерзімін сақтамастан-ақ кез келген уақытта тарпа бас сала беретіні анық еді.

	Дик аңшылар мен жабайылардың мәнерінше әр адымын аңдап, жымып басып, артына із қалдырмастан, сумаңдай заулап, дұшпанның бар-жоғын білдіретін селт еткен дыбысқа құлақ түре тартып келеді.

	Ол Франс-Стэшендегі үлкен үйге екі шақырымдай таяғанда түземдіктер секілді әрі қарай жер бауырлай жылжуды дұрыс көрді. Демін ішіне тартып, тың-тыңдау үшін арагідік тоқтап, бұталардың арасын ақырындап ашып жан-жаққа көз тігіп те алады. Осылайша жарты сағаттай жылжып келді де, кенет дауыс шығарып жіберуге шақ қалып тына қалған. Анадай жерде қараңғылық құшағынан алып эвкалипт ағашының діңіне сүйенген екі адамның сұлбалары қарауытады.

	Канадалық екінші бір ағаштың тасасына бұғып, әлгі екі көлеңкеден көз айырмай қимылсыз жата қалды.

	“Бәлкім бұл елес шығар, – деп ойлады Дик, – тұра тұрайық! Екі бірдей тірі адамның осынша тапжылмастан қақиып тұрып алуы мүмкін емес!”

	Әйткенмен, бұл көрініс ширек сағат бойы еш өзгермеді. Дик жылжуды жалғастыруға батпаған: себебі, кез келген түземдіктің қажет жағдайда бірнеше сағат жансыз денедей селтиіп тұра беретінін білетін-ді. Екінші жағынан, бұл таң атқанша осылай жата да алмайды ғой! Енді ол орман кезбелері мен аңшылардың айлакерлігіне салуды ұйғарды.

	Ол әдетте өз сорына қарай ұйқысырап шаңқылдап қалып, аңшылардың қолына түсіп қалатын опоссумның үнін келтірді.

	Дик түрлі құстар мен аңдардың даусын салуға шебер еді, бұл жолғы қулығы да іске асқан. Тіпті, соғыс кезінің өзінде бірде-бір түземдік таяу маңынан ұшырасқан опоссумнан бас тартпайды.

	Дик бұта арасынан опоссум үнін шығарған бойда әлгі екі күзетшінің бірінің:

	– Әне, бұта арасынан бізді ертеңгі дәмді түстік ас шақырып тұр, ендеше мен опоссумды ұстап алғанша жау қолына түсіп қалмас үшін Қылжақбас құс көзін кеңірек ашсын! – деген сөзін естіді.

	Бұл сөз бағытталған адам жауап орнына бірдеңе деп міңгірледі де, жолдасы ағаш діңінен ажырап, шаңқыл шыққан жаққа қарай бұқпантайлай жөнелді. Дик әлгілердің тіл қатысып тұрған кезін пайдаланып жас түземдікті қолға түсіру мақсатымен опоссум үнін қайталаған бойында біршама кейін шегініп үлгерген. Екі сарбаз да нготоктар тайпасынан еді. Дик олардың бірін күзеттегі жолдасынан едәуір алысқа ұзатып әкетіп әлгі даусын соңғы рет және бір қайталады да, орнынан ұшып тұра келіп панданус діңінің тасасына тығылып, өзінің жалпақ аңшы пышағын даярлап алды.

	– Сонша алыста екенін қалай аңдамағанмын?! – деді опоссум даусының соңынан жүйтки жылжыған нготок.

	Сол кезде ол канадалық бұғып тұрған ағаш тұсына жеткен де еді; бірақ оны аңдауға мұршасы да болмай қалған, себебі, анау оны бір қолымен шашынан шап беріп, екінші қолымен ұзын селебені кеңірдектен бойлата салып та жіберген. Сарбаз қыңқ етіп те үлгермеді.

	Тәрізі, жолдасы оның серейіп сұлап түскен дыбысып естіп қалса керек, бірақ аңшы жемтігіне бас салған екен деп ойлап, серігіне: “Қалай, аңды ұстадың ба?” – деп тіл қатқан.

	– Ноа! (Үндеме!) – деп жауап қатты оған сыбырлаған канадалық. – Қылжақбас құс попаның (ақ адамның) сезігін туғызады. Саспа, аң қолымда тұр!

	Сақа траппер нагарнуктер тілін жетік меңгергені секілді нготакша да жақсы білетін еді және сыбырмен шыққан оның даусын айыру мүмкін болмай қалған. Енді оған екінші жаудың көзін құрту керек еді; бірақ ол райынан тез қайтты да, пышақты қынына салып, дереу жанынан тастамай жүретін өрме қайыс арқанының орауын жаза бастады. Сөйтті де ештеңеден сезіктенбеген екінші нготакқа таянып барып, оны әлгі арқанмен белдеме тұсынан шалып алды да, алапат күшпен жерге алып соқты.

	– Дымыңды шығарсаң өлгенің! – деді оған тістеніп. – Егер тірі қалғың келсе сұрақтарыма жауап бер. Алдаймын деп ойлама... Сенің атың Воан-Вах – Қылжақбас Құс қой?

	– Иә, Тидана!

	– Жолдасың екеуің мұнда не істеп жүрдіңдер?

	– Үлы көсеміміз бізді нагарнуктер мекені мен ақ нәсілдердің құжырасы арасындағы жолды күзетуге қойды.

	– Тидананың жаназадан қайтқан сәтін аңдып, оған қимылдауға мұрсат бермей бумерангтеріңмен ұрып өлтіру тапсырылды ғой?

	– Иә, Тидана!

	– Ал, бұл кезде сендердің тайпаларыңның сарбаздары таң алдындағы бірнеше сағат ішінде ел ұйқыда жатқан кезде ақтардың құжырасына бас салуға тиісті. Солай ма?

	– Жоқ, Тидана, мұндай ой қарастырылған жоқ.

	– Байқа, өтірік айтсаң оңбайсың!

	– Воан-Вах рас айтады; жауынгерлер үйге емес, кеніш орнына шабуыл жасауы керек-тін!

	– Неліктен?

	– Өйткені біздің кобунгіміз кеніштегі үлкен сарайда түнейді, біз соны ғана қайтарып алғымыз келеді!

	– Қылжақбас Құс ақ адамдардың үйіне баратын жолда басқа жауынгерлердің бар-жоғын айтсын!

	– Енді ешкім жоқ!

	– Шыныңды айт, егер өміріңді қисам ешкімге дауыс берместен, қашып кетуге тырыспастан соңыма ересің бе?

	– Маған не істесең де өз еркіңде; мен сенің тұтқыныңмын, менің тағдырым да сенің қолыңда, Тидана!

	– Жасың нешеде?

	– Жылдың жиырма екі жаңасындамын! – деп жауап берді Воан-Вах.

	Австралиялықтар жылды бүкіл орман түрлі-түсті бояуға малынғанда яғни, ағаштар мен тал-шіліктің түсі арқылы санайды. Бұл кезде біздің мамырымыз бен маусымымыз олардың қыркүйегі мен қарашасына сәйкес келеді.

	Жас сарбазға қарап тұрып кенеттен канадалықтың басына бір ой келді. Бұған дейін ол ешқашан да түземдіктердің арасынан қызметші ұстау туралы ойлап көрмепті; және досы Виллиго мен оның адал серігі Коанук тірі тұрғанда ондайдың қажеті де болмайтын. Бірақ дәл қазір ол өзін сонша жалғыз сезінген еді. Еуропалықтардың ортасы өзі әбден біте қайнасып кеткен түземдіктерді ешбір алмастыра алмас еді; оның барлық талғамы, әдеттері мен бейім-ыңғайы, жалпы өмір салты орманның еркін ұлдарына орайласқан. Солардың наным-сенім, көзқарастары да бойына дарып, салт-ғұрыптары да етене жақын болып кеткен; ақыр аяғында бұл түземдіктердің тілінде сөйлемесе де тұра алмас еді. Оның аты ғана емес, бүкіл болмыс-бітімі нагарнуктер отбасына икемделіп, Виллигоның інісіне, оның әкесінің ұлына айланған-ды. Мұның үстіне ол дәл арқа сүйейтіндей өзіне шынайы берілген әлдекімді ұдайы қасында ұстау қажеттілігін түйсініп, осынау жас нготак Қылжақбас Құсты жанына алу туралы ой келген.

	Австралия тайпаларының жалпы заңдары бойынша тұтқын өзін қолына түсірген адамның меншігіне айналады. Егер жауды ұстаған адам тұтқынға сені өлтіруден немесе азаптау құқымнан бас тартып, жаныңды сауғалаймын деп сөз берсе онда қолға түсуші сол бойдан бастап оның қызметшісіне, отбасының мүшесіне айналады. (Тек құл болмайды, себебі, құлдық деген түсінік австралиялықтарға мүлде жат). Ал өзінің туған тайпасы мұны тірілердің санатынан шығарып тастайды; ол тіпті, жаңа мырзасынан басқа ат алу үшін өзінің азан шақырып қойған есімін де ұмытуға тиісті.

	Екінші жағынан, тұтқын “жан сауғасын” алмаса ретін тауып қашуға, қарсылық жасауға, тіпті, қолынан келсе өзін тұтқындаған адамды өлтіруге құқылы. Сол сияқты ол бұғаудан босап шыға алса туған мекеніне қайта оралып, тайпасы мен отбасындағы бұрынғы орнына қайта иемденеді. Ал егер, өз ықтиярымен “жан сауғасын” алса, еркіндікке қайтадан шығуға ешбір қақысы жоқ; сол сәттен бастап өмірін қиған адамның тайпасы мен отбасының басыбайлы қызметшісіне айналады да, Отанына қайта қашып баратындай жағдай туса, оны өз тайпаластары-ақ жолатпай: “Барып жан сауғаңды өте!” – деп қуып жібереді.

	Енді оның тайпасында әйел, бала-шағасы жоқ; оның дүние-мүлкіне жақын тауыстарының бірі мұрагер болып алады; өзі өлгендер қатарына жатқызылады. Жаңа қожайынының рұқсаты арқылы қолға түсірген тайпасында қайтадан үйленіп, басқа отбасын құруға құқылы.

	Мұндай салт австралиялық түземдіктердің барлық тайпаларында терең тамыр жайып қалыптасып кеткен, сондықтан оны ешбір австралиялық бұза алмайды. Алайда “жан сауғасынан” бас тартатын жауынгерлер жиі ұшырасады, өйткені көпшілік сарбаздардың туған тайпасына берілгендігі соншалықты, оларды өлім де сескендіре алмайды; әсіресе, әрбір көсем “жан сауғасынан” гөрі ең ауыр азап пен ажалды қалап алады.

	Жан сауға сұрап алушыларды Австралияда Тода-Нду деп атайды, бұл “өле-өлгенше қарыздар” деген сөз; әдетте мұндайлар қызметшіден гөрі жанға жақын адам, жолдас деп есептеледі; бұлар өмірінің соңына дейін өзін жарылқаушы адамға адалдық танытып, шын ниетімен беріліп қызмет көрсетуге бейім келеді. Мұндайлардың жағдайы Ежелгі Римдегі азат етілген құлдардың жағдайына көбірек ұқсайды...

	Осындай ойға тірелген канадалық тергеуін қайта жалғастырды:

	– Воан-Вах үйленген бе?

	– Жоқ, Тидана!

	– Ол көсем атағына ұмтылып көрді ме?

	– Жоқ, Тидана! Қылжақбас Құс қатардағы сарбаз!

	– Сенің өліміңе қайғыратын адамдар бар ма?

	Осы кезде байғұстың тұла бойы қалшылдап, дір-дір қағып кетті.

	– Жауап бер! – деп қадалды Дик.

	– Воан-Вахтың лапасында кәрі шешесі бар! – деп жауап берді тұтқын.

	– Жақсы. Ал, егер мен сенің өміріңді сақтасам “жан сауғасын” алар ма едің?

	Жеткіншектің жанарына жас тұнды.

	– Аламын, Тидана!

	– Өле-өлгенше маған адал боласың ғой?

	– Ол жағынан ант ішейін, Тидана!

	– Ендеше қорған!

	– Егер мен сөзімде тұрмасам жаназа отында денемнен ажыраған рухым қаракул кейпінде мәңгі тентіреп, ата-бабамның мамыражай аңшылық мекеніне жолай алмайтындай болсын! – деді жас сарбаз салтанатты түрде нақпа-нақ асықпай сөйлеп.

	– Жарайды, – деді Дик, – тұр, Воан-Вах, сен бұрынғы атыңмен жүре бересің.

	– Рахмет саған, Тидана! – деп жауап берген жеткіншек орнынан атып түрегелді.

	– Енді сен мынаны айт: осы жерден біздің үлкен үйге баратын жолда басқа күзетшілер бар ма?

	– Жоқ, Тидана!

	– Онда тіпті жақсы! – деген траппер Қылжақбас Құсты ертіп батыл басып жүріп кетті. Арада ширек сағаттай өткенде екеуі Франс-Стэшеннің жиегіне де жеткен.

	– Кім бұл?! – деп гүр ете түскен Кэрбидің даусы естілді.



	II



	Әскери Кеңес. – “Аққу ”, – Орман арасымен қашу. – Жоғалған Джильпинг.



	– Франция мен Канада! – деп жауап берді шартты белгіні білетін траппер.

	– А-а... Бұл сіз бе, Дик? – деді фермер, – сізді тағатсыздана күтіп отыр. Осы түннің тыныш өтуі де неғайбыл: өзіңіз білесіз ғой, нготактардың таң алдында тарпа бас салатын әдеті бар... Қасыңызға ерген мына біреу кім?

	Осыны айтқан Кэрби қол шамының жарығын түземдіктің бетіне түсірді.

	– Қайтесіз оны, Кэрби, бұл өзіме өле-өлгенше қарыздар менің Тода-Ндуым! – деп жауап берді канадалық.

	– Ә-ә, онда дұрыс, – деді фермер, – жүре бер, сені ешкім ренжітпейді!

	– Бүгінгі күзеттегілер кімдер? – деп сұрады Дик.

	– Ле Гюэн мен Бинган өздерінің нагарнук теңізшілерімен бекіністі үш жақтан торып жүр, ал, төртінші тұстан күзетуші Коллинз бастаған кеніш жұмысшылары!

	– Джильпинг қайда?

	– Ол біздің достарымыздың жанында. Жұмысты қадағалау үшін кеніште түнемекші болған.

	– Қайдағы жұмыс?

	– Оның сегіз тәуліктің ішінде көл түбінен капитан Спайерстің сүңгуір кемесін шығаруға кіріскенін білмейтін бе едіңдер?!

	– Аһ, иә, иә... Виллиго бейшараның өлімі есімнен әбден жаңылыстырды!

	– Барлаушыларымыз арқылы нготактардың бүгін түнде өз кобунгтерін қайтарып алу үшін кенішке шабуыл жасауға дайындалып жатқаныны білдік, сондықтан, қадірменді лорд Воанго бізге көніп Франс-Стэшенде қалды.

	– Ә, олай болса бүгін түнде ештеңе болмайды; нготактар бекінісімізге шабуыл жасай алмайды: оларға біздің іргелерімізді сөгу үшін зеңбірек қажет болар еді! Демек, Кэрби, адамдарымызды бекерден бекер күзетке қойып қинағанша бәріне де үйге кіріңіздер деп бұйырыңыз! Ал, ертең төңіректе бірде-бір дұшпан сарбазы қалмайды!

	– Мұнымен не демекшісіз?

	– Біздің нагарнук достарымыз оларға “қарғыстың қара тасын” жіберді, енді нготактардың өз елді мекендерін қорғауға да шамалары жетпейді. Егер жаңылыспасам, олар арада бір тәулік өтпей-ақ бітімге келуге асығады. Себебі нагарнуктердің екі мың қаралы қолына қарсы бес жүздей жауынгер не тындыра алады?

	– Мен басқаша пікірдемін, Дик! Нготактар өзге тайпалардан көмек шақыртпай ма?

	– Сіз біздің өз одақтастарымызға отыз бесатармен көмек қолымызды созатынымызды ескермей тұрсыз! Бесатарлармен, алтыатар тапаншалармен қаруланған біздің адамдарға бүкіл буштағы барлық тайпалар жабылса да төтеп бере алмайтынын білмейтін бе едіңіз? Дегенмен Кэрби, нагарнуктер біз жаққа шығатындықтарын мәлімдегенше шабуыл бүгін түнде басталып кете ме деп қауіптеніп едім. Оның үстіне түн қараңғысында мылтық оғы садақ жебесінен мықты бола алмайды. Мен ана сайтандар үйімізді өртеп әбігерге сала ма деп қорқып едім. Енді олар ыңғайлы сәтті пайдалана алмағаннан кейін үрейленетін дәнеңе де жоқ!

	– Әйткенмен сіз олардың қас дұшпандарыңызға арқа сүйейтінін ұмытып тұрсыз-ау!

	– Сіз “Бетперделі адам” мен оның әуе кемесін айтасыз ғой?! – деп күлді сақа траппер. – Бағына қарай ол осында келіп төбемізден айналып жүргенде қолымда алысқа ататын қаруым болмай қалды; егер ол Франс-Стэшен аспанына қайта келмекші болса бұдан былай оған шын жүрегімнен алысырақ жүруді тілеймін!

	– Ал, капитан Спайерстің пікірі мүлде бөлек!

	– Ол өз білгенін айта берсін, – деді канадалық дөкірлеу сөйлеп, – мен, әрине, оны бейшара досым Виллигоның өлімі үшін кінәлай алмаймын, өйткені қорғануға мәжбүр болды, Виллиго да менімен ақылдаспастан үйімізге келген адамға бірінші болып шабуылдап қателік жіберді. Бәрібір оның осында әлдебір зұлымдық пиғылмен келгенін ешқашан ұмыта алмаймын, әйтпесе менің адал кәрі жолдасым тірі жүрер еді... Тегінде, осы әңгімені қозғамай-ақ та қояйықшы; тек капитан Спайерстің Франс-Стэшенді қорғау ісімен айналыспағаны жақсы, бұл оның шаруасы емес!

	– Сіз өзіңізді жоғарыда күтіп отырған Спайерс пен достарымыздың ойын тыңдағаннан кейін бұл райыңыздан қайтарсыз, не өз пікіріңізде қаларсыз... Шынында басымызға зор қатер төніп тұр, Дик! Мен, әрине, мән-жайды терең түсінетіндей білгір де емеспін; дегенмен, граф та, бірқатар кемшіліктеріне қарамастан Джильпинг те оқымысты адамдар, сондай-ақ екі капитан мен механиктер де бәрі Спайерсті қолдап отыр; солардың сөздерінен ұққаным – өміріміз қыл үстінде тұр!...

	– Енді оны көре жатармыз! – деді көңілі бей-жай болған сақа траппер.

	Сөйтті де Коллинизді шақырып, өзінің капитандар Ле Гюэн мен Биганмен дереу тілдескісі келетінін, олардың кітапханада күтетінін ескертті. Одан Кэрбинге бұрылып:

	– Менімен жүріңіз, сонда бәрінің бос даңғаза екеніне көзіңіз жетеді – деді.

	Екі серік мырзасының соңынан көлеңкедей бір елі қалмай ілескен Воан-Вахты ертіп үйдің бекініс бөлігіне беттеді.

	Қолға түскен жас нготак бет-жүзі тартымды, дене тұрпаты да мығым, бойшаң, әдемі жігіт еді; алдағы уақыттарда байқайтынымыздай, канадалық оның өмірін сақтап өте дұрыс жасаған екен.

	Дик капитан мен Джильпингтің арасында “Римэмберді” көл түбінен көтеру туралы өткен әңгімеге куә болған еді, бірақ оның бәрін құрғақ қиялға балаған; сол алып кеме өзінің шағын серіктері секілді көлден өзге орында бірдеңе жасай алады деген ой Диктің санасына сыймайтын.

	Дик өзін кеңесу үшін достары күтіп отырған кітапханаға бас сұққан бойда әңгіме бірден әлгі төңіректе өріп жөнелді.

	Бұл жолы өз пікірінен қайтпай қойған бұған капитан емес, ыза болған граф жауап берді.

	– Қымбатты, Дик, – деді ол, – қазір дауласатын және білімнің жетімсіздігінен өзіңіз түсінбейтін нәрсені оныншы рет дәлелдеп қызыл кеңірдек болатындай уақыт емес! Сіз капитан Спайерстің өз кемелерінің тұмсық тұсы мен артқы жағына алапат тоқ қуатын шоғырландырғанын түсінсеңіз де жетіп жатыр, ол белгілі нысанға бағытталғанда найзағай отындай әрекет етеді. Бұл кемелер, Дик, өзіңіз көргендей су асты мен үстінде бірдей жүзуімен қатар кеше “Бетперделі арам” ұшып өткендей әуеге де көтеріле алады, сөйтіп тұтас армия мен флотты тас талқан етіп, бүкіл қаланы жермен жексен қылуға дәрмені жетеді және оған қарсы тұра алатын күш те жоқ. Енді сондай сұрапыл кемелердің бірі біздің қас дұшпанымыздың қолына түсті, сондықтан, бәрімізді сәт сайын барлық бекіністерімізбен, кенішімізбен қоса азғантай ғана тоқ қуатымен тып-тыйпыл ететін сұмдық қатер күтіп тұр!

	Отырғандардың бәрі де бір ауыздан графты құптады.

	– Мұның бәрі де дұрыс қой, Оливье, – деді Дик, – бірақ бұл бала кезімде қиялымды еліктіретін фантастикалық ертегілерді есіме түсіреді. Жарайды, сол кемелер туралы капитан Спайерстің сөзі арқылы айтқан нәрселеріңіздің бәрі рас-ақ бола қойсын; сонда айтыңызшы, әлгі қас дұшпанымыз бізді тас-талқан етіп, өзіңіз айтқандай жермен жексен етіп құртып жіберудің орнына төбемізден не үшін серуендеп жүріп алды?! Бұл менің соңғы уәжім, байқауымша, осының өзі өзіме қарсы болатын түрі бар!

	– Сіздің соңғы тұжырымыңызға жауап беру оңай, Дик! Мәселе сонда – “Аққуды” қолға түсірген “Бетперделі адам” бірнеше күн бойы капитанның “Римэмберді” суда, құрлықта және әуеде қалай басқаратынын бақылағаннан кейін жүргізуді білді. Дегенмен, капитан көлденең көзден қауіпті механизмдерді жасырып қалған еді; одағы электр аккумуляторларды іске қосу үшін жасырын механизмнің құпиясын білу керек, ал, біздің жауымыз кеше ол құпиялармен танысып үлгірген жоқ-тын; оның бізге қарсы ештеңе істей алмай кеткені содан. Бірақ ол “Аққудың” ондай алапат күші бар екенін жақсы біледі, егер ол сол құпияны Джильпингтің “Римэмберді” су бетіне көтеремін деген уәдесінен бұрын ашып қоятындай болса өлгеніміз. Тіпті өнертапқыш кеме иесінің өзі одан тек неғұрлым қуатты батареяларды қарсы қою арқылы құтылуға болатынын айтып отыр; ал, әлденеше есе қуатты батареялар су астында елу сажындай тереңде жатыр!

	– Сенімсіздік көрсеткенім үшін кешірім өтінемін, Оливье, мен енді қараңғы адаммын ғой, – деді канадалық, – маған өз санама сыймайтын құбылыстарды түсіну қиын. Қауіптің сырын білмегендіктен оның алдын алатын айладан да хабарсызбын; сол себептен айтыңызшы маған, апаттың бетін қалайша қайтармақшысыздар?

	– Бізді Джильпингтің уәдесін орындау ғана құтқара алады, атап айтқанда: капитанның ойынша, біздің жауымыз өз өмірін қатерге тікпей құпияны аша алмайды; ал ол құпияны білген сәттің өзінде қолма-қол ажал құшуы мүмкін! Солай емес пе, Джонатан? – деп сұрады Оливье.

	– Әбден дұрыс! Егер ол оңбаған белгілі маман-механиктің нұсқауына сүйенбесе электр қуатын пайдалануға алғашқы талпынғанда-ақ мүрдем кетеді деп сеніммен айтуға болады. Іштегі барлық есіктер жабық тұр, ол ашпаққа ұмтылған бірінші есіктің тоғы өгіздің өзін өлтіріп жіберетіндей күшпен соғады! Бірақ оған малданып қалудың да реті жоқ, өйткені елу сажын су түбінде тұрған “Римэмберден” қашып шыққан адам екінің бірінің қолынан келмейтін керемет жасады, демек, жау осал емес!

	Бұл сөз бәрінің ұнжырғаларын түсіріп жіберді. Бұлардың барлығы да талай қауіп-қатерді бастан өткерген өте батыл адамдар еді, әйтсе де бастарына осы жолы төнген сұмдық алдында қауқарсыз қалып амалсыздан пұшайман күй кешіскен; бәрінің де көз-жанарлары еріксізден ажал төндірген қорқынышты кеме келіп қалмады да дегендей тұстарындағы терезеге түсе берген. Айналаны кеудені қысқан ауыр үнсіздік жайлаған.

	– Оның дәл қазірге дейін құпияны аша алмағаны анық, – деді капитан, – әйтпесе ол адам жауыздық әрекетке жедел кірісіп, дереу ұшып жетер еді. Қазіргі тірі отыруымыз да оның әзірше ештеңені біле қоймаюының арқасында. Енді мистер Джильпингтің осынау ауыр жағдайдан қашан құтылатынымызды айтуын күтуімізге тура келеді.

	– Солай ма? – деді Джильпинг. – Сіздер менің жауабымды күтесіздер ғой? Онда айтайын: маған сегіз тәулік қажет еді, енді өз ойымша, ертең кеш алдында “Римэмбер” су бетіне шығарылады!

	Мұны естіп, “ураға” басқандар бөлмені бастарына көтерді.

	– Олай болса сіз біздің құтқарушымызсыз! – деді капитан. – Онда өзіңізге ғұмыр бойы қарыздар болып өтер едім! Сіздің арқаңызда он жыл бойғы еңбек пен азапты маңдай тер өзім үшін де, адамзат үшін де бос кетпес еді!

	– Менің бір ұсынысым бар еді, – деп қалды канадалық, – бірақ енді одан пайда жоқ па деп тұрмын.

	– Дегенмен ол пікіріңізді бүгіп қалмаңыз, жарқыным Дик! – деді граф.

	– Мен жасырын түрде өз тобымызға жүздеген нагарнук сарбаздарын қосып алып, дереу наготоктар мекеніне жетіп “Аққуды” қайтадан қолға түсіру туралы ойлап едім.

	– Несі бар, жаман ой емес. Егер Джильпинг үлгере алмайтындай болса мұндай қимылға баруға да тура келеді, – деді Оливье.

	– Мырза, Қылжақбас Құс та өз сөзін айтқысы келеді, – деді кенет қожайынының орындығының артында жүрелеп отырған жас нготак.

	– Сөйле! – деді канадалық. – Құлағымыз сенде!

	– Мырза, Отуа-Нох пен оның қанатты кемесі біздің тайпаның жерінен кетіп қалған.

	– Рас айтасың ба?

	– Ван-Вах шын айтады, мырза: “Бетперделі адам” өз кемесімен Мельбурнға кетті!

	– Қашан?

	– Біздің ұлы көсеммен сөз байласқан күні!

	– Сонда қалай, тартыстан бас тартқаны ма? – деді Оливье.

	– Мүлде олай емес, граф, – деп қарсылық білдірді капитан, – ол алды-артына тиянақты, сақ адам: оның Мельбурнға аттану себебі жанына бір маман механикті қосып алып, соның ақыл-кеңесін пайдаланғысы келеді!

	– Несі бар, тіпті жақсы емес пе?! Демек, ол мұнда ертең кешке дейін келе алмайды!

	– Соған көзім жетіңкіремей тұр, – деді капитан, – “Аққудың” ұшқырлығы сонша – арлы-бергі екі аралықты бір тәулікке жетпейтін уақытта өте алады.

	Кенет ол ұшып тұрды да, жүгіріп барып шамды өшірді. Ол қасындағыларды не болғанын сұрауға да үлгертпей нықпа-нық, қатты дауыстап сөйлей жөнелді:

	– Мырзалар, шама келгенше сабыр мен тәртіп сақтауды өтінемін, әйтпесе құрығанымыз! Анау көкжиектен көрінген екі қызыл отты байқайсыздар ма?! Ол “Аққудың” электрлі рефлекторлары! Олардың күш-қуатын білетіндіктен дәл қазір кемемен екі аралықты анықтай аламын. Атап айтсақ, ол бізден бес-алты мильдей жерде келе жатыр. Егер барлық жылдамдығын қосқан болса, “Аққу” он-ақ минутта осында жетіп келеді: жарықты өшірген себебім – ол жауға бағдаршам міндетін атқарады. Дұшпан бұл елді мекенді жақсы білмейтіндіктен үйді іздеп бағыттан адаспау үшін жылдамдықты тежеуге мәжбүр болады. Біз қазір Франс-Стэшеннің тұрғындары біріміз қалмай орманға қарай қашуымыз керек! Дереу үйден шығуымыз керек! Осыны маңайдағылардың бәріне жылдамырақ хабарлаңыздар, жау ең алдымен тоқ қуатын үйге бағыттайды: оның мұнда түнде келу себебі де сол – бәрімізді ұйқыда жатқанда жойып жібермекші!

	Отырғандар бір сәт қаққан қазықтай үн-түнсіз селтиіп бірте-бірте таянып келе жатқан қос жарыққа үрпие, үрейлене қадалды.

	– Асығыңыздар, мырзалар! Қақпанға түскен тышқанша дәрменсіз қалуға болмайды!..

	Арада он минуттай өткенде Франс-Стэшен мен кен орнындағы тірі жан қалмай үйден төрт жүз сажындай ұзап, әуе кемесінің қимылын бақылай алатындай қалың орман ішінде төбешікте отырды.

	Айнала тас түнек қараңғы болғандықтан Оливье жұртын түгендеп алуды ойлап еді, оның шақыруына Джильпинг және Тукас пен Дансон дауыс бермеді. Сонда ағылшын мен екі механик қайда қалған? Оларға не болды екен?





III




	“Аққудың” құпиясы. – Сегіз сағатта төрт жүз миль. – Дадсонның жағдайсыздығы. – Электр қуаты. – “Федоровнаның” күйреуі. – Сұмдық үрей.



	Қашушыларда зәре қалмаған: әуе кемесімен “Бетперделі адам” да жеткен еді. Бірақ бұл жолы ол өткендегідей қорқытуға келді ме, жоқ, көздерін біржола жоюды ұйғарды ма?

	Капитан шағын кеменің ұшқыр қимылына қарап соңғы уәжге тоқтаған.

	Шынында да Мельбурнда әкімшілік маскүнемдігі үшін жұмыстан шығарып жіберген бір электротехник инженерді жолықтырған Ивановичтің айы оңынан туған еді.

	Жолыққан адамның мистер Дадсон деген ағылшын екенін айтып жату қажет те емес шығар. Ол әуе кемесіндегі тоқ аппараттарының алапат қуатқа ие екеніннен құлақтанғаннан кейін қолына резеңке қолғап киіп алып бірнеше сағаттың ішінде “Аққудың” тетіктерімен жақсы танысып үлгерген. Иванович болса қасынан бір елі қалмай Дадсон білген жайттардың бәрін мұқият жазып ала берді; өйткені ол келешекте жаңа танысына тәуелді болып қалудан сақтанған еді. Жұмыс бәлендей қиындыққа соқпаған, себебі әрбір тетік нөмірленіп қойылған екен; Джонатан Спайерстің үлкен қателігі де дәл осы болатын. Үш кемені бірдей жалғыз өзі басқаруға мүмкіндігі шектеулі капитан оның “Римэмбердің” шағын тетіктерін жүргізуді сеніп тапсыратын адамдарына жеңіл болу үшін жасаған-ды.

	Иванович Мельбурнның тұрғындарын дүрліктірмеу үшін “Аққудың” шамдарын жақпай түнделетіп келген де, Италия елшілігінің үлкен бағының тасасына қонған; егер оқырман ұмытпаса, елшілік басшысы да Белгісіздер қоғамының мүшесі болатын, сол себептен елшілік ұжымы түгелдей Ивановичтің алдында тік тұратын.

	Үлы Кеңес Австралияға іссапарға аттандырған Белгісіздер қоғамы мүшелерінің арасынан қалған бес адам басшылықтың нұсқауын күтіп әлі де Мельбурнда жатыр еді. “Берперделі адам” оларға өзінің алдағы әрекеттерінің жай-жапсарын баяндады да, сол түнде “Аққумен” әлгі мырзалар мен Дадсонды алып күні бұрын-ақ осы сапар жолының болатытдығыта шүбәсіз сеніп Франс-Стэшенге қарай қайта ұшып шыққан.

	Иванович “Аққуды” алғашқыдағыдай қолайсыздық туғызған сыртта орналасқан әйнек түймелермен емес, Дадсонның арқасында іштен, механикалық бөлімнен басқарып келе жатты. Енді оған кемені суда да, құрлық пен әуеде де бірдей еркін жүргізуге мүмкіндік туған.

	Алға қарай заулай зымыраған Иванович осынау бірнеше күн аралығында ғана қол жеткізген табыстарына іштей қатты масаттанған: Қызыл Капитанның кемесі өзінің құзырында, біршама уақыттан кейін Франс-Стэшенді барлық тұрғындарымен қосып тас-талқан етіп айызын қандырады да, “Римэмберді” қолға түсіреді, ол енді оп-оңай шаруа!

	Әрине, Дэвистің тарапынан едәуір қарсылық көрсетілуі мүмкін, бірақ тетіктің барлық құпияларын білетіндіктен машинаға су жібермей қояды, сөйтіп арада бірнеше сағат өткенде ауа бөлетін аппарат жұмысын тоқтатады да, кеме ішінде Ивановичпен тайталасатындай тірі жан қалмайды.

	Алайда мұның көңілін алаңдатқан тағы бір адам бар. Дадсон! Ол бірнеше аппарат пен қондырғыларды таңбалап алған еді, яғни, Қызыл Капитанның өнер табысының... тетіктің маңызды бөліктерінің сырын қойын кітапшасына жазып алған. Оны қайтпекші? Әрине, оның да пиғылы өз-өзінен түсінікті.

	– Дүниеде бұл құпияларды білетін екі адам болмауға тиіс! – деп ұйғарған Иванович Белгісіздердің бесеуін де бір-бірлеп каютасына шақыртып, олардың әрқайсымен орыс тілінде ұзақ сөйлесті.

	Кешкі сағат алтыда Мельбурннан шыққан “Аққу” түнгі үшке қарай Франс-Стэшенге таянған; жолшыбай аккумулаторлардың күшін сынау үшін бір-ақ жерге аялдады; онда екі жүз-үш жүз сажындай биіктіктен отыз-қырық адамдай тұрғыны мен бірталай малы бар қыстаққа тоқ қуаты жіберілген еді – бір секундтің ішінде-ақ не бірде-бір мысық, не балапан қалмаған: бәрі де мезетте жермен жексен болып жанып кетті.

	Дадсонның жағдайы болмай кеткен; жүйкесі өте жұқа адам еді, “Аққу” діттеген межесіне жеткен кезде қолайсыз электр технигінен құтылатын да сәт туған: Иванович оған ұшып келе жатқан бойда-ақ іштегілерді таза ауамен дем алдырып алатындай жоғары қақпақ есікті ашуды бұйырған-ды; кенет Дадсонның басы айналып, жүрегі лобылды; байғұс қатты шыңғырып далаға қарай бір-ақ ұшты; (әйтеуір, қарамағындағылар Ивановичке осылай мәлімдеген).

	– Бейшара жерге түскенше-ақ өліп кететін болды, – деді Иванович. – Сол қақпақты ашу өте қауіпті. Дереу жабыңдар! – деп бұйырды ол бес Белгісіздің бірі Амутовқа.

	Бұл ұшудың қысқа мерзімінің арасында-ақ осы кемені басқарудың барлық құпияларын игеріп “Аққудағы” командирдің көмекшілігіне тағайындалған адам еді.

	Джонатан Спайерс болса екі рефлектордан көз айырмаған күйі жүрегі сыздап ұшқан жауды бақылаумен отыр. Бірнеше минуттан кейін өз “Аққуы” ойран салмақшы.

	Граф пен оның достары орман арасына жетіп тоқтағалы бері өзара бір ауыз тіл қатысқан жоқ. Әйткенмен, Оливье “Аққу” Франс-Стэшен төбесінен үйлерінің төбе тұсынан келіп төмендей бастаған сәтте капитанға келіп:

	– Қалай ойлайсыз, анау енді не істеуі мүмкін? – деп сыбырлай сұраған.

	– Граф, оның қаһары сіздің үйге төнбегені үшін Құдайға тәубе деңіз; әйтпесе ондағы бірде-бір нәрсе сау қалмайды: бәрі лезде-ақ топырақ үйіндісіне айналады!

	Кенет капитан қуана күрсінген еді; үйді шыр айнала ұшқан “Аққу” бетін көлге қарай түзеді де көзді ашып-жұмғанша алапат жарылыс болды: жағадан біршама межеде зәкірде тұрған “Федоровна” көбіктене көкке шапшып, мезетте алып су шұңқырына айналған сұрапыл толқыннан кейін көз алдында ғайып болды. Ауа серпінінің қуаттылығы сонша, екі аралықтың шалғайлығына қарамастан орман ішінде тұрғандардың бәрі жалп-жалп етіп жерге құлаған.

	Бұлар қайтадан тұрған мезгілде “Аққудың” көл бетін жарықтандырған рефлекторлары арқылы суда қалқып жүрген кеме сынығының қалдықтарын көрген. Үрейден үндері шықпай қалған бұлар қорқынышты көрініске қарап тұрып бір-біріне тіл қатысуға да батпаған. Бірақ сұмдықтың соңы бұл ғана емес екен. Орман арасындағылар енді “Бетперделі адам” Франс-Стэшендегі тұрғын үйге бас салар деп тұрғанда “Аққудың” суға сүңгіп кеткенін көрді. Сол кезде Джонатан Спайерстің:

	– Оңбаған! Анау енді “Римэмберді” қолға түсірмекші! – деп дал болмасқа лажы қалмаған.

	Алайда үлкен кеменің сыртқы тетігі шағын кемелердің тетіктерінен мүлде бөлек екені есіне түскенде ғана барып аптығы басылған. Әйткенмен сол кезде “Аққу” су бетіне қайта шыға келді. Оған ілесіп “Сона” да ытқып шыққан. Джонатан Ивановичтің су түбіне неге түскенін енді түсінді: ол мұның көзінше екінші кемені де олжалауды көздеген екен. Егер адам ашу-ызадан өлетін болса Қызыл Капитан дәл сол сәтте-ақ үзіліп кетер еді.

	Бұл аралықта теңіз шағалаларындай қанаттаса самғаған екі әуе кемесі біршама уақыт көл көгін айнала ұшып жүрді де “Аққу” соңынан “Сонаны” ертіп баяу қалқыған күйлерінде нготактар мекеніне бағыт түзеді.

	Ызадан жарылардай болған Джонатан Спайерс өз кеудесін өзі жұлмалап қала берді; оның сол сәттегі көңіл күйін айтып жеткізу қиын.

	– Ант ішейін, – деп қарғанды ол, – анау жауыз алда-жалда қолыма түсердей болса көрсеткен қорлығын жүз есе етіп алдынан шығарамын! Ол қазір менің дәрменсіздігімді пайдаланып тәлкек етіп жүр... Осы, Джильпингке не болды? О, ол егер “Римэмберді” қазір бір сағаттай уақыт қана қолыма тигізсе жиырма жыл ғұмырымды берер едім-ау!

	– Қалай ойлайсыз, – деп сұрады Оливье, – анау осында қайта оралар ма екен, қайтер екен?

	– Сөзсіз оралады, – деп жауап қатты Спайерс. – Ол уақыттың қадірін жақсы түсінеді. Ал егер қазір біраз уақыт тынығуға кеткені – өзінің әлгі әрекетіне барынша рақаттанып алғысы келгені. Тәрізі, “Аққу” өзінің тоқ қорын түгелдей “Федоровнаға” сарп еткен болу керек, ал, “Сона” әзірге дайын емес. Енді екі кеменің аккумуляторларын тоқ қуатымен толықтыру үшін бір сағаттай уақыт қажет; осынау мерзім аралығында ол сұрқия әрекетін іске асырып, бәрімізді тас-талқан ету үшін қайтып келеді. Егер ол тек жиырма төрт сағаттай кешігетін болса құтылып-ақ кетер едік. Әттең менің “Римэмберім”, ондағы қайран жолдастарым!

	Осыны айтқан Қызыл Капитан қос алақанымен бетін басып, жас балаша егіліп жылап жіберді.

	– Нагарнуктерге ескертіп қойғанда, мүмкін, алдын бөгеп, кес-кестей алар ма едік! – деп қалды Дик.

	– Ой, одан пайда жоқ! Онда керісінше көптеген адам шығыны болады! – деді капитан.

	– Осы сәтте бұлардың алдынан жер астынан шықандай бір түземдік пайда бола кетті де капитанның құлағына:

	– Бар! Сені Воанго күтіп тұр! – деп сыбырлаған.

	Нагарнуктер ескі әдет бойынша Джильпингті осылай айтатын-ды.

	Капитан бірден көңілденген: осынау екі-үш ауыз сөз оған үміт шырағындай көрінді.

	– Тұра тұр, қазір бірге барамыз! – деп сыбырлады бұл да түземдікке.

	Одан соң қасындағыларға қарап:

	– Егер өлгілеріңіз келмесе мен қайтып оралғанша бұл арадан ешкім ешқайда кетпесін! – деді.

	– Ал,өзіңіз қайда барасыз? – деп сұрады граф.

	– Бәріңізді құтқаруға әрекет жасау үшін! – деген капитан өзін түземдік күтіп тұрған шілік арасына сіңіп жоқ болды.





IV




	Джонатан Спайерс пен Джильпинг.



	Қызыл Капитан ширақ та жүрдек түземдікке ілесе жүгіре басып тал-шілік ішіндегі төбешіктен түсе берді де таныс дауысты естіді:

	– Мазалағаным үшін кешірерсіз капитан! Дегенмен азырақ серуендеп қайтудың зияны бола қоймас деп ойлап едім!

	– Сонда біз не демекшісіз? – деп сұрады капитан.

	Қадірменді уағызшы жауап берудің орнына өзінің күңгірлеген даусымен алпыс бесінші тәуратты сарната жөнелген.

	– Құдай үшін, – деді тықыршыған Спайрес, – бұл әзіліңіздің астарында не бар?

	– Мен әсте әзілдеп келе жатқан жоқпын; меніңше сіз осы тәураттың кларнетпен орындалғанын ешқашан естімегенсіз! – деп жауап қатты Джильпинг.

	– Құдайдан қорықсаңыз нетті! – деді капитан жалынышты үнмен.

	– Жарайды, жарайды... жүріңіз... Мүмкін біздікі де дұрыс шығар, уақытты бекер шығындамағанымыз жөн. Менің есегіме мінгесіңіз. Бұл өзі музыкаға үйренген жуас, мінгі жануар. Екеумізді алып жүру бұған бек ұнайтынына сенімдімін!

	Не істерін білмей басы қатқан қорғансыз Джонатан Спайрес әпенді ағылшынның ырқына жығыла беруді жөн санады.

	– Тамаша! – деп сөзін жалғастырды анау. – Міне, енді жақсы жайғасқан боларсыз? Ал, сен нагарнук, шылбырдан ұста да жетекте бізді! – деді ол түземдікке бұрылып.

	Қозғалған бойда Джильпинг кларнетін шығарды да алпыс бесінші тәуратты тартып капитанның құлақ құрышын қандыруға кіріскен; біркелкі сарнаған созылыңқы шіркеу әуені түн тыныштығын түріп, жайбарақат қалғып отырған тотықұстардың естерін шығарған.

	Джонатан Спайерс болса қылмыс жасаудан сақтай гөр деп Жаратушыға жалбарынумен келеді: ол Джильпингті музыкасын қойдыру үшін қылқындырып тастауға шақ қалып келе жатқан еді.

	Әлден мезгілде қадірменді уағызшы тәуратын тәмәмдап, аспабын мұқият бөлшектеді де қорабына салды. Одан серігіне бұрылып:

	– Айтпақшы, капитан, мен сіздің кемеңізді алғашқыда ойлағанымдай емес, неғұрлым жеңіл жолмен шығарып көру керек екен деген ұйғарымға келдім!

	– Не демекшісіз сонда? – деп сұрады капитан.

	– Ол өте оңай! Сізге айтайын, осы әңгімені бүгін кешке дейін бітіруге уәде беріп едім ғой, бірақ “Римэмбердің” сізге қазір қажет екенін білгеннен кейін дереу есегім Пасификті шақырып алуды ұйғардым.

	– Мистер Джильпинг! – деді ызаға булыққан капитан өз-өзін зорға тежеп.

	– Түсінесіз ғой? Иә, мен Пасификті шақырып алдым да оған ақырын ғана: “Достым, тура он минутте кеніште болуымыз керек!” – дедім. Өйткені ол өзіне қатты сөйлегенді жақтырмайды.

	– Мистер Джильпинг! – деді енді жалбарынғандай болған капитан.

	– Немене? Сырқаттанып қалдыңыз ба? Дұрыс па бәрі? Тамаша! Мен сөзімді аяқтайын; сонымен есек екеуміз кенішке бет түзедік; өзім қатарласып келе жаттым – асыққан кезде екеуміз де жылдам жүреміз. Тура он минутте кенішке де келдік; жұртшылық жұмыс үстінде екен, инелер де ширақ қимылдап тұрды!

	– Инесі не?! – деп сұрады капитан.

	– Иә, иә, инелер – желкен кенебі үйіліп жатыр екен.

	– Желкен кенебіңіз не?! – деді тағы да таңырқаған капитан.

	– Иә... енді мен оны, шынында да ағаштан жасамаймын ғой!

	Осыны айтқан ағылшын ішек-сілесі қатып қатты күлді.

	Джонатан Спайерс ештеңе түсіне алмаған еді: ақыл-есімнен алжастым ба деп ойлаған.

	– Ағаштан жасамаймын дегеніңіз не! – деді ол

	– Енді, әрине, сіздің “Римэмберіңізді” көл бетіне шығаратын аппаратты айтамын! Өзімнің көз алдымда небәрі ширек сағаттың аралығында бәрін бітіріп, он бау сабан мен кішкене пешті де су жағасына жеткізіп берді. Күн қылтиып, таң бозарған бетте іске кірісеміз де сіздің “Римэмберіңізді” шығарып аламыз. Мен, әрине, ол көл бетінде ұзақ қалқып тұрады деп айта алмаймын. Иә, аппарат өте әлсіз, әйткенмен, қалайда көтеріп шығарамыз кемені.

	Каптан Джильпингтің сөзінен ештеңе де ұқпаған еді; жалғыз-ақ түйгені – ағылшын берген уәдесін орындайды екен.

	Бұдан соң қаны басына теуіп өз-өзіне ие болудан қалған ол әлсіз ыңырсып есінен танды да сылқ етіп құлап түсті.





V




	Дайындық-МистерДжильпингтің идеясы. – “Римэмбердің”ішінде. – Джонас Хабакук Литльстонның толқуы. – Қастандық.



	Нагарнук те Джильпинг те капитанды сүйреуге жүгіріскен, алайда ол есін тез жинап, орнынан ұшып тұрып Джильпингке қарсы ұмтылған бойда оның қолынан ұстай алды да:

	– Осы түнде бір сағатқа ғана “Римэмбер” қолыма тисе жарты ғұмырымды қияр едім деп жүз рет қарғанып едім, енді мистер Джильпинг, кез келген сәтте өмірім сіздікі, алыңыз! – деді.

	– Оныңыз не, капитан! Бұл әншейін ойыншық қой! Ондайды бала да ойлап таба алады! Сіздің сөзіңізге қарағанда “Римэмбердің” оның салмағы су ығыстырғыштың деңгейінен сәл ғана ауырлау сияқты; сондықтан да кеме су ішінде қалқып тұра алады – сәл ғана қысым арқылы оны көтеруге де, түсіруге де болады. Кеме ауадағы әуе шары заңдылығы негізінде қозғалады. Оның қабырғаларының арасындағы қысылған ауа судан жеңіл және газдың орнына алмастырады. Егер сіз осы қысылған ауаның біраз бөлігін шығарып жіберсеңіз “Римэмбер” су түбіне түседі, ауа бөлетін аппарат іске қосылса кеме жоғары көтеріле бастайды. Бірақ оны қалауыңызша қозғау үшін кемені әр кез осы қысым күшіне бағындыру қажет. Енді, міне, сіз қазіргі жағдайда өз кемеңізге жете алмай отырғандықтан сол азғантай ауаны жібере алмауыңызға байланысты бұл әрекетті шағын әуе шары арқылы атқаруға әбден болады деп есептеймін.

	Джонатан Спайрес:

	– Әуе шарының көмегімен?! Шынында да оп-оңай нәрсе екен-ау! – деп қайран қалды. – Бұл “Колумб жұмыртқасының” дәл өзі. Басыма қалайша келмеген!

	– Жалғыз ғана қиындық, – деп сөзін жалғастырды Джильпинг,

	– біздің шар мен су бетінен қырық сажындай тереңде тұрған сіздің кемеңізді жалғау кезінде кездесті. Мен оны темірді шыңдап жасаған екі сақинаның көмегі арқылы іске асырдым. Ұзын арқанға байланған олардың бірі кеменің тұмсығына, бірі құйрығына кигізілді де, арқандардың екінші ұштары түйістіріліп шарға байланады – сонымен іс тәмәм! Кеше түнде Биган, Тукас үшеуміз “Феодоровнаның” шағын қайықтарының бірімен барып сақиналарды “Римэмберге” жалғап та қойғанбыз. Енді сол арқандардың ұшын шарға бекіту ғана қалды; сөйтіп қазір жағада дайын жатқан кішкене пеш пен сабанның көмегімен шарға ыстық ауа жіберіледі – сіз әрі кетсе бес минуттің айналасында “Римэмберіңіздің” көл бетінде тұрғанын көресіз. Бірақ сіз кеме су бетіне қалқып шыққан қысқа сәтті пайдаланып, ішіндегілермен тілдесіп үлгеруіңіз керек, себебі, шар судан ажыраған кеменің ауыр салмағына шыдамай бірден жарылып кетуі ғажап емес.

	Джильпинг осының бәрін діттеген межеге беттеп, жүріп келе жатып жеткізген. Көп ұзамай-ақ түземдікке ерген серіктер көл жағасына да келіп тоқтады.

	Мұнда бәрі де сақадай сай тұр еді; әлеңкедей жалаңдаған Тукас пен Дансон орындарында тұрған. Джонатан Спайерс қуанғаннан есі шықты: ол Джильпинг ойлап тапқан әдістің сәтті болатынына шүбәсіз сенген, сондықтан, әбден су түбіне кетіп, біттім-ау, құрыдым-ау деген кезінде беті бері қараған тағдырына шексіз ризалықпен граф пен дәл қазір көмек қолдарын созып, жәрдемдескелі жүрген қайырымды адамдарға өзінің қалған өмірін бұрын армандайтынындай жамандыққа емес, түгелдей адамзат игілігіне арнауға іштей ант етті.

	“Ивановичті тізе бүктіріп, есеп айырысқаннан кейін өзімнің өнер табысымды қырғын-сүргін мен соғысқа емес, халықтардың бейбітшілігі жолына арнаймын. Негізінде өзара тату тұрып, бақуатты ғұмыр жолында еңбектенуді қалайтын халықтар бір-бірімен жеке мүдделерін ғана күйттейтін қанішер өлермендердің айдап салуы арқылы қырқысады. Мен сол бейбіт елдерді қорғап бас пайдасы үшін ештеңеден тайынбайтын озбырларға қарсы шығамын; әлсіздерді мықтылардан, дәрменсіздерді баскесерлерден қорғауға тиістімін!” – деп ойлады Қызыл Капитан.

	Бұл аралықта уақыт та жылжып жатты; көкжиектен көрінген жұлдыздар да өшуге айналған; бірте-бірте таң бозарған. Тәрізі, Иванович те батыл қимылдап, кек құмарын молырақ қандыру үшін дәл осы мезгілді күтсе керек.

	Капитан қойын дәптерінің бір парағын жыртып алды да қарындашпен төмендегідей сөздерді жазды:

	“Бәрі де ойдағыдай. Енді он бес минуттан кейін “Римэмберіме” де жетемін – Нагарук сарбаздарына орманға мейлінше кең шашырап орналасуды ескертіңіз, себебі, жеңіліске ұшыраған “Бетперделі адам” жолдастарын тастай қашып тоғай арасына тығылуы мүмкін. Қашуға жол бермейік: оның барлық қылмыстары үшін сазайын тартатын сәті жетті!”

	Бұл хатты ол көңіліне медеу ретінде түземдік арқылы жас графқа жөнелтті.

	– Орын-орындарыңызға тұрыңыздар! – деп саңқ етті Джильпинг.

	Қызыл Капитан өзінің “Римэмбері” тұрған тұстағы дәл жиекке келіп оңтайлы сәтте күмп беріп суға секіріп кемесіне ұмтыла алатындай орынға тоқтады.

	– Биган, пешті жағыңыз! – деп бұйырды Джильпинг.

	Сабан бірден лап етіп маздай жөнелген, одан маңайдағылар отынды үсті-үстіне еселеп тастай түскендіктен лезде қызынған ауа шарды керней бастады. Екі механик болса арқандарын даярлаған күйде алғашқы бұйрықты күтіп тұр...

	Әйткенмен, бір сәт, су бетіне көтеріле бастаған кеме ішіндегі тіршілікке оралайық.

	Капитан “Римэмберден” кеткелі бергі аралықта бес күндей ғана уақыт өткен еді, алайда осынау қысқа мерзімнің өзі-ақ экипажға бес жылдан кем көрінбеген. Үнемі қабағынан қар жауып тұнжыраңқы жүретін Самуэль Дэвис бәрінің де өз қызметтерін капитан бар кездегідей мүлтіксіз атқаруларын талап етті. Бірақ үш тәулік өткенде барып оған аға механик Холлоуэй батылы жетіп “ендігі ғұмырымыз осылайша күтумен өте ме” деп сұрақ қойған. Оның бұл сауалына Дэвис өзінің тапаншаларын нұсқады да:

	– Келесі жолы жауапты аналар береді! – деді.

	Бұдан кейін Холлоуэй сұрақ қоюды доғарды, бірақ механиктер ызадан жарылып кетуге сәл-ақ қалып іштен тынды; олар кемені жүргізу құпиясын бір ғана лейтенант Дэвис біледі деген сеніммен тағдырымыз осының қолында деп есептемесе, сөз жоқ, ашық ереуіл әлдеқашан басталып кеткен де болар еді; олар механиксіз күніміз қараң, бірде біріміз мына темір табыттан тірі шыға алмаймыз деп ойлады. Осының өзі-ақ бұларды қатаң тәртіпке бағындыруға жеткілікті еді.

	Ивановичтің аяқ астынан ұшты-күйлі жоқ болып кетуі ешкімді таң қалдыра қойған жоқ, себебі Дэвис Прескотт пен Литльстонға оны тапсырма беріп капитанға жұмсадым деген-ді; өзі болса бұл жайтты қалай түсінерін білмей капитан досын ешкімге ескертпестен шұғыл түрде ертіп кеткен екен деп долбарлаған. Мұндай болжам Джонатан Спайрестің мінезіне сайма-сай келер еді, оның үстіне Дэвис ол орысты капитанның сенімді серігі, сыралғы досы деп есептейтін.

	Осылайша бәрі де амалсыздан қалыптасқан жағдайға көндігуге мәжбүр болды. Ал егер Дэвистің “Римэмбердің” құпиясымен таныстық деңгейі дәл өздерінікімен шамалас екенін біліп қалғандай жағдайда арада қолма-қол шу шығып, механиктердің Дэвиске бағына қоюы екіталай еді.

	Әсіресе қадірменді Джонас Хабакук Литльстонның мазасы кеткен: қалғандарының тұнжырап іштен тынуына керісінше ол күні бойы каютасында оңаша жатып алып тыпыршып, дөңбекшумен болған.

	– Қырық беске келіп, Калифорния сотында сыйлы дәрежеге жеткен мендей адамның күндерінің күнінде қайдағы бір Австралия көлінің түбінде әлдебір темір сауытқа қамалып, сүзгіден өткізілген су ішіп, жасанды ауамен дем алуына тура келетінін кім білген? Әлде мұндайды маңдайымызға жазып қойған ба? Кенеттен жоқ болып кеткен әкем де күні бүгінге дейін хабарсыз; әпкем де он алты жасында бір көлденең көк атты канадалық трапперге тұрмысқа шығып, соған ілесіп салтанатты тұрмысты тәрк етті де, ну ормандардың арасына барып жабайылардың күйін кешіп кетті. Ең аяғында інім де әуе шарымен Атлант мұхиты арқылы ұшып өту дегенді шығарып, ізім-қайым жоқ болды. Адам қатарлы өмір сүріп жүрген жалғыз мен едім, енді міне, тәрізі, маған да солардың тағдыр-талайын қайталауға тура келетін секілді. Жазмыштың бұйрығын-ай! Қырық беске келгенде адасу деген не сұмдық! Бұдан кейін өзімнен бәрін күтуге әзірмін; егер жабайылардың көсеміне айналсам, мені олар Ементұмсық немесе оқжылан деп атаса таң қалмаймын. Мен енді өз қандастарымның бас терілерін сыпырып, қайдағы бір Манитаға табынып, адам етін жеуім мүмкін. Күні бүгінгідей есімде, жарықтық миссис Литльстон маған: Хабакук, егер мен өле қалсам сен өз туысқандарың бастан кешкен халден де бетер мүшкіл күйге түсесің деп еді! Айтқаны айдай келді-ау! Ол көз жұмған бойда-ақ аспанға ұшып, мұхит тереңіне сүңгитін кемеге есепші болып орналаса қоюыма не жорық!.. Менің орнымдағы басқа біреу маған жеп қойғысы келгендей жұтына қараған екі негрді көргенде немесе мақсаты бұлыңғыр барса-келмес саяхатқа жиналуға небәрі бір-ақ сағат уақыт беріп, өзімді терезеден лақтырып жіберуден тайынбағандай алая қараған алып кеменің қожайынын жолықтырғанда дереу табанын жалтыратар еді ғой! Әй, миссис Литльстон, миссис Литльстон, о дүниеге неғып ертерек кете қалдыңыз?! Егер мені дәл мұнша жалғыз қалдырмағаныңызда қақтаған майшабақша мына бітеу қалбырда жатар ма едім немесе зообақтағы Африка арыстанынша темір тордың ішінде жүрер ме едім, теңіздегі балықтай елу сажын су тереңінде отырар ма едім!.. Жоқ, жағдайды түзеу керек екен! – деп бекінген Хабакук Дэвисті іздеуге шықты.

	Бұл:

	– Мистер Самуэль Дэвис! – дегенде анау әдетінше осыны бес-алты рет айтқанда ғана барып қайырылатын әдетінше сонша марғау, сұсты жүзбен қарап:

	– Не тілегіңіз бар?! – деді гүр етіп.

	Дэвис осыны айтқанда Литльстонның тас түйін бекініп келген қарқынының тас-талқаны шыққан; ол айбарлы лейтенантқа қаймыға тіл қатып:

	– Сағат неше болды екен? – деді.

	Тіпті бірде, капитанның ызғарлы көзқарасы мен қатқыл үнінен сасып қалған Литльстонның дегбірі кеткені сонша Дэвистің сұрағына:

	– Бүгін ауа райы тамаша екен, мистер Дэвис, өте тамаша! – деп жауап бергені бар.

	Мұны көрген дәрігер Прескотт қарқылдап күліп жіберген-ді, тіпті, Дэвистің өзі де амалсыздан жымиюға мәжбүр болған.

	Әйткенмен Холлоуэй Дэвистің өзін тапаншалармен қорқытқан қорлығын кек тұтып, өз қарамағындағы адамдардың қолдарын пайдалану арқылы бірте-бірте лейтенантты өз икемдеріне иліктіріп, көнбесе өлтіреміз деп үрейлендіріп, “Римэмберді” су бетіне көтерткізуді ұйғарған. Бұлар әрекет әдістерін ойластырып алғаннан кейін қимылды жиырма төрт сағатқа шегеруге уағдаласқан, яғни, бұл уақыт аралығында капитан оралмаған жағдайда ғана бас көтереміз деп келіскен.

	Дэвис өз ісін жетік білетін, міндетіне адал, әрі аса батыл, тамаша лейтенант еді; алайда ол капитан жоқ кезде, әсіресе, дәл “Римэмбердей” кемедегі жағдайдағы, адамдар ұзақ уақыт қараңғы қапаста қамалатындай кездегі саналы тәртіпті сақтай алатындай жетекшілердің санатынан емес-тін. Мұндай тұста қаталдықтың қажет екеніне дау жоқ, дегенмен, оған қоса қарауындағылардың жай-күйін терең түсініп, ақыл-айласымен де ерекшеленетін адам керек еді.

	Белгіленген жиырма төрт сағат та өткен, әйтсе де капитан оралмады, сондықтан, Холлоуэй мен қалған механиктер түнделетіп өзара кеңес құрды да, бұдан арғы қиындыққа төзуге болмайды деп сөз байласып, тапаншалары мен пышақтарын сайлап, кемедегі тәртіпті шолып шыққаннан кейін тынығуға жантайған лейтенанттың каютасына беттеді.

	Бұл таңғы бестердің шамасы еді.

	Бүлікшілер Дэвис каютасының тура есігіне жеткенде кеме кенеттен орнынан жылжуға ұмтылғандай ақырын ғана жұлқынды. Алдыда келе жатқан Холлоуэй тоқтай қалған; “Римэмбер” тағы бір мәрте сілкінді. Бұл жолы тәжірибелі теңізшілер кеменің орнынан жылжып, ақырындап жоғары көтеріле бастағанын анық аңдады. Осы сәтте есік айқара ашылды да, табалдырықтың арғы жағынан Дэвистің сұлбасы көрінді.

	Бұл не бассыздық?! – деді ол механиктерге сұстана қарап. – Не істеп жүрсіңдер мұнда?!

	– Біз сізге “Римэмбердің” орнынан қозғалғанын ескерткелі келдік, лейтенант!





VI




	Джильпингтің шары. – Әскери айлакерлік. – Амутов. – Арыстан мен түлкі.



	Джильпинг: “Көтеріңдер! Бәрін де көтеріңдер!” деп қуана айқай салған кезде таң да бозарып атып келе жатқан сәт еді. Бұйрықтың ширақ орындалғаны сонша, шағын шар еркіндікті сезінгендей дереу лып етіп көтеріле жөнелген. Маңайындағылар Джильпингтің осынау сәтті әрекетін “ураның” астына ала шуылдай қолпаштаған.

	Шар су бетінен сәл ғана көтерілген бойда қалтылдап кеткендей болды; арқандар да, ауа кернеген кенеп те ауыр салмаққа төзе алмай қатты ширыға жұлынып, жарылып кетудің аз-ақ алдында тұрды; бұл тек бір мезеткі көрініс еді, әйтсе де үрейленген капитанның өңі аппақ шүберектей бозарды.

	Егер арқандар шыдас бермесе немесе шар жарылса не болғаны? Осы ой миын найзағай отындай осып өткен ол есінен алжаса жаздады. Дегенмен шешімі бекем еді: дәл осы жолғы әрекеттері сәтсіз болса, дереу суға сүңгиді де, жер бетінен біржола құриды!

	Алайда шар бірте-бірте азая түскен газ есебінен шамамен секундына бір метрдей жылдамдықпен қайта жоғарылай бастаған-ды; Джильпингтің есебінше осының өзі-ақ кемені қажетті биіктікке көтеруге жеткілікті-тін.

	Кенет су астынан кемесінің сұлбасын көрген Джонатан Спайерс шаттанып, қатты айқайлап жіберді де, қос қолын басына жоғары көтерген күйі көлге күмп беріп қойып кетті. Кемеге Иванович шыққан қақпақ арқылы кіру қиынға соққан жоқ; бұдан соң “Римэмбер” капитанның жүргізуімен су бетіне шығып алды да жағаға келіп тұмсық тіреді. Бір кезде жоғарғы қақпақ ашылып нөкерлері қаумалаған Джонатан Спайерс палубада тұрды. Лекіген таңғы самал құлағына “Римэмбердің” көтерілу сәтін сонадайдағы тал-шілікті шоқыдан бақылап отырған граф пен оның достарының қуанышты үндерін жеткізген.

	– Ал енді достар, – деді Джонатан Спайерс жағадағы Джильпинг бастаған адамдарға қарап, – мүмкіндігінше тезірек графтың қасына қарай жөнеліңіздер! Сол орында-ақ жайбарақат тұрып алдағы сұмдық тартысқа куә бола аласыздар. “Бетперделі адамның” сазайын тартатын кезі жетті! Қазір біз оның көзіне ертерек түсіп қалмау үшін су түбіне қайтадан бірнеше метр тереңдікке түсеміз!

	– Көкжиектен жау көрінген сәтте тапаншадан оқ атып немесе көлге тас лақтырып өзіңізге белгі беру үшін біреуміз осы арада қалсақ қайтеді?

	– Жоқ, мен су астында отырып-ақ керемет рефлекторлардың көмегі арқылы бүкіл көкжиекті бақылай аламын. Тезірек кетіңіздер, қауіп айтып келмейді!

	Осыны айтқан Джонатан Спайерс “Римэмберге” бекітілген бардың арқандарын кесіп жіберді де, өз тобындағы адамдардың көмегі арқылы сақиналарды көлге тастады. Өйткені олар кеменің судағы һәм әуедегі қимылдарына кедергі келтіретін еді.

	Бірақ “Бетперделі адам” әзірге көріне қойған жоқ. Дегенмен мыналар оны күтіп алуға сақадай сай отырған: әрбір бұтаның, әрбір ағаштың түбіне бір-бір нагарнук сарбазынан жасырынып, Еуропалықтардың бәрі кешегі түнді граф пен оның серіктері өткізген шоқыға шоғырланды.

	Көмекшілерінің қаумалауымен сүйікті есегі Пасификпен Джон Джильпинг жеткенде мұндағылар оны таңғажайып жеңімпаз ретінде зор қошаметпен қарсы алған. Алайда бұлардың айғай-шуын көкжиектен көрінген екі қара нүкте бөліп жіберді. Ол нүктелер кешегі басталған қырып-жою ісін аяқтауға бет алған “Аққу” мен “Сона” еді. Иванович түнде тек аккумуляторларды қуаттандырып, “Сонаның” басқаруын мойнына алған Амутовқа керекті нұсқауларын беру үшін кеткен болатын. Сақтықты ойлаған ол кенеттен қолға түсіп қалудан қауіптеніп өз жақтастары нготактардың мекеніне барған еді: капитан Спайерс үлкен кемесіне жете алмайтындықтан айласын тауып кіші кемелердің бірін қолға түсіруге әрекеттеніп жүрер деп үрейленген.

	Ол көл түбіндегі “Римэмберден” бұдан бірнеше сағат бұрын ғана шыққандықтан осынау қысқа уақыт аралығында жағдай өзгере қояр деп ойламаған да.

	Жолының болатындығына шүбәсіз сенген Иванович өз лейтенантына, яғни, Амутовқа оп-оңай тапсырмалар берген-ді. Атап айтқанда, соңынан қалмай ілесе отырып өз қимылын айна-қатесіз қайталауды бұйырған.

	Ол ең алдымен Франс-Стэшендегі тұрғын үй мен дүкендерді, сондай-ақ Аққу кенішіндегі өзге де барлық ғимараттарды жойып жіберуді жоспарлаған; одан соң тірі қалған тұрғындар болса соңдарынан өкшелей қуа жүріп бірде-бір Еуропалықты аман қалдырмай қырып тастауды ұйғарған. Оның өшпенділігі, әсіресе, екі адамға: граф д'Антрэг пен Джонатан Спайерске шүйліккен еді; сонымен бірге олардың қашудың орнына айбаттанып қарсы атылудан тайынбайтындарын да көңіліне түйіп қойған. Жеке қарымталарын қайтарып біткен соң ол өз жақтастары наготактарға нагарнуктердің елді мекендерін жер бетінен жоқ қылып, жауларын бірін де тірі қалдырмай қырып салуға жәрдемдесемін деп уәде берген.

	Соған сәйкес наготактар әскері барлық ақ нәсілдердің жойылатын сәтіне куә болу үшін өз жерлерінің шекарасына жиналған еді. Жалғыз-ақ олар кобунгті тірі қалдыруды өтінген-тін.

	Бірақ Иванович ешқандай кепілдік бере қоймады: бұл тоқ қуатын жіберген мезгілде сол маңайда кобунгтің жүрген-жүрмегенін қайдан білсін!

	Екі әуе кемесі Франс-Стэшендегі үйге жарты шақырымдай таянып келіп жерге қонды да, Иванович дұшпандарына қасақана қорлық көрсету ретінде жаушы түземдікті жөнелтіп, араларындағы үш адамнан өзге ақ нәсілдер өз еріктерімен берілсе өмірлерін қиямын деген шарт қойды. Әйткенмен, болашақ жеңімпаз әлгі үшеудің аттарын айтпаған. Қызық болғанда, жіберген елшісі әлгілердің: “Бетперделі адамның” екі кемені де жедел түрде өз иесіне қайтару үшін он минут уақыт беріледі және ол өзін оның тұтқынымын деп есептесін, бұдан соң біз оны орман қарақшысы ретінде дарға аспаймыз, жауынгер деп санап атып өлтіреміз деген жауабын айтып дереу қайта оралды.

	Мұны естіген Иванович амалсыздан селт еткен: ол қарсыластарының дәл осынша батылдығының сырын түсінбеген еді.

	– Жетеді! – деп айқай салды ол. – Барамыз да бірін қалдырмай қырамыз!

	Содан қос кеме жайлап көтерілді де Франс-Стэшеннің бас ғимаратын бетке алды.

	Осы кезде тосын бір ұсыныс пайда бола кетті. Граф өз достарына аяқ астынан туған ойын айтқан еді, оған бәрі де келісе кетіскен.

	– Бұл өте су жүрек адам! – деді ол. – Оны біз басына қатер төнетін жерде әрдайым өз орнына басқа біреуді жіберетін әдетінен аңдағанбыз! Аулаға үстел мен керегінше кресло шығарып біріміз кітап, екіншіміз шахмат, үшіншіміз дүрбі ұстап, әлгілердің ұшқанын әншейін бір көріністі қызықтағандай жайбарақат қарап отырайық. Ол қорқақ біздің салқынқандылығымызды көргенде, сөз жоқ, сасып, абырап қалады. Бізге төнетіндей ешбір қауіп болмайды, өйткені оларды көз аудармай бақылап отыратын капитан кез келген қатерді ескертіп үлгереді!

	Расында да, “Аққу” мен “Сона” нысанасына ататын тоқ қуатын тек тіктеп барып, яғни, көздеген нүктесіне дәл төбеден келіп қана жібере алатындай жасалған еді; кемелер ондай қолайлы жағдайды таңдап болғанша “Римэмберге” Ивановичтің әрекетін тоқтатарлықтай уақыт жеткілікті. Оның үстіне “Римэмбердің” пайда бола кетуі Ивановичті қорғанысқа көшуге, тіпті, бас сауғалап безе жөнелуге мәжбүр етері анық.

	Шынымен де Франс-Стэшеннің алдында қалың тал-шілік бүркемелеп тұрған ауласын анық көру үшін жеткілікті биіктікке көтерілген Иванович кенет онда төрт көздері түгел жиналған Еуропалықтардың жоғарыда аталғандай жайбарақат көріністерін көріп қайран қалғанын айтып жеткізу қиын; тіпті, қадірменді Джильпинг болса өзінің сүйікті Пасифигіне мініп алып, оған түрлі жаттығуларды үйретіп жүр – қашыр болса көнбей әлек...

	Сол сәтте “Римэмберге” орнатылған рефлекторлар осынау көріністерді жеткізгенде көптен күлуді ұмытқан Джонатан Спайерстің ішек-сілесі қатқан; қалғандары да қосыла күліп мәз-мейрам күйге түскен.

	– Браво! – деп саңқ етті ол – Бұл су жүрек Ивановичтің зәре-құтын алуға тиісті!

	Айтса айтқандай-ақ екі әуе кемесі де граф пен Диктің үйіне тақалуға батпай 150-200 сажындай аралықта қалқып жүрді де қойды. Кенет олар тұмсықтарын төмен түсіріп жерге қонуға ыңғайланған: өз жауларының мұндай мінезінен сонша таңырқаған Иванович иманы ұшып көмекшісі Амутовпен ақылдасып алу үшін қонуға белгі берді.

	Екі кеменің де есік қақпақтары ашылған сәтте Амутов:

	– Несіне қарайлайсыз? Анау оңбағандарды бірден-ақ жоқ қылып жібермейсіз бе?! – деді дөкірлене күңк етіп. – Егер өзіңізге бағынышты болмағанымда немесе бұл адамдардың ғұмыры мен үшін түкке тұрмайтындай жағдайда сізге қарамай-ақ қимылдар едім!

	– Қалайша түсінбейсің, дәл мұнша жайбарақат отыруларына қарағанда бұлар әлдебір сенімді жағдайға, бізді тырп еткізбейтіндей әлдебір тылсым күшке сеніп отыр емес пе!

	– Тіпті жақсы, – деді Амутов, – жендеттік маған қол емес. Ал сіз өзіңіз алды-артқа қарап алмай төбелеспейді екенсіз-ау!

	Дәл осы сәтте өңі бозарған Иванович сүмірейіп-ақ қалған еді.

	– Сен Джонатан Спайерсті білмейсің ғой, – деді оған, – ол бірнеше күннің ішінде-ақ осынау батылдығымыз үшін бармақ шайнататын алапат машина жасап шығара алатын адам!

	– Қалайша? Қолыңызда осынша ғажайып күш тұрғанда да қорқақтық танытпақсыз ба? Өзі, мені Мельбурннан не үшін әуре қылып алып шыққансыз?! Жоқ, мұныңыз жарамайды! Бағымды сынауға мұрсат беріңіз! Мен алдыға түсейін, ал, сіз қажет жағдайда маған көмек көрсету үшін біршама аралықта артымнан ілесіп отырыңыз!

	Иванович әлі де екі ойлы болып отыр еді.

	– Бұдан артық қисынды нәрсенің болуы мүмкін емес, – деп сөзін жалғастырды Белгісіздің графқа қатысты көзқарастарын білетін Амутов. – Кез келген сапардың жолбасшысы өзі алдыға түсіп кетпесе де қимыл-әрекетке сыртта жүріп-ақ жөн көрсете береді!

	Иванович:

	– Солай-ақ болсын, – деп келісе кеткен, – ендеше сен батерейелерін кеше ғана тексеруден өткізген “Аққудың” басшылығын қолыңа аласың. Сол сенімдірек болады!

	– Жақсы, – деді Амутов, – маған бәрібір!

	Ол кеше Қызыл Капитанның өзін “Аққумен” келгенін көргендіктен Франс-Стэшенді қорғауға пәрмені жетсе басты соққыны “Аққуға” бағыттап, бастығы белгісіз “Сонаны” жайына қалдырар деп ойлаған Ивановичтің арам пиғылын аңдамаған-ды.

	Ивановичтің жауыздығы салдарынан жүздеген адам өліп кетті, бірақ бұл өз өмірін қатерге тікпейтін еді, енді сол себептен де қауіп туа қалғандай болса бас сауғалап қалуды ғана ойлап отырған. Оның туабітті алаяқтығы мен сақтығы сәл ғана қатер төнетіндей сәттерде екі есе күшейіп кететін еді де, ондай кезеңдерде барлық әрекеттен аяқ тартып, жанын шүберекке түйгендей күй кешетін-ді. Оның небір ер жүрек табанды жауларының күні бүгінге дейін мұны қолға түсіре алмай келе жатқандығы, міне, сол себептен еді; олардың ішіндегі сөзге сенген кейбіреулері ғана болмаса көпшілігі, тіпті, мұның шын атын да білмейтін.

	Иванович “Сонаға” ауысқалы жатып сол кемедегі екі Белгісіздің қашқан кезде пайдасынан зияны көп болатынын ескеріп олардан құтылуды ұйғарды. Өзі біршама уақыттың ішінде ғана сөзсіз жеңіске бастайтын жаңаша жоспар да құрып үлгерген. Өшіккен Джонатан Спайерстің қайсарлығы мен канадалық пен графтың енді ізіне қыр соңынан қалмай түсетінін білетін Иванович оларды соңдарынан ілестіре қашып оп-оңай торға түсіруді долбарлаған.

	– Орал даласының ішіне бәрі сыяды! – деді ол іштей тістеніп.

	Сөйтті де “Сонадағы” адамдарға Амутов мінген “Аққуға” ауысуды бұйырды.

	– Соған мынау екі адам артық болмайды, – деді Иванович, – ал, маған ешкімнің керегі жоқ!

	Осы сәтте Амутов: “Бұл қорқақ қашқалы отырғаннан сау ма?!” – деп күдіктене бастаған. Бірақ бұған не қарсылық көрсете алады! Оның үстіне ол мұның көмегін қажетсінбей-ақ бас сауғалауды ұйғарса бұған бәрібір емес пе!..

	Бір кезде екі әуе кемесі қатарласа көкке көтерілді де, Амутов Ивановичтің ерген-ермегеніне қарамастан тастай түйініп Франс-Стэшенге бағыт түзеді. Оның батыл қимылын аңдаған “Бетперделі адам” бір сәт қорқақтық байқатып алғанына опынып өз әрекетіне есеп берместен әлгіге ілесе жөнелген.

	“Аққудың” парлап тікелей Франс-Стэшенге бет бұрғанын байқаған біздің достарымыз елең-елең етісіп көл жаққа қарады. Сәл кешіксе сан соғатындары анық. Дегенмен осыны ойлап үлгергенше “Римэмбер” де әуеге атқан жебедей зулай көтерілді де, екі кеменің жолдарын кес-кестей ойқастап, оларды ашық майданға шақырды. Осы кезде орындарынан атып-атып тұрысқан Франс-Стэшеннің барлық тұрғындары тыпыршып, назарларын көктегі көріністерге аударған еді. Буштың бұталары мен тал-шіліктері арасынан жағалай қаптап бір-бірін бас салып шайнаса кетуге даяр отырған нагарнуктер мен нготак сарбаздарының да бастары қылтиды. Бірақ олар әуедегі шайқастың аяқталу сәтін күткен болатын.





VII




	Аспандағы айкас. – Жаужүректің ажалы. – Су астымен қашу. – Нготактардың соңғы күні.



	Кемелердің бірде-бірі өзара атысқан күшті тоқ қуаттарынан ешбір залал тарта қоймағандықтан аспандағы айқастардың қызықты бола түсетіні анық болып қалды; жауды шаң қаптыру үшін қоян-қолтық ұрысқа кірісу қажет болатын және қанаттар мен басқару тетіктерін істен шығару арқылы кемелерді қолма-қол құлатып түсіру мүмкіндігі бар-тын. Ондай жағдайда бүкіл экипаж сөзсіз ажал құшады.

	Қазіргі сәтте кез келген соққының күш басымдығы “Римэмбер” жақта болса, қимыл шапшаңдығы жаудың үлесінде еді. Және олар екеу!

	Шағын кемелердің бірі “Римэмберді” тұмсық тұстан соқса, екіншісі заулап келіп қанатын ұрса жетіп жатыр. Мұндайда шабуылшының соққан кемесімен қоса күйрейтіні түсінікті, ал, аман қалатын үшінші зымыран Франс-Стэшенді бүкіл тұрғындарымен қоса жермен жексен етеді.

	Сол себептен “Римэмберге” шүйліккен бұл екі кеменің бірі қайсының қатерге бас тігетінін өзара келісіп алуға тиіс еді.

	Егер Амутов пен Иванович мәмілеге келе қалса, сөз жоқ, мекеменің пайдасы үшін оққа олардың алғашқысы кеуде тосар еді. Алайда қауіпті сезінген Қызыл Капитан екеуінің тілдесуіне мұрша бермеуді ұйғарды. Оның үстіне ойда жоқта көл астынан атып шыққан “Римэмбер” орыстың зәресін ұшырып, ”сона” біршама уақыт ауада беталды сандалақтап кетіп еді. Спайерс ол көріністі Иванович тез арада кемені басқаруды үйретуге мәжбүр болған адамның олақтығына жорыған. Сөйтіп өзінің қас дұшпаны “Аққумен” жүр деп ойлаған ол “Римэмберді” соған бағыттаған.

	Амутов өзінің серігіне арқа сүйей алмайтынын бірден түсінді де қан майданға аянбай кіруге бекінді. Ол кемені еркінірек басқару үшін жылдамдығын баяулатқан. “Римэмбер” өзіне шешуші соққыны бермекке өршелене ұмтылған сәтте “Сона” шалт қимылдап, лоқ етіп төменге түсе қойды да, екпінін игере алмаған анау зу етіп төбе тұсынан өте шықты. Біршама артта қалған “Ақ-қу” қайта жоғарылап, “Римэмберді” артқы жағынан соғуға ұмтылды. “Римимбер” қарсыласына тұмсық тұсымен зорға бұрылып үлгерді. Анау алдыңғы әрекетінің сәтсіз шыққанына опынғандай жоғарыға қарай және атылып, зу еткен күйі алып кемені жанап өтті.

	Бұл қайран қаларлық көріністер еді. Жерде тұрғандар кішкене кеменің алып қарсыласына қасарыса майдан салған әрекетіне қайран қалды.

	Қаршығадай қағілез “Аққу” өзіне де ауыр соққылардан жалтарып үлгергеннен кейін ақырында “Римэмбердің” артқы жағынан қатты сүзудің сәті түскен. Бірақ, өкінішке орай, дұшпанның құйрық тістесін, соның жетегіне ергендей жабысып қалуға тура келді. Мұны дереу түсіне қалған Джонатан Спайерс “Аққу” босап үлгермесе “Римэмбердің” анық салтанат құратынына көзі жетіп өз кемесін қондыруға ыңғайланған. Иванович болса Амутовтаң саудасы бітті деп ойлады; ендеше қашпақ керек. Әйткенмен, “Римэмбер” әлдеқайда қуаттылығының арқасында дереу қуып жете алмайтындай бағытты қай жаққа түзегені дұрыс? Ол енді уақытша болсын ізін жасыра тұрудың жолын қарастырды. Майдан аумағынан бұлтара жүйткіген ол бұл кезде тұсында “Римэмберге” тіркесіп “Сона” жанталасып жүрген көлге тап болды; Иванович кемесін ойланбастан су тереңіне сүңгіткен. Мұны байқап тұрған жердегілер шу етіп, мәз-мейрам болып қалды. Ивановичтің бұл әрекеті байғұс “Аққуды” сын сағаттағы соңғы үмітінен айырған еді. Әйткенмен жаужүрек шағын кеме оңайшылықпен берілу дегенді қаперіне де алмаған; ол барлық күшті “бұғаудан” босауға салып бақты, бірақ бұл талпыныстан ештеңе шықпады. Осы кезде Амутов жауын күшті тоқ қуатымен соғуды ұйғарған; мезетте-ақ құлақ тұндыратын жарылыс болды. “Аққу” сәлден соң-ақ күлталқаны шығатындай қалшылдап кетті. Ештеңе бүлінбепті, есесіне тіркеуден босап алды да, “Римэмберді” енді бетпе-бет келіп ұру үшін қайтадан ойнақтап алға ұмтылды. Алайда ол күтпеген жерден кілт төмен түсіп, кезекті соққыдан құтылып кетті.

	Амутов бір мезет әлгіндегі алып кемені арттан ұрған соққысы оны істен шығарар деп үміттенген еді, бірақ “Римэмбердің” мығым қаптамасы ауыр соқыны елең қылмапты.

	Шағын кеменің алыппен өткен қақтығыстарына қарап жерде тұрғандардың Ивановичке деген пікірлерін өзгерткен. Тіпті, Джонатан Спайерстің өзі оның ерлігіне таң қалды.

	– Мен мұны бейшара су жүрек екен деп жүрсем! – деді ол күбірлеп қарсыласының барлық қимылын жіті бағып отырған күйі... – Өз көзіме өзім сенер емеспін. Егер қасындағы серігіне мұның ерлігінің оннан бірі ғана бұйырған күнде мені екеулеп баяғыда-ақ өзім ойлап тапқан қарумен жер қаптырар еді... Мұны тірідей қолға түсіретіндей жағдайда құрмет белгісі ретінде ату жазасын бұйырамыз: мұндайларды ит қатарына қосып асып өлтіруге болмайды! Неткен кереғарлық, бір адамның бойына опасыздық пен батылдық қасиеттері қалай сыйысады?!

	Не дегенмен, мүмкіндігінше көзін тезірек құрту керек еді: мұндай қатерлі жауға сәл ғана есе жіберу бармақ шайнатпай қоймайды.

	Осыны ескерген ол ес жинатпай, дұшпанын алғашқы-ақ сәтті мезетті пайдаланып қағып түсіруге бекінді. Сөйтті де Спайерс “Аққуды” өкшелей қуып бетпе-бет келуге мұрша бермеуге ұмтылды. Кенет “Римэмбер” “Аққу” мен “Сонаға” қарағанда қалауынша көлденеңі мен тігінен бірдей жұмсай алатын алты аккумуляторынан қатар мезгілде дұшпан кемесінің қанаттарына орасан тоқ қуатын айтқан. Дегенмен, бұл күш те “Аққуды” тас-талқан етуге дәрменсіз болатын. Соған да қарамастан ауаның ағыны өте серпінді еді де, бір сәт пайда бола кеткен жел құйынына ілігіп қалған шағын кеме күзгі жапырақтай шыр айналды; осы мезетті “Римэмбер” де оңтайлы пайдалана қойды: ол найзағай отындай жылдамдықпен соғып жау кемесінің бір қанатын жұлып түсті. Сол бойда-ақ жаралы құстай қалтылдай құлдыраған “Аққу” екі жүз-үш жүз сажындай биіктен жерге құлап күл-талқан болды. Көп ұзамай-ақ Джонатан Спайерс те келіп қонған. Күйреген “Аққудың” айналасында қанға бөгіп мылжа-мылжалары шыққан бес адам жатты. Қызыл Капитан өлгендердің түрлеріне тіміскілей, тінте қараған. Бірақ бұлардың арасында Иванович жоқ екен!

	Осы кезде Джонатан Спайерсті құттықтау үшін жүгіріп жеткен Оливье мен достары мұның терісіне сыймай ашулы түрін көріп таң қалған.

	– Әлгі оңбаған тағы құтылып кетті! – деді ол ызадан жарылардай болып, – ал мынау бес батыр соны құтқару үшін өліп кетті! Осынша жаужүректіктің қайдағы бір жауыз үшін жасалғаны қандай қисынсыз!

	Сөйтті де еңкейіп, өлгендерді бірінен кейін бірін мұқият қарап шықты.

	– Бесеуі де Белгісіздер қоғамының мүшелері екен! – деді ақыр аяғында капитан. – Көрдіңдер ме, әрқайсысы саусақтарына темір жүзік таққан; бәрі де құпия қоғам бұларға белгісіз мақсат жолындағы ажалға жұмсаған аңғал жауынгерлер; сонда да ешқайсысы өлімнен де тайынбайды!

	Оливье мен Дик “Бетперделі адамның” өлгендердің арасынан табылмағанына қайран қалды. Тағы да қан төгілді, ұстатпайтын жау шешуші сәтте тағы қолдарынан сусып шығып кетті.

	– Бірақ ол қайткенде де алысқа ұзай қоймаған болар, – деп сөзін жалғастырды Джонатан Спайерс, – Мельбурн бұл арадан алыс, мен әлгі оңбағанды Австралиядан кеткенінше қолға түсіруге тырысамыи Ол нағыз жауыз: жүрген жерінің бәрі қызыл ала қан, лаң! Оңбағанның кесірінен мерт болғандардың кегін қайтармай тыным таппауға серт беремін!

	– Біз де бұған қолғабысымызды тигіземіз! – деді Оливье мен Дик те.

	Капитан өз экипажына:

	– Олай болса бәрің де кемеге кіріңдер! – деп айқай салды.

	Олар аз ғана мүмкіндікті пайдаланып Америкадан шыққалы бері көрмеген күнге қыздырынып, таза ауа жұтып рақаттанып жүр еді. Прескотт пен Дэвис сол бойда-ақ бірнеше сажын ғана жерде тұрған кеменің ашық тұрған есік қақпақтарына беттеген, бірақ Холлоуэй мен оның қарауындағылар тұрған орындарынан тапжыла қоймады.

	Джонатан бұйрықты және қайталаған. Сол кезде аға механик асықпай басып Қызыл Капитанға таяды.

	– Немене, бірдеңе айтпақшысыз ба маған?! – деп сұрады бұл оған ызбарлана қарап.

	– Иә, капитан! – деп күмілжи міңгірледі Холлоуэй. – Жақсы! Дегенмен алдымен айтқанды орындаңыз. Мен бұйрық берген екенмін, демек, ол дереу орындалуы керек!

	Холлоуэй солбырайып тұра берді, капитан да одан зілді, өткір жанарын аудармады.

	Кемеде ереуіл көтеру әншейін нәрсе емес және түгел дерлік елдердің теңіздегі заңдары аса қаталдығымен ерекшеленеді; басқа да мемлекеттердегідей Америкада да кеме командирі сәл бас көтерген жағдайда қарауындағыларды өлтіре салуға да құқылы. Джонатан Спайерс Сан-Францискодан шықпастан бұрын-ақ барлық қажетті құжаттарды реттеп алған болатын; сондықтан қызметшілердің бірде-біріне бұған қарсы әрекет жасауға ерік берілмеген-ді.

	Холлоуэй оны білді; сондай-ақ оған Қызыл Капитанның өзін бірінші жолы тәртіпке бағынбағанына бола атып тастамайтыны да белгілі еді. Бірақ қарамағындағыларға енді капитанның сөзін құлағына да ілмеймін, кемеге де қайта кірмеймін деп жиырма рет қарғанған аға механиктің жалған намысынан ештеңе шықпады, ол сүмірейіп “Римэмберге” қарай аяңдады, соңынан қалған механиктер де ілби ілескен. Ол кеме табалдырығынан аттай бергені сол-ақ екен, Джонатан Спайерс Дэвидті шақырып алды да, қатты, нық дауыстап:

	– Мистер Холлоуэй екі тәулік кісенделсін, екіншідей берілген бұйрыққа жылдамырақ құлақ асуға дағдыланатын болады! – деді.

	Дэвис бұйрықты үн-түнсіз жүріп орындады да, Холлоуэйді еден астындағы тұтқындарға арналған бөлмеге апарып қамады.

	Басқа механиктердің де бүлікті қолдайтын мінездері байқампаз капитанның назарынан тыс қалмаған; бірақ ол ештеңе сезбейтіндей түр танытты. Холлоуэйге қолданған қатал жазадан кейін ол қарауындағыларға деген сенімнен айырылғанын түйсінген, енді бұларға күш қолданусыз ықпал ету де мүмкін емес екен; дегенмен, ереуілшілердің белгілерін көктей орып тастадым ба деген сенім пайда болды.

	Адалына келгенде “Римэмбердің” шағын экипажының кемедегі заңдарға наразылық білдіруі қисынды да еді; егер Холлоуэй біршама батылырақ адам болғанда капитанға:

	– Біз әуелде әскери кемеге қызмет етуге міндеттенген емеспіз, ал сіз болсаңыз сапардың алғашқы күндерінен бастап-ақ үш адамымыздың өліміне жол бердіңіз, енді қалғандарымыздың басын да қатерге байлап отырсыз! Мұндай жағдайда біз кемеңіздегі қызметтен үзілді-кесілді бас тартамыз! – деп кесіп айтып тастар еді.

	Және Джонатан Спайерстің бұған мойынсұнбасқа лажы қалмайды; егер ол тапаншасына жүгінсе Құрама Штаттардың жағасына табаны тиген бойда дарға асылады!

	Бұл аралықты Том мен негрден һәм мистер Литльстоннан өзгелердің бәрі кемеге де келіп кірді. Мұны байқап тұрған капитан Литльстонға ызғарлы үнмен:

	– Менің сөзімді естідіңіз бе? – деді.

	– Естідім, капитан!

	– Ендеше неге тұрсыз?

	– Капитан, мен отставкаға өтініш бермекшімін!

	– Сапар кезінде өтінішіңізді қанағаттандыра алмаймын. Оның үстіне сіздің қызметке екі жылға қабылданғаныңызды есіңізге салайын!

	– Иә, кемедегі қазынашы ретінде қабылданғанмын, бірақ “Римэмбер” мүлде кеме емес!

	– Сіздіңше, бұл не сонда, мырза?! – деп сұрады Джонатан зығырданы қайнай бастап.

	– Бұл баллон, капитан!

	– Баллон?!

	– Иә, баллон! Өзіңіз қараңыз, біз Америкадан Австралияға әуе арқылы жеттік, одан соң су түбінде бес тәулік тұрдық, ендеше мұны қалайша кеме деп аламыз?! Ақыр аяғында тағы да аспанға ұштық. Бұл маған мүлде ұнамайды. Демек, осы уақытқа дейін үнемі әуеде самғап келсек “Римэмберді” кеме емес, баллон деп атау керек! Қайталап айтайын, мен баллонға қызмет етуге жалданған жоқпын, сондықтан “Римэмберге” қайтып кірмеймін.

	Осы сәтте:

	– Абайлаңыз, мырза! – деп ызадан көкпеңбек болып түтіккен Джонатан Спайерс тапаншасын жұлып алды.

	Бірақ ол бұл жолы аса бірбеткей, кейде тіпті ештеңеден тайсалмайтын қайсар адаммен тілдесіп тұр еді.

	– Жоқ, сіз мені қорқыта алмайсыз, – деді Литльстон, – сотта жиырма жыл бекер қызмет істеген жоқпын және өзімнің Америка азаматы ретіндегі құқымды жақсы білемін!

	Осы сөздер айтылған кезде Дик дауласып тұрған адамдардың қасына таянып келді де адуып қазынашының жүзіне тесіле қарады.

	– Бірақ сіз теңіз жандарын білмейсіз, мырза! – деді екіленген капитан.

	– Сіздің теңіз заңдарыңызға күлкім келеді! – деп жауап қатты Литльстон кекеткендей. – “Римэмберіңізді” қалай атасаңыз олай атаңыз, әйтеуір, кеме емес. Сондықтан, теңіз заңдары мұнда мүлде жүрмейді. Бұл майшабақтарға арналған қайдағы бір қалбыр, сүңгуір қоңырау... не десеңіз, о деңіз, тек кеме емес! Адмиралтействоға өзім-ақ шағымданамын, сонда көзіңіз жетеді мырза, ондағылар сіздей қайдағы бір қарақшыны емес, бұрынғы калифорниялық соттың аға іс жүргізушісі Литльстонның сөзін тыңдайтын болады!

	– Жоқ, оныңыздан ештеңе шыға қоймас! – деп зығырданы қайнаған капитан тапаншасын кезеп қайсар қазынашыға қарай тұра ұмтылды. Сақ тұрған анау да артқа қарай шегіншектеді.

	– Тоқтай тұрыңыз! – деді қайтып дауыстаған канадалық. – Мына адамнан жөн сұратыңызшы!

	– Неге араласасыз?! – деп ышқынған Джонатан Спайерс Дикті қағып жіберіп алға қарай кеуделей ұмтылмақшы еді, бірақ оны бір қолымен қаусыра құшақтап, жас балаша көтеріп алған еңгезердей канадалық екінші қолымен тапаншасын жұлып алып анадайдағы шөп арасына лақтырып жіберді.

	– Бұл зорлығыңыз үшін әлі жауап бересіз? – деп ышқынды капитан Диктің құрсауынан шығуға тырмысып.

	– Өзіңіз біліңіз! – деп жайбарақат үн қатты сақа траппен. – Қалай дегенмен қолыңызды қанға малудан сақтап қалдым!

	– Кешіріңіз, Дик! – деді өз-өзіне келген Спайерс канадалықтың сонша сабырлығы мен ұстамдылығына тәнті болып.

	– Мен сіздің экпиажға қатысты істеріңізге араласқан жоқпын. Мүмкін оларға қажетті ескерту жасаған боларсыз. Ал өзіне әдеттегі кеме қызметін ұсынған екен деп ойлаған қазынашыға келсек, сіздің оны зорлықпен қираған үйінділердің арасында немесе теңіз түбінде күн өткізуге мәжбүр етуіңіз санаға сыймайды. Ондай әрекетіңізді теңіздегі де, құрлықтағы да ешбір билік орындары құптай алмайды... Бұған қоса білгім келетіні – сіздің аты-жөніңіз Джон Хабакук Литльстон емес пе! – деді ол өзін құтқарған адамға бұрылып.

	– Иә, мені солай атайды! – деді анау да елп етіп.

	– Олай болса, – деді Дик, – мен Дик Лефошер Анна Мария Литльстонның күйеуімін!

	– Бұл сіз бе едіңіз, Дик?! Анна Мария екеулеріңізді іздегеніме көп болды! – деді Литльсон әпкесі бұл өмірде жоқ деген жауап естимін бе деп үрейленгендей сыбырлай тіл қатып.

	– Ол қайтыс болғалы он жыл өтті! – деп жалғастырды канадалық. – Ғажайып адам еді!

	Осыны айтқанда оның жанарынан жас сорғалап кетті.

	– Дик! Дик! – деді көңілі босаған қазынашы. – Рас, біз бұрын онша тату бола алмадық. Бірақ, егер қарсы болмасаңыз, марқұмның аруағы үшін бір-бірімізді қадірлегеніміз дұрыс шығар!

	– Мен дайынмын! – деді оған қолын ұсынған канадалық.

	Бұл көрініске таң қалған Джонатан Спайрес те Литльстонға ымыраға келу ниетімен қолдарын созған.

	Дэвис болса жағадағы тәжікке экипаждың көз алдында капитанның беделін түсірмесін деген оймен “Римэмбердің” есік қақпақтарын жауып қойған еді.

	Сөйтіп, теңізге де, әуемен ұшуға да ешбір құлқы жоқ Джонас Хабакук Литльстонды жездесі Лефошермен бірге жерде қалдыру ұйғарылды. Қызыл Капитан ортақ жаулары – “Бетперделі адамды” қалған адамдармен-ақ іздей беретінін айтты. Жаңағы тайталас онсыз да қымбат уақыттарының едәуірін алған еді.

	– Біз ең алдымен Эйрео көлін сүзіп шығуымыз керек! – деді капитан.

	– “Бетперделі адам” сізді күтіп отырмайтын болар, – деп қалды Оливье, – оның суға ізден адастырып кетуі үшін түскені анық. Ендігі сіздің көзіңіз тайған бойда-ақ ғайып та болған шығар!

	– Дұрыс айтасыз, – деді капитан. – Сондықтан да жолшыбай Мельбурн мен Сиднейді шолып шықпақшымын. Бірақ көлді де қарамай өте алмаймын: мүмкін әлдебір ілік табылып қалар!

	Нготактар одақтастары жеңіліс тапқаннан кейін дереу өз елді мекендеріне қарай ығысқан. Бірақ оларды сол түнде-ақ қоршап алған екі мың нагурнук бірін қалдырмай қырып салды. Қайтадан өсіп-өнетіндей ешбірі тірі қалмаған. Бұл тайпа түп-тұқиянымен жер бетінен жойылып кетті. Сол түн күні бүгінге дейін австралиялықтардың жадында “қара зұлмат” атымен сақталған.

	Арада екі ай өткенде Қызыл Капитан сенімді негрі Томды ертіп Франс-Стэшенге қайта оралды. Ол көл жағасының маңайынан темір үйіндісіне айналған өзінің “Аққуының” қаңқасын тауып алды.

	Ивановичке келсек, ол жер жұтқандай жоқ болып кеткен, оны Австралиядан қарамаған жері қалмаған Джонатан Спайерс оңбаған Мельбурннан басқа біреудің атын жамылып қашып кеткен екен деген шешімге келді.

	Капитан ашуы қайтқан еді, бірақ сергек, тіпті, кек алуға бұрынғыдан да құлшына түсіп, достарына әлгі жауызды Еуропадан, анығын айтқанда, бас сауғалап барып паналауы мүмкін Ресейден бірлесе іздеуді айтуға келген.

	Алайда Қызыл Капитанды әлдебір қырсық төңіректеп алды: бірде ол Франс-Стэшеннің маңайында экипажына бой жазғызып алу ниетімен тоқтап, өзі аңшылық әуестікпен біршама ұзай бергенде қатты жарылысты естіген. Дереу кемесі тұрған жерге жеткенде сұмдық көрініске тап болды: экипажындағылар бірі әлде абайсызда, әлде қасақана электр аппараттарын жарып, кемені адам танығысыздай күл-талқан етіпті. Қопарылыстың алапат күштілігі соншалықты, едәуір алыстағы көл жағасында тамақтанып отырған адамдар түгелдей мерт болып кетіпті.

	Апатты естіген граф:

	– Күдіктенетін біреу-міреуіңіз бар ма? – деп сұраған.

	– Холлоуэй! – деп жауап қатты капитан. – Мен өлгендердің бәрін қарап шықтым. Араларында жалғыз сол ғана жоқ! Қопарылыс кезінде оның кеме ішінде отыруы да ғажап емес; олай болса, әрине, жұрнағы да қалмайды. Ал, еген тірі болса қорғай гөр деп Құдайға жалбарына берсін: мен оны Сібір тундрасына немесе Үндістан джунглиіне, яки Америка пампасына сіңіп кетсе де құтқармаймын!

	– Бірақ бұл өзі аса қиын іс емес қой, – деді граф, – жаңа “Римэмберд” жасауға қанша қаржы қажет болса да Дик екеуміз жедел түрде тауып береміз!

	– Екінші “Римэмбердің” жаса дейсіз бе?! Жоқ, оған құлқым жоқ! Менің он жыл бойына құпия сызба-нұсқаларымды ұрлатып алмау үшін бөлшектерін түрлі заводтарға жеке-жеке жасатып, жасырын жұмыс істегенімді білмеуші ме едіңіз?! Онда кеудемде үміт пен өшпенділік оты қатар маздап тұрған жас едім!

	– Өшпенділік дейсіз бе? – деп сұрады Оливье. – Онда соншалықты кімді жек көрдіңіз?

	– Адамзатты!

	– Адамзатты?!

	– Иә, қара күшке бас игіш опасыз да күйкі, сонымен бірге өзі де қорғансыздар мен дәрменсіздерді езіп-жаншуға бейім жалпы адамзатты жек көремін! Ол өзі түсіне алмағандығына бола қорланып, қызғанышын туғызатын барлық ұлылық пен ізгілік атаулыны да аяққа таптауға құмар!

	– Ал, қазір ше? – деп сұрады дегбірсізденген граф.

	– Ал қазір адам баласын жек көру әдетінен арылдым – оған түрткі болған сізсіз! Бұдан көп жылдар бұрын менің кеудеме үміт отын жағып, жан-жүрегіме сенім мен жақсылық, әділеттілік дәнін ектіңіз. Сіз сонда: “Егер жер бетінде жәбірленушілер болса олар үшін кек қайтарудың орнына солардың өзіне жәрдемдесіп, көңілдерін жұбатқан жөн!” дегенсіз. Осы сөздер жадымда жатталып қалыпты. Жоқ, енді екінші “Римэмберді” жасай алмаймын: баяғы пікіріме елігіп кетіп жүремін бе деп қорқамын! Жер бетінен әлгі екі оңбағанды-ақ аластаймын. Өйткені олар тұрғанда маңайларындағы басқа адамдарға тыныштық жоқ. “Бетперделі адам” мен Холлоуэйді айтып тұрмын. Одан соң қаскөйлік істерден біржола тыйыламын; айнымас түпкілікті шешімім осы!

	Арада алты аптадай өткенде жас граф пен Дик кенішті Коллинзге табыстады да, Джонатан Спайерс, Лоран, негр Том және Воан-Вахпен бірге Парижге аттанды. Біз оларды ұзамай-ақ кездестіреміз һәм графтың өте ерекше жағдайларда “Бетперделі адам” мен Ивановичтің бір кісі екеніне көз жеткізетін сәтіне куә боламыз.

	Одан осы мәселе талқыланған байсалды кеңестен кейін граф пен оның достарының “Белгісіздер” қоғамының жалпы жиналысы өтетін Орал далаларына баруға бел буғанын байқаймыз.





VIII




	Генерал дон Хосе Хоррасон. – Түнгі шабуыл Тыңшының көзі.



	– Түн ортасы болды, мырзалар! Кетуге рұқсат етіңіздер! – деді жиырма сегіз жастардағы қоңырқай өңді, жігерлі жүзді жігіт. Оқырман оның да граф д'Антрэг екенін аңдаған да болар.

	Бұл әлгі сөздерді Вандом алаңындағы қонақжай клубтардың біріне жиналған сымбатты джентльмендер тобына айтқан еді.

	Қасындағылар жас графты жібергілері келмеді.

	– Кететін уақыт болған жоқ қой; бұл кезде жас балалар ғана ұйықтайды! – десті олар. – Мұның енді әділетсіздік қой – бізді неше қилы шытырман оқиғалы әңгімелермен тамсандырасың да, сатиралы романға ұқсайтын бел ортасына жетпей үзе саласың... Тіпті, жалғасын қашан айтатыныңды да ескертпейсің!..

	– Рас, мырзалар, кетуім керек! – деген граф оларға қоштасу белгісі ретінде қолын көтеріп ұзай берді.

	– Көлік шақыртайын ба, граф? – деп сұрады есік аузындағы қызметші бала.

	Сағатына қарап: – “Әлі бақандай бір сағат бар екен!” деп күбірлеген граф балаға: – “Жоқ, қажет емес. Жаяу жүре беремін!” деген.

	Сигарасын тұтатып алған ол аяңдап Сена жағасына беттеп бара жатып еңсесін езген терең ойдан өзін клубтан ұзаған бойда ине-жіптен жаңа шыққандай киінген екі мырзаның жиырма қадамдай жерден ілесіп, аңдып жүргенін аңдамаған да еді.

	Уақыт оздыру үшін айналма жолға түскен граф бір кезде Сена жағасына да жетті. Наурыз жаңа туғанымен биылғы көктем ерте келген-ді, бақта сыңсыған талшын әбден гүлдеп те үлгеріпті. Жас граф Сан-Доминик көшесімен әкесінің мейманханасын бетке алды. Сонда өз бөлмелері тұр.

	Оливье Парижге бұдан бір жеті бұрын Австралиядан келген жанында досы Дик, Джонатан Спайерс, Литльстон, қасынан қалмайтын Лоран және буш түземдіктерінен құралған бірнеше қызметшісі бар.

	Франс-Стэшен мен Аққу кен орны Коллинзге тапсырылып, нагарнуктердің күзетіне қалдырылды. Екі жыл жұмыс істеген кеніш Дик пен Оливьеге жүз миллион доллар таза пайда әкелген еді.

	Мистер Джильпингке келсек, ол бағалы зоологиялық жинақтарын тәртіпке келтіріп үлгермеген-ді. Сол себептен Еуропаға екінші жанынан қалдырмауға бекінген сүйікті Пасифигін қоса артып келесі көлікпен шығуды ұйғарған. Едәуір қызметін жоғары бағалаған граф пен Диктің мырзалығы арқасында осынау нготактар кобунгі Отанына бес жүз мың доллар дәулетпен оралғалы жүрген. Оның қайтар сапары Суң арқылы өтетін, сондықтан жолшыбай Парижге соғып достарымен дидарласа кетуді шешкен.

	Оливье Австралиядан шыққанда мұнда қайтадан келмеймін деп бекініп шықан-ды. Ал Дик жас досының Белгісіздерге қатысты ісі аяқталмағандықтан оны жалғыз аттандыруға қимай, Оливьенің шаруасы бір жақты болған соң іштей өз-өзіне Австралияға оралуға серт беріп, қалған ғұмырын Франс-Стэшенде, жүргенде жақын нагарнуктердің жанында, аяулы досы, әрі ағасы Виллигоның зираты маңында өткізуді жөн көрген.

	Қызыл Капитан болса баяғы жан баласын місе тұтпайтын асқақтығы басылып, жан-тәнімен Оливьенің мүддесіне берілген-ді. Дегенмен ол да өзі қазіргі күндері тонның ішкі бауындай араласып кеткен Дик секілді Эйрео көлінің жағасына қайта барып саялауды армандап жүр еді. Кейінде өркениетті елдердің у-шуынан қашып, қажыған жанының жұбанышын тек сол мекеннен тапсам ба деп түйген-ді.

	Алыстағы Австралиядан келіп ат басын Парижге тіреген бұл шағын топ енді Ресей сапарына дайындалып жатты. Сонда Белгісіздерге қарсы ең соңғы шешуші майдандарын салмақшы-тын.

	Джонатан Спайерс бұл жолы ерекше батыл бір ойын ортаға салған. Онысын достары бір ауыздан мақұлдаған. Мақсат – Белгісіздердің Жоғарғы Кеңесімен қоса Бас Белгісізді қолға түсіріп, оған өздерінің бейбітшілік талаптарын қою еді.

	Жер жүзінің түкпір-түкпіріне тарыдай шашырап кеткен қоғам өкілдері жылма-жыл ұлан-ғайыр орыс даласының оңаша бір мүйісіне жиналып, мәслихат құратын-ды. Ол орын ең соңғы сәтке дейін бұлардың өздеріне де беймәлім болады. Өкілдерге жабық хатпен әлдебір қалаға шақыру жеткізіледі де, сол жерде ғана жыл сайынғы кеңес орнының құпия мекені мәлімделеді. Әдетте ондай жерлер ойға келмейтін өте шалғай жабайы қуыстар да болуы мүмкін. Мәселен, жиналыстары Кавказ тауларының үңгірлерінде, Орал немесе Дон далаларында, яки Каспий, Арал теңіздерінің жағаларында өткізіледі.

	Осындай құпиялыққа орай Қызыл Капитан ойластырған істі жүзеге асыру мүмкін еместей де көрінген. Бірақ Джонатан Спайерс жиналыс орнын күні бұрын анықтауды өз мойнына алды. Ал қалған шаруаны бұл жолы аямай жұмсау ұйғарылған ақша тындыруға тиісті.

	Дәл осы кеште графтың пәтерінде де кеңес өткізілмекші еді, оған енді графтың мүддесін шын ынталанып жүрген Люс қатысуға тиісті-тін. Бұл іске оның араласуы көп көмегін тигізеді деп күтілген, себебі ол Белгісіздер қоғамының мүшесі еді де, күні бүгінге дейін сенімді іскер адам ретінде Жоғарғы Кеңестің көзіне түскен адам болатын һәм Франция мен Париж атынан тағайындалған Бас өкіл ретінде оған Париждегі барлық мүшелерді бақылап отыру жүктелген.

	Таң ертеңгісін саябақта жүрген Оливьеге Люстің қызметшісі негр келді де, қожайынның кешкі кеңеске белгіленген уақытта жететінін айтқан соң графқа зор қошаметпен тағзым етіп жөніне кетті.

	Шынында, бұл негр Люстің өзі еді! Ол түрін өзгертудің сиқыршысындай болатын; бұл туралы мекемеде сан алуан таңғажайып әңгімелер айтылады: мәселен, әлдебір фотосуретке қарап айна алдына отыра қалып, жарты сағаттың арасында сол бейнеге айналып шыға келеді. Әлгі портреттегі дәл осы адам екеніне ешкім шек келтіре алмайды.

	Бірде полиция бастығының өтініші арқылы, осы басшының өзіне айналып, бір сағат бойы қарамағындағыларды қабылдағаны бар. Мұның сол жетекшінің өзі екеніне ешкім күмәнданбаған.

	Бірақ осынша таңғажайып адамның қызметтен шығуы бәрін де қайран қалдырған еді. Әйтсе де оның кетуінің шын себебін ешкім де білмейтін.

	Ол Австралияға оралған бойда Белгісіздердің Жоғарғы Кеңесіне графтың өзіне жасаған жақсылығын баяндап, өзіне өмір сыйлаған адамға қарсы қызмет етуден гөрі қоғам мүшелігінен шығуды жөн көретінін айтты. Оның бұл ізгілікті ниетін басшылар лайықты бағалап, әлгі істен басы бүтін босатуды ұйғарған. Бірақ миллион франкт сыйақыға графтың мүддесі үшін құпия қоғамға қарсы жұмыс істеуге келісім берген кезінде аталған істен мүлдем аласталып қалғанына қатты өкінді; ол тіпті, Жоғарғы Кеңес Оливьенің Парижге келгенінен хабардар ма, олай болса бұған қарсы нендей әрекет жасалмақшы деген жайттардың өзін білмейтін еді.

	Люс өзінің мол тәжірибесі мен айлакерлігіне һәм байқампаздығына сенгендіктен бәрін де анықтаймын деп үміттенеді. Әрине, әуелде бұл графқа қатысты істерден бас тартпағанда мұндай қиындық болмас еді.

	Бір айта кетерлік жайт – Оливье барлық жанашырлық ара-қатынастарына қарамастан Люстен “Бетперделі адамның” атын біле алмаған.

	– Мен сізді одан қорғаймын, – деді ол, – тіпті, мүмкіндік туып жатса оның жүзін Австралияда бетпе-бет көрген жалғыз адаммен – қожайынының атына жазылған екі жүз елу мың франкті алып ізім-қайым жоқ болып кеткен боксшы Том Поуельдің қызметші негрмен жолықтырамын; әйтеуір, қоғамға берген сөзімді бұзуды талап етпесеңіз болды!

	Әйткенмен, айтыңызшы, ол адам менен неге қашады сонша? Қорқа ма сонда?

	– Ондайы да жоқ емес, бірақ ол өздеріңіз бақталасыңыз ретінде сізді өлтіріп, қалыңдығыңызға үйленгісі келетіндіктен ол жендет адамға ғұмыры тұрмысқа шықпайды деп ойлайды. Сопдықтаіт оған өзінің жендет екенін жан баласы білмесе екен деп жанталасады...

	Граф бұл уәжден кейін ештеңені тақымдап сұрамауды жөн көрді.

	Люс, шынында да, қызық адам. Берген уәдесін бұзғанмен өзі мүше қоғамға ойланбастан опасыздық жасайды! Бұл бәлкім, өз мамандығының ықпалынан болар. Расында да, тыңшылар мен полиция жансыздарының көпшілігі жеке қарым-қатынаста сонда адал адамдар болғанымен түрлі қоғамдар мен ассоциацияларға қиналмай-ақ мүшелікке кіреді, тіпті олардың сыйақыларынан да бас тарпайды, сөйтеді де осы қоғамдарды сатып жүре береді. Кәсіптері солай.

	Қалай дегенмен де, Люс өте бағалы одақтас еді һәм өзіне берілетін қаржыны ақтайтын сыбайлас болатын...

	Байқап отырғанымыздай, Вандом алаңынан Сан-Доминик көшесіндегі үй аралығындағы жолда жас графты ойландыратын нәрсе көп еді.

	Ол Келісім алаңына жеткен соң көпірге беттеген. Бұл кезде маңайда тірі пенде жоқ сияқты еді. Соңынан ілескен екі мырза енді оны жеделдете басып қуып та жеткен-ді. Көпірдің орта тұсына барғанда граф кенет көпірдің жақтауынан бір аяғын асырып Сенаға секіргелі тұрған біреуді көріп қалды. Оливье оны құтқармақ болып тұра ұмтылған. Алайда өтірік құлап өлмек болған әлгі Оливьенің соңынан қоса жүгірген бейтаныс екеуі графқа жабыла кетіп, түкке түсінбей қалған мұны екі жақтай көтеріп өзенге лақтырып жіберді.

	Керемет малтығыш граф дереу суға сүңгіген жүзгіштің қолын қабылдай қойды да, әлден соң су бетіне қайта қалқып шығып Бурбондар сарайы тұсындағы жағаны бетке алған. Осы кезде жағалау жақтан бір қайық пайда бола кетті де, онда отырған екі еркектің бірі:

	– Шыдай тұрыңыз, біз қазір жетеміз! – деп айқай салды.

	Шамалыдан соң-ақ қайық жетіп келді де, граф сол қолымен ернеуге жармасып, оң қолын құтқарушыларына созғаны сол-ақ еді, осы мезетте әлгілердің бірі мұны шірене тұрып ескекпен басынан ала салып-ақ жіберген. Сасқалақтаған бұл соққыға көтерілген қолын тосып үлгерді. Жалған құтқарушылардың өзін суға тастап жіберген әлгі екеу екенін түсіне қалған граф дереу суға қайта сүңгіді. Сол сәтте жендеттердің бірінің:

	– Осы жолы сәбізі бітті-ау деймін! – деген қуанышты даусы естілді.

	Көпір жақын маңайда болғандықтан Оливье қолының қатты ауырғанына қарамастан тіреулердің тасасын ала жүзген. Оның үстіне қалың тұманнан жендеттер байқамай қалар деп те үміттенген. Ол су астымен малтып барып суға батқандардың қармауы мен қайық байлап қоюға арналған үлкен темір сақиналардың біріне жетті де, басын қылтитып әлгі оңбағандарды бақылады. Қайық біршама уақыт өзен ортасында тербеліп тұрды: отырғандар, тәрізі, өздері ұрып жыққан адамның су бетіне қалқып шыққан-шықпағанына көз жеткізгілері келген сияқты. Арада сүт пісірімдей уақыт өткенде қайық жағаға шығудың орнына өзен ағысына қарсы жүзіп, тура Оливье тұрған белдеудің тұсына тақалған.

	Бұл маңайдың қараңғылығы сонша, граф өтіп бара жатқан қайықтың сұлбасын да ажырата алмады, бірақ есесіне отырғандардың бірінің жолдасына айтқан:

	– Сен ұрған сәтте әлгіге өз атымды айтпағаныма өкініп келемін, ол бейшара ең құрығанда өлер алдында “Бетперделі адамның” кім екенін біліп кетер еді! – деген сөзін анық естіді.

	Қайық белдеудің астынан шықты да көз алдынан ғайып болды. Бұл жолы өзін қауіпсіз сезінген Оливье бірнеше минуттің ішінде жағаға жүзіп жетіп судан шықты. Алайда табаны тас ернеуге тигені сол-ақ еді, жер астынан шыға келгендей екеу тағы бас салған. Ол мезетте иығына тиген ауыр соққыны сезінді: тәрізі, жүрегінен көздесе керек. Қатты ышқынған Оливье гүрс етіп құлап түскен.

	Бурбондар сарайының қалтарысынан шыққан екі полиция сержанты екі жаққа бөліне жүгірді. Олары әбден дұрыс еді; алғашқыда екеуі жаралы адамға қосарласа ұмтылған-ды, одан жендеттердің құтылып кеткенін аңдаған бірі серігіне: “Жаралыға жүгір!” деп бұйырды да, өзі анау оңбағандардың соңына түсті. Бірақ жендеттер құтылып кетті. Сондықтан ол да жолдасы сүйреуге кіріскен жәбірленушінің қасына қайтып келіп, жаралыны екеулеп полиция басқармасына жеткізуді ұйғарған-ды. Кенет ұшқыр пар ат жеккен сәнді күйме пайда бола қалды; көлікте отырған мырзаның айтуымен ол да жаралының жанына келіп тоқтаған.

	– Көмекке шақырған дауысты естіп қалдым ба? – деді мырза көліктен түсіп жатып. – Көшірді осылай қарай бұрғызғаным сол!

	Сөйлеп тұрған қырықтардағы сымбатты келген қара нәсілді адам еді. Кигені – фрак. Кеудесіне Аннунциата Панамская орденін қадаған.

	Бұл кезде Оливье есін жинап өз-өзіне келді.

	– Қызық, – деді полиция қызметкерлерінің бірі, – жаралы жаңа ғана өзенге батып шыққандай су-су!

	– Дұрыс айтасыз: әлдебір оңбағандар мені бұдан жарты сағаттай бұрын көпірден Сенаға тастап жіберді, – деді ыңырси тіл қатқан жаралы, – одан ескекпен басымнан ұрып өлтірмекші болды, ал, жағаға жеткенімде пышақ жұмсады!

	– Не деген жауыздық! – деді полицияның бірі, – біздің бекеттің тура қасында тұрып!..

	– Маған үйге жетуге жәрдемдесіңіздер! – деп өтінді граф, – жарақатым жеңіл: соққы иығымды ғана жанап өтті...

	– Менің көлігім сіздің құзырыңызда! – деп мейірлене кетті қара нәсілді мырза.

	– Рахмет! Сіздің қайырымдылығыңызды қуана пайдаланайын! – деді Оливье.

	– Бізге аты-жөніңіз бен мекен-жайыңызды айтуыңызды сұраймын, – деді графқа полиция қызметкерлерінің бірі, – біз оқиғаны тіркеуге міндеттіміз!

	– Граф Оливье Лорагюэ д'Антрэг, Сан-Доминик көшесіндегі Лорагюэ мейманханасы! – деп жауап берді жас адам.

	Қара нәсілді мырза мен екі полиция қызметкері графқа ықыластана қызмет көрсетуге дайын екенін аңғартып келісіп тұр.

	– Мен Панама Республикасының бас елшісі һәм өкілетті министрі дон Хозе де Карроссанмын, – деді қара өңді джентльмен, – граф, өзіңізге мынадай сәтсіз жағдайда қол ұшын беретініме бек ризамын!

	Полиция қызметкері де жаралыны сүйеп отыру үшін көлікке мінді.

	– Графқа ендігі көмегіміз қажет бола қоймас! – деді маңғаздана сөйлеген шетелдік полицейге бұрылып. – Үйіне өзім-ақ жеткіземін!

	– Сіздің тілегіңізді орындай алмайтыным өкінішті, мәртебелім, бірақ біздің жапа шеккен адамды не үйіне, не ауруханаға табыстамай тастап кетуге құқымыз жоқ! – деді полиция қызметкері.

	– Иә, бірақ бұл кісі қазір жалғыз емес қой, – деді дон Хосе. – Мен өзім-ақ...

	– Қалай дегенмен, мәртебелім, біздің тәртібіміз солай!

	Бұдан әрі табандап тұрып алудың реті болмаған соң қара нәсілді тықақтай алмады.

	Жас графтың жарасы расында да түкке тұрмайтын еді, өткір қанжар графтың иық терісіне ғана жеңіл сызат түсіріпті. Бір сәт естен танғандай болғаны аурудың жанға батқанынан немесе қанның көп кетуінен емес, үрей мен ызадан туындаса керек.

	Оливые майманханаға жеткен соң панамалық елшіге ықыластана рахметін айтып, полиция қызметкерлеріне өзінің мекен-жайы жазылған қағазын ұсынып, одан қарт граф мазасызданып қалмасын деген оймен үйге қоса кірмеуді өтінді. Одан кілттеулі тұрған жеке жайының жеке есігін ашып, бүйірдегі шағын сатымен ештеңе болмаған адамша нық басып, өз бөлмесіне беттеді.

	Полиция қызметкері дон Хозеге иіле тағзым етіп, өзі кетуге ыңғайланған түр танытқан. Бірақ панамалық өкілдің көлігі сырт айналған бойда қуып жетіп, күйменің арғы жағына жармаса кетті. Арбаның ернеуіне табаны іліккенде өз-өзіне:

	– Мына мырза күдікті адам екен: графпен оңаша қалуға сонша құмартқаны қалай? Онымен де қоймай әлгі жігітке үш рет жасалған қастандық әрекетінен кейін жер астынан шыққандай қайдан сап ете түсті? Әліптің артын баға тұрайық!..

	Көлік Келісім алаңы мен Елисей жазығынан өтіп Салтанат қақпасына таянғанда Тилызит көшесіне қарай кілт бұрылды. Одан жүрісті тежемеген күйі саржеліспен сәулетті мейманхана ауласына кірген. Арба өткен бойда сыртқы қақпа сарт етіп жабылды.

	Полиция қызметкері секіріп үлгерген: сәл ғана кешіксе қонақ үйінің ауласынан бір-ақ шығады екен!

	Жолдың арғы бетіндегі дүңгіршегін жабуға ыңғайланған шарап сатушыны көрген полиция қызметкері жорта есінеп, немқұрайлы ғана: “мына сәулетті мейманханада кім тұрады осы?” – деп сұрады.

	– Генерал дон Хозе де Коррасон, – деді саудагер, – панамалық елші.

	– Е-е... Рахмет, қайырлы түн, бауырым!

	– Қайырлы түн! – деді сатушы да.

	Бұдан соң Фролер (осы полиция қызметкері) – маскүнемдігіне бола қатардағы көше тәртібін қадағалаушылыққа төмендетілген бұрынғы тамаша тыңшы ақырын аяңдап жұмыс орнына беттеді.

	Қызметтеп айырылу Фролерге үлкен сабақ болды. Ол тіпті, ішуді де доғарып, өз-өзіне жұмысына қайта оралып қана қоймай әлдебір ғажайып ісі арқылы тыңшылар бөлімінің бастығы атағын алуға серт берген.

	Фролер сондай бір көрнекті әрекет туралы күні-түні ойланумен жүретін, сондықтан қарақожалақ генерал шын мәнінде қандай дәрежеде болғанымен, сау басына сақина тілеп қыр соңынан қалмайтын қызыл көз тыңшы тауып алғанын білмеген де еді.





IX




	Кеңес. – Қос қабат ажал үкімі.



	Оливье бөлмесіне кірген соң дереу киімін ауыстырып, аздап коньяк ұрттап, ентігін басып, өз-өзіне келіп қалған-ды. Күтіп отырған достары оның жаңа ғана ажал аузынан қалғанын сезген де жоқ.

	Бұл кезде қонақ бөлмесінің түпкір бұрышында альбом қарап әлдебір өте сәнді киінген теңіз офицері отырды. Ол рұқсатсыз кіріп, ешкіммен тіл қатыспай сырттай берген-ді, сондықтан мұндағылар оған үркектей қараған.

	Бейтаныс теңізшінің баса-көктеген ожарлығынан құлақтанып үлгерген Оливье бірден соның қасына жетіп келді де:

	– Кім екеніңізді һәм осындай беймезгіл уақытта не шаруамен жүргеніңізді білуге рұқсат етіңіз! – деп тіктеу келіп қалды.

	– Иә, дұрыс айтасыз, қазір кештеу болып кеткені рас, – деді мейман. – Бірақ сіздің жақында ғана Австралиядан келгеніңізді естіп едім, таяуда сонда аттанбақшымын, сол себептен, өзіңізден ол елдің жай-жапсарын білуге құмартып ем...

	Оливье мейманның сөзіне не дерін білмей бір сәт аңтарылып қалды. Анау қарқылдап күліп жіберген.

	– Енді бұл комедияны жалғастырмай-ақ қояйық!

	Мен Люспін! Көрдіңіз бе, капитан, сіз жеңілдіңіз! – деді ол қалай өзгерсеңіз де танымай қоймаймын деп бәс тіккен Джонатан Спайерске бұрылып.

	– Иә, даңқыңыз арта берсін, Люс мырза! – деп жауап берді капитан. – Күмән жоқ, сіз мұнша талантыңызбен біз үшін таптырмайтын адамсыз!

	Люстің сымбатты теңізші кейіпіне енді әншейін әзіл ғана емес еді, бұл Белгісіздер жансыздарының күдігін тудырмау үшін жасалған айла да болатын, сол себептен ол әрбір жолы графқа әр түрлі адамдардың бейнесімен келіп жүрді.

	Оливье өзіне жасалған қастандықтың үшеуін де кеңінен баяндап берді, достары бұдан былай оған жалғыз жүруге болмайды деген ұйғарымға келді; шығатын кездерде қорғаушы ретінде бірге болатын канадалық пен оның адал қызметшісі Воан-Вахты ертіп жүруі керек.

	– Париж Австралия буштарына қарағанда қауіптірек, – деп қойды қарт траппер тұнжырай тіл қатып.

	– Есесіне мұнда жасырыну оңай! – деді Люс.

	Жарым көңіл канадалық өзін мұнда өте қолайсыз сезінген; ол осындағы Белгісіздермен болатын күрделі тартыста өзінің пайдасыз екенін түсінді. Мұнда жансыздар мен полиция қызметкерлерінің өздері-ақ қару орнына жүретін секілді; сондықтан сақа траппер қайтадан өзін еркін құстай ұстайтын орыстың шалқар даласы мен ну-жыныс ормандарына жеткенше асықты.

	– Демек, “Бетперделі адамның” осында болғаны ғой?! – деді Қызыл Капитан.

	– Мұндай күрделі қастандық әрекеттері тек соның ғана қолынан келеді! – деді Люс.

	– Және, – деп әңгімесін жалғастырды Оливье, – менің көпір астында естіп қалған сөзіме қарағанда оның осында екені анық!

	– Кешегідей сәтсіз әрекеттерден кейін ол Парижде ұзақ қалмауға тиісті, – деді Люс, – оның үстіне Ұлы Кеңес одан Австралияда болған оқиғаларды егжей-тегжейлі білуге асығып отырғаны анық. Таң ата аңдуға шығамын да, кешке қарай сіздерге ол бақылаудың есебін беремін!

	Дегенмен Люс граф бастан кешкен шытырман оқиғада күдікті көрінген Панама елшісі дон Хосе Коррасонды аңдуды ұйғарғанын бүгіп қалды.

	Сонда да әңгіме үстінде қара генералдың аты еріксіз аталып қалып еді.

	– Оны нағыз джентльмен һәм парасатты адам ба деп қалдым-ау, – деді Оливье, – ертең өзіне арнайы барып жанашырлық көрсеткені үшін рахмет айтпақшымын!

	– Жоқ, оныңыз болмайды, граф! – деді Люс жайбарақат қана.

	Жансыз осы жолы көкейіндегі күмәнді қасындағыларға айтуға бекінген.

	– Баруға болмайды деуіңіздің сырын түсінбедім! – деп қалды граф.

	– Өйткені ол қауіпті адам. Керек десе өміріңізге қатер төндіруі ықтимал!

	– Түсінбеймін!

	– Ол адамға мүлде сенуге болмайды!

	– Қалайша? Маған көмек қолын созуға асыққаны үшін ғана ма?!

	– Көмек қолын созуға асыққан ол емес, екі полиция қызметкері; генерал сіз қауіп-қатерден әбден құтылған кезде пайда бола кетті емес пе?!

	– Менің даусымды естіп жетті ғой!

	– Өзі айтты ма оны?

	– Айтып қана қойған жоқ, ісімен дәлелдеді! Әйтпесе полиция қызметкерлерімен бір мезгілде қалайша пайда бола кетеді?!

	– Қайткенде де мен бәрібір дон Хосе Коррасонға бармаңыз деген пікірімнен айнымаймын: жауларыңыздың зұлымдығы мен күш-қуатының қаншалықты зор екенін қалайша түсінбейсіз?! Басқасын айтпай-ақ, менімен қалай танысқаныңызды ұмытқаныңыз ба?! Әкеңіз бен Лоранның сізді қорғау үшін Мельбурннан арнайы келіп таңдап алған адамның, өзіңіз шүбәсіз сенген кісінің Белгісіздер қоғамының мүшесі болып шыққаны есіңізде ме?! Сіз осыдан кейін де әркім-біркімге сенім артпақшысыз ба?! Өзіңізге қисынды уәж айтуға рұқсат етіңіз: “Бетперделі адам” Парижге сізден бұрын жеткен. Кешікпей сіздің де келетініңізді біліп, аса шеберлікпен тұзақ құрады: оның екі жансызы соңыңызға түседі, үшіншісі алдап суға секірмекші болады. Қақпанды тамаша құрған. “Бетперделі адам” аса көреген – сіздің жақсы жүзгіш екеніңізді білетіндіктен қайық та дайындатып қойған; ал, ісін тезірек тындыру үшін ескекпен басқа ұрады. Бұл да аз: сіздің ол жолы да аман қалып, жағаға малтып баруыңыздың мүмкін екенін ескеріп сол тұсқа қанжармен қаруланған адамдарын тұрғызып қойған. Қанжардың да мүлт кетуі мүмкін; демек, жаралы адамды үйіне жеткізіп салғысы келетін жалған құтқарушы да дайын тұруға тиісті... Ал, ол “ізгі ниетті” адамның өзіне төнетін қауіп бар ма? Жоқ, әрине! Полиция жәбірленушінің аты-жөні мен жарақатын тіркейді. Егер сіз сол жарақаттан өліп кетсеңіз ешкім де күдіктенбейді! Сөйтіп жалған генерал дон Хосе Коррасон мәйітіңізді Лорангюэ мейманханасына жеткізеді. Мұның керемет ойластырылғанына дауыңыз жоқ шығар?

	– Жанымды түршіктірдіңіз ғой, қымбаттым Люс, – деді күлімдеген граф, – бірақ сіз осы дүниенің бәріне өз мамандығыңыздың тұрғысынан қарамайсыз ба? Ендеше мен әлгі екі полиция қызметкерінен де күдіктенуім керек шығар?

	– Иә, егер олар сізді құтқармаққа генералдан кейін келген жағдайда күдіктене аласыз! Олай болса бұларды да Белгісіздер жұмсаған болып шығады!

	– Сіз бәрінің де жауабын біледі екенсіз!

	Люс сөйлеп отырған кезде сақа траппер мұның айтқаны көңіліне қонып, бас шұлғып тыңдап тұр еді. Осыны жіті аңдаған тыңшы оны да пайдаланып қалуға тырысқан.

	– Граф, құлақ салыңызшы, – деп сөзін жалғастырды ол, – ең құрығанда өзіңіздің сенімді серігіңіз Лефошер мырзаның пікірін тыңдап көріңізші! Әлгі генералға қатысты пікірін бұл кісі де айтсын!

	– Оливье ол генералға бармайды! – деді канадалық нық дауыспен.

	– Қалайша? Дик, мені сіздің де қолдамағаныңыз ба?

	– Люс мырза дұрыс айтады, достым! Мен, әрине, ол кездейсоқ қол ұшын беруге асыққан ол адамның парасат пайымына шек келтірмеймін. Бірақ біздің дәл қазіргі жағдайымызда ешкімге сенбегеніміз жөн!

	– Егер қателескен болсақ, ертең кез келген жерде ұшырасатын Панама елшісі мен туралы не демек?!

	– Егер біздің қаупіміз дұрыс болып шықса ше? – деп қарсылық көрсетті Дик ерекше сеніммен. – Сіз ол мырзаның үйінен шықпай қалсаңыз қайтеміз?! Есіңізде ме, біз Мельбурндағы елшінің үйінде осы Люс мырзаның өзі құрған қақпанға қалай түсіп едік?!

	– Оның үстіне, – деді Люс, – сіздің оған жаралы күйіңізде дәл ертең баруыңыз шарт та емес; араға біршама уақыт салып соқсаңыз да оқа емес! Тек маған екі күн мұрсат беріңіз, мен өз пікірімнің дұрыс екенін дәлелдеп беремін!

	– Жақсы, – деді жас граф, – қалауыңызша қимылдаңыз!

	Осы кезде бұл әңгіме айтылып жатқанда сыртта жүрген Лоран кіріп графқа Белгісіздер қоғамының мөрі басылған хатты жеткізді. Бұған дейін осындай сәлемдемелерді екі рет алған графтың не күйге түскенін ғұмыры ұмытпастай болған Лоранның түрі өлген адамның сұрқынша боп-боз екен. Өзі дір-дір етеді.

	– Кім әкелді мұны? – деп сұрады Оливье.

	– Білмеймін, – деді даусы қалтырап сөйлеген байғұс Лоран.

	– Абыржыма, Лоран! Сабырға кел де, түсіндір бәрін!

	– Бұл хаттың қалай жеткенін түсінсем бұйырмасын; бұл да баяғы екі хаттай төсегіңіздің тұсындағы кішкене үстелдің үстінде жатыр!

	Граф хатты ашып дауыстап оқи бастады:



	“Граф Оливье Лоранюэ д'Антрэгке!

	Сәлем! Құдай Сізді мейірімді құшағына ала көрсін!

	Біз, Белгісіздер қоғамының мүшелері, Жоғарғы Кеңестің өкілдері, оның бұйрықтары мен нұсқауларын һәм үкімдерін іске асыратын өкілетті адамдар граф Оливье Лорангюэ д'Антрэгке оның биылғы наурыз айының жиырмасында Ұлы Белгісіздің, барлық Белгісіздердің жетекшісінің бекітуімен өлім жазасына кесілгенін мәлімдейміз. Үкім жариялаған күннен кейін үш тәулік ішінде орындалуы керек.

	Наурыздың 28-інде, ... жылы Лорангюэ қонақ үйіне таңғы сағат екіде Парижде берілді.

	Сергей Черняев,

	Петр Артамонов,

	Иван Яраславов”.



	Аталған қағаз оқылғанда жиналғандардың арқалары мұздап кеткен.

	Бұлар өз-өзідеріне келіп, ес жинап болмай жатып Қызыл Капитанның мылқау негрі “Тремуаль” мейманханасынан келіп өз қожайынына тура жаңа ғана Оливьеге жеткізілгендей хатты ұстатқан еді.

	– Енді менің кезегім! – деді Джонатан Спайерс.

	Ол расында да, Белгісіздер қоғамының № 333-мүшесі Федорға сатқындығы үшін кесілген өлім үкімі болатын. Оливье мен Спайерс үкімдерінің жалғыз-ақ айырмашылығы – алғашқысында тағылатын айып көрсетілмеген-ді. Есесіне үкімді орындау мерзімі бірдей екен.

	Достардың жиналысы ауыр да ұзақ үнсіздікке ұласқан. Кенет алыстан жаңғырып, құмыға, талып жеткендей әлдекімнің: “Құдай соты жазаласын сендерді!” деген даусы естілген.





X




	Люс бастан кешірген оқиға. – Құпия бөлме. – Жансыздардан қандай жолдар арқылы құтылады?



	Люс бірі Жаңа Кануцинов көшесі жағынан, екіншісі Кануцинов бағы тұсынан кіретін екі есікті еңселі үйдің бесінші қабатында тұрып жатыр еді. Люстің бұл баспананы таңдап алуының сыры да сонда: мұндай ересен ғимарат тұрғындарының кіріп-шығуын жіті бақылап отыру өте қиын нәрсе. Өзінің қалыпты түрімен жүргенде ол ылғи бақ жағынан шығады; ал өзгеріске түссе үнемі Капуцинов көшесі тұсымен кетеді. Бұған қоса өз пәтерім тар деген сылтаумен үйдің терезелері басқа көшеге қарайтын түпкі жағынан және екі бөлме жалдап алған; сол арқылы жылпос жансыз ғимараттың ішінде отырып-ақ Капуцинов бағын Магалдина шіркеуінен бастап Бейбітшілік көшесіне дейінгі аралықты және мұнымен де қоймай Капуцинов көшесін түгелге жуық бақылай алады. Үйдегілерге өзін демалысқа шыққан шенеунікпін, қазір суретке түсіру ісімен әуестенемін деп таныстырған. Оны өзінен пәтерақы алатын бақ жақтағы есік күзетшісі ғана таниды; ал, Капуцинов көшесі тұсындағы есікте отыратын қызметші мұны тек ылғи басқа кейіпке көретіндіктен әншейін осындағы тұрғындарға келіп-кетіп жүрген біреу шығар деп ойлайды.

	Люс бұдан қызық үшін талай рет өзгелердің бейнелеріне түсіп Капуцинов көшесі жағынан келіп: “Люс мырзаны қалай табуға болады?” – деп сұраған. Анау: “Ондай адамды танымаймын!” – деп күңк ете түседі. Одан осы сұрақты бақ тұсындағы күзетшіге қояды. Ол : “В” кіре берісі, бесінші қабатта, оң жақтағы есік” – дейді.

	Люстің қарапайым ғана жиһаздары бар шағын пәтерінде көз тартарлықтай ештеңе де жоқ. Оны кез келген тыңшы түк қалдырмай ақтарса да күдікті нәрсе таба алмас еді. Люске Алжирден әкелінген негр қызмет ететін, ал үй күтушісі – қартаң әйел. Бұлардың екеуі де өз қожайындарының тура осы үйден және бір бөлек бөлме жалдайтынын білмейтін-ді.

	Люс бұл кезде өз кейпін өзгертіп отырған еді. Ол граф д'Антрэгтің үйіндегі маңызды шешімдер қабылданған келелі кеңестен кейін дереу үйіне қайтқан.

	Оның қазіргі жағдайы қыл үстінде тұрғандай өте күрделі болатын. Бірақ өзі көкейіндегі түйткілді достарына айтпай-ақ қоюды ұйғарған; себебі олар дәл осы сәтте бұған бәрібір қол ұштарын бере алмайтын. Мәселе оның бұдан бірнеше жыл бұрын көпшілікке беймәлім әлдебір құпия іске байланысты отставкаға кетірілуінде еді. Жоғарыдағылардың пұсқауы бойынша мұның қызметінен бас тартқан полиция органы бұған жоғары деңгейлі зейнетақы тағайындаған; сонымен бірге аталмыш іске қатысты әлдекімдерге бейсауыт ауыз ашса немесе осы тұрғыдағы маңызды құжаттарды сақтайтын болса зейнетақыдан айырылып қана қоймай, бірнеше жылға Гвинеяға, яки Жаңа Каледонияға жер аударылатынын да ескерткен.

	Енді біреудің көрсетуі арқылы мекеме бұған сенімді жерге маңызды құжаттар тықты деп қана емес, барлық құпия істің көшірмелерін – яғни, бір түнде өз хатшысына түсіртіп алған көшірмелерді жасырды деп айып таққан еді. Егер ондай құжаттар сақталған болса оларды қалайда қолға түсіреміз деген әрекет те басталып кеткен; әрине, Люс құпия деректерді өз үйінде ұстайтындай ақымақ емес, демек, ол Парижде өзге біреудің атымен басқа пәтер жалдауы мүмкін.

	Міне, осындай долбармен мұның соңына түсіп, аңду жұмыстары басталғалы бірнеше күн өтіп еді.

	Люс мұны тез аңдаған; сөйтіп пәтеріне асығыс қайтқан бойда өзін бірі күндіз, екіншісі түнде аңдуға қойылған екі жансызды мұқият зерттеуге кіріскен.

	– Оһо! – деді ол бас шайқап. – Бұларға менен көз жазбау бұйырылған екен. Оңай шаруа емес!

	Мұның орнында тәжірибесіз біреу болса құпия бөлмесіне барар еді де, үйден кескін-келбетін өзгертіп шығар еді. Бірақ Люс жансыздардың күндіз де, кешке де бірдей әлденеше күн бойы қатарынан: “Үйден шыққан жоқ” деген мәліметі бүкіл париждік полицияның күдігін туғызып, құпия пәтерін қолма-қол тауып алатындарын білді; сондықтан ол басқаша қимылдауды ұйғарды. Сөйтті де күндіз бақ жақтағы есіктен шамадан мен сөмке ұстап шығып, көлік шақыртып, өзін Лион вокзалына жеткізуді бұйырды. Кассада ол артында өзі баратын бағытқа билет алып тұрған жансызды аңдады.

	Люс одан дәмханаға кіріп жеңіл-желпі ас алдырды да, қызметшісін Мэзон-Альфораға дейін екінші билетті алуға жұмсады. Ол оны дереу әкелген.

	Өзін аңдыған жансыздар әрбір станция сайын терезеден мойнын созып, кірген-шыққан жолаушыларды шолумен отырғанын көрген Люс кеш бата Париж бағытындағы пойыз ұшырасатын тораптың станцияда ерсілі-қарсылы ағылған жүргіншілерге араласып, қолына жалғыз ғана сөмкесін ұстап, осы көлікке ауысып мінген. Ал, қызметшісі болса бұрынғы бағытпен жөней берді.

	Бұл әлгінде үйден шамадан мен сөмке ұстап шыққанда үй меңгерушісі:

	– Мырза, жол жүріп бара жатырсыз ба? – деп сұраған-ды. Бұл:

	– Иә, біршама уақытқа аттанып барамын! – деген.

	– Біреу-міреу сұраса не деймін?

	– Азияға жол шегіп кетті деңіз!

	Осыны айтқан Люс алақанын ысқылап, іштей мәз болып, өзіне-өзі: “Егер тексеретін болса, бәрін мазақ қылғанымды білер ме екен!... Еһ, мырзалар, мені алдамақсыңдар ма?! Ол оңайшылыққа түспес!” – деген-ді.

	Парижге келген соң ол әдеттегі есікке жоламастан тікелей құпия бөлмесіне өтті де, жайғасып жатып алды. Шығатын кезде басқа кейіпке түсіп шығады. Өзін бақ жақтағы есіктен кезек-кезек аңдып жүргендерді көріп, мәз болады.

	Люстің соңынан кеткен жансыз жер соққанын біліп, бастығынан сөгіс алуға дайындалып келе жатты.

	Полициядағылар Люстің өздерінің әрекеттерін біліп қойғанын түсініп, оны аңдуға ең тәжірибелі адамдарын шығарған-ды. Бірақ Люс “оралмады”.

	Арада бір жетідей уақыт өтті. Сонда ғана барып тісқаққан тыңшылардың біріне оның танысы ретінде есік күзетшісінен сұрауға тапсырма берілді.

	– Азияға кеткен! – деді ол.

	Бұдан кейін Люсті іздеу аса маңызды істер ғана тапсырылатын ең үздік екі жансызға жүктелді.

	Екі апта да өткен; тыңшылар Люс оралғанша істі тоқтатпаймыз деп ант ішіп, күзетті күні-түні үздіксіз атқарды.

	Өзге кейіптермен жүрген Люс түрлі шаруаларына бара жатып немесе қайтадан киініп, боянып алуға, яки түнеу үшін құпия бөлмесіне келе жатып олардың қасынан күн сайын өтеді де, күлкіден өлердей болады.

	Бұл бөлмеде фотографияға арналған құрал-жабдықтар толып тұр. Түкпірде фотолаборатория іспеттес және бір қараңғы бөлме бар. Шын мәнінде онда кереует пен әр түрлі сырт киім, бас киімдер салынған сандық тұрады. Люс ешқашан да париктерді пайдаланған емес, оның орнына түрлі бояулармен және сан алуан шаш қою үлгілерімен толықтырады.

	Біз осынау құпия бөлмені сөз еткен кезде Люс өзінің кескін-келбетін дәулетті үйдің демалысқа шыққан көшірі кейпіне өзгертумен шұғылданып отыр еді.

	Енді бір мезгілде ол ісін тәмамдап болып, үлкен аспалы айнаға қарап өз-өзіне бек риза күймен едәуір отырды да, әрекетке кірісу керек деген сәтінде арзан қолдау Пале-Рояля асханасына түстенуге жөнелді. Люсті қандай кейіпке кірсе де теңдессіз әртіс ететін қимыл-қозғалысының еркіндігінде еді: мәселен, жұмысшы болып киінсе де, әскери адам бейнесіне түссе де кез келген істің нағыз өз адамына айналып шыға келеді.

	Граф д'Антрэгтің пәтерінде өткен кеңесте Люске әлгі үкімді орындаудың мерзімін белгілеп, оңтайлы сәтті күтіп жүрген Белгісіздер Кеңесінің өкілетті үш кісісінің қайда тығылғанын табу жүктелген. Алғашқыда Оливье бәрінен бұрын сонау үрейлі хаттың қалай келгенін һәм өлім үкімінің жалғасын қайталаған таң қаларлық белгісіз дыбыстың қайдан шыққанын анықтауды тапсырмақшы еді. Алайда Люс өзіне тән тәжірибелі адамның сыралғы даусымен:

	– Ондағы өзіңіз бен капитанның өміріне төнген қатерді назарға алғаннан басқа бәлендей түк те жоқ. Белгісіздер қоғамы өкілдерінің мүшелері ең соңғы сәттерге дейін сізді қолға түсіру туралы бұйрық алып келді; кейінірек тірідей, не өлідей ұстау жөнінде нұсқау берілді, бірақ өлім үкімі сөз бола қойған жоқ-тын. Бұдан шығатын қорытынды – Белгісіздер істі бірте-бірте “дамытып” келеді, демек, әлгі үкім әншейін үркітіп-қорқыту емес және оны іске асыруға бұйрық алған анау үш орыс тапсырманы орындамай Ресейге өлсе де қайтпайды. Міне, ең маңызды нәрсе осы! Қалғандары салыстырмалы түрде қосалқы жайттар. Сіздің үйіңіздің сол жағы әр түрлі пәтер жалдаушылардың үйлерімен жапсарлас; солардың бірін Белгісіздердің өкілдері жалдауы мүмкін. Сіздің каминдеріңіз бен олардың тік мұржаларының кеңдігі сонша, әрқайсысына бір емес, үш адам қатар сыйып кетеді; сол Белгісіздердің пәтеріңізге әлгі тұрбалар арқылы кіруі әбден мүмкін. Бізге естілген құпия дауыс та сол мұржалар арқылы жеткен сияқты. Бірақ қазір бұл да аса маңызды нәрсе емес; ең бастысы сіздің болашақ жендеттеріңіздің мекен-жайын тауып, үркіту қажет; оларды тапанша мен қанжар арқылы тоқтатудан өзге лаж жоқ. Істің алғашқы бөлігін мен өз мойныма аламын; шаруаның екінші кезеңіне тоқтамақ оған барлықтарыңызға қатысуға тура келеді. Себебі іріктелген Белгісіздердің епті де қайсар адамдар екені даусыз.

	– Ол бүгінгі кезек-кезек қайталанған қастандық әрекеттерден-ақ көрініп тұрған жоқ па? – деп қалды Қызыл Капитан.

	– Капитан, сіз мүлде екі бөлек нәрсені шатастырмаңыз! – деп қарсылық білдірді Люс. – Үкімге қол қойған Белгісіздердің үш өкілінің кешегі қастандыққа ешбір қатысы жоқ екеніне көзім жетеді. Ол жеке кек қайтару пиғылымен “Бетперделі адамның” істеген шаруасы!

	– Дәл қазіргі жағдайда тек өзіңіздің құзырыңызға ғана бағынамыз! Айтыңыз, не істеуіміз керек?

	– Сіздерге мұнда қалуға болмайды! Себебі жаудың өтіп кетуі оп-оңай. Сіздерге уақытша бас сауғалай тұратын орын тауып берейік. Ол жерден сіздерді ешкім де таба алмайды. Тек кіргендеріңізді жан баласы көрмесе болды!

	– Ол баспана...

	– Біздің үйде. Одан артық берік қамалды көрген де емеспін! Оны қызметшілерімнің өздері де білмейтін қосалқы пәтерім десе де болады. Міне, қызметшілерімнен он қадам ғана жердегі сол шағын бөлмеде тұрып жатқаныма екі аптадай болды, мені іссапармен жүр деп ойлайтын олар ештеңені сезбейді де!

	Ұсыныс қабылданды. Енді Люске жас графты және Дик пен Қызыл Капитанды өзінің құпия бөлмесіне жеткізу ғана қалған.

	Өмірлеріне қауіп төнбеген Лоран, Литльстон, негр Том мен Воан-Вахты “Премуаль” мейманхасында қалдыру ұйғарылды, себебі Кунцинов көшесіндегі шағын бөлмеге басы артық бес адамды кіргізсе күдік тумай қоймас еді.

	Түстеніп болған Люс жабық күйме алдыруды да өзін Лорагюэ қонақ үйіне жеткізуді бұйырды. Осы кезде маңайды әлдебір күдікті адам төңіректеп жүрді. Оны Люс байқады, бірақ уақыт өте тығыз еді. Ол үш жолдасын көлікке жайғастырды да, өзі де дереу отыра қалып көшірге Булон тоғайына жеткізуді нұсқады.

	– Тәрізі, үйлену тойын думандатып жүрсіздер-ау! – деді ат айдаушы Люсті көшір екен деп ойлап.

	– Таптың, – деді тыңшы, – тарт! Шап! Ақыңды жемеймін!

	Көшір өз әріптесін ренжітпеуді көздеп бишігін сарт еткізді де шаба жөнелді.

	Күйменің артқы терезесінен сыртқа қарағыштай берген Люс әлгі күдікті адамның жүгіре ілесіп көліктің артынан жармаса кеткенін көрді.

	Бұл аңдудың қаупін түйсінген Люс көшірге тоқта деген белгі берді де өзі есікті серпіп ашып, дік етіп жерге секіріп түскен. Осы кезде күймеге мінгесіп келе жатқан әлгі біреу де ырғыған күйі Люспен бетпе-бет келіп қалды. Бұл оны ойланбастан бар күшімен ышқынып келіп ішінен сүзген. Анау көзі алайып гүрс етіп құлады.

	Люс дереу бір-ақ секіріп көшірдің қасына отыра қалды да:

	– Тарт! Аянба! Бар жылдамдықпен заула! – деді.

	– Әлгі жігіт кім? – деп сұрады ат айдаушы.

	– Тыңшы! – деді Люс. – Кеше қызыңқырап келе жатып біреуді басып кеткенмін. Ал полиция қызметкерлері күйменің нөмірін жазып үлгере алмаған!

	– Е-е-е, мен сені бір дөкей екен десем! – деп қойды ат айдаушы.

	– Дөкей болғаным рас. Бірақ еркін жүріп-тұра алмайсың; көшірлікке ауысып кеткенім содан. Енді міне, әлгіндей қырсыққа ұрындым. Соңыма тыңшы да салып үлгеріпті. Соның достарымды серуенге ала кетейін деп барғанымда тап бола кеткенін көрмейсің бе!

	– Өзінің де сазайын бердің ғой жаңа! – деп көшір сөзін жалғастырған, – енді алаңдама, ол енді бізді ғұмыры қуып жете алмайды, көр де тұр!

	Сөйтті де атты жонынан тартып жіберіп, бар жылдамдығына салды. Люс орындықтан көтеріле мойнын созып күйменің төбесінен асыра артқа қараған: әлгінде аз жерге аунатып кеткен адамы да соңдарынан қалмай заулап келеді екен.

	Ат айдаушы қызына түсті: адам басып кеткен, әрі соңынан тыңшы түскен әріптесін заң қызметкерлерінің қолына неге берсін! Ақ көңіл көшір онсыз да зулап берген атты бишіктің астына алды.

	Арбаның артынан құстай ұша зулаған адам алдында көлікті басып озардай да еді, бірақ қолтығы сөгіле түсіп қызынған ат та жылдамдықты үдеткен үстіне үдетті. Қуғыншы адаммен арадағы аралық бірте-бірте алшақтай берді, ақыр аяғында әбден шалдыққан анау қууды доғарды. Ал көлік екпінін тежемеген күйі Елисей жазығына дейін зымырап бір-ақ жеткен.

	– Ал енді баққа қарай бұрыл! – деді Люс. – Әлгі тыңшы саған “Булон тоғайына тарт!” деген сөзімді естіді ғой. Енді, шамасы, нөкерлерінің тең жартысын сонда жөнелтетін болар!

	Қасиетті Магдалина шіркеуіне жаткеннен кейін Люс көлікті тоқтатқызып көшірдің қолына он франк ұстатты. Одан секіріп түсіп, жолдастарын шығарып алды да, төртеуі жаяулап Капуцинов көшесіне беттеді.

	Бұл өзі сәтімен болған қимыл еді. Шаршаған бейтаныс жансыз бірінші кезіккен тарантасқа мініп күймені қуған; ол оның Руайль мен бақ көшелерінің қиылысында бұрылғанын көрген еді, бірақ межелі жерге жеткенде ештеңе жоқ болатын: бұл соңына түскен көлік қаптаған басқа күймелердің қатарына қосылып та үлгеріпті. Біздің достарымыздың қуғыншысы арбаны ақ көбік болып буы бұрқыраған атынан-ақ таныған, дегенмен одан не пайда: бұл ізіне түскен адамдар енді онда жоқ!

	Люс пен оның үш серігі Капуцинов көшесіндегі көп қабатты үйдің есік қараушысының жанынан көзге түспестей зу етіп өте шықты да, біршамадан кейін-ақ бәрі қауіпсіз жасыл бөлмеде отырды.

	Бір кезде көшір киімін киініп, қолына себет ұстап азық әкелуге жөнелген Люс ұзамай-ақ нан, шарап, тоңазытылған ет, түрлі жеміс-жидек алып қайта оралған.

	– Граф пен мырзалар, сіздерден өтінерім – мен жоқта үйден шыға көрмеңіздер, – деді ол, – кейде батылдық дегеннің өзінің пайдасыз болуымен бірге қатер де төндіретіні бар. Байқайсыздар ма, мен әлгінде сіздерді әншейін шақырта салсам тұзаққа түсетіндіктеріңіз анық еді. Ал Лоранды көлікке жұмсағандарыңызда, ол күймеге шабуыл жасап, көшір бәріңізді қайдағы бір таса қуысқа алып барар еді де, Белгісіздердің үкімі ендігі орындалып та қояр еді!

	– Алаңдамаңыз, – деді канадалық, – бізді өзіңіз келіп шығарып алғанша осы орнымыздан қыбыр етпейміз!

	– Сонда да сізге жәрдемдеспей қалай қарап отырамыз, Люс мырза?! Өліспей беріспеуге бекінген жаужүрек үш адам талай іс тындырмай ма!

	– Иә, бетпе-бет ұрыс жағдайында сөзсіз сіздерге арқа сүйер едім. Ал, қазіргі шаруаның жөні мүлде бөлек. Сіздердің араласуларыңыз тек зиянын тигізеді. Үдеріп жүрген төрт адам көзге түспей қоймайды, ал мендей тыңшылық кәсіпті игерген тәжірибелі жалғыз адам ешкімнің назарын аудармайды. Маған алып Парижден аты-жөні, түр-түстері мүлдем беймәлім үш адамды іздеп табуға тура келеді. Олардың бізді жаңылыстыру үшін хатқа қойған қолдары да жалған болуы кәдік. Біз іздей бастаған ол адамдардың есімдері анық болған күннің өзінде, бұл қалада бәрінің басқа атпен жүргені сөзсіз. Себебі із жасырады. Сөйтіп, мен сайда саны, құмда ізі жоқ сол адамдарды іздеп таппақшымын! Ал, кәсіппен еш хабарларыңыз жоқ сіздер маған нендей көмек көрсете аласыздар?!

	– Люс мырза әбден дұрыс айтады, – деді Қызыл Капитан, – біз егер осы кісінің нұсқауларына мүлтіксіз бағынбасақ басымызды қатерге тіккеніміз!

	Жас граф жан сауғалаған су жүрекше тығылып отыруды ар көргенімен жолдастарының ығынан шыға алмады.

	Люс күйменің соңынан қуған әлгі біреудің көзіне түсіп қалмау үшін сақтық жасап сырт келбетін өзгертуді жөн санады да, сүт пісірімдей аралықта наубай болып шыға келген.

	Кетіп бара жатып жолдастарына ешкімге есік ашпауды қатты қадағалап тапсырып, бұларға қайырлы түн тілеп, шаруасына аттанды.

	Оның басын көп қатырған жайт – әлгі панамалық қара елші деген кім, өзінің Белгісіздерге қатысы жоқ па деген сауал еді.

	Қара генералдың мекен-жайын білу үшін Люс алғашқы кездескен дәмханаға кіріп газет сатып алды да, дипломатиялық өкілдердің тізімін қарай бастаған; ол “Орталық Америка” айдарынан “Дон Хосе де Коррасон, Панама Республикасының өкілетті министрі, Тильзит көшесі, №14” деген жазуды оқыды.

	– Бұдан бір ілік шығаруға болады екен, – деп күбірледі ол, – демек, атағы мен аты-жөнін жасырмай айтқан екен...

	Бірақ қабағын кіржитіп, біршама толғанып қалған. – “Мынаған қарағанда ол мен ойлағандай Белгісіздердің айлакер де епті тыңшысы емес, граф айтпақшы парасатты, ізетті адам болып жүрмесін, дегенмен жүре көреміз!” – деп ойлаған Люс Тильзит көшесін бетке алды.





XI




	Екі жансыз.



	Ақырын аяңдап Фридган мен Тильзит көшелерінің бұрышына жеткен Люс дон Хосе жалдап жатқан мейманхананы көз-жанарымен шолып өтті.

	– Сайтан алғыр! Панама өкілінің жалақысына мынадай ғаламат сарайды алу мүмкін емес қой!

	Расында да, басында әлдебір бағы тайған дәулетті біреудің қаражаты мол кезде салдырған бұл сарайы ертегі әлеміндегідей таңдай қақтыратын. Бірақ жаңаша сәулет өнерінің осындау кереметі салынып бітер-бітпесте әбден кедейленген қожайын дүние салған. Ал оның қаптаған бақай-шақай мұрагерлері мұндай сарайды бөлісіп ала алмады. Сондықтан сәнді ғимарат өкіметтің нұсқауымен бір шенеунікке сатылған. Ол болса үйді әлдебір құпия тұтынушыға берсе керек.

	Ұзамай-ақ сарайға дон Хосе келеді де іргесіне Панама Республикасының елтаңбасын іледі.

	Мұның бәрін Люс демде ғана көшелер қиылысындағы шарап сатушыдан бір стақан сусын ішіп тұрып-ақ біліп алып еді. Люс саудагермен шүйіркелесіп тұрып оның бұдан да көп жайттардан мағлұматы мол екенін аңдады; сондықтан оны көбірек сөйлету қажет-тін. Бұл қиынға соққан жоқ; екі шөлмек тәуір шарап сұратты да, сатушыға бөле ішуді ұсынған. Мұндайдан саудагерлер бас тартпайды, себебі тұтынушылар жомарттана түсіп қалталарын қағады да, бұлардың саудасын жүргізеді.

	– Байқауымша, сіз нан пісірушісіз-ау? – деп сұрады сатушы Люстен.

	– Оны қайдан біле қойдыңыз?!

	– Әдет қой; кез келген адамды анадайдан-ақ тани береміз!

	– Рас, – деді Люс, – кәсібім наубай. Бірақ маған бәліш пісіру өнері де бөтен емес. Егер дәулетті үйлердің бірінен бәліш пісіретін бір орын табылса қуана-қуана барар едім. Түсінесіз ғой, жас адамға наубайханада түнделетіп жұмыс істеу ауыр. Ал ғұмыр бойы қамыр илеп, пеш қасынан шықпау дегеніңіз азап қой!

	– Дұрыс айтасың! Уәжің қисынды!

	– Білмедіңіз бе, әлгі генерал... Кор... Корр... қалай деп едіңіз... содан маған жұмыс табылар ма екен?

	– Дон Хосе де Коррассон де!

	– Иә, иә... Қалай ойлайсыз?

	– Қайтеміз... достым... Генерал жақсы тамақтануды жек көрмейді. Иван мырза да дәмді астан кет әрі емес-ау!

	– Ол кім Ив... Ан мырза деген?! – деп немкетті сұрай салды бұл.

	– Ив-ан емес, – деп күлді сатушы, – Иван деймін саған. Иван! Мұндай атты ғұмыры естіген жоқ шығарсың? Шетелдік есім!

	– Иә, бұл Иван мырза деген кім?

	– Ол генералдың жақын жолдасы; екеуі ешқашан ажыраған емес және өте тату тұрады; үй шаруашылығының бәрі Иван мырзаның мойнында. Қызметшілерді де өзі жалдайды, есеп-қисап істерін де атқарады, не қажеттің бәрін өзі алдырады; мен өздеріне шарап жеткізіп тұрамын... Сенесің бе, олардан айына жүз елу-екі жүз франкқа дейін пайда түсіремін!

	– Демек, үйде адам саны сонша көп болғаны ғой?

	– Жоқ, мырзалар екеу ғана. Қызметшілері отыздай адам. Маған соларға қанша сұраса да арақ-шарап беріп тұру тапсырылған. Олардың ішкіштігін айтсам сенбейсің ғой!.. Арақты суша сіміреді; тек соңғы айдың өзінде екі мың франктың арағын ішті! Соған қарағанда, бұлар өз Отандарында арақты біздің мал ішетін судан да көп ішетін болу керек!

	– Өздері француздар емес пе сонда?!

	– Ай, айтасың-ау! Қайдағы француздар?! Ондағы француздар тек аспаздар ғана! Ал аналар аты-жөндері ылғи “ов“, “ин” кейде “скийден” аяқталады. Тілің де келмейді өзі!

	Люс іштей масайрап қалды: ол Белгісіздер ұясының дәл үстінен түскенін бірден түсінген еді. Қайдағы бір Иван мен осынау қаптаған орыс алақандай Панама Республикасының әлгі қара қожалақ генералына не қызмет көрсетуі мүмкін?! Демек, генерал – Парижде сенімді де, бөгде ешкім бас сұға алмайтын мекен-жай ұстау қажет болған Белгісіздердің сыбайласы! Ол да әншейін көз бояу орнындағы бетперде! Бірақ Люс Белгісіздер қоғамының мүшесі бола жүріп мұны қалайша білмеген?! Оның сыры да түсінікті: бұл орыс емес қой. Әлгілер бұған сенбеген.

	Люс мұның бәрін сана таразысына салып саралап болғанша сөзшең саудагер әңгіме тиегін ағыта түсті.

	– Өздерінің сықпыттарын көрсең ғой: нағыз бұзақылар... Кейде кешкісін бір-екі стақан шарап ішуге соғып тұрады. Олардың мынадай Ұлы мәртебелі Панама королі елшісінің үйінде тұратындары маған да жаман емес...

	– Қалай дедіңіз? Ұлы мәртебелі Панама королі?!

	– Иә! Сен өзі географиядан нашарлау екенсің, бауырым! Ол Америка королі ғой! Ақшаларында есеп болмайды... Әрине, таңқымұрындау, жүндес, сақалды келетіндері рас, түрлеріне қараудың өзі қорқынышты, бірақ мінездері қойдан жуас.

	– Өздерінің мақтауын асырып барасыз, сол үйге қалайда қызметке тұрсам шіркін!..

	– Балмұздақ жасауға қалай едің?

	– Кондитерлік істің бәрі де келеді қолымнан!

	– Ендеше орналастырайын... Ертең аға аспаз Флорестанмен сөйлесейін; асханадағы үлкен қожайын сол

	– Онымен бүгін жолығуға болмай ма?

	– Жоқ, сәті түсе қоймас: сағат кешкі оннан кейін француздардың бәрі тарайды. Соған қарағанда, үй иелері түнде тек өздері оңаша болуды қалайды.

	– Олары қалай екен? Сыры неде?

	– Оның сыры... Сағат оннан кейін француздар кеткенде небір сұмдықтар басталады. Оны ешкім көрген емес. Мен де солай...

	Шарап сатушы әжептәуір масайды, себебі, Люс серігі тұтынушыларға қызмет көрсету үшін кеткен сайын өз ыдысындағы шарапты соның стақанына құйып, екі шөлмек шарапты түгелдей қожайынға ішкізген еді.

	– Ал, сонда не істейді бұлар өзі? – деп Люс шын ықыластана сұрады.

	– Шынын айтқанда өзім көрген емеспін, бірақ естідім... Адамға құлақ не үшін берілген... Бұлар түнімен таң атқанша қарқылдап күледі, айқайлайды, ән салады, ал бүкіл үйдің шамдары сөніп тұрады... Кейде жынданғандай даурығысады, өзара керіседі, тіпті, төбелесе ме... мүмкін күресетін шығар... Әйтеуір біреулерді азаптап жатқандай ышқынады, ауырсынып ыңырсиды!

	– Полиция қайда қарайды сонда?

	– Ұмытпасайшы, бұл елшінің үйі ғой! Полицияның тұмсық сұғуға хақысы жоқ бұл үйге!... Оның үстіне... Жарайды... Ақыры айттым ғой, ешкім ештеңе білмейді... Естуімше, менің дүкенімнің жертөлесі солардың үйіне жалғасып жатқан көрінеді; бізді жалғыз қабырға ғана бөліп тұр. Тәрізі, оны сарайдағылар да білмейтін болу керек. Әйтпесе... Қысқасы, онда небір сұмдықтар жасалатын сияқты!..

	Саудагер әбден масайып, бұрынғыдан да сөзшеңдене түскен.

	– Білесің бе, мен кейбір адамдардың түнделетіп ұрланып келіп дайын тұрған қақпаны да қақпай қабырға арқылы өткендерін талай байқадым... Олар таянғанда қабырға өз-өзінен ашылып кеткендей болады. Тіпті, ауа райы астан-кестен бұзылып тұрған бір күні жабық күймемен келген төрт адамның кіргенін көрдім. Олар арбадан арқанмен байланып тасталғандықтан қайраңға шығып қалған балықтай тулаған біреуді көтеріп түсірді. Әлгілердің біреуінің: “Тыныш жатқысы келмесе көмейін бітеп тастаңдар!” дегенін де естідім. Денемнің түршіккені сондай, тұла бойымды суық тер жауып кетті... Генерал мен Иван мырза кейде үлкен қара шекпен киіп алып қараңғы түсе шығады да, екі-үш күндей жоқ болып кетеді; сұрасақ аң аулап жүр деседі... Бұған не дейсің? Тек, байқа, біреулерге мылжыңдап айтып қойып жүрме мұны! Онда ең дәулетті тұтынушыларымнан айырыламын... Саған осының бәрін айтпай-ақ қойсам да болар еді. Бірақ ішіме сыймайды... Түсінесің ғой, әлдекімге әйтеуір шер тартқатуым керек емес пе!..

	Дегенмен Люс әңгіме айтып отырған адамға бір құлағын ғана тігіп отыр еді: оның назарын генерал үйін оңды-солды төңіректеп жүрген біреу аударған.

	“Оһо, – деп ойлады тыңшы, – әлдекімнің иісін полиция да сезген екен!”

	Осы сәтте шам жарығы әлгі бейтаныстың тура бетіне түсті де Люс тыңшы Фролерді бірден таныды.

	“Е-е, – деп ойлады жансыз, – мынау қызметке қайта кіріскен екен ғой! Мұны маскүнемдігі үшін шығарып жіберді деген еді... Бұл да, тәрізі, шарап сатушыдан әлденелерді сұрастыруға келетін болар. Тұра тұр, мен сенің із кескіштігіңді көріп алайын!” – деп түйді Люс.

	– Анау адамды білесіз бе? – деп сұрады ол сатушыдан әлгі жансызды нұсқап.

	– Жоқ, бірінші рет көріп тұрмын!

	– Мен сізге оның кім екенін айтайын қазір! Ол – тыңшы, абай болыңыз одан! Ұзамай сізден жөн сұрауға өзі де келіп қалар. Сөйтеді де бәріңізді де сатып жібереді, сіз тұтынушыларыңыздан айырыласыз. Білемін мен оны!

	– Ендеше тілімді тістейін! Бір елі ауызға екі елі қақпақ!

	– Менің міндетім ескерту, қалғанын өзіңіз білесіз... Сау болыңыз, қожайын... Кететін уақытым болды.

	– Сен маған сене бер; таңертең кел; орын тауып беремін!

	– Ықыласыңызға рахмет!..

	Люс дүкеннің алдына шықты да көшеде ерсілі-қарсылы жүрген адамға тағы қарады.

	– Бұл анық Фролер! Не істеп жүр мұнда? Жазбай таныдым өзін...

	Осыны айтқан ол Фридланд көшесіне өтті де сондағы орындықтардың біріне тізе бүгіп, Тильзит көшесін шола бастады. Бұл кезде көшеде жан баласы жоқ еді.

	Арада біршама уақыт өткенде Фролер шарап сатушыға кіріп, өзін сусын сататын әріптесіңмін деп таныстырған. Ол да саудагерді сөзге тартпақшы еді. Бірақ әлгінде мұның кім екенінен құлақтанып қалған анау маңайына жуытқысы келмеді. Әрекетінен ештеңе өнбесін білген Фролер аяқ астынан туып қалған ой әсеріне ерген түрмен дүңгіршектен шықты да, Фридланд көшесінде жорта қалғыған болып Люс отырған орындыққа қарай беттеді.

	Оған жақын таянып келген Фролер кенет:

	– Мұныңыз қалай, бастық, байғұс тыңшының соңына неге түсесіз?! – деп қалды.

	Люс дереу атып тұра келген.

	– Ақырын! Қалай танып қойдың мені!

	– Өзімнің ескі бастығым мен ұстазымды қалай танымайын! Табандаған төрт жыл жұмыс істедім ғой сіздерде. Қалай ұмытарсың! Шынын айтқанда, басында танымағаным рас сізді. Тек терезеден өзі ішпей, шарап сатушыны суарып отырған біреуді көрдім де ішім қылп ете қалды; содан сіздердің адамдарды түгел танитындықтан, бұл тек сіз болар деп жорамалдадым. Көріп тұрғанымай, долбарым дәл шықты!

	– Енді тануыңның мәнісін мен айтайын саған – сені бағана байқағанмын мен. Сөйттім де өзіме қолғабысы тиер деген ой келді. Кім жіберді өзі сені?

	– Ешкім де емес! Мен әлі қалалық полициядамын ғой... қарғыс атқыр жұмыс сол: не ұйқы, не күлкі жоқ. Еңбегің де бағаланбайды...

	– Сонда не істеп жүрсің мұнда?

	– Өз мүдделерім үшін жұмыс істеп жүрмін!

	– Коррасонды аңдып жүрсің бе?

	– Дәл үстінен түстіңіз!

	– Не үшін?

	– О, оның әңгімесі ұзақ...

	– Жасырмай айтып бер: мол дәулетке кенелесің!

	– Қайдағы дәулет?!

	– Жүз мың франк аласың!

	– Жүз мың франк?!

	– Иә, үш күннен кейін қолыңа тиеді. Керек десең жиырма сегіз мыңын қазір аласың!

	– Не істеуім керек сонда? Ондай ақша үшін отқа да, суға да түсуге әзірмін!

	– Маған қызмет етуіңе тура келеді, – деді Люс, – бірақ алдымен әлгі әңгімеңді айт. Бірақ бұлталақтатып мені алдаймын деп ойлама. Оныңнан түк шықпайтынын өзің де білесің!

	Фролер кешегі жасалған қастандықты, өзінің қара генералға деген күдігін, осы іс арқылы қызметін қайта жоғарылатпақ ойының бәрін рет-ретімен әңгімелей бастады.

	– Иә, білемін мен ол оқиғаны, – деді Люс Фролерге де қара генералдың күдікті көрінгеніне қуанып кетіп, – мен жас графтың досымын. Мұнда соны құтқару үшін жүрмін...

	– Маған емін-еркін арқа сүйей беруіңізге болады, бастық!

	– Бері қара! Дәл осы сәттен бастап сен маған жұмыс істейсің! Өз ойымша, біз бұл шаруаны бүгін түнде бітіре алмаймыз. Сондықтан, сен таңертең ерте бастығыңа провинцияда мұрагерлікке қатысты шаруаларым бар деп екі аптаға демалыс сұрап ал; сені қолма-қол босатады, одан мен белгілейтін шартты орынға құстай ұшып жетесің!

	– Тіпті сол қызметтен біржола кетсем қайтеді?

	– Құдай сақтасын! Маған сенің өз қызметіңде жүре бергенің жақсы: полиция қызметкері ретіндегі көмегің ауадай қажет болуы мүмкін. Кім біледі, біреулерді тұтқындауға да тура келер. Қаңылтыр белгіңді ала жүруді ұмытпа! Ал іс біткен кезде не істесең де өз еркіңде. Көріп отырғаныңдай, мен саған шүбәсіз сенемін, – деді Люс, – әйтпесе сәбізің бүгін-ақ бітер еді!

	– Бастық, маған сеніңіз! Енді сізді алдамаймын ғой мен.

	– Ал ендеше аңдуға кіріс. Тек қабырғаның дәл түбінде емес, әрірек Тильзит көшесінің аяғына қарай бар. Мен осы орындықта отыра беремін. Егер үйден біреу-міреу шықса мен соның соңына түсемін. Демек, сен де маған ілесе жөнел Бірақ ешкімнің көзіне түспейтіндей, шақырған кезде жетіп келе алатындай аралықты ұста!

	– Құп болады, бастық!

	– Ендеше жөнел! Басқа айтарым жоқ; әліптің артын бағу керек!

	Арада бес минуттей уақыт өткенде екеуі де орын-орындарынан табылды: наубай кейпіндегі Люс орындықтардың бірінде жайбарақат дамылдап отырған түр танытты, ал қалпағын қалтасына салған Фролер дүңгіршек алдында жұмысын аяқтап темекі тартып тұрған сатушыға ұқсай қалды.





XII




	Монмартрдағы қарақшылар ордасы. – Негр Сэм. – Иван мырза. – “Бетперделі адамның” құпиясы. – Тірідей жерленген. – Тылсым кек.



	Бұл түнде әлдебір өзгерістің болатынын Люстің іші сезді. Ол Тильзит көшесіндегі таңғажайып мейманхананың нақты қандай мақсатқа қызмет етіп тұрғанын да жаңылмай дөп басқан еді: бұл шынында да, Белгісіздердің Парижде бас қосатын орны болатын. Ал Хосе де Коррассонның үйі деген әншейін көз бояу үшін алынған-ды. Әрине, мұнда тек Белгісіздердің жоғары лауазымдылары ғана келеді, ал бұлар қызметтерін пайдаланатын жалдамалы жендеттер мен майда-шүйде қарақшылардың бас қосатын орындары бөлек. Ара-кідік іргесіне Панама елтаңбасы ілінген бұл үйде ерекше жағдайларды қанды оқиғалардың да болып тұруы ғажап емес, бірақ осынау аса сәулетті ғимаратқа күн сайын бұзақылардың ағылып-төгіліп келіп жатуы полицияның күдігін туғызатындықтан үй қожайындары ондайларды жолатпайтын сияқты. Сондықтан “іс адамдары”, яғни небір сұмдықтарды орындаушылардың ордасы бұл емес-тін. Басшылар өз жендеттерімен осы жерде жолығып, тапсырма бере алмайтын болғандықтан олармен басқа орында кездесетін; Тильзит көшесіндегі үй қожайындарының анда-санда жоқ болып кететіндіктері содан еді.

	Граф пен капитанға өлім үкімі жеткізілгелі бері бір тәулік өткендіктен осы түнде Белгісіздердің графтың ісіне қатысты өзара кездеспей қоймайтындықтары анық болатын: олардың құзырында екі-ақ тәулік қалады.

	Расында да, түн ортасына қарай қабырғадағы шағын қызмет қақпасы ақырын ашылды да, одан шыққан екі ер адам жан-жақтарына барлай қарап алып серуенге шыққан адамдарша аяңдап Фридланд көшесін бетке алған.

	Оларды алыстан байқаған Люс ұйықтап жатқан адамша бетін басып орындыққа қисая кетті; әлгі екеу бұған назар аудармастан шетелше әңгімелесіп қасынан өте шыққан; ал “ұйқыдағы” анау саусақтарының арасынан бұларға тінте қарап жатыр еді. Серуендеушілердің бірі сымбатты, бойшаң адам дон Хосе де Коррассон болатын. Люске, неге екенін, оның түр-түсі таныс сияқты көрінген. Әрине, Еуропалықтарға негрлердің бәрі бір-біріне өте ұқсас секілденеді; екінші адамды бір көргеннен-ақ таныды; ол аты шулы “Бетперделі адам” – Иванович немесе мұндағы, Париждегі есімі бойынша Иван мырза еді.

	Бұл екеуі иесіз кең көшеде өз жанынан көз жазып қалмайтындай жүз қадамдай шамаға барғаннан кейін Люс орнынан тұрып солардың ізіне түсті. Фролер де осының қимылын қайталаған.

	“Ә-ә... Иванович! Сіз әлі осында екенсіз ғой, мұныңыз үшін сазайыңызды тартасыз әлі! – деді іштей Люс. – Кешегі сәтсіз әрекеттен кейін сіздің орныңыздағы басқа біреу Белгісіздердің үкімін іске асыруды өзгелердің үлесіне қалдырып пойызға отырар еді де Петербургке тайғанар еді. Бірақ сіз кек құмарыңызды қайтарғыңыз келеді; жауыңыздың өлімін өз көзіңізбен көріп барып қана тынышталмақсыз... Түсінемін сізді! Дегенмен, бұл жолы қашып құтыла алмассыз!”

	Бір кезде дон Хосе мен Иванович жүрісті тездетті; олар Гаусманн мен Мальнерб бағынан өткеннен кейін бір сәт Дю Рошэ көшесінің бұрышында аялдаған. Сол жерде бұларға аласа бойлы, еңкіш келген семіз біреу қосылды да, үшеуі бірталай жүріп Лепик көшесіне жетті. Сонда тоқтап, бір мезет маңайда бөгде ешкім жоқ па дегендей алақтап жан-жақтарына қарап алып асығыс түрде көше бойлап және ентелей жүрді; одан алдыларындағы шоқының ең биік тұсына барғанда сол жақ тұстағы шағын гүлзарға бұрылды. Тұйыққа тіреліп, кішкене есігі бар биік ағаш шарбақпен қоршалған бұл жерде де бейсауыт ешкім жоқ еді. Әлгі үшеу осы дуалға кіріп, соңдарынан қақпаны мұқият бекітіп, қараңғылық құшағына сіңіп кетті.

	Люс өзінің полициялық ғұмырындағы Париждің қуыс-қуысын түгел аралаған еді, сондықтан бұл орын да оған жақсы таныс-тын.

	– Тамаша, – деп күбірледі ол, – бұлар “асылғандар үйін” жалдап, не сатып алған екен! Демек, мән-жайды пысықтап алатындай уақытымыз бар!

	Ол Фролердің келуін күтті.

	Үш Белгісіз кірген дуал түкпірінде Монмарто шоқысының етегін ала бір үй тұр. Бұл жай маңайдағыларға “Асылғандар үйі” деген атпен белгілі болатын. Себебі, кезінде мұндағы үш тұрғынның үшеуі де бірінен кейін бірі асылып өлген. Содан бері ешкім қоныстанбаған үй “Асылғандар үйі” атына ие болды.

	– Не болды? – деді бастығына бұғып жеткен Фролер.

	– Олар осында, – деді Люс, – бұл үйді білемін; шығатын жері жоқ. Арттарынан аңдып әуреге түспеу үшін аналарды үйге кіргізбеу керек!

	Түн қараңғы, әрі желкем еді; қатты жел соғып тұрған.

	– Бұл жақсы болды, – деп қойды Люс, – аналар біздің сыбдырымызды естіп, байқап қалса бұл қоршаудан тірідей шыға алмаймыз! Қаруың бар шығар?

	– Иә, қазынаның тапаншасы мен пышақ бар. Өте сенімді нәрсе!

	– Артық болмайды; олардың нешеу екенін де білмейміз ғой! Қорқып отырған жоқсың ба?

	Кәнігі тыңшы мырс етті де қойды.

	– Қан тамырымды басып көріңіз, бастық, – деді ол, – немене, қатты ұрып тұр ма екен?!

	– Жо... Жоқ! Сенің су жүрек емес екеніңді білемін ғой; әйтпесе арқа сүйеп нем бар! Тек аналар біреуімізге төрт-бесеуден жабылып жүрмесе болды! Ал екі-үшеуіне, Құдай бұйыртса, шама жетеді!

	Екі тыңшы шарбаққа таянды.

	– Немене, өрмелеп түсеміз бе ішіне? – деп сұрады Фролер.

	– Жоқ, құлып ашатын сымдарым бар қалтамда! – деді Люс.

	Есікті ашқан ол қайта құлыптамай еңкейтіп қоя салған. Тек “кілтімен” құлыпты бір бұрап қойды.

	– Жауып жатырсыз ба есікті? – деп сұдары Фролер.

	– Жоқ, әншейін бұрап қойып жатырмын. Артымыздан біреу-міреу келсе есікті ашық қалдырмай салақ жаба салған екен деп ойласын: сақ болу керек; есікті қайта жауып тастасақ қашқанда қайтіп құтыламыз!

	Шарбаққа кірген бұлар арам шөбі қаптаған күтімсіз бақтың үстінен шықты. Бақ түкпірінде түн-түнектің қойнауынан үй сұлбасы қарауытады; төменгі қабаттағы терезелерден жарқырап жанған қос шам қараңғыдағы қасқыр жанарындай жайнап тұр.

	Екі жансыз демдерін ішке тартып, есік аузында күзетке қалдырылған біреу-міреу болса байқап қалмасын деп қадамдарын санап басып, ақырын алға жылжыды. Міне, олар ағаш пен тал-шіліктен ада, жазық, тегіс алаңға да жетті; тәрізі, бұрын мұнда жасыл көгал болған секілді; тек орта тұста биік талшын серейіп тұр.

	– Тоқта! – деді Люс. – Енді не істейтінімізді пысықтап алайық. Айтшы, егер жалғыз болсаң мұндайда не істер едің?

	– Мүмкін, қосалқы көмек шақыртуға кететін шығармын.

	– Аналардың санын да анықтап алмастан ба?

	– Дұрыс айтасыз, алдымен жаудың есебін біліп алар едім. Ол үшін мына ағашқа өрмелеп шығып, нешеу екендерін санар едім...

	– Қисынды, – деді Люс, – демек, сөйту керек! Сен көлеңкені сағалап бар да ағаш діңінің тасасына жасырын; жеткен соң өрмелеп биікке көтеріл, мен қарауыл қарай тұрайын. Сәл қауіп туса белгі беремін де, екеуміз тысқа қарай заулаймыз; ал, егер ағашқа ың-шыңсыз шығып ала алсаң артыңнан мен де жетемін. Кәне, жөнел! Жасаған жар болсын!

	Арада біршама уақыт өткенде Фролер де, Люс те талшын бұтақтарына ыңғайлы жайғасып алды.

	Бірақ желдің күшейіп кеткені сондай, қатар жайғасқан екі тыңшы бір-бірінің сөздерін зорға естіп отыр. Әйтсе де әлгі орнынан бөлмедегі тіршілік алақандағыдай анық көрінеді екен. Онда болып жатқан сұмдыққа ең жаужүрек деген адамның өзінің жаны түршігер еді.

	Шөлмектерге тығылған үш шырағдан күндізгідей жарық етіп тұрған бөлмеде ешбір жиһаз жоқ. Тек дөрекі шабылған ағаш орындыққа бет-жүзі көркем, жартылай жалаңаш бір жас жігітті арқанмен мықтап байлап тастапты; оның арқа тұсында кәнігі баскесерлер кейпіндегі еңгезердей екі адам тұр. Иванович пен генералға жолда қосылған үшінші біреудің қолында ұзын селебе бар; Иванович болса әлдебір қағазды оқып тұрған сияқты, ал, құрсауда отырған жігіт оған көнбейтінін айтқандай бас шайқай береді. Бұл істен сырт қалған дон Хосе каминге арқасын сүйеп, әрірек барып тұрыпты.

	– Мына жауыздар анау байғұсты көзімізше бауыздап тастайды ғой! – деді шырылдаған Фролер. – Ешбір арашаға түсе алмай қалай отырмыз мұнда?!

	– Егер граф пен капитанның өмірлері біздің сақтығымызға байланысты болмаса мыналардың көкелерін танытар-ақ едім, – деді Люс. – Жағаласа жөнелсек енді қайтып келмейтін оңтайлы сәттен айырыламыз. Және бір адамның өмірін сақтаймыз деп басқа екі адамның ажалына жол беруіміз кәдік. Оның үстіне өз басымыз қатерге тігіледі!

	– Меніңше, терезеге атылған тапаншаның бір оғы талай жайтты өзгертер еді, – деді Фролер.

	– Құдай сақтасын, атай көрме ондайды! Бәрін бүлдіреміз онда!

	– Абыржымаңыз! Сіздің рұқсатыңызсыз қыбыр етпеймін!

	– Құдайым-ау! Мынау орыс елшілігінің жас атташесі ғой! Бұл, тәрізі, министрлікке Белгісіздердің үстінен арыз жөнелткен болуы керек. Мына оңбағандар сол үшін жазаламақшы.

	Осы кезде Иванович қалтасынан қол сағатын шығарды да, оны отырған бейшараға көрсетіп, асықпай барып пештің үстіне қойды.

	– Мен мына жігітті құтқаруға бола он жыл өмірімді қияр едім! – деді Люс.

	– Ал мен оны мыналардың шеңгелінен ажырату үшін әлгі жүз мың франктен ықыластана бас тартар едім!

	– Енді бері қара, – деді Люс аяқ астынан туындаған тың ойға серпілгендей, – іздегеніміздің бәрі көз алдымызда тұр ғой: Иванович пен генерал осында, тегінде, граф пен капитанның жаназасын шығармақшы болғандар мынау үш жендет шығар; демек, төрт көздері түгел; қимылдайтын сәт жетті! Сен осында қал, мен қосымша көмек әкелейін!

	– Менің достарым осы маңайда. Полиция кедені иек астындағы бақта тұр!

	– Есің дұрыс па! Әлде бұларды білмеуші ме едің?! Ресми полицияның жайын бұлар күні бұрын ойластырып қойған: полиция кіріп келгенде олардың бірі ештеңе айтқызбау үшін тұтқынды атып тастайды да қалған екеуі екеуіне, яғни өз бастықтарына бас салады; полиция орыс полковнигі мен Америка генералын құтқарып қалғандарына мәз болады да қалады, ал, осы былықтың бәріне Фролер мен Люс жауап бермекші! Анау бейшараның өмірі қыл үстінде тұрғанда сен мені бөгеп тұрсың ғой өзі! Құгқарып қалайық та! Сен осында қал да, не жағдай болса да ағаштан түспе; ешкім байқай қоймас... Мен бірталай кешігемін; шіркін, көлік кездесе қалса!

	– Пигали мекемесіне соғыңыз; онда жегулі тұратын көлік көп; бір Құдайға сиынып жөнеліңіз енді; келген соң мені осы орыннан тауып аласыз!

	Люс ақырындап ағаштан түсті де, екі-ақ ырғып шілік арасына бір-ақ шығып, көз адынан ғайып болды. Оның кетуі-ақ сол екен, ешбір сақтықты қажет қылмаған Иванович терезеге таянды да, сырттағы қараңғылыққа ұзақ қарап тұрды. Тәрізі маңайдың тыныштығына көз жеткізсе керек, біраздан соң түкпірге қарай серпілді де, өзі белгілеп қойған мерзімді күткендей бөлме ішінде ерсілі-қарсылы жүре бастады. Анда-санда дон Хосенің алдына барып тоқтайды да, әлденені теріске шығарғандай, әлденеге көнбегендей қимылмен қол сермеп, қызына сөйлейді.

	– Анау негр тұтқынға жан сауға сұрап тұрған жоқ па, – деп ойлады Фролер.

	Екі жолдас осылай әңгімелесіп тұрғанда бет-пішін, түр-сықпыттары қарақшыларға келетін әлгі үш көмекші бормен түрегеліп тұрған адамның сұлбасы сызылған жабық есікке пышақ лақтырып ойнаған. Қимылдары аса епті. Өте дәл сілтеген қарулары тура жүрек тұсына барып қадалады!

	Белгісіздердің бейшара тұтқынының өңі өлген адамның түрінен бетер бозарып кетіпті. Әлдебір айла-шарғымен қолға түсіп осында жеткізілген жігіттің дәл қазіргі жағдайда кешкен күйін айтып жеткізу қиын. Сатқын бір жолдасы келді де, бұл тойға баратындай киініп, өңіріне гүл тағып, мәз-мейрам көңілмен соған ілесе шықты... Оны арпалыста жыртылған фрагі мен анадай жерде тапталып жатқан ақ раушан гүлінен-ақ байқауға болады...

	Енді, міне, өзін құтқаруға ешкімнің келмейтініне көзі жетіп, ұзамай қалың орман ішінде қарманып өлгендей жан тәсілім ететінін сезініп, әкесін, қызын... жанына жақын, аяулы адамдардың бәрін ойлап... минут, секунд санап отырғаны! Барлық жақсылық алдыңнан қол бұлғап шақырып тұратындай қылшылдаған жиырма бес жаста көз жұму... ғұмырдың нағыз гүл жайнап тұрған кезде өлу деген не сұмдық! Жоқ, мұның үрейлілігі сондай, тіпті, суреттеуге қалам жүрмейді!

	Әне, Ивановичтің бұйрығы бойынша жендеттердің бірі құрбандығына таянды. Фролердің тұла бойы мұздап кетті: бейшараның ақтық сәтінің жеткені ме!

	Жоқ, жендет қарусыз екен; ол әншейін тұтқынның оң қолын шешіп, одан алдыпа шағын үстел әкелді де, алдына бір парақ қағаз, сия, қаламсап, шырағдан қойып жайына кетті.

	– Бұл байғұс не істемекші?! – деп ойлады Фролер, – тәрізі, жендеттерден соңғы аманатымды жазып кетейін деп өтінген шығар?! Ең құрымаса ширек сағаттай жазса екен! Оғанша Люс те көмекке келіп қалар!

	Жігіт қаламсапты ұстады, бірақ қолы қалтылдап бірнеше сөз жазғанымен қағазға түскен таңбалардың не екенін өзі де түсінбеді.

	Иванович салғырт қана иығын қусырынып басын шайқады да, жендетіне әлденендей бұйрық берді. Ол дереу тапсырманы орындауға ыңғайланған; бірақ дәрменсіз жігіт жалынышты түрмен қолын көтерді де, жендет Ивановичтің белгісіне бағынып кейін шегінді.

	Фролер:

	– Жазсайшы! Мүмкіндігінше көбірек жаз; сені құтқаратын жалғыз сол! – деп айқай салуға шақ қалған.

	Бұл да жалғыз еді, бірақ Люске берген сөзі мен өз көмегінен түк шықпайтынын сезінбесе осы байғұсты құтқаруға жанын қиюға да даяр отырған.

	Сөйтіп уақыт та ақырындап өте берді; жас жігіт жазу жазып отыр – Иванович пен жендеттер үшін төзім тауысардай сонша ұзақ, ал, Фролерге салса тым тез... бұл анау уақытты соза түссе деп тілейді.

	Ақыр аяғында Иванович үстел қасына екпіндете келіп байғұс жігіттің алдындағы қағазды жұлып алмақшы еді, бұл жолы оған пеш үстіндегі сағатты алып келіп көз алдына тосқан негр қарсылық білдірді. Тегінде, белгіленген мерзім әлі біте қойған жоқ дейтін сияқты. Бірақ межелі уақыттың аяқталғаны анық та болып қалды, себебі, жеңін түрініп, жалпақ пышақпен қаруланған жендет жігіттің көк желкесінен келіп, талтайып тұра қалды. Тұтқын байғұстың қол қимылына қарағанда, ол осы сәтте өз үкімін өзі шығарып аты-жөнін жазып болған секілді.

	Қалған екі қарақшы бір мезет көрші бөлмеге кіріп кетті де, қақпағында үлкен ақ крест таңбаланған қара табыт алып шығып, тұтқынның аяқ жағына әкеліп қойды.

	– Аһ оңбағандар! Жауыздар! – деп ышқынған Фролер амалсыздан тапаншасына жармасып, жігітке ауыр соққыны көрмеу үшін тістене отырып көзін жұмған.

	Арада бір минуттей өткенде қайта қарап еді, әлгіндегі көріністер мүлде басқаша сипат ала бастапты. Үш жендет тұтқынды көтеріп алды да, енді қол-аяғын байлап қана қоймай, бүкіл тұла бойын кескен бөренедей қақитып шандып тастады. Одан Ивановичтің белгісі арқылы табытқа жатқызып, бет қақпағын жауып, тарсылдатып шегелеуге кіріскен. Балғаның бірінші соққысы Фролердің дәл жүрегіне тигендей болып, отырған жерінен құлап кетуге шақ қалды.

	– Құдайым-ау! – деді ол даусы құмығып. – Мына жауыздар ананы тірідей көмбекші ме!

	Люс неге кешікті? Қайда жүр өзі?!





XIII




	Құтқарып, кек қайтарды. – “Бетперделі адамның” құпиясы.



	Монмартрдағы қарақшылар ордасынан шыққан Люс Фролер нұсқаған жерден жан ұшырып көшір іздеген.

	Ол атқорадағы ең жүрдек деген екі ат жегілген күймені сұратты; жолақыға қосымша бес франк беруге уәде етіп еді, көшір арада жеті-ақ минут өткенде оны Дик, канадалық һәм алып Лоран сияқты сенімді адамдарын алып шығу үшін Қасиетті Доминка көшесіне қарай құстай ұшырып алып келе жатты.

	Белгісіздердің бұл жолы графтың саудасын біржола тындыруға бекінгендіктен ажал үкімін орындауға ең сенімді адамдарын жұмсайтынын біліп, бұл да соларға сай келетін қорғаушылар қажет екенін түйсінген. Негр Том мен жас нготак нағыз алып күш пен қайтпас қайсар қимылдың адамдары еді.

	Осылайша жол-жөнекей графты, капитан мен Литльстонды ала шықса, оларға Фролер мен өзін қосқанда бәрі сегіз кісі болады екен де, Белгісіздердің бес адамын оп-оңай жайғайды екен!

	Рас, Люске достарын алып шығу үшін өте ұзаққа шабуға тура келді. Бірақ бүйтпеске амалы да жоқ еді.

	Люс үлкен жабық тарантастың ат айдаушы отыратын сәкісіне жайғасып жатып көшірге:

	– Біз қазір Доминика көшесіне барамыз, одан Капуцинов көшесіне соғамыз, ақырында Монмартрдағы Леник даңғылына тартамыз; сен егер осы аралықты бір сағатқа жетер-жетпес уақытта аралап үлгерсең маған бек риза боласың! – деді.

	– Ол енді сіздің кіретін жерлеріңізде қанша бөгелетініңізге байланысты ғой! – деп көшір мейлінше қисынды жауап қайтарды.

	Бұлар он төрт минутта графтың үйіне жеткен. Бірақ екпіндерінің жылдамдығы сонша, жолшыбай қала полициялары басы қатты аттар көшірді ала қашқан екен деп тоқтатуға да тырысты.

	Лоран мен оның серіктері ұйықтап жатыр екен, дегенмен, алғашқы белгі берілгенде-ақ атып тұра келісіп, жалма-жан киінді де, жүруге демде дайын болды. Бір сәтте аттар Капуцинов көшесіне де зулап жетті. Есік күзетшісінің қасынан асыға өтіп бара жатқан Люс:

	– Үшінші қабаттағы дәрігер керек! Жедел! – деп ентіге тіл қатқан.

	Күзетшінің жөн-жосық сұрауға шамасы да келмей қалды.

	Бөлменің есігін ашқан Люс табалдырықтан ақырын ғана:

	– Кеттік, мырзалар! Шұғыл түрде! Олардың бәрі өз қолымызда – “Бетперделі адам“ да, оның серігі генерал да! Үш жендеті және бар! Бір минутты да жоғалтуға болмайды: мүмкін, тіпті, ол жауыздардан тағы бір адамды құтқарып үлгерерміз! Тапаншаларыңыз бен аңшылық пышақтарыңызды ұмытпаңыздар! Мән-жайды жолда түсіндіремін!

	Қуанышқа қарай, граф та, Дик пен капитан да әлі шешіне қоймаған екен; әр сәт сайын дабылды күтіп үшеуі үш жерге киімшең қисая кетісіпті, сондықтан мезетте-ақ ұшып-ұшып тұра келіскен.

	Люс қабырғада ілулі тұрған өзіне Алжирден әкелінген ұңғысы кең испан тапаншасы мен қолма-қол ұрысқа арналған өте қатерлі қаруын алды да, арада бес минут өткенде бәрі заулаған күймемен арындап отырып Леник көшесіне де жетті.

	Көшеге кіре берісте Люс өздерінің қайда баратындарын байқатпау үшін көшірді тоқтатты да, уағдаласқан жолақыны екі есе артығымен төлеп, достарын ертіп “Асылғандар үйіне” асыға басып жаяу тартты.

	Жолшыбай ол графқа мән-жайды қысқа да, нұсқа етіп әңгімелеп берген. Граф кезінде осынау дарқан пейілді джентльмен туралы теріс пиғылда болғанына өкініп келе жатты. Бірақ амал не! Өмірде бәрі болады!

	Канадалық болса ақыр аяғында қаншама уақыт соңдарына түскен жексұрын жаумен бетпе-бет кездесетінін ойлап қатты шаттанған; ол тіпті, бірден он жылға жасарып кеткендей де еді.

	– Әйтеуір, дүниеде әділет бар екен-ау! – деп шалқыды ол.

	Ивановичті қолға түсіру құмарлығы капитанның ыза-кегін қайната түскендей болды. Бұған қоса ол өзін сонша бақытты сезінген-тін!

	Бұл жолы соңына нөкерлерін ерткен Люс ешбір сақтанбастан-ақ бақ арқылы тура талшын талына қарай баса-көктей ентелеген. Жақтастарын байқаған Фролер ағаштан түсе бастады.

	– Жағдай қалай? – деді оған Люс. – “Бетперделі адам” шығып кеткен жоқ па?

	– Осында ғой. Бірақ олар ұзамай-ақ шаруаларын тындыратын түрлері бар: сіздер дер шағында жеттіңіздер!

	– Әлгі тұтқынның жағдайы не болды?

	– Тыңдаңыз! – деді Фролер. – Балғаның тарсылын естисіз бе?

	– Иә! Бұл ненің белгісі?

	– Аналар әлгі бейшараны тірідей табытқа салып, қақпағын бекітіп жатыр!

	– Жүріңіздер онда! – деді Люс. – Бірақ бұл оңбағандар адал шайқас дегеннің не екенін білмейді. Біз жасырынып жоғарыға шығамыз, сіздер тапаншаларыңызды бір кісідей кезеніп болғанда мен есікті ашып қаламын; сонда бірден атуды бастаңыздар! Біз сегіз адамбыз: осы басымдықты ұтқыр пайдалану керек!

	Бұл шақта кенет қатты үдеген дауылдан құлақ тұнып, ағаштар түбінен жұлынып кетердей қайысып, сықырлап, сыңсу салып кеткендей болды; сұрапыл желден үлкен үй де қаңғалақ қағып ұшып түсудің аз-ақ алдында тұрғандай көрінді; осынау шуға балға тарсылы, сатыда жүргендердің аяқ дүбірі қосылып, дүние бір сәт алақұйын күй кешкендей әсер туғызған.

	Люс бәрінің дайын тұрғанына көз жеткізген сәтте серіппелі тұтқаны ақырындап басып, шалт қимылмен есікті теуіп ашты. Алдыңғы жақта тұрған негр Том мен жас нготак бірден лап беріп, екі жендетті кеңірдектен ала кетті де, енді ешкімге оқ жұмсау қажет болмай қалды. Және апыр-топырда өз адамдарын жаралау қаупі де жоқ емес-тін. Осы аласапыран сәтті пайдаланған Иванович шырағдандар тұрған үстелді төңкеріп үлгерді. Бірақ канадалық үшінші жауды құтқармады. Жанында қаруы болмағандықтан қолма-қол ұрыс салуға тура келген. Ауыр соққыдан белі үзілген дұшпан мезетте-ақ қыңқ етуге мұршасы келмей гүрс етіп құлады.

	Еш абыржымастан сергек жүрген Люс құлаған шырағдандарды өшіріп үлгермей дереу көтеріп пеш үстіне қойды. Соның жарығымен үйдегі әлгі оңбағандардың бәрінің де сұлап жатқандарын көрген: Том мен нготак жайратқан екеу бауыздалған күйде қанға бөгіп жатыр. Тіпті, нготак ескі әдетінше өзі өлтірген адамның бас терісін сыпырып алыпты. Үшінші жендет Диктің қолынан ажал тапты. Генерал Хоседен де тіршілік белгісі байқалмайды. Алайда “Бетперделі адам” көрінбеген.

	– Бері келіңдер! – деп айқай салды Люс. – Анау жауыз қашып кетіпті.

	Осыны айтқан ол Ивановичтің шығып кетуіне жалғыз-ақ мүмкіндік туғызатын көрші бөлмеге тұра ұмтылды. Мұндағы жапсарлас салынған сарайдың төбесіне жақын терезе айқара ашық қалған екен. Бәрі де қашқынды қуудан пайда жоқ екенін бірден түсінді.

	Солайша әлгі жын-перідей жылпос адам бұл жолы да қолдан сусып шығып, құтылып кетті. Осы кезде біреудің жан ұшырған даусы шыққандықтан жиналғандар айқас болған бірінші бөлмеге қайта оралды.

	Сөйтсе Лоран кеңірдектен шап берген дон Хосе де Корроссон:

	– Өлтіре көрмеңдер! Аяй көріңдер! Мен еш жамандық істеген жоқпын! – деп бажылдап тұр екен.

	Қу негр алғашқы оңтайлы сәтте тұра қашу үшін өтірік өлген бола қалыпты. Бірақ Лоранның құрсауынан құтылмаған.

	Граф д'Антрэгті танығаннан кейін бейшара бұрынғыдан бетер безектеп кетті.

	– Шыныңызды айтыңыз! – деп сұстана тіл қатты жас граф. – Кеше көлікте өзіңізбен оңаша қалсам маған не істер едіңіз?!

	– Маған сізді өлтіру тапсырылған!

	– Бұл тұзақты құрған кім?

	– Жаңа ғана қашып кеткен адам!

	– Аты-жөні кім? Қандай адам ол?

	– Ол – полковник Иванович, Белгісіздер Жоғарғы Кеңесінің мүшесі!

	– Иванович?! – деп қайран қалды Оливье. – Иванович! Менің қас дұшпаным! Бақталасым! Қалайша сезінбегенмін?!

	– Енді тергеу кезегі менікі, – деді негрге бағанадан тесіле қарап тұрған Люс.

	– Атың кім сенің?! – деп сұрады ол тістеніп.

	– Дон Хосе де Коррассон!

	– Жоқ, мен сенің шын атыңды сұрап тұрмын!

	– Сэм! – деп міңгірледі бейшара.

	– Ивановичтен алған ақшаны жымқырып кету үшін боксшы Том Поуельді тұншықтырып өлтірген сенсің ғой? Солай ма? Жауап бер!

	– Иә... Менмін... Аяй көріңдер!

	– Тұра тұр! Ал, князь Свечинге опасыздықпен қақпан құрған кім?

	– Менмін... Қия көріңіз жанымды! Көріп тұрсыз ғой, мен имандай шынымды айттым: өлгім келмейді... аяй көріңіз мені!

	– Сатқын жендетті қалай аяймыз! Жоқ! – деп айқай салған Люс қолындағы қатерлі қарумен бір періп опасыздың бас сүйегін күл-талқан қылды.

	Фролер табыттан шығарып алған жас орыс жағалай өз құтқарушыларының қолын қалбалақтап қыса берген. Оның бір ауыз тіл қатуға дәрмені де жоқ еді.



	XIV



	Белгісіздер қогамы.



	Бізге граф д'Антрэг пен оның достарының орыс жерінің бір мүйісінде өтетін тұңғыш жалпы жиналыстары кезінде Белгісіздердің Жоғарғы Кеңесі мен Бас Белгісіздің өзін қолға түсіру туралы батыл жоспарлары белгілі. Туа бітті янки ретінде бет бақтырмас Қызыл Капитан мен канадалық Дик осынау қауіпті істен бас тартпайтын жаужүрек адамдарды жинастыра бастады.

	Люстің үлесіне кемінде жүз кісіден құралатын осындай топты межелі жерге Белгісіздер ғана емес, жер жүзіндегі ең секемшіл, ең сергек орыс полициясы сезіп қалмайтындай дер кезінде жеткізу жүктелді.

	Дегенмен граф пен Белгісіздер арасындағы бұл тартыс туралы әңгімелеместен бұрын осы қоғам жөнінде біршама түсініктеме бере кетуге тура келеді.

	Жоғарыда айтылғандай бұл қоғамның мақсаты әлемдік билікті славян нәсіліне алып беру еді6. Славяндықтың болашақтағы осындай ниетін тарихшы Фогель әлдеқашан айтып кеткен: “Славян патшалығы Дунай жағалауындағы шағын князьдіктерді бағындырған күні олардың автономиясын жойып қана қоймайды7, сонымен бірге бүкіл Еуропаның қауіпсіздігіне қатер төндіріп, ондағы тепе-теңдікті бұзады. Сөйтеді де барлық Венгриямен қоса ежелгі арманы, теңдессіз астана Константинопольді жаулап алады. Ал, осы қаланың арқасында Грек империясы римдік батыс империядан он ғасыр ұзақ өмір сүрген болатын. Константинопольді алған Ресейге енді Адриатикаға ірге тебуге бөгет жасау қиын; одан Босфор мен Дарданеллге қожайын болып алған Ресейге Мрамор мен Қара теңіздерді алып әскери айлаққа айналдырып, гректердің көмегі арқылы Жерорта теңізінде бүкіл Еуропаға сес көрсететін ең айбынды флот құрып алу түкке тұрмайды. Сөйтеді де еш қымсынбастан батырсынады да отырады. Ресейді барлық славян әлемінің төбесі деп санайтын осы елдегі жоғары тап өкілдерінің дәмелерінің зорлығы сондай, олар Ресейдің іргесін кеңейтіп оны бүкіл славяндықтың түп кіндігіне айналдыруды армандайды. Сөйтіп бірте-бірте әзірше дербес отырған батыс һәм оңтүстік славян халықтарын түгелдей діні мен салт-дәстүрлеріне қарамастан бағындырып алуды көздейді. Мұндай ағым баспасөзде де ашықтан-ашық көрініп жүр. Және оны жоғары лауазымды адамдар қолдап, үкіметтің өзіне ықпал етіп жүр. Ал Австрия-Венгрия, неміс Польшасында, Чехия мен Италияға дейінгі аралықта белсенді түрде жүргізіліп жатқан үгіт-насихатты айтып жатудың өзі артық. Бұл сұрапыл ағынға әзірге бөгет болып тұрған жалғыз ғана кедергі – Австралия – Германия одағы...”

	Міне, істі терең білетін неміс тарихшысының пікірі осындай8. Ресейдің болашақтағы орны туралы осынау зор міндетті Белгісіздер қоғамы арқалауға тиіс болды. Қоғамның дәл осылайша аталуы оның мүшелері мұнда өзін іске тартқан адамнан басқа ешкімді білмейді.

	Бұдан жетпіс жылдай бұрын Ресейдің алдыңғы қатарлы отбасынан шыққан арлы да намысқой, жігерлі де іскер жастары осынау саяси мұрат арқылы Отан күйзеліске түскен соң өз елтаңбаларының бұрынғы даңқын қалпына қайта келтіруді армандады9. Өз отандастарының әлгіндей ниеті мен құпия қоғамдарға бейімділігін ескерген олар Белгісіздер қоғамының атағы мен билігін пайдаланып, соның атынан әрекет жасауға кірісті. Бұлардың істі аса епті де, ұтқыр жүргізгендері соншалықты, кейінірек мемлекеттің ішкі тыныштығын қорғаумен шұғылданатын үшінші бөлім кейбір көзсіз жасаған қылмыстарын ашқанда ғана барып, шынайы бет-бейнелеріне көз жеткен. Бірақ бұл бөлім де бәрібір көшбасшыларына қол жеткізе алмады. Олардың айла-тәсілдерін долбарлаған күннің өзінде нағыз айыпкерлерді анықтайтындай бұлтартпас айғақ жоқ еді. Ақыр соңында істі жабуға тура келе береді. Сөйтіп бұлардың ішіндегі қаптаған қайсар-қайтпас адамдар бірнеше жылдар бойына Белгісіздер қоғамының мүшелерін жеке мүдделері мен өздерінің салтанатты өмірлері жолында сәтті пайдаланып келді.

	Бұл ұйымның әлдебір шешімін орындау қажет болған жағдайда ол қоғамның іске ынта-ықласымен берілген ең өлермен бір мүшесіне жүктеледі; ал оған нақты жұмыс тапсырылады. Нұсқауды қоғамның жоғары билігінен беріледі деп түсінетін бұл тапсырманың мән-мағынасын ежіктеп жатпай-ақ барлық шаруаны мүлтіксіз орындауға күш салады.

	Мәселен, бірде Мемлекеттік банк әскердің жалақысы мен әр түрлі әкімшілік шығындарды өтеу үшін жедел түрде Орынборға миллион сом қаржы жеткізуге тиіс болды.

	Ақша таситын көлікті бірнеше казак алып жүрді. Көлік Орал тауларының бір шатқалына жеткенде кенет алдыдан жақсы қаруланған жүз шақты адам шыға келген. Сонда күштің ара-салмағын байқаған казактар бірден берілді де, ақша салынған жәшіктер қолма-қол басқа арбаларға тиеліп, мезетте көз алдынан ғайып болды. Ал қарақшылар сол бойда жан-жаққа бытырай қашып, ұсақ елді мекендер мен қалаларға тарап кетті. Кейін тергеу дәлелдегендей әлгілердің бірде-біреуі шатқалға не үшін жиналғандарын, ақшаның кімге қажет болғанын анық білмейтін болып шықты; сөйтсе, тіпті, ұрланған жәшікте ақша бар екенін де сезбеген. Бұларды жұмсаушы немістердің бағынышты Азия тайпаларын патшаға қарсы көтеруді уағыздайтын үндеулерін қолға түсіру керек деп сендірген. Яғни, ұрылар өз Отандарының саяси мүдделері үшін күресіп жүрміз деп ойлаған.

	Керек десе, осынау жалған Белгісіздердің ісіне жоғары лауазымды адамдар мен сарай шенеуніктері де тартылып отырған. Мұндайлар олардың істеріне белсене араласпаса да, жиналыстарына қатысып, келісімдер жасасып осындай қоғам атын жамылған арсыз топтардың беделін көтеруге ықпал еткен.

	Бұл қауіпті ұйым әшкере болғаннан кейін ақырында өз-өзінен жойылды; бірақ бұғанға дейін өлермен алаяқтар талай жан түршігерлік қылмыстарын жасап үлгерді. Олар көбінесе Орынбор өңірін жайлады. Астанадан шалғайлығы мен жергілікті тұрғындардың тұрмыс салтына байланысты бұл орын арам пиғылдарын жүзеге асыруға аса қолайлы еді.

	Осынау жалған Белгісіздердің бірінің әкесінің барлық дәулетінің жалғыз мұрагері ханша Мария Федоровнаға үйлену арқылы Васильчиковтар отбасының қарауыпдағы Орал қазба байлықтарын иеленуге тырмысуы осынау қарақшылық топтың ең көкейтесті мүдделерінің бірі болатын. Бірақ жас граф д'Антрэг пен оның жан аяспас достарының ерекше қажыр-қайратының арқасында бұл пиғылдарын іске асыра алмай-ақ қойған.





XV




	Орынбор даласы. – Жылқышылар. – Қасқырлардың шабуы.



	Орынбор даласы – көктемде жасыл желекке оранатын шетсіз-шексіз жазық; мұнда ғұмыр бойы ат үстінен түспейтін қырағы малшылардың бағуымен табын-табын ірі қара мен үйір-үйір жылқы жайылып жатады. Жаз айларында күн қатты ысып, ұлан-ғайыр дала сарғайып, қуырылып тұрғандай болады. Мұндайда шөл қысқан адамдар да, мал да көлеңке сағалайды. Жылдың әр мезгілінде қауіп төндіретін жалғыз ғана жау бар, ол – қасқырлар. Бұл жыртқыштар топ-тобымен түнделетіп келіп малға шауып, араларын ойсыратып кетеді.

	Орынбор даласында арагідік шағын елді мекендер ұшырасып отырады. Әдетте олар қораш та, аласа, шағын балшық үйлерден тұрады10. Жергілікті тұрғындардың түсінігінше ауыл деген осы. Орынбор қаласына таяу, әсіресе, Орал тауларының шоқылары маңайында мұндай елді мекендер ірілене түседі. Бұдан жақын жерде әлдебір кеніштің бар екенін аңғаруға болады, себебі, осы таулардың азиялық бөктерлері мысқа, күміске, алтын мен платинаға, басқа да қымбат металдарға бай келеді.

	Орал жоталары, былайша айтқанда, Ресейді Азия құрлығынан бөліп жатыр, сондай-ақ осы елдерді суы арқылы да ажыратып тұр. Бұл таулардан Жаңа Дүние өзені іспеттес 2380 шақырымға созылатын өзен ағады. Бірақ осынау орасан қашықтық бойында бірде-бір көпір жоқ; тек елді мекендерге таяу маңдарда арагідік қарапайым салдар ұшырасып отырады.

	Мұндай салдардың иелері әдетте осыдан бірнеше ғасырлар бұрын отбасыларымен отырықшы болып қалған ноғайлар. Бұлардың кейбіреулері аса дәулетті тұрады. Үйір-үйір жылқылары бар, сондай-ақ Еуропалық һәм азиялық Ресеймен араласып тұру үшін көп түйе ұстайды. Кезінде ноғайлықтар Қара Теңіз жағалауларында ірі ел болып отырған, алайда кейінірек көшпенді ордаларға бөлініп бытырап кеткен; одан қайсыбір рулары отырықшылыққа ауысып, шаруашылықпен айналысқан, мол дәулетке иеленген. Кейбіреулері Оралда тасымалдаушы болып еңбек етеді.

	Орынбордан жиырма күншілік жерде малшылар мал мен жүк тиеген керуендерін айдап келе жатқандардың бірінің бұл жолғы тасымалдаушысы ноғай Черни-Чаг11 еді.

	Бұл үйір-үйір жылқысы мен төрт жүзден аса ірі қарасы бар дәулетті адам болатын.

	Бірде маусымның аяқ кезіндегі даланың гүл жайнап тұрған шағында кешкісін Черни-Чагтың үйелмені тамақтануға кіріскен; әйелдер науамен піскен бидайларын, тегенемен айран-қымызын әкеліп жатқан. Кенет табалдырықтың сырт жағынан бейтаныс дауыс естілді:

	– Сәлем, бауырларым! Астарың дәмді болсын!

	Черни-Чаг басын көтерді де, қолында таяғы, аузын буған қабын арқалап келіп тұрған кезбені көрді.

	– Төрлет! – деді ноғай. – Дәмге кел!

	– Рахмет, достым, – деді кезбе, – сенің шаңырағыңның меймандос екенін білемін!

	Сөйтті де ноғайға шартты белгі берді. Анау ұға қойды да орнынан тұрып жиһанкезді үйдің сыртына алып шықты.

	– Құтылар сағат таянып келеді! – болды кезбенің сөзі.

	– Тәңір жарылқасын! – деп жауап қатты қожайын. – Не жаңалығың бар?

	– Бүгіннен кейінгі үшінші жексенбіде, – деп сөзін жалғастырды кезбе, – Ақ патша мен Қасиетті Русьтің даңқы үшін Белгісіздер бас қосады.

	– Қай жерде?

	– Құлаған ескі монастырьде!

	– Қай мезгілде?

	– Түнгі он бірде!

	– Жақсы! Мен келемін... Сол ма айтарың?

	– Жоқ! Қазір Астраханьнан келген бетім. Сонда Бас Белгісізді көрдім; ол аттанбақшы еді, енді соның келмей қалғанына таңырқап тұрмын.

	– Ол маған түспекші ме еді?

	– Иә. Саған мініске алты жарау ат дайындап қойсын деп сәлем айтқан!

	– Бәрі қалауынша дайын болады! Шартты белгі қандай?

	– “Духоборлар!”

	Осыдан кейін екеуі үйге кірді де кешкі тамаққа отырды. Ас қайырылған соң кезбе таяғын ұстап Орынбор бағытын бетке алған. Солайша ауыл-ауылды аралап, Белгісіздердің жиналысын хабарламақ болған еді.

	Жиһанкез Черни-Чагпен қоштасып тұрып ноғайға:

	-Аттылы Қаралардан сақтан! – деп ескерткен.

	– Олар қайтадан осында да келіп қалды ма?! – деп сұрады селк ете түскен қожайын.

	– Кеше түнде көрдім; Оралдың арғы жағасында аттарына мініп алып жын қуғандай жүйткіп жүр екен!

	– Бет алыстары қай жақ?

	– Өзеннің төменгі сағасы!

	– Құдай сақтасын, мүмкін олар мұнда қайта оралып келмейтін шығар?! Шынында олар менің аулыма тиген емес!

	– Менің міндетім ескерту, Черни-Чаг! Қалғанын өзің біл! – деді жүргінші.

	– Өзің қонып неге кетпейсің? Қас қарайып келеді. Күн батысымен қасқырлардың жортуылға шығатынын білмеуші ме едің!

	– Жақын жердегі ауылға жетіп үлгеремін!

	– Ал жол болсын онда!

	Ноғай үйіне мазасы кетіп, абыржи кірді.

	Оның үрейін алған Аттылы Қаралар дегендер кімдер еді өзі?

	Император Александр екіншінің тұсында ғана тыйылған крепостнойлық право кезінде езуші таптан қашқан-пысқан жарлы-жақыбай ешкімнен жәбір-жапа шекпейтіндей осынау сайын сахарадан пана тапқан. Ат тауып алып, найза-садақпен қаруланған олар дала көшпелілерінің арасындағы ұры-қарымен ауыз жаласып, соларға қосылып керуен тонауға кіріскен.

	Кейде олар ірі топпен келіп ауылдарды шауып, елді мекендерді қырғи тигендей қылатын. Жасаған лаңдарынан кейін өздерін танытпай кету үшін бұл басбұзарлар әдетте көздің тұсын ғана ашық қалдырып, бет-ауыздарын қара дәкемен бүркеп алатын. Сөйтіп лаңды істерін аяқтағаннан кейін олжаларын бөлісіп, соңдарынан титтей де із қалдырмай, кең даланың түкпір-түкпіріне сіңіп, зым-зия жоқ болып кетеді. Қол астында казак отрядтары бар жергілікті билік осынау қарақшы топтардың алдында үнемі дәрменсіздік танытады.

	Черни-Чаг алғыр адам еді, сондықтан, өз ғұмырындағы көптеген қысылтаяң сәттерде ылғи тапқырлық танытатын. Әлгі жиһанкез кеткеннен кейін ол Аттылы Қаралардан өз шаңырағын қорғап қалуды ойластырды. Оған Орынбор губернаторы көшпелілер арасындағы қарақшылардан өзі мен отбасын сақтау үшін керегінше қару-жарақ ұстауға рұқсат берген. Қатын, бала-шағасы әйелдер арасына жіберген ол кілең еркектерді жинап алды да төніп келе жатқан қатерді мәлімдеді. Бұл хабардан қатты үрейленсе де, қарақшылар шапса оңдырмайтынын білсе де, олар аянбай шайқасуға сөз байласқан.

	Қараңғылық та түсті; қауіп төнгендей сәтте дабыл қағып басқаларға белгі беру үшін бір-бір мылтықпен қаруланған екі күзетшіден басқалары ұйқыға жатқан.

	Төңірек түн түнектің құшағына енді. Алайда ай туған сәтте маңай күміс бояуға малынып, айнала біркелкі сарғыштау түрге бөленгендей болды. Көкшіл арқандай ирелеңдей созыла аққан өзеннің арғы сағасы көз ұшынан сиыр құйымшақтанып барып үзіледі. Енді алып аумақтағы қыбыр еткен нәрсе осынау әлсіз жарық қойнауынан бадырая көріне бастады. Сондықтан үйге келетін адам анадайдан-ақ байқалар еді.

	Түн ортасы сәл ауған сәтте есік ашылды да, үйден отбасының қазынасы сақталған әжептәуір үлкен, ауыр сандықты көтерген төрт адамға ілесіп Черни-Чаг шықты. Мұнда алды-артын болжаған қожайын алтын шақалары мен үйдегі барлық күміс теңгелерін, сондай-ақ әйелдердің жабдықтарын һәм ең бастысы – қымбат тастармен безендірілген алмас қылышын сақтайтын еді. Бұл көне мұра кезінде ноғай хандардың бірі болған бабасынан қалған болатын.

	Осы ауыр жәшікті зорға көтеріп өзен жағасына жеткен адамдар жүкті жерге түсірді де, дереу терең шұңқыр қазып, жәшікті мұқият көміп, маңайын із қалдырмайтындай сылап-сипап тастаған.

	Алайда бұлар әбігерге түсіп, жағадағы бос топырақты қазып жатқан кезде әлгіндегі жиһанкез бірнеше сажын жердегі қалың шөп арасынан бәрін жіті бақылап, тығылып жатқан-ды.

	Қонақжай шаңырақта едәуір дамылдап, ауқаттанып шыққан ол біршама ұзаған соң өзі айтқандай өзен жағасымен жүре берудің орнына қалт тоқтап, қас қарайғанша аялдаған. Түн қоюлана үйге таянып, өзге жеткізген хабардың нәтижесін бағып, бітік шөп арасына жасырынған.

	Сөйтіп Черни-Чаг үйіне қайтқан бойда жалған жиһанкез еңбектеп өзен жағасына жетіп, қалың құрақ арасынан шағын қайық іспеттес етіп шабылған емен тақтайды шығарды да өзенге беттеген. Одан әлгі ағашқа шалқайтып жата кетіп суды екі қолымен кезек есіп, ақырындап арғы бетке жүзе жөнелді...

	Түнде бірталайға дейін еш өзгеріс болған жоқ. Тек таңғы үштердің шамасында күзетшілер көкжиектен жазық даламен зымырай заулап, бірте-бірте үлкейе түскен әлдебір қара ноқатты байқаған. Ұзамай сол нүкте екіге жарылғандай болды. Қырағы отырған қарауыл желдей жүйткіген сәйгүліктермен барынша ағып келе жатқан екі салт аттыны және олардың соңдарынан қалмай ілескен қаптаған қара нөпірді көрді.

	– Аналарды қасқыр қуып келеді! – деді күзетшілердің бірі.

	– Иә, енді олардан құтылу мүмкін емес!...

	Даладағы қатердің көбі қасқырдан келеді. Өздерінің санында есеп жоқ және өте жылдам көбейді; егер бұлар бір-бірімен қырқыспаса, еркектері бөлтіріктерінің тең жартысын жеп қоймаса, таласпаса... онда далада бұлардан басқа тірі мақұлық қалмас та еді!

	Қасқырлардың топ-тобымен шұбырып жүрсе де сескенетін жалғыз-ақ жаулары бар. Ол – жылқышылар! Бұлар күні-түні аттан түспейтін адамдар; өздері он-он екіден бірігіп қарсы шабады да, мынау қатерлі жыртқыштарды найзаларын бір-бір сілтеп-ақ жайрата салады. Соны білетін қасқырлар жылқышы көрсе-ақ анадайдан қашады...

	Аш қасқырлар өкшелеген аттар құлақтарын жымып алып желдей жүйткіді. Алайда олардың әбден болдырғаны һәм өзенге ілікпей құлайтындары да анық болып қалды.

	Әйтсе де жан ұшырған жаушылар бірте-бірте суға қарай таяй берген. Күзетшілер бұлдырап көрінсе де аттарының жалына жабысып қалғандай шабармандардың сұлбаларын ажырата бастаған.

	Жануарлар да өзенге бір ілінсе құтылатындарын сезіп барынша аршындай салып келеді. Анда-санда серпінді жылқылар кезек-кезек аяғының тұсына келіп қалған жыртқыштарды қара тұмсықтан сілейте теуіп үлгереді де, қансырап құлаған қасқырға жүздеген үйірлестері жүгірген бойларында-ақ ырылдай бас салып, мезетте-ақ түте-түтесін шығарып жеп қояды.

	– Қожайынға айтса болар еді, – деп қойды күзетшілердің бірі, – мүмкін сол әлдебір көмегін берер ме еді!

	Өзенге дейін бір-ақ шақырымдай қалған; енді сәл шыдаса есті жануарлар өздері де құтылып, иелерін де өлімнен арашалап қалмақшы. Бірақ айлакер қасқырлар да қарап келе жатпаған еді. Олардың кейбірі аттарды кеңірдектен ала түсу үшін орағытып алдыға да шығып кеткен. Кенет шабандоздардың бірі көз ілеспес жылдамдықпен ырғи секіріп жолдасының артына мінгесті де, жалма-жан тапаншасын суырып алып, бос қалған атты қақ шекеден басып салған. Жануар найзағай оты тигендей гүрс етіп құлады. Оған қасқырлар тобы жаппай ырылдап бас салды. Дегенмен жыртқыштардың саны өте көп еді, сондықтан бір тобы уақыт жолғалтпастан екі жаушыны ала қашып бара жатқан алғашқы аттың соңынан қайта лап қойды. Әлдебір үш минуттей аралықта ол жануар мінгескен адамдарды ала-мала өзенге тұяқ іліктірді де, қайран Оралға гүмп етіп қойды да кетті. Ал, сәл үлгергенде ғана ауыздарын қандайтын оңай олжадан айырылған жыртқыштар шыр айнала жындана ұлып, у-шу болып қала берді.





XVI




	Даладағы қамау. – Иванович пен Холлоуэй. – Пермь абақтысы. – Қысылтаяң шақ. – Екі казак.



	Екі шабарманды өзенге жеткізген ат сіңірлі де тұрықты қазақы тұлпар еді. Оған өзеннен жүзіп өту еш қиындыққа соққан жоқ. Куғыннан құтылғанын сезген жануар қарсы жағаға қарай еркінсіп, құлшына ұмтылған. Оның тұяғы жерге тиген бойда-ақ қарғып-қарғып түскен екі жаушы жанталаса Черни-Чаганың үйіне қарай жүгірді. Өздері қосарласа айқайлап келеді:

	– Аттан! Аттан! Полковник Иванович қасқырлардың қамауында қалды!

	Бір сәтте-ақ мұндағылардың бәрі аяқтарынан тік тұрды. Қожайын шабармандарды үйіне шақырмақшы еді, олардың сөзінен полковниктің жағдайын білген соң дереу дабыл көтеруге бұйрық берді.

	Маңайдағы тұрғындар жедел аттарына мініп, ауыл ағасының үйіне жиіталды да, сүт пісірімдей уақыт өткенде бұрынғы жылқышылардың арасынан іріктелген сайдың тасындай елудей жігіт жақсы қаруланып, сайлы көліктерімен Черни-Чагқа еріп Оралдың арғы жағасында қамауда қалған адамды құтқаруға жөнелді.

	Монмартрдағы жауларының қолына “Асылғандар үйінің” терезесі арқылы зорға сытылып шыққан Иванович өз жақтастарынан дон Хосе Коррассонның өлер алдында мұның атын айтып қойғанын білді де, енді граф бастаған дұшпандарын Орал даласына алдап апарып, біржола көздерін жоюға бекінді. Себебі, мұнда жалған Белгісіздер қоғамының шаш ал десе бас алатын ең әпер-бақан, ең өлермен мүшелері аса тығыз шоғырланған еді де, жателдіктерге бұл маңайдан құтылып кету мүмкін емес-тін. Әншейін сырт көз үшін губернаторлар билігін “мойындаған” қатал да қатыгез секторлардың қоршауында қалатын олар құлазыған қу далаға қамалады да, қаншалықты ерлік, қаншалықты жаужүректілік танытса да ешкімнің қолдау-қорғауын көре алмай еріксіз тізе бүккеннен өзге лаж таппайды.

	Иванович бұлардың түбіне жеткен соң өзінің тамыр-таныстары мен жеке бедел-ықпалын пайдаланып өзінің жалақорлығы мен тіміскілігінің кесірінен жазықсыздан жазықсыз Сібірге жер аударылған князь Васильчиковті қайтарып алуды жоспарлады. Сөйтіп оның құтқарушысы ретінде көрініп, оның қызы-ханша Марияны сұрамақ. Оған үйленсе әкесінің Орал өңіріндегі атақты түсті металл және алтынды кеніштерін иеленіп, Ресейдегі, қала берді, бүкіл әлемдегі ең дәулетті адамға айналып шыға келмек.

	Бірақ бұл да аз; бұдан соң ол барлық дос-жаранымен граф пен Дик Лефошердің Австралиядағы алтын кеніштерін бөліске салмақ. Одан алтынды “екі есеп – бір қисаппен” оңтайлы жұмсай отырып Белгісіздердің Ұлы Көсемі лауазымын иеленіп, қоғам басына айналады. Бұл – өз дәулетіне сай бүкіл славян әлеміне билік жүргізу деген сөз.

	Ол бұл пиғылының бәрін Қызыл Капитанға деген өшпенділіктен “Римэмберді” жарып, өзіне қызмет етуге тілек білдіріп келген Холлоуэйге сыр қылып шертті. Тіс қаққан Холлоуэй көрсеткен көмегің үшін ақыны мол төлеп, тең дәрежеде ұстайтын Ивановичтің қасында жүрсе тек ұтатынын ойлаған; ал, Джонатан Спайерс болса бұған ақшасы төленген қайдағы бір механик... қол жаулық ретінде қарады.

	Иванович жаңа сыбайласын құшақ жая қарсы алған, себебі, “Аққудың” күйреуінен кейін жақтастарынан түгел дерлік айырылған болатын. Енді оның алдытда қалайда жеңіске жеткізетін ақтық шайқас күтіп тұр еді. Ал, басында Қызыл Капитан мен оның Франс-Стэшендегі достарының жоспарына араласқан Холлоуэйдей адам таптырмас серікке айналмақшы!

	Жаңа достар Австралиядан бірге қайтып келе жатып жол бойы ойластырған жоспарларын пысықтаумен болды. Сондағы түйін-көптеген сыбайластарының басын қосу үшін Белгісіздер өкілдерінің құрылтайын ұйымдастыру еді. Жиналыс орны ретінде Орал даласы белгіленген. Граф пен оның достарын алдап соңдарына түсіру бәлендей қиынға түспейді: Холлоуэйдің айтуы бойынша, Оливье мен оның достарын Ивановичті дүниенің шетіне өтіп кетсе де қыр соңынан қалмай ұстаймыз депті; ендеше ізін жасырмаса болды, анау алаңғасарлар құрылған торға өздері келіп түседі.

	Иванович көп толғанып, жиын орны мен жауларына қақпан құруға лайықты жерді құлаған ежелгі монастырь деп тапты. Қопарылудан аман қалған жер астындағы кең қуыстарға бірнеше жүз адамды жинауға әбден болады.

	Граф пен оның серіктерін де алдарқатып дәл осында әкелу қажет. Дәл осында соттарын жасайды да, өлім үкімін шығара салады!

	Бұл істі Ивановичке неғұрлым тезірек бітіруге түрткі болған тағы бір жайт – Парижде тұратын орыстардың саяси көңіл күйіне жасырын түрде бақылау жүргізу жүктелген Франциядағы елшілік атташесі князь Свечин Үшінші бөлімге, яғни, мемлекеттік қауіпсіздік мекемесіне Белгісіздер қоғамы туралы жан-жақты мәлімет жөнелткен; демек, Үшінші бөлімге басты адамдардың аты-жөндері белгілі болып қалмастан бұрын жалған Белгісіздер қоғамының қылмыстық әрекеттерін де кезінде аяқтап үлгеру керек!

	Ливерпульде австралиялық кемеден түскен бойда Ивановичтің қолына шифрлы жеделхат тиді: “Сіздің Кіші Ресейдегі орындарыңыздың егіні керемет. Оруды бастау үшін өзіңізді асыға күтеміз!”

	Иванович өзіндегі “кілт” арқылы мәтінді қайта аударып жіберіп еді: “Дереу өзінің Кіші Ресейдегі мекенінен жаңа ғана Парижге аттанған көрсетушінің көзін жою керек. Әйтпесе өлгеніміз!”

	Расында да, князь Свечин өздерінің қылмыстық әрекеттерінің орталығы ретінде Парижді таңдап алған жалған Белгісіздер қоғамының сорақы істерін тексеруді жалғастыру мақсатында Францияға келген еді.

	Иванович сол сәтте-ақ Холлоуэйді ертіп Белгісіздер қатарына кірген дон Хосе де Коррассон, немесе анығында, боксшы Том Поуельді өлтірген негр Сэм бірнеше айдан бері Панама елшісі ретінде жүрген Франция астанасына жол тартты.

	Біз князь Свечинді Люс пен Фролердің “Асылғандар үйінде” қалай құтқарып қалғанын көрдік.

	Сол жолы да бармақ шайнаған Ивановичке енді өзінің сұрқай пиғылын Орал далаларында жүзеге асырып, осынау тым ұзаққа созылып кеткен тартысты біржола тындыру ғана қалған-тын.

	“Асылғандар үйінен” қашып шыққан күннің ертеңіне ол Холлоуэй екеуі Парижден тура Астраханьға тартқан. Онда да Белгісіздердің керемет сарайы бар еді. Граф пен оның достарына шабуыл жасау жоспары да сол жерде талқыланды.

	Граф Оливье мен оның достары болса Парижде бес-алты аптадай жүріп қалды да, ақыры Астраханьға жеткенде Белгісіздер оларды күтіп алуға сақадай сай отырған.

	Ал Иванович пен оның серігіне мықты қазақы сәйгүліктер әзірленіп қойылған-ды.

	Астрахань мен Черни-Чагтың қонысына дейін бес күншілік жер. Бұл мекен мен Белгісіздер жиналатын монастырьге дейін екі күндік жол және бар.

	Осы кезде қаптаған жиһанкездер Белгісіздердің жақтастарына құрылтай жайын хабарлап, шартты белгіні айтып, дала кезіп жүрді; жиынға төрт жүз-бес жүздей сектант келеді деп күтілген еді.

	Тек полковник графпен құлаған үйге барар жолда кезігіп қалудан қауіптенді. Өйтсе өзінің құрбан болып кететіні анық. Сондықтан, нартәуекелден бас тартсам ба деп ойлаған.

	Әйткенмен, бәрі де Белгісіздер үшін құрақ ұшатын атқосшылардың көмегімен арқа сүйейтіні есіне түсіп, қорқатын дәнеңе жоқ екен деп түйді де, Холлоуэйді һәм екі казакты алып Астраханнан аттанып кетті.

	Бұлар қаладан шыға бере сырт келбеті мен киімінен көшпелі қазақ екені анық байқалып тұрған біреу “мыналар анық солардың өздері ме, жоқ басқа ма” дегендей тас қорғанның шетінен мойнын қылқитып аңыра қарап тұрды. Бірақ қас қарайып кеткендіктен өз көзіне өзі сенбеген болу керек, аттылардың артынан қазақшалап:

	– Кеш жарық, жарқындарым! – деп айқай салған.

	Иванович те дәл осылайша:

	– Тілекшінің де кеші жарық болсын! – деп үн қатты.

	Оның осыны айтуы-ақ мұң екен әлгі қазақ екі өкпесін қолына алып қаланың орталық көшелеріне қарай құстай ұшып жүгіре жөнелген.

	Суыт жүргіншілер бірнеше сағат бойы өзара тіл қатыспастан сар желіске салып ұзақ жортты. Бұл аралықта таң да қылаң берген еді. Иванович қуғыншы жоқ па дегендей анда-санда артқы жаққа жалт-жалт қарап қояды. Ақыры көкжиектен күдікті ештеңе көріне қоймаған соң ғана барып саябыр тапқан.

	Ол бірінші кездескен пошта станциясына сәл аялдады да, атбегілердің үлкенін шақырып алып өзін Белгісіздердің шартты белгісі арқылы көшбасшымын деп таныстырды. Оған:

	– Осы жерден көп ұзамай жатжұрттықтар – француздар өтуге тиісті. Оларға ат беріп жүрме! – деген.

	– Құп болады! – деді жәмшік. – Бірақ олардың қолында губернатордың нұсқауы болса қайтемін?!

	– Аттардың бәрі қазынаның шаруасына жегіліп кеткен, қысқасы, ертеңге дейін көлік жоқ де!

	– Құп болады!

	– Ұмытпа-а-а!

	Осыны айтқан Иванович салып ұрып қайта желдіре жөнелді. Ол жолшыбай кездескен станциялардың бәріне әлгі сөзін қайталаумен болған.

	Сөйтіп, сапардың бесінші күні де жетті; бұған дейін маза кетіретіндей еш өзгеріс кездескен жоқ.

	– Бүгін ай туғанша, – деді Иванович аяғын үзеңгіге салып жатып, – Орал жағасына да тұяқ іліктіріп қалармыз. Ал одан арғы межеге ақырын аяңмен де жетеміз!

	Бұл кезеңде кең дала бірте-бірте жұтаң тартып, жалаңаштана берген; топырақ бірде құмдақ, бірде сор тарта бастады; жатаған шөп ұсақтала түсті.

	– Енді абайлаңдар! – деді казактардың бірі. – Қасқырлар патшалығына да иек іліктірдік!

	Аттар да әлденені сезгендей тықыршып, пысқырына берді: жалдарын дірілдетіп, кісінеп те қояды һәм бүйірге өкше салдырмастан-ақ лыпып, ытқи жөнелуге ыңғайлы тұрады.

	– Жылқы жыртқыштарды сезіп келеді! – деп қойды екінші казак.

	– Түн ортасына дейін жете аламыз ба? – деп сұрады Иванович.

	– Жетіп жығыламыз ба, қайдам! – деді казак.

	– Қараңдар! – деп айқай салды кенет алғашқы казак қамшысымен алыстан қарауытқан жалғыз ноқатты нұсқап. – Бұл олардың торуылға шыққан шолғыншылары!

	Бәрі түгелдей нұсқаған жаққа жалт-жалт қарады.

	Көз ұшынан жылжып келе жатқан алты қара нүкте көрінді, бірте-бірте олардың қасқырлар екені анық болды. Алып келе жатқан бағыттан тайқып шығу қауіпті еді: далада адасып кетулері ықтимал, өйтсе құм ішінен ине іздегендей бастапқы жолды қайта таба алмайды, оның үстіне қасқырлар басқа жерде де қаптап жүр.

	Жүрдек аттар алға қарай жұлқына ұмтылып, жыртқыштарды шайқасқа шақырғандай жындана кісінеді.

	Әдетте қасқырлар шағын топпен жүрсе өте қорқақ келеді, батылдана түсетін кездері ара-салмақтың басымдылығын сезінгенде ғана; олар бұл жолы да аттылармен бетпе-бет келуден қаймығып, тым алыстан орағытып кетті. Әйткенмен бұларды бірталай алға оздырып жіберді де, араға шамамен он сажындай жер салып жүргіншілерді арттан қууға кіріскен. Тәрізі, қатты ашыққан сияқты, үздік-үздік іштерін тартып ышқына ұлиды.

	– Аналарды аяу керек! – деді Иванович. – Өзектерін жалғатайық!

	Сөйтті де ерге бір жамбастай беріп гүрс-гүрс еткізіп оқ атты да, екі қасқырды жайратып салды.

	Жыртқыштардың бірден өлгені немесе жараланғаны белгісіз, бірақ олар құлаған бойда үйірлестері бас салды да, түте-түтелерін шығарып мезетте-ақ жеп қойды.

	Жыртқыштардың қан құмарларын қандырып жатқан мезгілін пайдаланған жолаушылар едәуір ұзап та кетті.

	Казактардың мөлшері бойынша, таяудағы аялдамаға дейін он шақырымға жетер-жетпес жер қалған. Бірақ шағын топ соған әне-міне жетіп қаламыз дегенше қасқырлар тағы көрінді.

	Олардың алыстан талып жеткен үрейлі дүбірі естілген сәтте күннің шеті көкжиекке жаңа іліккен. Салт аттылар артқа қайырыла қарағанда екі шақырымдай жерде соңдарынан ілесе қуып жетіп қалған ұзын қара нөпір толқынды көріп естері шықты. Бұл – қасқырлар еді. Жүргіншілер жан ұшыра тебініп-тебініп қалысты. Ал аттар онсыз-ақ бар екпінімен заулап келе жатқан...

	– Әне үй! – деп шыр ете түсті казактардың бірі.

	Жан сауғалайтын жердің жалғыз сол ғана екенін аттар да сезгендей алға қарай бұрынғыдан да серпіндей ұмтылғанда бір мезет жыртқыштармен екі аралық біршама алшақтай берген. Сәйгүліктер ашық тұрған қақпаға құйындай жүйткіп кірді де, жалма-жан секіріп түскен екі казак ауыр емен есіктерді жауып, ысырмасын бекітіп үлгерді. Бір минут кешіккендерінде құриды екен – қаптаған қара нөпір қасқырдың түп-түгел аулаға кептелетіні анық-тын. Қапы қалған олар енді екілене ырылдап, биік қақпадан секіріп кіруге әрекеттеніп жүр.

	– Құтылдық-ау! – деп жеңілейе күрсінді үрейден боп-боз болып кеткен Иванович көлігінен ауруы асқынған адамша қалтылдап зорға түсіп жатып.

	Холлоуэй туа бітті янки ретінде жүректілеу адам еді, бірақ ол қатты үрейленгенін:

	– Шынымды айтсам, өмірімде дәл мұнша қорқып көрмеппін! – деп мойындады.

	Қасқырлардан бас сағалаған лапас балшықтан көтерген әжептәуір биік қоршауы бар жылқы мен түйе қамайтын кең аулалы жатаған лашық еді. Ортадағы саман кірпіштен салынған үйдің де топырағы үгітіліп, сәл күш түссе-ақ қоршау секілді құлап кеткелі тұр. Өзі екі-ақ бөлме, бірі – жолаушыларға арналған кең қонақ жай да, екіншісі әлде шағын асхана, әлде қарауылдың орны...

	Қоршаудың кей тұстары, расында да, аздап күштеп жіберсе-ақ анық үгіледі; бірақ, бақтарына қарай, қасқырлар қақпа жақтан шабуылдап жүр. Ең берік жер де сол тұс-тын.

	Іштегі балшық саты арқылы үй төбесіне шығып, төңіректегі көріністі байқап отыруға болады екен.

	Осы баспалдақтар арқылы көтерілген Иванович пен Холлоуэй жыртқыштардың сонша көптігін көріп жағаларын ұстады: бұлар жүздеп емес, мыңдап саналады! Айнала төңіректің бәрі қап-қара болып құжынаған аш қасқыр! Ырылдары ауаны тітіркендіреді. Мұндай көрініс ең ер жүрек деген адамның өзінің жүрегін мұздатар еді. Көкжалдардың биік қоршау ернеуіне ызалана ырғитындары соншалықты, кейбірі бергі бетке ауып түсуге шақ қалады. Қабырғаға өткір шеңгелді салып өршелене секірген сайын іргенің кесек-кесек топырағы опырылып қоса құлайды.

	– Полковник! – деді Холлоуэй жағдайды айқын түйсініп. – Анау құлаған жерлерді бітейтіндей лаж таппасақ аш қасқырлар әрі кеткенде екі сағатта үйге де кіреді!..

	– Ешбір айланы байқай алмай тұрмын! – деді тұнжыраған Иванович. – Көріп тұрсыз ғой, топырақ тырмалаған сайын үгітіліп жатыр, егер біз бұл хайуандарды әлденемен алдандырмасақ, расында да, таң атқанша біреуміз де тірі қалмаймыз. Бізде оқ жеткілікті – таңертеңге дейін атып “ермек“ қылайық!

	Ақыл орынды еді.

	Қатар атылған алғашқы төрт оқ төрт көкжалды мұрттай түсірді; оларға бұлттай қаптаған қандастары сол мезетте-ақ бас салып, бұтын бұт, қолын қол қылып бөліп алып, көзді ашып-жұмғанша бұрқ еткен тозаңын ғана қалдырды. Қоршаудағылар атысты жиілеткен, бірақ жау азаймады.

	Көздеріне қан толған түз тағылары қабырғаға одан сайын өлермендене секірген. Осы кезде мылтық ұңғысының басына пышақтарын байлаған қамаудағылар олармен атып та, шаншып та шайқасуға кірісті. Алайда мұндай жандалбаса әрекет қашанға дейін созылмақ?!

	– Өлген деген осы! – деді әбден абдырап ұнжырғасы түскен Иванович. – Ұзамай-ақ құритын болдық!

	– Әйткенмен, үй төбесіне шығып кетпейміз бе?! – деді Холлоуэй.

	– Біздің соңғы үмітіміз сол. Бірақ шарбаққа кірген жыртқыштар алдымен аттарды жейді де, бәрбір лапастың үстіне шапшиды. Үй қабырғасы қоршаудан әлдеқайда осал. Борып тұр! Көпке шыдамайды!

	– Сонда да таң атқанша өзіміз шыдасақ болды емес пе!

	– Ат-көліксіз қалай қашып құтыламыз бұл жерден?! Мана пәлелер бір шақырым да ұзатпай қайта бас салмай ма! Жоқ, бізді ғайыптың бір құдіреті келіп құтқарып алмаса өлгеніміз анық!

	– Мүмкін әлі де болса бірдеңелерді ойластырып көрерміз! Мәселен, жетектегі екі бос атты қоя берсек ше? – деп ұсыныс жасады казактардың бірі. – Қасқырларды білем ғой: соңдарынан тұра қуады!

	– Жыртқыштар оларды екі жүз сажынға да жеткізбей жеп қояды. Ал одан не шықты?

	– Жарайды, екі жүз-ақ сажынға барсын! Ол аралықта біз жолдасымыз екеуміз атқа қонамыз да өзен жағасындағы бекетке қарай шабуға тырысамыз!

	– Сендер онда ғұмыры жете алмайсыңдар, – деді Иванович, – көкжалдар тағы бас салады да біздің көз алдымызда-ақ түте-түтелеріңді шығарады!

	– Құдай сақтар! – деп ышқынды казак. – Мүмкін, құтылып кетерміз, кім біледі!

	– Сонда қасқырларды кіргізіп алмай аттарды қалайша босатамыз?! – деп сұрады Холлоуэй.

	– Оның қиындығы жоқ: жылқыларды жетелеп апарып ірге түбіндегі үйіндіге шығарамыз да, бір қолмен көздерін көлегейлеп тұрып қамшымен тартып жібереміз! Қоршаудың арғы жағына өздері-ақ секіреді де кетеді!

	– Қарғығанда аяқтарын сындырып алмай ма?

	– Жоқ, сынбайды! Жылқы жарықтық қаласа мысықтан да епті жануар!

	– Бағыңды осылай сынап көрмекпісің?!

	– Иә! – деді нық сөйлеген казак.

	– Жақсы! Сынасақ сынайық!

	Бұлар екі казактың ерттеулі аттарын сұлыны Ивановичтің жол қапшығындағы арақпен шылап жемдеуді ұйғарды. Ал, құрбандыққа шалынатын екі ат көздері таңылып үйіндіге шығарылды да, қамшының астына алынған. Тосын әрекеттен шошынған жануарлар бір-екі мөңкіді де, іргеден ырғи-ырғи шапшып, қаптаған қалың қасқырдың арасынан бір-ақ шықты. Бірақ секіргенде көздері таңылған шүберек сусып түскенде, қатты тіксінгендіктен соңдарынан шұбырған жыртқыштарды ерткен күйі мезетте-ақ желдей жүйткіп, айдалаға қарай лағып бара жатты.

	Аттар бекетке шығатын жолға қарама-қарсы беттен түсірілген еді. Сөйтіп қақпа жақ бір сәтке босап қалды. Казактарды шығару үшін ашылған есік сол бойда қайта жабылды. Иванович пен Холлоуэй бастарын қатерге тігіп қашып шыққан жаужүрек казактарға қарамаққа үйіндіге қарай жүгірген.

	Кенет жандәрмен жүйткіп бара жатқан екеуді көріп тұрған Иванович Холлоуэйге аналармен бірге қашайық дегісі келіп бір тұрды да, ол ойдан тез айныды: құтылып кету мүмкіндігі шектеулі еді. Расында да, арада сәл ғана уақыт өткенде қасқырлардың қашқындарды қалай сезіп қалғаны белгісіз, бес жүз-алты жүздейі солардың ізінен шұбырып берді. Бірақ жыртқыштардың қалған бөлігі әлгінде босатылған екі атты қаумалауын тоқтатпаған. Дегенмен, казактар құйындата заулап бара жатты; олар қасқырлар соңдарына түсіп үлгергенше едәуір ұзап та кеткен еді, сондықтан, бөрілер екпіндей ұмтылғанша аттылар көкжиектен көрінбей қара үзіп кеткен болатын.

	– Аналар құтылды! – қуана айқай салды Холлоуэй.

	– “Құтылды”, – деді қайталады Иванович екіұштылау. – Оларға бекетке жеткенше осынша қарқынмен екі сағат талмай шабуға тура келетінін қалай түсінбейсіз?!





XVII




	Қутқару. – Жылқышылардың ерлігі.



	Енді Оңаша қалған Иванович пен Холлоуэй назарларын босатылған екі ат жаққа аударды; қос жануар дала тағыларынан жанталаса қорғанып жүр. Қорғанның маңайынан ұзамаған жылқылар осқырынған күйде бағытты жиі алмастырып, қоршауды айнала ерсілі-қарсылы шабады. Олар оқыс бұлт етіп кері қарай айнала бұрылған сайын ізден жаңылған қасқырлар бір-біріне соғылып үйме-жүйме сенделісіп қалады да, сол сәтті пайдаланған сәйгүліктерге сәл тыныстап алуға мүмкіндік туады.

	– Мыналар үйге тақалуға тырысып жүрген жоқ па өздері?! – деп қалды Холлоуэй.

	– Олары әбден қисынды, – деді Иванович, – жануарлар басқа аттардың осында тұрғанын біледі ғой!

	– Байғұстар-ай! – деді янки, – олар көмек сұрағандай тура қақпаға келсе не істейміз? Аша алмаймыз ғой біз!

	– Мүмкін бұлар біздің жанымызды сақтап жүрген шығар, – деп қалды Иванович. – Егер тек алға қарай қашқан болса қуғын әп сәтте-ақ аяқталар еді. Өне бойы айнала шауып, ерсілі-қарсылы жүйткіген бұлар жауды қайта-қайта жер қаптырып, діңкелетуден танбай жүр!

	Сөйтіп босаған жылқылар түрлі шалт қимылдар жасап, қорғанды шыр айнала жүйткуден жазбады; қасқырлар болса әбден әлсіреп, ентігіп, тілдері салақтап біртіндеп құлауға айналған. Сәт сайын үйде отырғандардың құтылу мүмкіндігі осылайша арта түсті. Иванович таң бозара бастағандықтан жұлдыздары солғын тартқан аспанға қараған. Енді жететін көмек алыста болмауға тиісті, не ол мүлдем келмейді!

	Бұл аралықта қашқан аттар жыртқыштарды діңкелетіп құйындай жүйткуді тоқтатқан жоқ; кенет екі сәйгүлік те қасқырларды жалтара алдап соққан күйде тура қорғанға қарай жұлқынып екпіндете ұмтылды да, қоршаудан қарғып өтіп, үй түбіне құлады. Бұған аулада тұрған аттар да қуанғандай екілене кісінеп жіберген.

	Бұл қимыл өз жағдайларын күрт қиындата түссе де Иванович пен Холлоуэй жануарлардың осынау ерлігіне қатты таңырқады.

	Ә дегенде абдырап қалған қасқырлар сәлден соң-ақ ес жиып, көздері бұрынғыдан бетер қанталап, алдындағы шабуылдардан құлауға шақ тұрған қорғанға ызалана шапшыған. Борыған ескі балшық қоршау жыртқыштардың екпінінен мезетте-ақ гүрс етіп құлаудың аз-ақ алдында еді.

	Дегенмен бұл мезгілде бекет жақтан келетін көмектен ешбір белгі байқалмады.

	Иванович:

	– Үздіксіз атқылауды бастайық, – деп ұсыныс жасаған. – Құтқарушылар дүркін-дүркін атылған оқ үнінен біздің жан-дәрмен мүшкіл халімізді аңдап асыға түсер!

	Осы сәтте қорғанның қоршаудағылар назарынан тыс қалған тұсы қақырай жарылды да, тәрізі, жыртқыштардың ішіндегі ең жаужүрегі болу керек – тіс қаққан кәрі қасқыр сол жарықтан үйінді үстіне ырғып түсті де, аула ішінен бір-ақ шықты. Холлоуэй мылтығын кезеніп, атуға ыңғайланғаны сол-ақ еді, ол шүріппені басып үлгергенше аттардың бірі әлгі арлапды қақ басынан сылқита теуіп, бел омыртқасын үзіп жіберген. Оның өлім алдындағы қыңсылынан қозынған тыстағы бөрілер қорған ішіне арпалыса ұмтылды. Енді бір сәтте-ақ қоршаудағылардың саудалары біткендей-ақ та еді. Әйткенмен, сол мезетте алыстан талып жеткен керней үні де естілді.

	– Құтылдық! Құтылдық-ау! – деп айқай салды Холлоуэй.

	Дүбірлетіп келе жатқан бұлар Черни-Чаг бастаған жылқышылар болатын.

	Таң қаларлығы, керней үні естілгенде әлгінде ғана құтырына түскен қасқырлар бір сәт тосылып, аңтарылып қалғандай болды. Дабыл даусы жақындаған сайын жыртқыштар сасқалақтауға айналған – олар өздерінің қатерлі жаулары – жылқышылардың келе жатқанын аңдаған еді. Ақыр аяғында құтқарушылар үйге таяп келгенше қасқырлар құйрықтарын жымып жан-жаққа бытырай безіп бара жатты. Бұл нағыз дер кезінде жеткен көмек еді: жылқышылар сәл кешіккенде аула ішінен жұлмаланған мәйіт сүйектерінің үстінен түсетіні сөзсіз-тін.

	Ең соңғы сәтке дейін аса абыржымай, салқынқандылық танытқан Холлоуэй дереу қақпаны ашты да, атына ырғып мініп, қашып бара жатқан қасқырлардан өш алғысы келгендей тістенген түрмен жыртқыштардың соңына түскен жылқышыларға қосыла кетті.

	Қуғын екі сағатқа созылды, ал, жылқышылар үйге оралуды ұйғарған мезгілде әлгі қалың нөпір қасқырлар үйірі түгел дерлік жайратыла бастаған-ды.

	Бұл аралықта жылқышыларын еркіне жіберген Черни-Чаг үйдегі Ивановичке сәлем беруге кірген. Ол мұны бірден таныды.

	– Рахмет саған, Черни-Чаг! Бүгінгі жанымызды сақтап қалған жақсылығыңды ғұмыры ұмытпаспын! – деді Иванович.

	– Өзіңізге осындай қызмет көрсетудің сәті түскені үшін, – деді паромшы, – өте қуаныштымын; әйткенмен, барлық құтқару міндетін арқалаған сіздердің екі казак!

	– Олардың еңбектерін лайықты бағалаймын. Бәрібір сенің ықпалың аса зор; сенің өз аймағыңдағы биік беделің болмағанда, сен жылқышыларыңды жедел жинап, шұғыл түрде көмекке ұмтылмағанда біздің құритынымыз анық еді! Айт, нендей сыйлық тілейсің?

	– Батылым жетіп айта алсам...

	– Қысылмай сөйле, бұйырамын!

	– Мені Тәңірдің өзі-ақ жарылқаған; осы өңірдегі ең дәулетті адам менмін. Патша маған оң көзімен қарады, ал Жаратқан берекелі отбасын берді... Қысқасы, аса бақытты кісімін. Егер қайткенде де көкейтесті тілегімді айтуға тура келсе, шынымды айтайын, мен осындағы пошта желісінің қараушылығы түгелдей өзіме қараса деп сұрар едім; бұл маған 14-класс шенін берер еді де, қыздарым шенеуніктің қыздары ретінде өздеріне лайықты күйеуге шығар еді!

	– Ә, сенің шенеунік болғың келеді екен ғой! – деп таңдай қақты Иванович.

	– Әрине, тілегімнің қисынсыздау екенін білемін: мен көшпелі адамның баласымын... қазірдің өзінде ноғай деген аттан құтылған жоқпын... Бірақ...

	– О, не дегенің! Сен мені түсінбедің: тілегіңнің ешбір ағаттығы жоқ. Мен қайта мардымды бірдеңе өтінбегеніңе таңырқап тұрмын! Саған уәде берейін – көп ұзамай-ақ өңірдегі барлық пошта жүйесінің қараушысы болып тағайындаласың!

	– О, мейіріміңізден айналдым! – деді Черни-Чаг қуаныштан есі шығып. – Бұдан былай бүкіл отбасым, барлық өмірім, қолымдағы дәулетім түгелдей сіздің құзырыңызда!...

	Осы кезде қасқырларды қуған жылқышылар да аяңдап жинала бастаған еді: олардың қанжығаларында бір-бір дала тағысы салақтап келеді.

	Бәрінің басы қосылып болған сәтте үрей сезімінен әбден арылған Иванович көлігіне ырғып мінді де, барлығы құлаған монастырьді бетке ұстап жүріп кетті.





XVIII




	Астыртын мәміле. – Түнгі кеңес. – Ивановичтің жоспарлары. – Тағы да жиһанкез жөнінде.



	Жоғарыдағы айтылған жайттардан кейінгі түн Иванович үшін маңызды оқиғаларға толы болуға тиіс еді. Полковниктің жас граф пен оның жақын достарының өлімі туралы пиғылы тек жоспар түріндегі ой болатын. Рас, ол монастырьге өзіне бек сенімді Белгісіздерді ғана шақырған; әйткенмен, әрбір кездейсоқ оқиғаны есепке алып, сақтық шараларын естен шығармау ескерілді. Шақырылғандардың кейбірінің түрлі себептермен келмей қалуы да мүмкін; орыстардың кең етек мінездеріне сәйкес шешуші сәтте ең қажетті деген адамдарының да қолға түспей қалуы кәдік. Екінші жағынан, граф үлкен қарауылмен де жүре қоймас деген долбар бар: өйткені Астраханьда полиция назарын аударып үдеріп кім жүреді!

	Ивановичтің бұл есебі, тегінде, негізсіз де емес-тін: граф Астраханьға, шынымен де, Лоранды, канадалық Дик пен Қызыл Капитанды ғана ертіп келген-ді; сондай-ақ қастарында екі жансыз Люс пен Фролер, негр Том мен нготак бар һәм Иванович білмейтін төрт Еуропалық ерген. Қысқасы, ең батыл да қайтпас қайсар адамдардан тұратын ұзын саны жиырмадай кісі келген. Бірақ бұлардың өздері Иванович арқа сүйейтін Белгісіздердің үш жүздей немесе төрт жүздей жасағына қарсы не істей алуы мүмкін!

	– Олар әрі кеткенде ажал түртіп жүрген жиырма адам жинап ала алады, одан артықты Астраханнан таппайды да! – деді ол.

	– Кім біледі, олардың Еуропадан адам жалдап әкелуі де ғажап емес қой! – деп қалды Холлоуэй.

	– Жоқ, ол мүмкін емес! – деді тіксінген Иванович. – Сіз Ресейді білмейді екенсіз... Ал, полиция ше?! Ол адамдардың графқа неге, не үшін қажет болғанын түсіндіріп беру мүмкін емес... Мені қорқытатын басқа нәрсе!

	– Неден қорқасыз сонда?!

	– Өз адамдарымыздан!

	– Ол қалай?! – деп қайран қалды африкалық.

	– Кәдімгідей! Орыс адамы кез келген нәрсеге қатты елігеді, бірақ олардан ешқашан да қандықол жендет шықпайды. Егер сіздің жауларыңыз оқты бірінші атса істің оңғаны: біздің адамдар қарыздар болып қалмайды – ойланбастан-ақ тас-талқандарын шығарады. Ал егер граф ретін тауып: “Сіздерге не керек? Біз бейбіт саяхатшылармыз. Өздеріңіздің өкіметтеріңіз қол қойып берген, патшаларыңыз мақұлдаған төлқұжаттарымыз бар. Не істегелі жүргендеріңізді ойланыңыздар!” десе... Онда...

	– Онда немене?! – деп сұрады серігі Ивановичтен.

	– Онда біздің адамдарға қалай қысасаңыз да жауға қол көтерте алмайсыз. Дұшпан бізге тарпа бас салып тұтқындай алмағанмен іске Орынбор өкіметін араластырады. Сөйтіп жауды түбегейлі талқандау туралы жоспарларымыздың күл-талқаны шығады да, өзімнің жеке басыма бұлт үйірілуі мүмкін.

	– Бірақ соңымызға түскен граф пен оның достары біздің адамдарға әлгіндей сөздерді айтуы мүмкін бе?

	– Сіз олардың бізді тұтқиылдан бас салуға тырысатынын ұмытпаңыз. Және олардың күштің басым бөлігі біз жақта екенін білгенде қандай әрекетке баратынын да кім білсін!

	– Мұны кешірек ескерген екенсіз, Иванович! Бұрын не ойлағансыз?!.

	– Менде басқа лаж жоқ... Бұл істі тезірек аяқтауым кере, әйтеуір! Қайткенде де алған бетімнен таймақшы да емеспін. Тек аздаған бір кілтипандар ғана бар.

	– Ол нендей кілтипан? – деп сұрады Холлоуэй өз сыбайласының табандылығы мен батылдығына шек келтіре бастап.

	Иванович ескі әдетінше шешуші сәттердегі су жүректігіне қайта басты да, тағы да біреулердің қолымен от көсеп, өзі солардың тасасына бұғып қалудың жолдарын қарастыра бастаған.

	– Мен Черни-Чагтың көмегіне арқа сүйемекпін. Жауларымыз монастырьге жету үшін қайткенде де осындағы салға мінеді. Жол соғып қалжыраған олар дамылдауды ұйғарады... Міне, түнделетіп графтың достарының аз ғана тобын қарусыздандыратын ең оңтайлы сәт! Бұл мырзаларды қолға түсірген Черни-Чаг бізге, монастырьге жеткізеді де, біз оларды өзімізге нағыз жақтастарымыздан құрылған әскери соттың үкімі арқылы екі сағаттың ішінде атып тастаймыз.

	– О, олай болса сізді құттықтауға тиіспін! – деп саңқ етті Холлоуэй. – Бұл аса шебер ойластырылған тәсіл екен! Іске аспай қалуы мүмкін емес!

	– Бүгін түнде тасымалдаушы Чарни-Чаг менің айтуым бойынша ақсақалдарды жинайды; ал поп мен жақта. Ықпалы өте күшті адам. Ақ дегені алғыс, қара дегені қарғыс. Бағана өзіне жолығып, істің мән-жайын түсіндіргенмін; олар графты ақ патша мен Қасиетті Русьті сатқандығы үшін соттайды...

	Расында да, ұзамай-ақ паромшының өзі келді де, бұларды жиналысқа шақырған. Мұнда Иванович жиналған қарапайым, аңғал адамдарға граф пен оның жақтастарын барып тұрған жауыз адамдар деп түсіндірді де, қалың жұртшылық Отанын сатқан опасыздарды қайткенде де қолға түсіріп, лайықты жазасын береміз деп уағдаласты.

	Әйтсе де алды-артты болжағышпын деп ойлаған Иванович бір жайтты аңдамаған еді: шіркеуде бейсауат жүрген біреу айтылған сөздерді тыңдап алып, жиналыс тараған кезде жылыстап отырып өзенге қарай беттеді де, жаға бойлап жүгіре жөнелген. Ол Черни-Чагтың үйінен бір шақырымдай аралыққа жеткенде ғана барып тоқтады. Сөйтті де қалтасынан бақташы сырнайын алып екі рет оқыс дыбыс шығарды. Сол бойда-ақ арғы жағадан дәл осындай үн қайталанған.

	Осы сәтте бұлт арасынан шыққан ай сәулесі сырнайлы адамның жүзіне түсті: бұл Черни-Чагке Қара салттылардың жақындап келе жатқанын ескерткен жиһанкез болатын.





ХІХ




	Джильпингке не болды ? – Ғылымға деген құмарлықтан. – Лорд Воанго. – Князь Свечиннің жоспары. – Астраханьга аттану. Тосын хабар. – Ыстық қауышу.



	Жас граф Оливье досы Дик Лефошерді, капитан Спайерсті һәм басқа да нөкерлерін ертіп Астраханьға бұдан бір айдай бұрын келіп, мұнда бұлардан да ертерек жеткен князь Свечиннің сарайларының біріне жайғасқан еді. Мақсаттары енді аты ғана емес, кескін-келбетіне дейін белгілі болған бітіспес ортақ жаулары “Бетперделі адаммен” соңғы рет шайқасу үшін қазақ даласына аттану болатын. Алда тұрған күрделі міндетті талқылап өзара бас қосып отырғанда осынау істе көптеген қолғабысын тигізген жарықтық Джон Джильпингті жиі еске алысады; қадірменді джентльменнің қоштасардағы:

	– Достар, кек қайтарып, есеп айырысатын шешуші сәт туғанда Джильпингтің қастарыңыздан табылатынына сене беріңіздер! Лордтар палатасындағы орныма анау опасыз Ивановичтің өлімін көріп барып қана отыруға ант беремін! – деген сөздері ойға оралды.

	Бірде Свечиннің сарайындағы үлкен қабылдау залына жиналған кездерінде граф Оливьенің қолына әлдебір жеделхат жеткізілген. Ол оны достарына көрсетуге асықты. Жеделхатта: “Біз Пасифик екеуміз келе жатырмыз. Лорд Воанго” делінген екен.

	Бұл хабар бәрін қатты қуантты.

	Австралияда жалғыз қалған Джон Джильпинг Британия мұражайына арналған аса мол бұйымдар қорын жинап бітірген де еді. Бірақ бәрі дайын болған кезде түземдіктер “богун” деп атайтын бір кішкене жәндіктің жоқ екені есіне түскен ағылшынның өзі бұл кесіртке түріне Lacerta gilpanensis деп ат қойған-ды. Осы белгі таңбаланған қағазы қалыпты да, кесірткенің өзі жоқ болып кетіпті. Жинақ қорын осынау сирек кездесетін жәндіксіз жөнелту мүмкін емес! Бұл әлем ғылымына беймәлім аса сирек ұшырасатын, басында мүйізі бар сары кесіртке болатын. Ғылыми баяндамасында оны егжей-тегжейлі суреттеген. Өз ойынша бұл жәндік ғылым әлемінде мәңгіге атын қалдырып даңқын асыруға тиіс!

	Міне, аяқ астынан сол қазынасы жоғалып кетті! Енді сондай тағы бір кебіртке іздеп табудан басқа лаж жоқ. Алайда ондай жәндіктер ниробоастар елінің ең түкпірінде ғана кездесетіндіктен Джильпинг еш ойланбастан есегіне мінді де жолға шықты.

	Арада үш айдай өткенде ол әлгіндей аса қымбат кесіртке түрін тауып Мельбурнға оралған. Бірақ не керек, олжа бұл жолы аса қымбатқа түсті: мұны жолшыбай нготактардың бұрынғы кобунгі ретінде қолға түсірген нирбоастар тобы оны өз мекендеріне алып барып кобунг сайлады. Жабайылар өз кобунгтері қолды болып кетпеу үшін Джильпингтің жанталаса қарсылық білдіргеніне қарамастан денесіне өз тайпаларының белгілерін салып тастады. Ол бірі мұрнынан, екінші ернінің айналасына, үшіншісі иегіне түсірілген үлкен дөңгелек таңбалар болатын.

	Бір ғажабы, өркеуде ағылшын бұл қорлыққа тез-ақ мойынсұнды. Ол бәрінен бұрын кесірткесін тауып алғанына қуанған. Екіншіден, тәжірибелі адам ретінде осынау қолайсыз жағдайдан да орасан пайда көремін деп ойлаған: бұл оны “ғылым құрбаны” деген атаққа жеткізер еді!

	Мұның тұтқынға түскенін білген нагарнуктер дереу құтқарып алғаннан кейін Джильпинг өзінің әйгілі кесірткесін алып Мельбурнге тартты. Одан өзінің барлық бұйымдары мен еңбектерін Лондонға жөнелтті де, ұзамай солардың ізінше өзі де аттанды.

	Оның Лондонға оралуы маңызды оқиға ретінде дастарқан жайылып, у-шу мерекемен аталып өтілген. Ол тіпті Виктория патшайымының қабылдауында болып лорд Воанго атағын иеленіп шықты.

	Сол кезде есіне достарына берген уәдесі түсіп, бірнеше күн отбасында аунап-қунаған соң біршама азық қорын дайындап алып Ресейге жүруді ұйғарған. Әрине, өзінің адал Пасижигін тастамауы керек!

	Парижге келген Джильпинг ең алдымен қарт маркиз д'Антрэгке соғып, оның ұлының Астраханьға аттанғанын білді.

	Джильпинг уақыт жоғалтпай, дереу бізге белгілі жеделхатты жөнелтті де, өзінің ажырамас Пасифигін алып, бірінші кезіккен пойызбен Мәскеуге жол тартты.

	Бұл аралықта Люс пен Фролер “Асылғандар үйінде” өткен оқиғадан кейін алғашқы пойызбен Ресейге қашып кеткен “Бетперделі адамның” ізіне түсіп үлгерген еді.

	Арада бірнеше күн өткенде тыңшылар Ивановичтің бет алысы мен келешек жоспарларына әбден қанығып Парижге қайта оралды. Бұл жолы дұшпан жауларын қазақ даласына алдап апару үшін Парижден Астраханьға дейінгі сапар бағыты алақандағыдай сайрап жататындай қасақана із жасырмаған болатын.

	Осы ретте Ивановичтің пиғылы Оливье мен оның достарының тілектерімен сәйкесе кеткендіктен осынау айлакерлік әдіс Оливьенің оны жер түбіне барып тығылса да шаршап-шалдыққанына қарамастан қыр соңынан қалмаймын деген сертінен тайдыра алмады.

	Люс пен Фролер Мәскеуден келіп Белгісіздердің бас қосу орны ретінде орал даласындағы құлаған моностырьді таңдағандарын мәлімдеген соң бұларға жүзге тарта сенімді адам тауып, оларды жақсылап қаруландырып, әлгі діттелген межеге жеткізу жүктелді.

	Аталған шешім қабылданған сәтте іштерінде князь Свечин жоқ еді: ол қайткенде де өз иелігімдегі орасан жерді қарап қайтуым қажет деген желеумен басшыларынан демалыс сұрап әлекке түсіп жүрген. Демалыс оған шын мәнінде жаңа достарына қосылып, ортақ жаудан бірлесе кек қайтару үшін қажет болған.

	Сөйтіп он ай мерзімге демалыс алған ол дереу граф Оливьеге жеткен-ді. Граф та оған көп бөгелместен жоспарларын іске асыру үшін қабылдаған шараларын баяндап берді.

	Бірақ князь Оливьені таңырқатып мұндай қимылды қолдамайтынын айтқан.

	– Кешіріңіз, граф! – деді ол. – Тәрізі сіз Ресейді білмейтін болуыңыз керек. Мына жоспарымыз жарамсыз ғана емес, өзіңізді ортақ жауымыздың тұзағына түсіреді. Біріншіден, Люс мырзаның қаншалықты айлакер болғанымен жүз шетелдікті орыс полициясының күдігін туғызбай Астраханьға ешқашанда жеткізе алмайтынына кепілдік берейін. Екіншіден, әлдебір ерен-ғайыптың құдіретімен бұларды Астраханьға алып өткен күннің өзінде бастарын қалайша қоспақшысыз?! Өз адамдарыңызды алғашқы рет жинамаққа әрекеттенген бойда полиция сау ете түседі де, қолма-қол тұтқындап, сіздің не істеп, не қойғалы жүргеніңізді тергеп сұрай бастайтыны анық. Оған не деп жауап бере аласыз? Ақыр соңында жергілікті жағдайды мүлде білмейтін адамдар өздерін қалай ұстамақшы? Бұдан соң Люс пен Фролер мырзалар жиын орнынан әлі күнге дейін бүкіл орыс полициясының өзі бейхабар отырғанда Белгісіздердің бас қосуға белгілеген жерін оп-оңай таба қоюы күдіктендірмей ме?! Егер маған салсаңыз осының бәрі Ивановичтің ешкім тірі шыға алмайтындай құрған торынан өзге ештеңе емес екенін айтар едім!

	Жиналғандар князьдің сөзін ауыр үнсіздікпен қабылдады: бәрі де амалсыздан оның уәжінің қисынды екенін іштей мойындаған еді.

	Оливьенің ұнжырғасы тіптен түсіп кетті.

	– Сонда не істемекшіміз? – деді ол тұнжырай тіл қатып. – Кек қайтарудан бас тартқанымыз ба?!

	– Жоқ, мүлде олай емес! – деп Свечин сергектік көрсетті. – Жоспардың орындалатынына шек келтірмеймін. Тек соның тәсілдері көңілге қонбай тұр. Есіңізде болсын, орыс өкілеті шетелдік атаулыға, тіпті, Ресейдің өзге аймақтардың өзіне сонша күдікпен қараса, Астрахань мен Оралдың, Орынбордың, Хиуа мен Бұхараның арасын кезіп жүретін көшпелілерге қарамайды да. Қарағаннан пайда да жоқ! Бәрі туабітті ұры-қары! Қарақшы! Міне, мен сізге олардың арасынан керемет топ құрып берейін!

	– Сіз бірте-бірте біздің көшбасшымызға айналып барасыз, князь! – деді кенет көңілдене түскен Оливье. – Күдерім үзілуге айналып еді: Ивановичті тәубесіне бір келтірсем арман бар ма менде!..

	– Оныңызды білемін, – деп жауап берді князь, – сіз бастан кешкен нешеқилы шырғалаңдарға да қанықпын. Тіпті, мұны айтамын, сізге мүлде беймәлім жайттардан да хабардармын: мәселен, князь Васильячиковті Сібірге жер аудару үшін жасалған құйтырқы да жылмысқы әрекеттер де таныс маған! Кезегі келгенде сізге оның ешбір кінәсіз екенін дәлелдеуге де көмектесемін!

	– Сол бір жағдайға септігіңіз тисе өзіңізбен өле-өлгенше дос болып өтер едім-ау!

	– Қазірдің өзінде солай емес пе? – деп күлді князь. – Өле-өлгенше дейтін достығымыз басталып та кетпеп пе еді, аяулы Оливьем менің? Өзіңізді бұдан былай осылайша атауға рұқсат етіңіз де, мені де әншейін Алексис деп атай беріңіз! Сіз мені сұмдық ажал аузынан алып қалдыңыз, дәл сол сәттен бастап өзімнің бүкіл өмірім, барлық дәулетім мен таныс-тамырларым һәм ықпалым сіздің құзырыңызда!

	– О, рахмет сізге қымбаттым Алексис! Өзіңізден бір ғана жайтты сұрауға рұқсат етіңіз: князь Сібірге нендей жағдаймен жер аударылды?

	– Тікелей патша жарлығымен болған іс. Енді оны тек соның жеке жарлығы ғана қайтара алады!

	– Ал, князь қызы әкесімен бірге неліктен жапа шекті? – деп сұрады Оливье.

	– Князь қызы ешбір жапа шеккен жоқ: оны бекзат бойжеткендер монастыріне орналастырған. Және тіптен де жазалау үшін емес, кәмелетке толмаған жетім қыз ретінде ұстап отыр... Кәмелеттік жасқа толған соң монастырьден кету құқына ие болады. Дегенмен осы мәселені енді қозғамай-ақ қояйық, аяулым Оливье! Енді сіздің сұрақтарыңыздың бәріне жауап беруге құқым да жоқ. Тергеу жұмыстары басталған кезде уақыт жетіп сіз мені өз жағыңыздан тауып аласыз, сонда шындық салтанат құратын болады! Ал қазір өзіміздің ортақ ісімізге кірісейік. Мен дәл бүгін Астраханьға жүріп кетемін. Себебі сіздерден ертерек барып бәріңізге жақсы жайласатындай жағдайларды реттеуім керек.

	Бұдан кейінгі әңгіме нақты іске қатысты өрбіді: Франциядан сатып алынатын қару-жарақ саны талқыланды, ал оны Ресейге елші ретінде князь Свечин ғана кедергісіз алып өте алатын еді; бұған қоса Оливье мен оның достарының төлқұжаттарын реттеу қажет-тін...

	Арада үш аптадай өткенде біздің достарымыз Астраханьдағы меймандос князьдің сарайында отырды.

	Князь бұларды аң аулауға, серуенге алып шығып, дастарқан жаюдан жазбаған.

	– Әлдекімдер сіздердің мұнда белгілі бір мақсатпен келгендеріңізді білмеуге тиісті, – деді ол, – әншейін көңіл көтеріп, бой жазып жүрген адамдарға ұқсаңыздар. Қалған шаруаны өзім тындырамын!

	Астрахань жартылай азиялық, қызықты, сауда қаласы. Сондықтан да Оливье сыр-сипаты өзіне мүлде бейтаныс қаланың алабажақ базарлары мен елді мекеннің у-шу еткен ерсілеу де күлкілілеу тұрғындарын аңтарыла қызықтырғаны соншалықты, тіпті әрекетке кірісетін уақытқа бәлендей асыға да қоймаған. Дик пен Спайерс керісінше зерігіп өлердей болды. Меймандар князьді тек қонақжай қожайын ретінде дастарқан басында ғана көріп қалады.

	Люс пен Фролер графқа әзірге біздің қызметіміз қажет бола қоймас деп жай жүрген саяхатшылар ретінде елдің тыныс-тіршілігімен танысу үшін қала шетін аралап кетті.

	Әйткенмен, әйтеуір, сонша күттірген шешуші сәт те жеткен: бірде кешкілік бәрі ауқаттанып болғаннан кейін князь Свечин әдетінше қонақтарымен қоштасудың орнына оларды асханадан үлкен залға шақырып, қызметшілеріне кофе әкелуді бұйырды. Бұл жолы достардың төрт көздері түгел еді, сол күні жолаушылап жүрген екі полиция агенті Люс пен Фролер де сапарларынан оралған болатын.

	Дәл осы кезде Джильпингтің жеделхаты да келе қалған.

	– Мырзалар! – деді Свечин қадірменді джентльменнің тосын хабарының әсері біршама басылған тұста. – Сіздерді мұнда шақыру себебім осынау бір айдың ішінде өзімнің не істеп, не қойғанымды мәлімдеп, сіздермен келісе отырып аттанатын мерзімді белгілеп алу еді. Бірақ жаңа ғана жеткен тосын хабардан кейін өздеріңізбен ұзақ уақыт ыстық-суықты бірге көрген жолдастарыңыз келгенше мәлімдемемді тежей тұруды жөн көремін!

	Жиналғандар оның ұйғарымын бірауыздан мақұлдады да, князь кетуге рұқсат сұраған. Себебі, ол мұндағыларға жолықтырмақшы болған бір адамға мистер Джильпинг келгенше сапар мерзімінің кешеуілдететінін ескертпекші еді.

	Бұдан он күндей өткенде Пасифик жануарына мінген қадірменді лорд Воанго Астраханьға келіп кірді.

	Оның салақтаған дәу қарны мен спирттік ішімдіктерді көп семіргендіктен онсыз да қызыл ала түскен енген өңі мен әлеміштеген мұрнының ерсі көрінгені соншалықты, жас князь қарқылдап күліп жіберуге шақ қалған. Кадірменді Джильпинг жанынан тастамайтын кларнетін шығарып, дағдысынша әдеттегі тәураттарын сарната жөнелгенде шыдай алмаған Свечиннің ішек-сілесі қатып көп күлді.

	Бәрі біршама тынышталған соң Джильпинг өз достарына бұлар Австралиядан кеткеннен кейін басынан кешкен шырғалаңды оқиғаларды әңгімелеп берді. Бұлар да оған өз кезегінде Парижде өткен жағдаяттарды баяндады.

	Осы кеште лорд Воангоның келуіне дейін шегерілген жалпы жиналыс өтуге тиісті еді. Бір сәт шығып кеткен князь сәлден соң жасы елулердегі алып, жауынгер тұлғалы біреуді алып кірді. Ол отырғандарды жағалай сынай қарағанмен, өзі жұмған аузын ашпаған.

	– Мырзалар, – деді князь, – өздеріңізге менің ескі де, адал қызметшім Даниловты таныстыруға рұқсат етіңіздер. Біздің отбасының бұрынғы басыбайлы шаруасы; бұл өне бойы өзімнің жанымда болу үшін еркіндіктен бас тарқан адам. Мұның бабасы кезінде менің бабамды құтқарған екен. Мұның да отбасында тура менікіндей оншақты адам бар.





XX




	Данилов, дала кезбесі.



	Әрине, Еуропалық өркениет орыс қоғамының жоғары таптарына дарыды, бірақ бұқара халықтың дені әлі де ортағасырлық деңгейдің о жақ, бұ жағында болатын. Сол себептен, егер бірдеңеге қол жеткізуге талпынсаң мұнымен міндетті түрде санасуың керек.

	Жас князь Свечиннің өзіне азаптың неше қилысын көрсетіп, ауа жетпейтін қапырық табыттың ішіне тығып ит қорлыққа салған Ивановичке деген өшпенділігін түсіну қиын емес. Бұған қоса ол сол бір арамза Ивановичтің аяғына жығылып аяй гөр деп жалынғанын ғұмыры ұмыта алар ма! Сондықтан қолына бір түссе аянбауға, оның өзіне көрсеткен қорлығын жүз есе қылып қайтаруға даяр еді!

	Свечин Астраханьға түнделетіп жетті: діттеген мұратқа жету үшін Иванович мұның Астраханьда жүргенін сезбеуі керек. Сол себепті қасына ерген де ешкім жоқ-тын. Князьдың сарайы Иванович пен Холлоуэй түскен үйден бір шақырымдай жырақта орналасқан. Свечиннің есік-терезелері бекітіліп, бос тұрған үйінде екі-ақ адам тұратын: бірі – князьдің Каспий теңізі мен Еділ өзенінің бойын алып жатқан шаруашылығын басқарушы Иван Баринов та, екіншісі есік қараушы ретінде қалған малай Данилов еді.

	Даниловтың өзі кең даланы ерсілі-қарсылы кезіп баққан бұрынғы бас жылқышы. Жасы ұлғайғаннан кейін есік қараушы міндетіне қойылған. Данилов Свечинге мейлінше берілген адам еді де, жас мырза өл десе өлуге даяр тұратын.

	Князь Астраханьға келген соң өз сарайының дуалына із жасыру үшін шағын қақпа арқылы шегіншектеп келіп кірген де, тура Иван Баринов отырған бөлмеге жетіп барған. Ол бейшара жас князьді көргенде есінен танып қала жаздады.

	– Сіз осында екенсіз ғой, мәртебелім! Келетініңізді ешқайсымызға ескертпедіңіз! Құдайым-ау, өзіңізді лайықты күтіп алатындай ешбір дайындықсыз, бейғам отыр едік! – деп әбігерге түсті.

	– Мен мұнда жасырын келдім, Иван. Осында жүргенімді ешкім білмеуге тиісті! – деді князь.

	– Ұқтым, – деді Баринов, – құзырыңызға құлдық! Данилов екеумізге шүбәсіз сенім артуға болатынын өзіңіз де жақсы білесіз!

	– Иә, адалдықтарыңа шүбә жоқ. Сендерге арқа сүйейтін себебім де сол, достарым! Енді құлақ түріңіз! Сіз, әрине, Белгісіздер қоғамы туралы естіген шығарсыз? Қоғамның бұлайша аталатын себебі – басшыларын ешкім білмейді. Олар туралы тек долбар ғана бар!

	– Алып-қашпа қауесетті құлағым шалып еді ол туралы, – деді меңгеруші.

	– Міне, сол қоғам мүшелерінің өз басшыларын білмейтінін пайдаланған бір жауыздар тобы, тәрізі, билік басындағылармен жең ұшынан жалғасатын болу керек, сол ұйымның орасан ықпалды күші мен қаржысын өз пиғылдарына пайдаланып жүр. Және істі епті де, жылпос игергендері соншалықты, әлі күнге дейін әшкереленбей келеді. Маған Парижде солардың ізіне түсу жүктелген. Себебі, әлгілердің кейбіреуі үшінші бөлменің күдігін туғызған. Соңдарына түскенімді аңдап қалған жалған Белгісіздер менің көзімді жоймақ болды!

	– Сіз мені қорқыта бастадыңыз, князь! – деді алақтаған Баринов.

	– Сөйтіп алдап қолға түсірді, – деп сөзін жалғастырды князь, – байлап-матап қала шетіндегі елеусіз жатқан үйлердің біріне алып барды. Сонда жалған генерал Хосе де Коррасон мен бетперде киген біреу келді де Белгісіздердің Жоғарғы Кеңесінің үкімімен менің өлім жазасына кесілгенімді мәлімдеді. Үкім бойынша мені көрге тірідей тықпақшы екен!

	– Құдайым-ай! Қасыңызда біреуіміздің болмағанымыз қандай өкінішті! – деп жағасын ұстады меңгеруші.

	– Түріңді көрсет, жендет! – дедім мен. – Ең құрығанда баскесердің кім екенін біліп өлейін!

	– Жақсы! – деді Бетперделі адам. – Сонша құмартсаң көр! Бәрібір енді ештеңе де істей алмайсың!

	Сөйтті де бетпердесін сыпырып тастады. Сондағы таңырқағанымды көрсеңіз! Қарсы алдымда отставкадағы казак полковнигі Иванович тұр еді!

	– Әлгі осында меншікті үйі бар адам ба?!

	– Дәл өзі! Осы кезде шынымен-ақ өлетініме көзім жетті. Бірақ оларға ең соңғы сөзімді жазып кетейін деп мұрсат сұраудың сәті түсті; сол арқылы едәуір уақыт ұттым. Жанымды сақтауға септігін тигізген бұл сәттерді ғұмыры ұмытпаспын. Себебі, осыдан кейін алдын ала дайындап қойған табытқа жатқызып қақпағын шегелеп бітіп қалғанда кенет айғай-шу... атылған тапанша үні естілді... Бұдан соң әлдекім табытты ашып өзімді шығарып алып есімді жиғызды. Мені құтқарған әлгі жалған Белгісіздердің басшысы болып жүрген Ивановичпен екі жылдан аса шайқасып келген жас француз граф Лорагюэ .ТАіттрэг екен. Жас граф маған басынан кешірген адам сенбес шытырман оқиғалары мен өз жоспарын әңгімелеп берді; екеуміз тез тіл табыстық. Ол сол жолы аман-есен құтылып кеткен Ивановичті қалайда қолға түсіріп, сазайын тарттыруға серт берді.

	– Аһ, князь, олар Ивановичті дәл осы Орал даласында қолға түсіруге бекер ниеттенген екен. Бұл жартылай жабайы елді мекен түгелдей сол жаққа шығып кетпей ме! Иванович қасақана алдап әкелген шетелдіктердің бірде-біреуінің Отанына тірі қайта алмайтынын күні бұрын-ақ айта беруге болады!

	– Солай-ақ, бірақ сен графтың бұл жолы жалғыз емес екенін ұмытпа: оның жанына енді мен бармын! Сол Ивановичті тірідей, не өлідей қолға түсіріп, маған істеген зорлығын өзіне көрсетпей тынбауға мен де ант еттім!

	– Мәртебелім-ау, оныңыз не?! Сіздің куәлеріңіз бар, бірден тікелей патшаға арыздансаңыз оңбағанды заң жолымен қатаң жазаламай ма!

	– Қателесіп тұрсың қадірменді, Бариновым! Бұл жалған Белгісіздердің жоғарыда отырған аса беделді сыбайластары бар. Олар, тіпті, аса бай Орал кен орындары мен мол алтын қазба байлығын иемденіп алу үшін жас граф д'Антрэгтің қалыңдығының әкесі князь Васильчиковті жазықсыздан жазықсыз Сібірге жер аударып жіберді. Біз бұл қарақшы топтың ішінде қандай ірі шенеуніктердің бар екенін, билік басындағылардан кімнің қолдау көрсетіп отырғанын білмейміз. Патшаға өзінің маңайында жүрген кейбір адамдардың қылмыскер екенін білу жеңіл соғар деймісіз! Әйтеуір, бұл іс әшкере болған күннің өзінде жалған Белгісіздердің ақталып кететіні анық және біз Ивановичті Сібірге айдата аламыз ба?! һәм менің тілегімнің өзі сол ма?! Жоқ! Мен өзіме қазылған көрдің қасынан екі-ақ қадам жердегі табыт жанында өткен үш сағатты... соның ішінде сыртымнан соққылаған балға үнін естіп жатқан бірнеше минутты өмірі ұмыта алармын ба! Жоқ, мен ол адамнан кек қайтармайынша тыныштық таба алмаймын!

	– Иә, князь, мүмкін сіздікі дұрыс та шығар... Дегенмен ол оңбағанды қолға түсіру жайын әбден ойластырып алу керек. Және өз жоспарыңызды жүзеге асыруға мендей кәрі қызметшіңіздің қатысуына рұқсат етсеңіз...

	– Иә, бәрін әңгімелеп отырғаным сол себептен де ғой, жарқыным Баринов!

	– Әйткенмен, Ивановичтің өлімі үшін жаңа ғана өзіңіз айтқан ықпалды сыбайластары кек қайтаруды ойластырып жүрмес пе екен?!

	– Одан қауіптенудің қажеті жоқ; керісінше, біз оның көзін жою арқылы алданып, тұзаққа шырмалған көптеген адамдарды желкелерінен шауып түсуге даяр тұрған семсердің қатерінен құтқарып, жақсылық жасаймыз. Ол жауыздың құйтырқы әрекеттері әшкереленбей тұрғанда бәрі де мәз болып жүрді, ал Петербургте әлдебір алаяқтардың Белгісіздер қоғамының ықпалына арқа сүйеп, қомақты қаржыны қарақан бастарының ұсақ-түйек мүдделеріне жұмсап жүргені туралы сыбыс шыққалы бері аңғалдықпен Ивановичтің торына түскен ықпалды тұлғалардың көбі қайткенде соның құрсауынан құтылу үшін қаражат аямауға дайын отыр; бірақ әлгі оңбағаннан өлердей қорқады!

	– Түсінемін, князь! Бірақ қалай дегенмен аса сақ болған жөн! Мен сізге өзіміздің тіс қаққан Даниловтың көмегіне арқа сүйеуге ақыл қосар едім. Ол сізге шынайы берілген адам; оның үстіне дала сырын бес саусағындай біледі... Бұл шаруада оған тең келетін ешкім жоқ та білем!

	– Өз ықтиярыңмен қимылдай бер! – деді бұған князь.

	Меңгеруші дереу Даниловты шақыруға жүгірген. Ол байғұс князьды көргенде жан-тәнімен балаша қуанып, есі шыққаны сонша, толқыған князьдің көзіне жас келіп қалды.

	Свечик уақытты созбай оған да Белгісіздердің қолына түскен сәті мен графтың һәм оның достарының мән-жайын әңгімелеп беріп, қайткенде де Ивановичті тұтқындамай тынбайтын ниетін аңғартты.

	Князьдің сөзін мұқият тыңдаған Данилов:

	– Мұнда сізге жәрдемдесе алатын жалғыз-ақ адам бар. Ол – Қара салт аттылардың атаманы Қасым-Басы. Мен оны өлімнен құтқарғанмын. Сол себептен қажет жағдайда қол ұшын беремін деп уағда қылған! – дегенді айтты.

	– Оны қайдан табамын?

	– Кезбелер қауымдастығына барып сол жерден Николай әкейді сұрау керек!

	– Онда не тұрыс бар? Кеттік!



	XXI



	Кезбелер монастырі. – Николай әкей.



	Түн еді. Қаладағы қаңғыған иттер мен әдетте кеш батысымен елді мекен айналасын тіміскілеп жүретін аш қасқырлардан өзгенің бәрі түгелдей ұйқыда жатқан. Свечиндер сарайының сыртқы жақ қақпасынан бұқпантайлатып шыққан екі еркек қараңғы көшеге түсіп қала шетіндегі кезбелер қауымдастығы үйіне қарай беттеді. Сөйтіп үн-түнсіз жылжып отырып сырт көрінісі бейбіт шіркеуге қарағанда берік қамалға көбірек келетін алып тас ғимаратқа келіп тірелді.

	Ресейде заңдастырылған нағыз монастырьлерге қоса ешбір жарғыға бағынбайтын ерікті қауымдастықтар да көп кездеседі; бұлар қаржылай демеушілердің көмегіне сүйенеді. Халық арасында осындай кейбір қауымдастықтар зор құрметке де ие болып жатады; кейде, керісінше, ешкім назар аудармайды. Сондықтан осы тақылеттес ұйымдардың атын жамылған шіркеулерді қаптаған қаңғыбастар, жалған ақша жасаушылар, қарақшылар мен қашқындар паналайды.

	Кезбелер қауымдастығы алып бара жатқан жаманатқа іліге қоймаған. Бірақ жақсы аты да шыққан емес-ті. Солай бола тұра шіркеудегілердің тіпті өз атына мүлде үйлеспейтін істермен шұғылданатыны жөнінде қыбыр-сыбыр қауесет естілмей қалмайтын. Дегенмен, оны әңгімелеуге асықпай тұра тұрайық.

	Данилов Николай әкейді қашан көруге болатынын күндіз-ақ біліп алған. Оған кешкі он мен он бірдің арасында келсін деп уақыт белгіленген еді. Міне, оның өз мырзасын ертіп сол кездесуге асығып келе жатқан беті осы болатын.

	Түнделетіп кезбелер қауымдастығынан келген бейтаныстар да дәл екеуі-тін.

	Шіркеудің қақпасына таянып есікті қаға бергендері сол-ақ еді, артта келе жатқан біреудің аяқ дыбысы естілген. Екеуі дереу кіре берістегі алып тіреулердің тасасына бұға қалғанда тура қастарынан әлдебір еркектің сұлбасы өте шықты. Ол қақпаны біркелкі ырғақпен қатты қақты да, жауап орнына бүйірдегі кішкене есік ақырын ғана ашылып, ішкі жақтан шашыраған әлсіз сәуле әлгі адамның бетіне түскен.

	– Иванович! – деп қосарласа сыбыр етті князь бен қызметші.

	– Мұндай мезгілде бұл неғып жүр?! – деді князь. – Қимылына қарағанда ол осы жердің өз адамы секілді ғой!

	– Бірге кіріп кетсек қайтеді? – деп сұрады Данилов.

	– Өйтсек бірдеңеге ұрынып қалып жүрмейміз бе? Қалай ойлайсың?

	– Несіне қорқамыз? – деді Данилов. – Біз шақырған мезгілде келдік: бізді күтіп отыр!

	Осыны айтқан ол Иванович кірген есікке таяды да, оның ашық қалғанын аңдыды. Ақырын ғана итеріп еді, қарсы алдыларынан ұзын, жарық дәліз көрінген. Бұлар үн-түнсіз сол дәлізге өтті де, ақырындап санап басып түкпірге қарай аяңдады. Дәліз төңірегінде шошыта қоярлықтай дәнеңе жоқ еді, бірақ осынау қара көлеңкелеу түпсіз кеңістік өз-өзінен бір түрлі үрей шашқандай әсерлендірген.

	– Кейін қарай қайтсақ қайтеді? – деп сұрады Данилов.

	– Мүмкін, расында да, абайлаңқырағанымыз дұрыс болар! – деп келіскен князь тоқтай қалды.

	Осы сәтте құлаққа әлдекімдердің айқайлап даурыққандай, ән салғандай үндері естілген. Бірақ екі аралықтың алыстығына байланысты оның не дауыс екенін ажырату мүмкін болмады.

	– Бұл шіркеудің әні емес! – деді князь сенімді түрде.

	– Иә, үстел айналасындағы “жамырауға“ көбірек келеді екен! Естисіз бе, тіпті, біреулер тайраңдап, билеп те жүрген сияқты!

	– Дұрыс айтасың! – деді князь.

	Бұдан соң осынау ретсіз дүбір алға қарай жүре түсейік деген шешімге итермелеген.

	– Қаруың жаныңда ма? – деп сұрады князь Даниловтан.

	– Жанымда, мәртебелім!

	– Ендеше тарт алға!

	Сөйтіп екеуі ақырындап жоғары қарай өрлей түсті; айғай-шу ашық, айқын естіле бастаған; ұзамай-ақ қауымдастықта көптеген қарақшылар тобының сайран салып жатқаны белгілі болып қалды.

	Тағы бірнеше сажын жүрген соң князь бен оның қызметшісі кең жертөлеге бастайтын арқа арқылы у-ду болып отырған жүздеген сақалды қаңғыбасты анық көрді. Бәрі де қызып үлгеріпті.

	Кенет әлгілердің бірі:

	– Сенің денсаулығың үшін, Қасым-Басы! Әйтеуір, сөзіңе сенуіме болады ғой? Уәдеңді ұмытпайтын шығарсың?! – деп айқай салған.

	– Мәртебелім, Қасым-Басы серттен тайған емес! Деніңіз сау болсын!

	– Алғашқы дауыс Ивановичтікі, – деді князь. – Ол жауыз мұнда Қара салт аттыларды көмекке шақыра келген екен.

	– Мәртебелім, Қасым-Басы орнынан тұрды; кетуіміз керек! – деген Данилов оның сөзін бөлген.

	Сол сәтте жан-жақтан жамырай шыққан қарлығыңқы дауыстар естілді:

	– Қасым-Басы, қайда барасың?! Қалсайшы!.. Әлде ішуден жалықтың ба? Жетер, жетпе! Сен ұрыстарда ғана емес, үстел басында да біздің атаманымыз болуға тиістісің! – деп айқайлайды оған сыбайластары.

	Бірақ Қасым алған бетінен қайтпады.

	– Жетеді, жолдастар! Маған қазір мейман келуі керек!

	– Естисіз бе, мәртебелім? Асығайық! – деп сыбырлады тағы да Данилов.

	Сөйтті де екеуі сыртқа шығып монастырь қақпасына қайта барды. Оны Данилов қатты-қатты қағып жіберген.

	Есікті Қасым-Басыдан дала сопысына айнала қойған Николай әкейдің өзі ашты.

	– Қандай тілектеріңіз бар, бауырлар?! – деді ол келушілерге мейірлене қарап.

	– Біз Николай әкеймен жолықпақшы едік!

	– Ол қарсы алдыларыңызда тұр!

	– Біз сізден кездесуге рұқсат сұрағанбыз, ал, сіз жолығу уақытын өзіңіз белгілегенсіз!

	– Иә, иә! – деді Николай әкей. – Жоғары шығыңыздар. Дала салқын; аулада сөйлескенше менің жұпыны бөлмеме барып тілдескеніміз жөн! Маған еріңіздер!

	Сөйтіп жалған сопы екеуін жолдастары әлі гулеп отырға ғимараттың түкпіріне қарай бастады. Көп ұзамай-ақ келушілер ұядай ғана әдеттегі монастырь кейпіндегі қарабайырлау жабдықталған бөлмеден бір-ақ шықты.

	– Мархабат етіп тізе бүгіңіздер, қадірлі меймандарым! – деді жалған монах. – Айта отырыңыздар, нендей шапағатым тиер екен сіздерге!

	Данилов өз аты-жөнін айтқанымен князь туралы жақ ашпастан мұнда Қасым-Басының бір кездегі уәдесіне сәйкес көмек сұрап атаман берген мекен-жайды іздеп келіп тұрғанын айтты.

	– Иә, иә! – деп бас шұлғыды жалған Николай әкей. – Сонда Қасым-Басыдан нендей көмек сұрамақшысыздар?

	– Ол тек атаманның өзіне ғана мәлімдейтін жеке құпиям!

	– Митька, ойынды қояйық та! – деді кенет монахқа анадайдан ішіп-жей қарап тұрған князь қатты дауыстап.

	Анау ызбарланып орнынан атып тұрған.

	– Кім болсаң да, – деді ол ашудан жарылардай болып түтігіп, – сен бұл сөзбен өзіңнің ажал үкіміңді өзің шығардың! Әлемде мені олай деп тек бір ғана адам атай алады... басқа ешкімнің қақы жоқ!

	Сөйтті де князьға қарсы тұра атылды.

	Бірақ Данилов сақ тұрған. Ол жалғыз ғана алапат қимылмен Қасым-Басын қабырғаға бір-ақ қапсырды да:

	– Тоқта! Ол князь Свечин! – деді.

	Даниловтың аузынан әлгі сөздің шығуы мұң екен, атаман дереу жынын алдырған бақсыдай күйге түсіп жуаси қалған.

	– Князь Свечин! Әкем-ау! – деп күбірледі жалған сопы қатты тебіреніп. – Сені танысам Құдай атсын!

	– Ал, мен сені киіміңді қанша өзгертіп, түрленсең де бірден таныдым! – деді князь.

	Сөйтсек, Қара салт аттылардың айбынды атаманы кезінде Свечиннің атасының басыбайлы қызметшісі болған екен. Сол кезде он жас шамасындағы жас князь Митька деп атайтын бұзақы баланы істеген теріс қылықтары үшін қарт князьдің қатаң жазасынан талай арашалап қалыпты.

	Митька да өз құтқарушысына әрдайым зор құрметпен қараған. Тіпті, кейін осының көмегі арқылы үйден қашып та кеткен екен.

	Сол сыйластық сезім әлі күнге дейін суымағандықтан жас князьдің даусы оны баяғысынша бірден тіл алғыш қызметші қалпына түсіре қойған.

	– Мәртебеліме не қызмет көрсете аламын? – деп сұрады ол

	– Менің бір бітпес жауым бар! Сонымен қасық қаным қалғанша шайқасамын. Не ол өледі, не өзім мерт боламын! – деп бастады Свечин.

	– Кім ол?!

	– Отставкадағы казак полковнигі Иванович!

	– Иванович?!

	– Иә, дәл өзі. Белгісіздер қоғамы атын жамылып өз шаруаларын тындырып жүрген алаяқтар тобының басшысы! Енді ол бізді өлгенімізді ешкім білмей қалатындай жапан далада құлағалы тұрған монастырьге алдап апарып, көзімізді жоймақшы болып жанталасып жүр!

	– Ә... Міне, мәселе қалай... Енді түсінікті болды бәрі! – деді бұрынғы басыбайлы қызметші. – Тамаша! Ол оңбаған өзі қазған орға өзі түседі. Бірақ арада бір айдай өткен соң Қара салт аттылардың сәйгүліктері бүкіл даланы қырып жатқандай дүбірлететін болады! Алаңдамаңыз, мәртебелім!..

	Свечин жігіттері құла түзді тулатып жүрген Митькадай немесе Қасым-Басыдай жақтас тауып алған күннің ертеңіне жас граф Оливье мен оның достары аман-есен Астраханьға келіп түскен.

	Әлгінде көргеніміздей, князь Свечин дала жорығы құпиясын сақтап, біршама уақытқа дейін Данилов пен Қасым-Басылардың арасында өткен әңгімені мистер Джильпинг келген күні ғана Даниловты таныстыру сәтінде айтуды ұйғарған-ды. Мән-жайды тек Люс пен Фролер ғана білетін еді де, олар да осындай әрекеттерді ойдағыдай дайындауға қолғабыс тигізген; аса епті екі тыңшы әр түрлі киініп, бірде қайыршы, бірде базардағы жүк тасушы немесе саудагер кейпіне, яки кезбе түріне түсіп Иванович пен Холлоуэйдің әр қадамын қалт жібермей аңдумен жүрді.

	Осылайша дала саяхатының дайындығы ойдағыдай жалғасып жатты.

	Алайда дұшпан да қарап жатпаған еді: Иванович даладағы жол біткенді жау бірінен құтылса екіншісіне барып түсетіндей қақпан мен тұзаққа толтырып тастады да, көшпелі қазақтардың бес-алты қарақшы тобымен ауыз жаласып үлгерді. Оларға Оливье мен оның достарының кескін-келбетін суреттеп те берген. Бірлі-жарым көшпелілер бұларды Астраханьнан көруі де мүмкін деген де сөз айтылған. һәм әлгілердің әрқайсысының басына ірі бәйге тігілді. Ол өзіне мол сыйлыққа кенелтемін деген уәдемен басқа да көшпелілерді қаратып алды. Ақыр аяғында бұларға, әлгінде өзіміз байқағандай, Черни-Чаг бастаған жылқышылар мен Қасым-Басына ерген Қара салт аттылар жәрдемдесуге уағда берді. Дегенмен, ол дәл осынау шектен тыс сақтығы түбіне жетер деп ойламаған еді. Ажалым Қара салт аттылардан келіп жүрмей ме деп күдіктенген жоқ.

	Қасым-Басының қарауында Ивановичтің жақтастарының қасында түкке де тұрмайтындай жүзге тарта ғана адам болғандықтан осынау қарсы қимыл әрекетін қатаң түрде құпия ұстауға тиіс болатын. Бірақ өз жігіттерінің жаужүректігі мен дала халқының бұлардан өлердей үрейленетініне сенген атаман көлденең сыбайластар іздеп әуреге түспеуді ұйғарды. Оның үстіне князьдің шетелден әкелген жаңа заманғы қару-жарағының өзі таразы басын теңестіруге жарап тұр.

	Сөйтіп Қасым-Басы Белгісіздердің басшысы шақырды деген желеумен сайыпқырандарын ертіп монастырь үйіне баратын болды. Сол кезде граф д' Антрэг нөкерлері мен Данилов бәрін жақсы білетін жиырма адамдай жылқышының қорғауымен Ивановичке сатылған көшпелілер тұтқиылдан тарпа бас салуы әбден ықтимал пошта бекетінен аулақ жолмен аяңдай жылжуды ұйғарған.

	Қасым шіркеуге бірнеше сажын қалған кезде сарбаздарымен аяңдайды да, князь бен жас графтың келіп жетуін күтіп тұрады. Осы жерде бәрі де Қара салт аттылардың бетпердесін киіп алып тура монастырьге тартады да, үйді жағалай қоршауға алады. Өйткені Белгісіздердің жақтастары мұндай әрекетті күтпейді.

	Осы жоспарды бәрі де мақұлдады. Сөйтіп кеш батысымен жолға шығуға шешім қабылданды.

	Жас князь бен Оливье алда-жалда жағдайлар үшін деп өздерінің өсиеттерін жазып Бариновке берді. Сөйтіп күн еңкейе жорыққа шығушылар бірнеше шағын топтарға бөлініп, тұс-тұстағы жолдармен діттеген межені бетке алды.





XXII




	Далада жоғалған керуен. – Джильпингтің қашуы. – Черни-Чагтың құжырасы. – Кезбе. – Опасыздық.



	Даланың жасыл теңізі арқылы өткен сапардың алғашқы бөлігінде бәлендей оқиға бола қойған жоқ. Шағын топ құрамында отыз екі адам бар еді, оның жиырмасы жылқышы да, біреуі жол бастап, атқосшылық жасап жүрген казак. Жорықтың өзге қатысушылардың кім екені оқырманға әбден белгілі.

	Шетелдік озық үлгідегі қару-жарақпен жабдықталған бұл топ көшпелілердің шағын тобырларынан қорқа қоймайтын еді. Бірақ, әрине, тұтас тайпалармен ашық айқасқа шыға алмайтын. Осыған орай біздің жолаушылар үлкен жолдар мен қарақшы топтар немесе керуендер қаптап жүрген пошта бекетінен жырақ, айналма бағытпен жылжыған.

	Черни-Чагтың тұрағына дейінгі жолдың үштен екі бөлегі көк майса, шүйгін, сулы-нулы аймақ еді; қайда қарасаң да мыңғырған мал жайылып жүр. Мұнда қарақшылар да ұшыраса қоймайды. Ал, сапардың ақырғы бөлігі құлазыған құм дала! Алда-жалда дауыл тұра қалса құрығаның. Ондай жағдайлар болған, құм астында тұтас керуендер қалған! Түзіле-түзіле бір қабат құмның аяғы сорға ілігеді. Онда бір қабат болып қалың түзілген тұз алыстан тура көл бетінше айнадай жарқырап көрінеді. Жолдың осы кезеңіне кірместен бұрын тамақтан гөрі бұл өңірде аса қат мол ауыз су қоры дайындалып алынды.

	Жорықшылар даланың құммен шектесетін көк шалғын тұсында ат шалдырып, біршама дамылдап алғаннан кейін ақырын қозғалуға кіріскенде Свечинге ауыл асқақалы келіп жолыққан.

	– Мәртебелім, – деді ол, – оң дұрысы мына құм ішіне кірмегендерің жөн: олай-былай дауыл көтерілсе... Құдай басқа салмасын!..

	– Жоқ, біз алған беттен қайта алмаймыз! – деп нық жауап берді князь.

	– Онда ең құрығанда жол бастаушы алыңдар... Бізде біреу бар... Степан деген. Ол мынау қарғыс атқан шөл даланы бес саусағындай біледі!

	Свечин жолдастарымен кеңесті де, солардың мақұлдауы арқылы Спетанды шақыртқан. Бұл елуді еңсерген сергек те қажырлы бір адам екен.

	Жолаушылар соған еріп ширақ түрде қозғалып кетті. Бірақ ә дегеннен-ақ бұрын ешкімнің ойына келмеген қиындық туындап қалды: митың жүріске дағдыланған Пасифик кілең лапылдап тұрған дала сәйгүліктеріне ілесе алмады. Енді не істеу керек?

	Джильпенгті көштен қалдырмайтындай аяңға көшу деген санаға сыймайтын нәрсе; себебі ондай есек митыңмен өткел бекетіне дейін екі жетіге тарта жүруге тура келмек. Бұл көздеген мұраттан бас тартумен бірдей әрекет!

	Тығырықтан жүріске кедергі келтірген қадірменді джентельменнің өзі шығарды.

	– Мырзалар! – деді ол. – Өздеріңізге белгілі, өркениетті нәсілдердің дене күші жағынан әлсірей түскені рас. Бірақ олар ақыл-ой қабілеті тұрғысынан көп ұтты. Сондықтан далада сағатына жиырма-отыз шақырым жылдамдықпен заулау қолымнан келмейді. Ол маған алаңда алты пұттық кір тасын қақпақылдап ойнаумен бірдей ауыр шаруа!

	– Өте дұрыс айтасыз, – деп келісті князь, – әркімнің қабілеті әрқалай, милорд!

	– Сіздердікі жөн, мырзалар! һәм Англия пэрі қайдағы бір бұратана тобырдың алдында қадірін түсіре алмайды!

	Осыны айтқан ағылшын ыржия күліп тұрған жылқышыларға алая зілденіп қарап қойды. Олар қадірменді джентльменнің жол бойы ер-тоқымға қарнымен екпеттей жатып, есегінің мойнын қос қолдап қапсыра құшақтап келгені еске түскенде езу жия алмаған: тақымы ойылған байғұс ерге құйрық басып отыра алмай, қалған шабандоздарды күлкіге қарқ қылып жетіп еді.

	– Сонда не істемекшісіз, жарқыным Джильпинг? – деп сұрады Оливье.

	– Ауылға қайта қайтамын; онша көп ұзай қойған жоқпыз. Сол жерден өткелге пошта бекеті арқылы бір жолбасшы алып, ыңғайлы көлікпен ең төте жолмен тартамын. Жалғыз басыма төнетін қауіп жоқ: ағылшын азаматына кім соқтықсын!

	Лорд Воангоның ұйғарымы бірауыздан мақұлданды. Пошта бекеті арқылы барса ауыл мен өткелдің арасы жиырма мильден астпайтын. Сондықтан Джильпингке тасымалды өткелге өз достарымен қатар жетуге мүмкіндік молынан бар.

	Дереу Джильпингтің жүктері князь босатып берген жетектегі аттардың біріне аударылып теңелді. Үстіне қалың жастық төселген Пасифигіне қайта жайғасқан Джильпинг ауылға қарай беттеді. Оны қажет жағдайда князь ұсынған жылқышылардың кез келгеніне көмекшілікке қойылған капитан Спайерстің қызметшісі Том жетелеп бара жатты.

	Бұл аралықта етжеңді ағылшынның ауыртпалығынан құтылған жолаушылар баяғы саржеліске қайта салған.

	Оливье Астраханьнан шығарда қатты тебіренген еді; ол сол қарсаңда князь қызы Мария Федоровнадан өте сирек келетін хат алған болатын. Ханша алдыңғыларында: “Үмітіңді үзбе және еңсеңді тік ұста!” деген-тін. Соңғы хат тіптен ерекше екен; мұнда князь қызы алты жетіден кейін кәмелеттік жасқа толамын, сол уақыт күйеу жігітті Петербургте күтемін. Бірігіп жер аударылған әкесін алдыру туралы патшаның аяғына жығылуымыз керек дегенді жазыпты.

	Граф аталған мерзімге дейін жексұрын жауды жеңіп үлгере аламын ба деп толғанған-тын.

	Қызыл Капитан мен князь Свечин болса кеуделерін кек оты кернеп, тек не өзіміз өлеміз, не дұшпанды мерт қыламыз деген оймен кездесуге құлшынып келе жатқан.

	Осы кезде кеш те батты. Бір мезгіл болдырған аттарды тынықтырып алу қажет еді және өздері де қалжыраған болатын. Сондықтан шатыр жаю туралы ой туды. Бірақ оған дейін князьға Степан келіп, абыржыған түрмен:

	– Әмірші, меніңше, мұнда түнеуге болмайды. Тек сәл аяқ суытып алып жүріп кеткеніміз дұрыс! – дегенді айтты.

	– Неге олай? – деп сұрады князь.

	– Өйткені күн өрттей лапылдап барып батты! Көз салыңыз, көк жүзі қызыл жолақтанып кетті; бұл түнде дауыл тұратыны анық. Онда құрығанымыз, әміршім, боранның дәл өтінде қалсақ таң атқанша біреуіміз де тірі қалмаймыз!

	– Сөзіңнің жөні бар... Бірақ құмның шеті тақырға ілікпей ме? Қабат-қабат тұзды сорға табан тірей құласақ төнетін қауіп жоқ қой!

	– Оған жеткенше қайда!

	– Алыс па сонша?!

	– Қырық шақырымдай бар; кемінде төрт сағатсыз жете алмаймыз. Дауыл бір немесе екі сағаттан кейін-ақ көтерілгелі тұр!

	– Жақсы! Қашып құтылуға тырысайық!

	Князь сол бойда бәріне ат ер-тоқымын алмауды бұйырды. Тек жемдеп, сәл аяқ суытқан соң жүреміз дегенді айтты.

	Бұл мезгілде аспан біртіндеп қарая түнеріп бара жатты; ауадан әлдебір зұлмат лебі аңғарылғандай болды. Аттылар көліктеріне қонып жолға қайта түскен кезде көз жүзін сатыр-сұтыр найзағай оттары тілгілей бастаған. Аттар да әлдебір жамандықты сезгендей қамшы салдырмастан ышқына заулап берді. Тіпті жаужүрек шабандоздардан үрей кете түскен.

	Кенет жолаушылардың жүзіне алапай дауылдың хабаршысындай жеңіл самал ұрған. Бірақ одан салқын лептің орнына өртене жанған алып пештен ескендей алау жалын шарпылған. Бұл дауылдың алғашқы демі еді. Бәрі амалсыздан бір-біріне сел-селт етіп елеңдей қарасты.

	– Степан? – деп айқай салды князь. – Енді қанша уақыт қалды бізге?

	– Бір сағаттай, әміршім? Одан көп емес! – деп үн қатты қартаң жылқышы.

	Ұзамай-ақ жел күшейіп, үдей түсті; әлдебіреу ауырсына ыңырсығандай, әзірше томырық, әлсіздеу үн шыға бастады. Бірақ бірте-бірте күш алған бұл ыңқыл үрейлі үнге ұласты да, бүкіл дала ішін тарта ұлып, сыңсып, ысқырып, ашуға мінген ызалы теңіздей аласапыран күйге түсіп кетті.

	Сәт сайын әлдебір сұрапыл күшпен құм етегін желпіндіре көтерген жел құйын тұрғыза қоймаса да екілеген мінез танытады. Сәлден кейін-ақ жүргіншілердің артын ала қап-қара құм бағаны тұрды да, көз ілеспес жылдамдықпен шағын топты өкшелеп қуып берген.

	– Құдай үшін! – деп айқайлады Степан – Тебініңдер аттарды! Барынша жүйткіңдер! Енді бір ғана ышқынайық! Қараңдар, құйын төніп келеді!

	Аттылар артқа қараған. Расында да, бір шақырымға жетер-жетпес жерден бүкіл көкжиекті жапқан бұлттай түнеріп биіктегі елу сажындай алып құм бағанасы заулап келеді екен. Бір ғажабы, ешбір дыбыссыз... Тіпті, жел уілі де кілт басыла қалыпты. Үрейлі, сұмдық тыныштық орнаған...

	Жылқылар соңғы күштерін сала жүйткіді. Құм бұлтының қоюлығы сонша, шабандоздар ат құлақтарын зорға көріп келеді; ауа жетпей, тыныс та тарылып барады; бұл азап енді бірнеше минутке созылса адамдар да, аттар да осынау от шарпыған қапаста тұншығып өлмекші.

	Кенет әлдекімнің қуанышты даусы әуені жаңғырықтырды, қатты сор табанына іліккен ат тұяқтарының дыбысы дүрсілдей естілген.

	– Тоқтамаңыздар! Алға! Алға! – деп айқайлады Степан.

	Шынында да, құм құйыннан қашып құтылу мүмкін емес еді; жалғыз ғана жол бар-тын: сорға тереңдеп ену керек; дауыл құм бетінде қалса аман қалу мүмкіндігі көбейді. Құйын тақыр бетімен жүйткісе нәрін жоғалтып, бірте-бірте сейіле түспекші.

	Қатерлі сәт мейлінше таяп та қалып еді. Әркімнің бойын атматымен құйын ішінде қалсам өлгенім-ау деген үрей билеген. Сұрапыл дауыл бұлардан он бес-ақ сажындай жерге де жетті; енді бірнеше секундтан кейін алапат ажал жалмайды бәрін!

	– Бастарыңызды жамылғыларыңызбен бүркеніңіздер! – деп тағы дауыстады Степан.

	Ол осы сөзді айтқан бойда жарқ етіп көз қарықтырған алапат найзағай оты бір мезет төңіректі күндізгідей жайнатып жіберді де, құлақ тұндырған күшті соққы естері шығып, не болғанын түсініп үлгермеген салт аттыларды ойыншық қалайы солдаттарды қолымен сыпырып құлата салған баладай көлік-мөліктерімен қоса бірінің үстіне бірін үйме-жүйме қылып жерге аунатқан.

	Найжағай қуатының барлық қоры әлдебір ерен-ғайып құдіреттің күшімен салт аттылардан жиырма қадамдай жерде ұйтқыған құйын өзегінде жарылды да, мезетте-ақ сұрапыл дауылды сап тыйды. Енді биіктігі он-он бес сажынға жететін алып құм үйіндісі пайда болды. Егер жүргіншілер осынау құм таудың ішінде қалса, әрине, бірде-бірі сау қалмас еді.

	Әлгі күштің сонша серпінділігіне қарамастан жолаушылар біртіндеп естерін жинап, орындарынан тұрып қағынып сілкіне бастады. Аздап есеңгірегендігі болмаса, әйтеуір, бәрі аман екен. Князь Свичин мен Оливье өзара тіл қатысқан кезде қалған жолдастары да жан-жақтан жамырай үн қосқан.

	Қадірменді Джильпинг бағана Құдай сақтап жол ортадан қайтып кетпегенде, сөз жоқ, әлгіндей жанталасқан шабыс кезінде бұларға мүлде ілесе алмас еді де, өзінің ажырамас Пасифигімен қоса сұрапыл дауылдың құрбаны болып кетер еді. Әйтеуір, қуанышқа қарай, олай болған жоқ...

	Арада екі күн өткенде князь Свечиннің шағын тобы ақыры тасымал өткеліне де келіп жетті. Жүргіншілер ауыр да, азапты жолдан кейін Черни-Чагтың менің үйіме кіріп дамылдаңыздар деген ұсынысын ықыластана қабылдаған.

	Оқырман білетіндей, қарт тасымалдаушы жан-тәнімен Ивановичке берілген еді де, соның сұрауы бойынша граф Оливье мен оның достарын тұтқындап, одан сенімді қарауылмен монастырьдің жер асты үңгірлерінде өтетін Белгісіздердің сотына жеткізбекші еді. Енді жолаушылар айлакер шалдың тұзағына өздері келіп ұрынды да, бұл қамал іспеттес үйінің есік-терезелерін бекітіп тастаса жетіп жатыр – Оливье мен оның достары тышқан аулағыш қақпанға түскендей болады.

	Жоспардың қарапайымдылығы сонша – орындалмауы мүмкін емес!

	Әйткенмен, бұл жолы да князь бен оның жолдастарын кездейсоқ жағдай құтқарған еді.

	Аула ішінде жүрген ол әлдебір қаңғыбастың үй төңірегінен кетпей қойғанын аңдады. Қимылынан жас князьдің назарын өзіне аударғысы келетіні сезіледі. Ақырында ол бұған белгі берді де, қойнынан әлдебір хатты шығарып қақпа түбіндегі тас астына жылп еткізіп тез тықты да, алды-артына қарамастан өзенге қарай тартып, жағадағы қалың қамыс ішіне сіңіп жоқ болды.

	Кезбенің қимылынан тастың астындағы хаттың өзіне арналғанын пайымдаған.

	Ол еріне басқандай болып аула ішімен олай-бұлай біраз жүріп қақпа сыртына шықты да, тез иіліп тас астындағы қағазды алды. Одан жан-жағына алақтай қарап алып хатты ашты да оқи бастады: “Осы хатты жеткізген кезбеге шүбәсіз сене беріңіз. Ол біздің адам. Еркін қимылдаңыз. Өзіңізді күтеміз. Митока.

	Князь бұл сөздердің мағынасын түсінуге бас қатырып жатпастан әлгі кезбе кеткен жаққа қарады да, қамыс ішінен жоғары көтеріле бұлғанған қолды көрді.

	Енді әлгіндей салғырт, сараң қимылмен жағаға қарай аяңдаған.

	Кенет қамыс арасынан:

	– Сол жерде тоқтай қалыңыз, мәртебелім! – деген дауыс естілді. – Сөйлеуге осы орын қолайлы! Әншейін өзенді тамашалап тұрғандай түр танытыңыз!

	Бұл тұстың бетегесі мен боз жусаны сонша қалың еді, Свечин сөйлесіп тұрған адамды байқай алмады.

	– Сен кімсің өзің? Жаңа ғана әкелген хатыңды не деп түсінуге болады?

	– Маған әбден сене беріңіз: мен Қасын-Басының тапсырмасымен бір айдан бері мұнда болып жатқан жағдайдың бәрін мұқият бақылап жүрмін, – деп жауап қатты кезбе. – Белгісіздердің пиғылдары маған бес саусақтай аян. Атаман сіздерді осыдан жарты күндік жерде күтіп отыр; маған сенсін деп хатты жіберген сол

	– Маған не айтасың сонда?

	– Черни-Чаг сатқын, мәртебелім! Ол Ивановичтің қолшоқпары. Оның бүкіл Оралдағы шын берілген құйыршығы!

	– Өзім де солай ойлап едім!

	– Ол сіздерге “меймандостығын” бекер көрсетіп жүрген жоқ: ойы – бәріңізді тұтқындап Ивановичке айдап бару!

	– Оған көзің жете ме?

	– Барлық қасиеттілердің атымен ант ішейін, ол айдан анық!

	– Сенейін. Сонда не ақыл қоспақшысың?

	– Кетіңіздер, мәртебелім, дереу қашыңыздар! Черни-Чагтың үйі өзіңіз көріп тұрғандай тұтас қамал

	Сәл күдік туса есік атаулының бәрі тарс бекітіледі. Оның үстіне осындағы шаруалардың бәрі сіздердің жауларыңыздың жағында. Жедел атқа қоныңыздар! Ал Черни-Чаг пен оның жігіттері ат үстіндегі мұздай қаруланған өздеріңізді көргенде садақ-найзасымақтарымен сіздерге қарсы тырп етіп ештеңе істей алмайды!

	– Бар айтарың осы ма маған? – деп сұрады князь.

	– Бәріңіз жылқышыларыңызбен қосылып төрт көздеріңіз түгелденген сәтте өзен бойын жағалап жоғары өрлей шабыңыздар! Осы жерден бірнеше сажын тұста сіздерді атаманға апару үшін өзім күтіп аламын!

	– Атың кім сенің?

	– Захар!

	– Жақсы, Захар! Ұмытпаймын сені!

	– Асығыңыз, мырза! Тездетіңіз! Әйтпесе бармақ шайнайсыз: ауыл аралап адам жинауға кеткен Черни-Чаг аяқ астынан жетіп келуі мүмкін.

	Бір мезетте қамыс-құрақ арасы сыбдыр-сыбдыр етті де князь жаңағы сөйлескен адамының екі бүктетіліп өзенге қарай безіп бара жатқанын көрді. Одан жоғары қарай ағысқа қарсы жүгірді.

	Князь жедел үйге келді де Степанды іздеп тауып, бір-екі ауыз сөзбен жас графтың көзінше мән-жайды түсіндірді. Бір сәт те бөгелместен кету ұйғарылды: сақа жылқышы ешкімнің күдігін туғызбастан аттарды ерттеуді ойластырған. Осы ниетпен ол жылқышыларға мейманханаға келді де, оларға осы уақытқа дейін аттарды неге жумағансыңдар деп жекіріп, бәрін өзенге қуды. Осындағы қалың қамыс ішінде аттар ерттеліп жатты да, Степан оларға Черни-Чагтың үйіндегі адамдардың назарын бұрғызбау үшін өп-өтірік әлдекімдерге ұрсумен болды.

	Бұл кезде Оливье мен князь байқатпай достарына Черни-Чаг пен оның адамдары төтенше келіп қалған жағдайда қаруланып, атқа қона кететіндей сәт сайын сақадай-сай тұруды ескертіп үлгерген. Арба сыртқа шығарылып атқа жегілді де, князь өз достарымен үлкен үйге келіп кіргенде адамдар түгелдей дайын болған еді. Жылқышыларды сырттан көзбен шолып, аттануға бәрің дайынсыңдар ма деп сұраған соң ол есік алдына шыққан. Тал-шіліктің арасынан мұның да ерттеулі аты жеткізілді. Князь қамшысын жоғары көтерген; бұл жүреміз деген белгі болатын. Бір мезетте бәрі де ат үстінде отырды.

	– Алға! – деп бұйырды князь. – Анау оңбағандарға өзіміздің ештеңеден тайсалмайтынымызды көрсетейік!

	Жүргіншілердің қақпадан дүбірлетіп шыққаны сол-ақ еді ауылдағы жол ортасынан Черни-Чаг көрінген. Князь бен оның арамдарын көрген ол ашудан жарылардай түтіккені сонша, тіпті, сақтықты да ұмытып өз адамдарына:

	– Ауыздарыңды неге ашып қалдыңдар! Жабыңдар қақпаны! Жылдам! – деп айқайлап жіберді.

	Мұны естіген князь атын тебініп тасымалдаушының қасына жетіп барды да:

	– Не?! – деді айбарланып. – Не демексің?! Кіріп-шығуымыз үшін сенен рұқсат сұрауымыз керек пе? А?!

	Даусы ызадан қалшылдай шыққан.

	Салшы қателігін тез түсініп мәймөңкеге көшті.

	– Қалай... мәртебелім! Осынша беймезгіл уақытта атқа мініп қайда бармақшысыздар? – деді ол жорта таңырқап. – Шыбын да мазаларыңызды алған шығар!... Қақпаны жап дегенім содан еді...

	Оның мұнша арсыздығын аңдаған князь сөзді созбауды жөн көрді; кім білсін, пиғылы іске аспаған бетсіз нақұрыс шабаланып

	қарсы шыға келіп, өзінің Ивановичтің жақтасы екенін айтып салуы ғажап емес. Сондықтан, жас князь Черни-Чагтің сөзіне сенген болып:

	– Ендеше күтпеген жерден меймандос шаңырағыңнан кеткеніміз үшін сенен кешірім сұрауыма тура келеді, ақсақал! Бірақ жаңа ғана тосын бір хабар келіп қалды. Жүріп кетпесек болмайын деп тұр!

	– Ғафу етіңіз, мәртебелім, кешірім сұрайтындай дәнеңе жоқ! Қаласыздар ма, кетесіздер ме – өз еріктеріңіз... Тек, әрине, біздің нан-тұзымыздан дәм татпағандарыңыз өкінішті... Енді... сәті түспеген болар...

	– Иә, бұл жолы реті келмеді; қайтар жолда дәм татамыз үйіңнен. Ал, әзірше сау болып тұр!

	Князь атын тебініп ауладан ұзай берді де, бәрі қоса ілескен. Черни-Чаг мырзаларға құлдық ұрып, құрақ ұшты. Олардың көзі тайғанда жауыға тістеніп үйіне кірген.

	Біздің жүргіншілер Захардың бастауымен сол түнде-ақ бәрі түгелдей бет-ауыздарын Қара салт аттыларша қара шүберекпен тұмшалап алған Митьканың станына жетті. Шұғыл өткен кеңесте төтенше жағдайларға байланысты, яғни, Черни-Чаг болған оқиғаны Ивановичке мәлімдеп үлгермей тұрғанда дереу монастырьге шабу ұйғарылған.

	Сәлден соң-ақ Қара салт аттылардың нағызы мен жалғаны араласқан шағын тобы ескі шіркеуге қарай жүйткіп бара жатты.



	XXIII



	Аң үйретуші Джильпинг.



	Ал Джильпингтен қабар жоқ-тын. Қадірменді лорд жолдастары қатерге қарсы заулай ағызып бара жатқанда не істеп жүрді екен?

	Абыржымаңыз, оқырман, Джон Джильпинг бұл аралықта атына кір келтіре қоймаған-ды.

	Томға ілесіп ауылға аман-есен қайта оралған ол өз достарының өміріне қатер төндірген дауылдың басылуын күтіп жатты да, бір білгір жолбасшы алып төте жолмен өткелді бетке алып жүріп кетті.

	Қойдың құйрық майынан жұмыртқаның сарысы, тағы да әлдебір шөптерді қосып жасаған емдік дәрі Британия азаматының ойылған тақымына шипасын тигізген; едәуір көңілденген бұл сүйікті Пасифигіне мініп аяңдап жолға түскен.

	Алғашқы түні ашық далада түнеуге тура келді де, Джильпинг өзінің шағын жол шатырының ішінде алыптың ұйқысымен алаңсыз қатып ұйықтаған екен, таңертеңгісіне тұрғанда жолбасшысының ұшты-күйлі жоқ болып кеткенін біліп қайран қалды.

	Әйткенмен, Австралияда бұдан да өткен сұмдықтарды көргені есіне түскен сабырлы британдық ұнжырғасын түсіре қоймады. Жолқапшығынан азық шығарып әбден тойғанша тамақтанып алды да, Орал даласының картасына қарап, компасының көмегімен өткелге жету үшін қандай бағытпен қозғалулары керек екенін айқындады.

	Бірақ шырғалаңды оқиғалар мұнымен бітпеген еді.

	Соңғы аялдамадан едәуір ұзап шыққанда артта сәл қалыңқырап келе жатқан Том мистер Джильпингке әлденені нұсқап көрсете бастаған.

	– Ол немене? – деп сұрады Джильпинг. – Неден шошыдың?

	Кенет өзі де қорыққанынан талып қала жаздады: сабалақ жүнді үш алып аю жүндес бастарын екі жаққа кезек шайқаған күйде тура өздеріне қарай салып ұрып келеді екен.

	Зәресі ұшқан Том дереу жүк артқан атқа ырғып мінді де айдалаға қарай безе шапты. Құлақтарын қайшылаған Пасифик болса қорқудың орнына үш хайуанға қызықтап қарағандай жайбарақат тұр.

	Джильпинг есін жинағанша болған жоқ, аюлар мұның дәл қасына келген: бұл өзінің не істеп, не қойғанын білместен ескі әдетіне қолында тұрған кларнетін көтерді. Осы кезде жанындағы аюлар құдды қарауылдағы сарбаздарша артқы аяқтарынан тігінен тік тұра-тұра қалысты. Джильпингтің басына ғажап бір ой келді де, кларнетін ерніне тосып Шотландияның ұлттық би әуенін сарната жөнелді; аюлар болса дереу саз ырғағына орай билеп кетті.

	Қадірменді мистер Джильпинг таңғажайып бұл көріністі өз әуенінің сиқырлы әсерімен байланыстырғысы келген. Бірақ жақыннан байқап қараса аюлардың бәрі қарғыбаулы екен һәм бір-біріне әжептәуір ұзын шынжырмен байлаулы жүр. Тәрізі, бұлар әлдебір кезбе ойынпаздың үйретілген хайуандары болса керек. Иелері, тегінде, әлгі дауылдың астында қалып мерт болған да, ал өздерін-өздері қорғау түйсіктері арқылы аман қалған аңдар енді бір-біріне байланып дала кезіп жүр. Енді Джильпингті көрген олар Орал даласында жетімсіреп, үйреншікті адамдар арасына қайта жеткеніне қуанып жүр.

	Біршама жерге шауып барып тоқтаған Том енді не болар екен дегендей аңтарыла қарап тұрды. Артына қайырылған Джильпинг оны кері шақырып, көнбесең атамын деген қимылмен өз қаруын нұсқады.

	– Кәне, түс аттан! – деп айқайлады оған лорд Воанго. – Қорқақ неме! Көрмей тұрмысың, ешқандай қауіп жоқ қой!

	Осыны айтқан Джилыпинг аттың шылбырын шап берді. Жерге секіріп түскен Том жалма-жан Пасификтің тасасына барып тығылған.

	Қайырымды оқымыстының бұйырығы бойынша ол жәшіктердің бірінен қатқан нан шығарып аюлардың алдына қойды да хайуандар оған қомағайлана ұмтылды. Мистер Джилыпингтің тарапынан көрсетілген мейірімнің жүндес бишілерге жаққаны соншалықты, қоректеніп болғаннан кейін бұл оларды қайда жүр десе сонда баратындарын, енді ешқайда кеткілері келмейтінін аңғарып еркелей ыңыранды. Джилыпинг сапарды жалғастыру үшін Пасифигіне мініп қозғала жөнелгенде үш аю соңынан қосарласа жүгірген. Бұл тоқтаса тоқтап, желісе жели беретін түрлері бар.

	Джилыпинг көлденең қосылған жолсеріктерді іздеп адастырып басқа жолмен кетіп алдаймын деп бекер әуреленіпті. Бұл әрекет бірер минутке ғана созылады. Сәл іркілген аюлар иесіне адал иттерше өкшелей жүгіріп, соңынан қалар емес.

	Мұдай үйірсектік, расында да, жүрек тербетерлік еді. Бірақ қашанғы бүйте береді?! Джилыпиенг достарын құтқаруға асығуы керек, ал, аюлар тек аяққа тұсау болмақшы; оның үстіне бұларды өне бойы бисквитпен, қатқан нанмен, печеныемен қоректендіріп отыруы керек. Ал, оны құлазыған қу далада қайдан алады?

	Сонда қайтпек керек?!

	Джилыпинг айлакерлікке салуды ұйғарды.

	Қас қарая жолаушылар әдеттегідей шатыр тігіп жайғасты. Одан Джилыпинг аюлардың домаланып, қатты ұйқыға кеткеніне көз жеткізген соң дайын жатуды алдын ала ескертіп қойған Томға шатырды жығып, жүкті атқа тие деп белгі берді. Анау жымын басып жылқыны жетектеп шетке қарай шығарған. Джилыпингтің өзі де сондай сақтықпен Пасификті босатты. Сөйтіп аюлардан недәуір ұзап кеттік-ау дегенде ғана барып бар күштерімен жүгіре жөнеліскен.

	Осылайша біздің жолаушыларымыз аюлар соңдарынан қуып шықпады ма екен деп арттарына жалтақ-жалтақ қараумен төрт сағаттай жүрді; ақырында хайуандардың жете алмайтындай тым жырақта қалғанына көз жеткізгеннен кейін шатырды қайтадан тігіп таң атқанша дамылдап алуды ұйғарысқан.

	Мистер Джилыпинг ертеңгі күн қылтиысымен тұрып кетті. Оның есебі бойынша тасымалды өткелге бүгін кеш бата жетулері керек-тін.

	Том әлі ұйықтап жатқан.

	– Тұр, жалқауым! – деп дауыстады мейірімді оқымысты. – Қашанғы ұйықтай бересің!

	Осыны айтқан ол шатырдан тысқа қарай бір қадам аттай беріп аң-таң қалт тұрып қалды: аюлардың үшеуі де шатырдың дәл түбінде домаланған күйлерінде Пасификпен бүйірлесіп қаперсіз ұйықтап жатыр екен.

	Джильпинг ет-жүрегі елжіреп қатты тебіренді.

	– Қайтеміз енді, – деді ол, – осылай болуға тиісті де шығар! Томның жетегіндегі Пасификке отырып алып... Соңына ерткен үш аюым бар... аяулы Лондоныма сонша бір салтанатпен кіретін болдым енді!

	Мұны ойлаған оның іші айра-жайра рақаттанып, күліп тұрған еді.





XXIV




	Жекпе-жектің ақыры. – Монастырь астындағы үңгірлер. – Адам аулау. – Алапат машина. – Қанды кек сағаты.



	Иванович пен Холлоуэй монастырьге Белгісіздердің салтанатты жиналысы белгіленген мерзімнен әлденеше күн бұрын келген.

	Әрқашан мейлінше сақ Иванович істе кездесетін әрбір тосын жайттар мен сәтсіздіктерге алдын ала дайындық жасап алды; тіпті ол сүрінген жағдайда қашатын жолды да қарастырып қойды.

	Ал шаруаны барынша ойдағыдай тындыру үшін Холлоуэй екеуі ерліктерін жауды монастырь үңгірлеріне әкеліп сонда тұрған алапат машинаның көмегі арқылы аяқтауды шешкен.

	Ивановичтің капитан Спайерс араласуы оған тоқ саласы жағынан бірталай білім алуға мүмкіндік туғызған. Ол сол себептен де өзінің сұмдық пиғылын іске асыруда тура осы тәсіл туралы ойлаған еді. Жоспар әбден дайындалып біткенде оны қолдану осындай жұмыстың маманы Холлоуэй үшін түкке тұрмайтын шаруа болатын. Жасалған жарылғыш қару күні бұрын сенімді қызметші арқылы монастырьге жөнелтілген. Сондықтан қос қылмыскер шіркеуге жеткен бойда осы алапат апаратты қолайы жерге орнату ғана қалған.

	Екі жендет монастырьге келгенде аман қалған бөлмелердің бірінен әлдебір адам шыққан.

	– Ә, бұл сен бе, Кузьма? – деп сұрады Иванович.

	– Иә, менмін, мырза!

	Бұл Белгісіздер өз жұмыстарына жұмсап жүрген қатардағы тіл алғыш көп өлерменнің бірі еді; Холлоуэй жасаған алапат машинаны мұнда жеткізген де осы болатын.

	– Біздің бауырларымыздың келгендері бар ма? – деп сұрады тағы да Иванович.

	– Жоқ, ешкім көзіме түсе қоймады.

	– Қызық екен, – деді біршама абыржыған Иванович, – біз болсақ жол бойы кезбелердің тұрғындарға Белгісіздер жиналысын хабарлап жүргені туралы естіп келдік!

	– Белгіленген мерзімге дейін әлі үш күн бар ғой, мырза. Мүмкін ешкімнің ерте келгісі келмеген болар.

	– Мүмкін! Сен осы жерден Батысқа қарай он шақырымдай жердегі үңгірден шығатын жолды білесің бе?

	– Білемін!

	– Ендеше қақпа алдында тұрған біздің аттылы екі казакты сонда жеткіз! Оларға айт, қандай жағдайда да сол орында тапжылмай тұратын болсын!

	– Құп болады! Ал өзім қайта ораламын ба?

	– Иә, қайтып кел Керек болып қалуың мүмкін! Енді саған осында жеткіз деген затты қайда қойғаныңды айт!

	– Үңгірдің дәл кіре берісінде тұр.

	– Жақсы! Енді жөнел! Бұйырықты орында да кешке қарай қайта оралуды ұмытпа; күтемін сені!

	Құлаған монастырьдің бірнеше бөлмесі бар-тын; Кузьма мұнда бірталай азық қорымен шарап жеткізген. Сондықтан Иванович пен жолдасы екеуіне едәуір күн алаңсыз жататындай жағдай бар еді.

	Кузьма қайтып келгенде Иванович алапат машинаны орнататын ыңғайлы жер іздеу үшін жер асты қуыстарын аралап көрмекші болды. Оны аяқ астынан керек болып қалар деген оймен дәл сол түнде орнатып, алғашқы белгі берілген сәтте-ақ жару ұйғарылды; граф Оливье мен оның достарының келуіне Черни-Чагтың өзіне тапсырылған міндетті орындаған-орындамағанына қарамастан-ақ дайын тұру керек-тін.

	Әйтсе де осынау шаралар әзір болғанымен Ивановичті дәл қазіргідей тым-тырыс оңашалық алаңдата берді. Қоғамның бірде-бір мүшесінің белгіленген кездесу орнына келмеуі қалай? Қара салт аттылардан да еш хабар жоқ. Бұл тыныштықты қалай түсінуге болады?

	Дегенмен асыққан жөн: бітіспес жаулары күтпеген кезде-ақ сау ете түсуі мүмкін.

	Үшеуі де қолдарына фонарь ұстап шіркеудің астындағы үңгірге кірген. Сатымен жиырма баспалдақтан төмен түскенде Иванович селт етіп, кенеттен тоқтай қалды да абыржыған үнмен:

	– Сендерге ештеңе естілген жоқ па? – деп сұрады.

	– Әлдебір шу естілгендей болды! – деді Кузьма.

	– Е, жарайды! – деп үн қатты Холлоуэй. – Қабырғадан менің аяғымның астына бір тас қиыршығы құлап кетті!

	Осы жауапқа көңіл жұбатқан Иванович үн-түнсіз қайта қозғалған. Сатының аяғына жеткенде бәрі де аялдады. Мұнда әлгі алапат машина салынған ұзын жәшік жатыр еді. Холлоуэй мен Кузьма оны жер асты жолдарымен жақсы таныс адамдай алда аршындай басып бара жатқан Ивановичтің соңынан алып жүрген. Бұлар бірте-бірте тереңдей түсіп құдды ашылған алып арандай қап-қара болып тұрған үңгірдің аузына келіп тірелді. Жертөленің түкпіріндегі бұл саңылау кезінде қабырғалардағыдай ірі жақпар таспен бекітіліпті. Тас есік, тәрізі, зор топса арқылы айналған. Бірақ уақыт өте келе бекітілген темір істіктер шіріп сынғандықтан есік тас та құлап, енді сопылардың моңғол-татар шапқыншылықтары кезінде баспаналаған ұзын жер асты дәлізінің қақ ортасын кесе-көлденеңдеп, дөңкиіп жатыр.

	Үшеуі сыз тартқан дәліз күмбезіне бас сұққан кезде төртінші бір сұлба тасадан шығып, ұдайы бұқпантайлаған күйде бұларды аңдумен болған. Бір кезде оның соңына ілескен және бір адам көлеңкесі көрінді.

	Иванович жер астында өз сыбайластарымен бір сағаттай жүрді. Үңгірден шыққан кезде оның жүзінде ызбарлы күлкі ойнап тұр еді...

	Қоштасар алдында полковник серігіне қайырылған:

	– Сонымен, шешілді: алғашқы дабыл көтерілген бетте жауды алдап соғу үшін жертөлеге қарай ұмтыламыз. Әрине, олар да соңымыздан жүгіреді. Кузьма біршама қарсылық көрсеткен болып жолдарын кес-кестейді. Содан жан сауғалау үшін дұшпанға біздің қайда екенімізді айтады. Ашық ауыз бейшаралар үңгірге қарай лап қойып, жер асты жолдары екі айырылатын тұста қайда барарларын білмей аңырған сәтті пайдаланып алапат машинаның сымдарын жалғай қоямыз да, бәрінің көзін әп сәтте-ақ жоқ қыламыз!.. Ал сол қопарылыс өзімізге қауіп төндіріп жүрмей ме өзі?!

	– Алаңдамаңыз, жарқыным Иванович, – деді америкалық, – ол жағынан еш саспауыңызға болады! Менің қаруым тек айналасындағы жиырма бес сажындай ғана жердегі нәрселерді күл қылып жібереді! Өзіңіз білетіндей, мен қаруды орнатқаннан кейін оны қосатын сымды жүз сажын жерге дейін созып тарттым. Ал, мұндай арақашықтықтан төнетін ешбір қатер жоқ! Ұнжырғаңызды түсірмеңіз, достым! Сіздің баяғыда өзімді таң қалдыратын қажыр-қайратыңыз қайда кеткен?!

	– Шынымды айтайын, Холлоуэй, бойымды билеп алған әлдебір жағымсыз түйсіктен арыла алар емеспін! Біз қазір жалғыз отырмыз. Ал менің шақыртуым бойынша келуге тиісті жүздеген адам қайда жүр?! Мұның мәнісі неде? Білмеймін! Түсінбеймін! Әйтеуір, бір беймәлім күштің жоспарымның бәріне кедергі келтіретінін сезінетіндеймін. Жанымда әлгі жақтастарымның бірде-біреуі жоқ... Черни-Чагтан да тіршілік нышаны аңғарылар емес. Ал, айналадағы өзгерістердің бәрін хабарлап отыру дәл соның міндеті болатын! Қасым-Басы, тіптен, мұнда бізден әлдеқашан бұрын жетуге тиісті еді! Қайда жүр өзі? Ол да белгісіз! Байқайсыз ба, қаупім емес... Төңіректе жан баласы жоқ. Құлаған үйдің маңайындағы өлі... Салтанатты тыныштық... Еңсемді езеді бәрі!

	– Оның бәрі қажығандықтан: жүйкеңіз әлсіреген. Басқа түк те емес! Жарайды, тіптен жоспарымыз іске аспай-ақ қойсын, жасаған әрекеттерімізден ештеңе өнбесін, бәрібір, кепілдік берейін – қаруымыз жерге қаратпайды. Қарсыластарымыз құлаған шіркеудің астында ажалдарын табады!

	– Аузыңызға май, бірақ сене алмаймын: табыт тақтайындай сірескен әлдене тұншықтырып, жанымды жей береді!

	Бұдан кейін сыбайластар таңертеңге дейін көз іліндіріп алу үшін орын-орындарына тараған. Тек Кузьма күзетке қалдырылды.

	Осы аралықта үңгірлі шіркеуден сусып шыққан әлдебір көлеңкелер құла түзге қарап зулай жөнелген.

	Иванович бұл түнде қатты дөңбекшіп ұйықтай алмай шықты: ол сазайын тартатын сәттің таянып келе жатқанын сезгендей еді және өзінің шексіз зұлымдық әрекеттері үшін кесілетін әділ жазаның бетін қайтаратындай ешбір күш те жоқ сияқтанған. Тек таң алдында ғана шешуші сәттерде ажал үкіміне бұйырылғандай ұзақ азаптанып жатып қатты ұйқыға кеткен. Бірақ бұл дәл ұйқысыздықтан да бетер бірдеңе еді. Қайта-қайта есеңгірей былдырлап, ыңқылдай берді; біресе өзі түбіне жеткен адамдардың шұбырған тізбегін итергендей қолын алға сермеп, сұмдық көріністерді қуғандай болады...

	Оянғанда зорға тыныстап, қара терге малшынып жатыр екен.

	Сол тұста Қара салт аттылар көрінді деп Кузьма жүгіре кірген; олар жарты сағат шамасында шіркеуге де жетеді!

	– А! – деп қуана селт етті Иванович. – Ендеше құтылатын болдық-ау!

	Осыны айтып Холлоуэй екеуі жүгіре басып жартылай құлап жатқан ірге тұсына жетті. Дауылдатып келе жатқан жақтастарының екпініне сүйсіне қарағылары келген.

	Алайда бұлар таң қаларлық көрініске куә болды: бұлар тұрған орыннан әрі қарай он шақырымдайға созылған кең алқап созылып жатыр... Сол көк шалғын кеңістікте бастарын қара дәкемен қымтаған сарбаздар сап түзей зулап келеді. Олардың Қара салт аттылар екені жазбай танылып тұр. Қалың қолдың жылдамдығы ересен, бірақ шіркеумен аралық әлі алыс. Ал бір шақырымдай межеде жан ұшыра зулай құлдыраған жалғыз жылқышы қарасы көрінеді, оны жолын кесуге ұмтылып екі Қара салтты сарбаз өкшелеп қуып келе жатқан секілді.

	– Анау Черни-Чагтың шабарманы ғой! – деді Кузьма жылқышы туралы. – Танып тұрмын... Ат та таныс...

	– Онда Қара салт аттылар неге қуып келеді оны?! Араларында әлдебір түсінбестік болып қалды ма екен?!

	Монастырь іргесінде тұрғандардың көз алдыларындағы жайттың мәнін безбендейтіндей мұршалары да болмаған еді. Жылқышы бірте-бірте қуғыншылардан қара үзе берген. Ұзамай-ақ Қара салт аттылардың оған жете алмайтыны белгілі болып қалды. Енді бекер әуреленуді қажет деп таппаған олар қуғынды доғарып өз адамдарына барып қосылған.

	Сол мезгілде құйындай жүйткіген жылқышы монастырьге ұшыртып кірді де, аттан домалана түсіп Ивановичке аузына тістеп жеткізген хатты ұстатты. Тәрізі, қолға түсіп қалардай болсам шайнап жұтып қоярмын деп ойласа керек.

	Хатты ашып оқуға кіріскен Ивановичтің өңі бұзылып кетті.

	Черни-Чаг: “Әлдекімнің ескертуінен кейін князь Свечин мен граф біздің үйге түнеуден бас тартты. Сөйтіп сәл ғана аялдаған Қара салт аттылардың станына қарай жүріп кетті. Қасым-Басы – опасыз. Сатқын... Қашыңыз!” деп жазыпты.

	– Қашу дейді! – деп таң қалды Холлоуэй. – Жоқ, болмас ол! Егер мына адамдар енді тыныш қалдырады деп ойласаңыз біткеніңіз, Иванович! Бұл жан алып жан берісетін шайқас қой!

	Иванович дағдырып қалды.

	Холлоуэй сыбайласына ызбарлана тістеніп, күле қарады: ол Иванович өзін осында жалғыз қалдырып нағыз опасыздығын көрсетер мен екен, әлде қайтер екен деп ойлаған.

	Ал Қара салт аттылардың екпіні дауыл қуған өрттей үдей түскен-ді. Мұнда бес минутте-ақ жететіні анық. Қашуға кеш болады!

	Өңі өлген адамның түріндей сазарып кеткен Иванович өзінің азғындығын іштей жақсы түсінсе де жолдасына көз де салмастан жылқышының атына қарай жүрді.

	Алайда Холлоуэй оның алдын орап үлгерген: бір-ақ ырғып жануардың жанына жеткен ол тапаншасының ұңғысын жылқының құлағына тіреп гүрс еткізіп атып, сәйгүлікті омақастыра құлатты. Одан қаруды есі шыға алақтаған Ивановичке кезеп:

	– Тапжылмаңыз, әйтпесе өлгеніңіз! Мені жалғыз қалдырмақшы болдыңыз ғой, ә?! Сізге мына жазықсыз жануардың кебін кигізуге ненің бөгет жасап тұрғанын білмеймін: өйтсем анау төніп келе жатқан адамдардың алғысын алар едім. Бірақ қорықпаңыз, ондай опасыздық қолымнан келмейді... Сәлден соң-ақ Қара салт аттылар да жетеді. Жүріңіз, сізге өмірді қалайша лайықты қорғауға болатынын көрсетейін. Керек болса адамша өле де білу керек!

	– Ендеше дегеніңіз болсын! – деді Иванович жұлып алғандай. Қорғанайық! Әйтеуір үміт үзіле қойған жоқ қой!

	Осы сәтте Холлоуэй тоқтай қалды.

	– Тек ызаландыра түсу керек! – деп күбірледі ол. – Сақтықты ұмытсын, сонда тұзаққа өздері-ақ түседі!

	Соны айтқан ол қаруын алып ұңғысын жартылай құлаған қорғанға сүйеп атып қалды.

	– Тиді! – деді бұдан соң шаттана дауыстап.

	Расында да, шауып келе жатқан Қара салт аттылардың бірі ер үстінде ырғалып барып топ етіп жерге құлаған.

	Қаһарланған ызалы дауыстар әуені күңірентті. Әйткенмен сарбаздардың ешбірі жаралыға қайырылған жоқ. Қайта екілене түсіп атойлаған күйде монастырьге таяй берді.

	– Енді дереу үңгірге жүгірейік! – деп айқайлады Холлоуэй.

	Иванович жылдам соған ілескен. Олар шіркеу ішіне кіріп үлгергенше Қара салт аттылар құйындай ұшып дуалға да кірді. Тек Кузьма ғана селтиіп аула ортасында қалыпты.

	Қасым-Басы соған төніп келді де, мылтығының ұңғысын кеудесіне тіреп ақырып жіберді:

	– Айт жаныңның барында, жаңағы атқан кім?!

	– Жолдас Ивановичтікі!.. – деді өтірік сасқалақтаған Кузьма қасқана қорыққаннан қалш-қалш еткен түр танытып.

	– Қайда олар? – деп тергеуді жалғастырды Митька.

	– Білмеймін!

	– Бауырым, мен сұрағанымды үш реттен қайталай алмаймын!?

	– деп күркіреген атаман қаруының шүріппесін қайырып қойды.

	– Анда... Олар анда! – деп міңгірледі Кузьма. – Шіркеу астындағы үңгірде!

	– Өзім де біліп едім! – деді бұл мекенді жақсы білетін Қасым қарқылдай күліп. – Ей, Лобанов, жігіттеріңді ал да шығатын жерге жөнел! Білесің ғой! Егер сол саңылаудан тірі тышқан жорғалап өтетін болса басыңмен жауап бересің! Тез!

	Бір мезетте-ақ он бестей Қара салт атты аттарына қонып меңзеген жаққа шаба жөнелді.

	– Ал енді маған еріп жер астына түсіңдер! – деп тағы айқайлады атаман. – Ұзай қоймаған шығар... Әлдебір жасырын қуысқа кіріп кетпесін!

	Холлоуэй анық болжағандай әлгі атқан оғы жаудың дегбірін кетіріп, сақтықты ұмыттырған еді.

	Әрбір Қара салт аттының қалта фонарьлары бар-тын: лезде барлығы бірдей жағылып үңгір ішін күндізгідей жарқыратып жіберген. Топырлай жүгірген Қара салт аттылар жер асты дәлізінде екі тармаққа бөлінетін тұстан бір-ақ шықты.

	– Тоқта! – деп айқайлады атаман. – Осы жерден екіге бөлінуміз керек: біразың князьға ілесіп оң жаққа, қалғандарың...

	Ол сөзін аяқтағанша алапат қопарылыс тура баяғы алыс Австралиядағы кра-фенуадағыдай құлақ бітеген. Фонарьлар жалп-жалп етіп өшті де, ауаны жайлаған аса қуатты тоқ мұітдағыларды түгелдей тоңқалаң-тоңқалаң асырып жерге құлатты.

	Бірақ сәлден соң-ақ атаманның даусы естілген:

	– Қалай, араларыңда жаралылар жоқ па?

	– Жоқ, жоқ! – десті жердегілер жан-жақтан.

	– Әлгі оңбағандар тұзақты қатырып құрған екен; абайлау керек еді. Әйтеуір, Құдай сақтап аман қалдық!

	Фонарьлар қайта жанды да, бәрінің расымен де аман-сау екеніне көз жетті.

	– Қару керек, тағы бір пәлелері болып жүрмесін! – деді атаман.

	– Тұра тұрыңдар! Өзім көрейін!

	Сөйтті де оңға бұрылатын дәлізге қарай жүрді. Арада біршама уақыт өткенде оның даусы естілген. Басында әлденеге таңырқағандай еді, одан шар етіп ышқынып бұларды өзіне шақырды. Бірнеше адам солай қарай тұра жүгірген. Жиналғандар сұмдық көрініске тап болған еді. Оны суреттеп берудің өзі ауыр. Атаман нұсқаған тұстастай қабырғаға әлі де дір-дір еткен адам еті шашырап жабысыпты. Ал жерде денеден бөлініп жартылай мылжаланған екі бас жатыр; олардан Иванович пен Холлоуэйді тану қиын емес-тін.

	– Кек қайтарылды, – деді тұнжыраған граф Оливье даусы дірілдей үн қатып. – Қолымыз да мына байғұстардың қанына былғанған жоқ. Жасаған жар болсын!

	Князь Свечиннің бұйрығы бойынша қылмыскерлердің дене бөлшектері монастырь қоршауының ішіне жерленді.

	Осынау қайғылы тартыстың түйінін түсіндіру үшін бірер ауыз сөз де жетіп жатыр.

	Атаман мен князь Свечин кездескенге дейін Қара салт аттылардың көмегіне сүйенуге сөз байласқанда осы топтың үш адамы Белгісіздердің жақтастарына Ұлы жиналыстың монастырь іргесінде өтетінін хабарлау үшін ел арасына жіберілген еді. Бірақ бұлар баяғы барып тұрған қарақшылық әдеттеріне салып әлгі хабарға қоса Қара салт аттылардың да шабуға дайын отырғанын мәлімдеумен болған. Пиғылдары белгілі – дала өмірінде қалыптасқан дағды бойынша әрбір ірілі-ұсақты дәулеттілер мұндайда ең құнды деген дүние-мүлкін әлдебір құпия орындарға жасыра бастайды. Қара салт аттылардың шапқыншылығы таянғанын құлақтандыра жүре сол жаушылардың бірі тасаға бұғып, қазынаның қайда көмілгенін аңдыған. Одан үшеуі түнделетіп келіп соларды қайта қазып әкетумен айналысты.

	Бірақ тоналған тұрғындар ұрлықты бірден сезіп, оның монастырьге қарай жөнелген Қара салт аттылардың келуімен шамаласқанын байқап Белгісіздердің жиналысы әншейін жалған желеу, көз алдау деп ұғып, енді өздері жоқта жыртқыштарға үйлері мен қалған мал-мүлкін тонатудан сақтанғандықтан жиынға бармауды ұйғарған еді. Міне, Ивановичтің шақыруына жақтастарының құлақ түрмеу себебі осы ғана болатын. Князь жаққа шығып кеткен атаман болса қарауындағыларға алғашқы алған бетінен қайтатынын мәлімдеп, бір адамын Черни-Чагтың үйін аңдуға қойған. Оған қарт тасымалдаушының құжырасы төңірегінде болып жатқан жайттың бәрін өзіне шұғыл жеткізіп отыру жүктелді. Сөйткен Қасым-Басы екі кісісін Иванович пен оның сыбайластарынан көз жазбауды қатты тапсырып, монастырьге жөнелткен. Шіркеудердің жер асты үңгірлерінде Иванович пен Холлоуэйді аңдып жүрген осылар-тын. Өздері байқаған әрекеттердің қауіптілігін аңдаған бұлар апат машинасын ақырындап орнынан жылжытып, жарылыс жасау үшін екі сымның басы қосылатын қабырға түбіне көміп тастаған. Ал қаруға жалғанған сымның ұшы сол орнында қалдырылды. Солайша бұдан еш хабарсыз Иванович пен Холлоуэй өкшелеп келіп қалған жаудан қашып сасқалақтап жүріп, абайсызда өз-өздерін жарып өлтірген еді...

	Өз істерін тындырған екі кезбе дереу үңгірдің дала тұсынан шығатын аузына жөнеліп, шыға берісте қатты ұйықтап жатқан қос күзетші казакты бауыздап өлтірді де, шіркеу жақтан құтылып кететіндей болса осында келіп қалар деп үміттеніп Иванович пен сыбайласы екеуін күтіп жатты. Шағын тобымен жеткен Лобанов оларды сол жерде кездестірген.

	Шіркеуден қайта қайтып, өткелге беттеген граф Оливье мен оның достары ауылдың бас алаңына жиналған қара-құрым қауымды көрді; бұлар бірте-бірте аяңдап жақындай бере әуезді кларнет сазын естіген. Келе-келе құлаққа “God save the Queen” Британия ұлттық әнұранының салтанатты ырғағы айқын жетті.

	– Мынау біздің досымыз Джильпинг қой! – деп қуана саңқ еткен Оливье жүрісін тездете түсті. Бәрі оған ентелей ілескен.

	Мінберге шығып алып бар күшімен саз аспабын сарнатып тұрған қадірменді Джильпингтің тұрпатына таңдай қақпасқа лаж жоқ еді; төңірегінде үйретілген үш аю салтанатты ырғақ әуенімен би билеп жүр!

	Бұл аралықта уағызшы жұртшылыққа жомарт қолмен тегін Библия тарата бастаған-ды. Басында Орал даласының тұрғындары мұндай тосын сыйлыққа қайран қалды; одан кітапты парақтап, беттерін сыйпап көргеннен кейін мылтық оғының пытырасын тығындауға таптырмайтын нәрсе екен десіп Библияға жан-жақтан жапа-тармағай қол созысқан.

	Кенет мистер Джильпинг тоқтай қалды; оның қолында жалғыз ғана Библия қалған еді. Біреу-ақ... Бұл кітапты басынан асыра жоғары көтерді де:

	– Ханымдар мен мырзалар, бұдан үш жылдай бұрын маған Евангелия қоғамы берген 300697 Библиядан қалғаны мынау ғана.. Иә, ең соғысы, ең ақырғысы! Кімге берейін соңғысын, мырзалар?!

	– Маған беріңіз, мистер Джильпинг! – деді шаршы топ ішінен біреу. – Мен оны сіздің естелігіңіз деп сақтаймын!

	Мейірімді уағызшы артына бұрылды да жайдарлана күліп тұрған сақа трапперді танып таң қалды; ал оның жанында өзінің барлық австралиялық достары тұр екен!

	– Қымбатты мистер Джон, кларнетіңізді жинаңыз; біз монастырь түбінде шайқастық, ал сіз қасымызда болған жоқсыз! – деп әзілдеді граф Оливье. – Бірақ сіз, байқауымызша, мұнда аң үйретушілермен бәсекелесіп жүр екенсіз! – деді ол аюларды нұсқап.

	– Бұл маған далада Жаратушының жіберген сыйлығы, – деді Джильпинг. – Кәне, Вилли, Джек пен Джеймс, достар үшін билеп жіберіңдер!

	Осы кезде өздерінің жаңа аттарына үйреніп қалған хайуандар шіркеу ырғақтарына сай қойқалақтап билей жөнелді.

	Келесі күні князь Свечиннің лорд Воанго мен оның үш жүндес досы қосылған шағын тобы Астраханьды бетке алып жүріп кетті...

	Арада үш айдай өткенде Ливерпуль айлағында әр нәсілді адамдар тобы Мельбурнге (Австралия) аттанатын тамаша кеме “Кешкі жұлдызды” күтіп жүрді. Жүздеріндегі терең толқыныс табынан-ақ олардың бәрінің өте алыс аймақтарға жол жүргелі тұрғанын аңғару қиын емес-тін.

	Бақыт пен шаттықтан гүл-гүл жайнаған жас сұлу осынау түрлі-түсті топ арасындағы жігіттердің біріне еркелей сүйеніп тұр. Оның ақыр аяғында арманы орындалған досымыз Оливье екенін оқырман жазбай таныған болар.

	Жас князь Свечин жүргізген өте әділ де, сонша мұқият тергеудің нәтижесінде қарт князь Васильчиковтің кінәсіздігі дәлеленген. Сондықтан, оны патша Сібірден босатып қана қоймай, бұрынғы лауазымдары мен сарайдағы атақ-мансаптарының бәрін қайтарып берді. Бұдан кейін жас ғашықтардың некесіне ешкім де кедергі жасай алған жоқ.

	Дикке келсек, сақа траппер достарының өтініштеріне қарамастан өзі талай жылдардан бері табиғаты мен түземдіктердің әдет-ғұрпына әбден сіңісіп кеткен Австралияға қайтуды ұйғарған.

	Капитан Спайерс болса кек құмары қанған соң жанына тек Австралия ормандарынан ғана табатын сая іздеген. Сол себептен де ол Диктің келісімі арқылы өмірінің қалған бөлігін қарт траппермен бірге Фтарс-Стэшенді өткізуді шешті.

	Түземдік... жас Воан-Вах туған жеріне қайту туралы ойдан есі шыға қуанып жүр...

	Кемеден қозғалу мерзімі жетті деген белгі берілді де, доктор қош айтыса бастады.

	– Жүрегімнің бір бөлігін осында қалдырамын! – деді тебіренген траппер өзінің сүйікті Оливьесін соңғы рет құшағына қысып тұрып.

	– Оның орнына сіз біздің өзіңізге деген сүйіспеншілігімізді әкетіп барасыз! – деп жымиды жас әйел

	Кемеден ащы белгі үні берілді де, “Кешкі жұлдыз” зәкірде тұрған жүздеген кемелердің арасымен жылжып шығып, ашық теңізге өтті де, көп ұзамай қалың тұман ішіне сіңіп көрінбей кетті.

	Қоштасуға бір ғана адам, атап айтқанда Джон Джильпинг қатыспаған еді. Қадірменді лорд бұл күні өзі қызметке кіріскен Жоғарғы Палатадан босай алмаған еді. һәм дәл бүгін сонда сөз сөйлеуге тиіс болатын.

	Князь Свечин Парижге елші болып тағайындалған. Люс пен Фролерге келсек, бұлар граф д'Антрэгтің мырзалығы арқасында әбден байып, Марна жағасынан таңғажайып бір-бір жай сатып алды да, қармақпен алаңсыз балық аулау рақатына берілді.





	https://t.me/kzkitap





Notes


	[←1]

Австралиялық тал-шілік пен тоғайлар.





[←2]

Англия мен оның отар елдеріндегі табылған мәйіт туралы тексеру жүргізетін шенеунік.





[←3]

Грог – ыстық су қосылған тәтті арақ. (Ауд.).





[←4]

Назар аударатын көрініс.





[←5]

Янкилер - америкалықтардың мысқыл атауы (Ауд.).





[←6]

Мұнда орыс өмірін терең біле қоймайтын автор славянофилдерді мегзеп, орынсыздыққа ұрынған сияқты. Аударм. ескертуі.





[←7]

Орыстардың ролін немістер осылайша бағалаған. Ал тарих Сербия мен Болгарияның азат етілуін басқаша түсіндіреді. – Аударм. ескертуі.





[←8]

Керісінше, істі өте саяз білетін тарихшы болса керек. - Аударм, ескертуі.





[←9]

Француз авторы декабристер қозғалысын осылай түсінген сияқты. – Аударм. ескертуі.





[←10]

Автор, тәрізі, киіз үй туралы білмейтін болуы керек. – Аударм, ескертпесі.





[←11]

Кейіпкердің шын аты Сарымсақ, әлде Қара Сақ, тіпті Қара сақал болуы да ғажап емес. — Аударм. ескертпесі.





