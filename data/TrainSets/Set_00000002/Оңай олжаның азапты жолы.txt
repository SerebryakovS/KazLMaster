	Джек Лондон

	Оңай олжаның азапты жолы



	Аударған: Сейфолла Оспанов

	Түйе-тайлы жақпармен қиалай жүрiп төмен қарай құлдыраған олар азар-алламен етекке түскен. Алдыңғысы табан астындағы қойтасқа бiр сүрiнiп, ұшып кете жаздаған. Әбден шаршап қалжыраған бұл жандардын бет әлпеттерiнен ұзақ уақыт қиыншылық тақсыретiн шеккен мүсәпiрлiк халдерiн бiрден байқауға болады. Жамылғыға оралған ауыр жүктiң салмағынан өздерi де тiптi бүкшиiп кеткен. Арқалаған жүктерiн мойындары мен екi иығынан шалынған белдiктер арқылы көтерiп келедi. Екеуiнiң де мылтығы бар, белдерi бүкшиiп, мойындары қылқиып, қос жанарын жерден ала алмай келе жатты. Әлден уақытта бiрi:

	– Әлгi бiз жасырып кеткен патрондардың ең болмаса бiр екеуi болса ғой, шiркiн. – дедi.

	Оның үнi тiптi бәсең шықты. Жiгерсiз емiс-емiс күбiрлегендей болды. Ал алдында келе жатқаны оған тiл қатпай тас-тастың арасымен көпiршiп ағып жатқан лайсаң суды кешiп iлгерi жылжып бара жатты.

	Екiншi жолаушы оның соңынан емпеңдей ерiп келедi. Олар аяқ киiмдерiн шешпеген қалпы жүрiп келедi. Ағынды су да тым суық едi – оның суықтығы сонша олардың тобықтарын ақжем ғып қызартып тiптi жанын кетiре бастаған. Қайбiр жерлерде ағынды су олардың тiзесiне дейiн жеткен, олар аяқтарын тәлтiректей басып, су табанын зорға байқап, әрең дегенде iлбiп келедi.

	Соңында келе жатқаны жалтыр тастың бiрiнен тайғанап кетiп омақаса құлай жаздады да, жаралы аяғын ауырсынып қатты дауыстап жiбердi. Басы мең-зең боп айналғандай, қос қолын таяныш iздегендей аспан кеңiстiгiнде ербеңдете бастады. Есiн жиып дереу алға қарай ұмтыла бере қайта тәлтiректеп тағы омақаса құлай жаздады. Бiр сәт бойын тiктеп алған ол есiн қайта жиып артына қайырылмай кетiп бара жатқан алдындағы жолдасына қарады.

	Iштей қатты күйзелген ол бiр мезет бойын тiктеп есiн жиғандай болып, алыстап бара жатқан досына дауыстап үн қатты.

	– Ау, Билл, мен шамасы аяғымды шығарып алдым-ау деймiн! – дедi.

	Билл болса лықси аққан лай суды кешiп алға қарай жылжып бара жатты. Оның жүзiнен ештеңе байқалмағанмен екi көзi жаралы бұғының көзiндей шақырайып тұрды.

	Билл алдындағы жағаға жеттi де сол қайырылмаған қалпы iлгерi қарай жүре бердi. Ал жолдасы болса ағынды лайсаңның ортасында бұған қадала қарап, одан көз жазғысы келмей әлi қарап тұр. Кенет тiкiрейген сарғыш мұрты жыбыр ете түсiп, ернi ерiксiз кемсеңдеп кеттi де, тiлiнiң ұшымен ернiнiң ернеуiн ерегiсе жалап:

	– Билл! – деп айқайлады.

	Бұл үлкен қыйындыққа тап болған ер азаматтың жалынышты үнi едi. Бiрақ, Билл оған мән бермегендей, жүре бердi. Оған iлесе алмаған жаралы адам тайпақ жағалаудың беткейiмен аяғын әзер басып жоғары өрлеп барып, алды аласа төбешiкке ұласқан көкжиектiң көмескi ернеуiне қарай беттеп бара жатқан Биллдiң сол жотадан асып түсiп, көзден ғайып болғанынша, соңынан ұзақ қарап тұрды. Одан бiржола үмiтiн үзген бұл төбешiктен бетiн бұрып алды да, айналамда не бар екен дегендей маңайын көзiмен баяу бiр шолып өттi.

	Көкжиектегi қалай болса солай жасала салғандай дөп-дөңгелек шар тектес күн көзi жерден көтерiлген бу мен тұманнан буалдырланып тұрды. Ол бар салмағын бiр аяғына салды да қалтасынан сағатын алды. Сағат тiлi төрттi көрсетiп тұр екен. Бұл мезгiл шiлде айы бiтiп, тамыз айы басталған шақ едi, ол соңғы бiр-екi



	жұмада күндi есептемеген-дi, бiрақ шамамен күннiң терiстiк-батыс жақта екенiн бiлетiн. Оңтүстiк жаққа қарады да, анау жалаңаш төбенiң аржағында болу керек деп жобалады, сол жақтағы құнарсыз Канада жазығы арқылы солтүстiк поляр шеңберi өтетiнiн еске алды. Дәл қазiр өзi тұрған тұма Коппермайн өзенiнiң бiр саласы едi. Ал бұл өзен солтүстiкке қарай ағып, Солтүстiк Мұзды мұхитымен Коронаций шығанағына құятын. Өзi бұл жерде бұрын болып көрмеген, тек Гудсон компаниясының картасы бойынша ғана бiлетiн-дi.

	Ол айналасына қайтадан көз жүгiртiп өттi. Бұл жолғы көрiнiстер бұған онша әсерлi бола қоймады. Тек көкжиектiң көмескi сызығы ғана көрiнгендей болды. Айнала толған аласа төбешiктер. Меңiреу даладан басқа көзге түсер не бiр ағаш, не бiр тал шөп, не бiр бұта жоқ. Оның көзiнен үрейдiң тағы бiр ұшқыны байқала бастаған. Содан соң ол iштей:

	– Билл! – деп бәсең күбiрледi. Тағы, тағы – Билл! – деумен болды. Айнала тұнып тұрған шексiз кеңiстiк мұны тап бiр алып аждањадай қыспаққа түсiрiп, өзiнiң мейрiмсiз меңiреу тыныштығымен-ақ үрей шашып тұрғандай, лайсаң су да кенет мұның тұлабойын дiрдектетiп жiбердi. Безгек қысқандай қалшылдап кеттi. Ол қолындағы мылтығының сусып барып, суға шолп етiп түскенде барып, есiн жинағандай болды. Бiр сәт қорқынышын басып, көңiлiн бiр демдеп, қолымен су iшiн қармалап жұрiп мылтығын тауып алды. Содан кейiн жараланған аяғына салмақ түсiрмеу үшiн жүгiн сол жақ иығына ыңғайлап алды да, әрбiр қадамын жаралы аяғымен абайлап басып, дiр-дiр еткен әлсiздiгiне налып жағаға қарай жылжи түстi.

	Судан шыққан соң да ол тоқтаған жоқ. Жанталаса қимылдап аяғының ауырғанына да қарамастан, өзiнiң серiгi асып түскен жотаға жеткенше дамылдамады. Сол бойымен аяғын әлтек-тәлтек басқан жүрiсi жотадан әлде қашан асып кеткен Биллдiң жүрiсiне қарағанда, мұның жүрiсi адам күлерлiктей едi. Бiрақ бұл жотаның аржағынан тағы бiр жота шығып, тағы бiр меңiреу дала қарсылап құшағына алғандай болды. Бұл қорқынышын өз бойынан әрең дегенде сейiлтiп, қапшығын тағы да сол жақ иығына салды да, ақсаңдай басып төменге түсе бердi.

	Жазық даланың қалың мүк басқан қыртысы губка тәрiздi бар суды сорып алғандай батпақ едi. Аяғын басып аттаған сайын қорыс суы шашырап, ұлтанға жабысқан мүк аяқты көтерген сайын қорқ-қорқ етедi. Ол, мүк басқан теңiздiң үстiндегi арал тәрiздi болып жатқан қойтастарды бiресе айналып, бiресе тура басып өтiп өзiнiң жолсерiгiнiң iзiмен бiр төмпешiктен екiншi төмпешiкке өтiп жылжып келе жатты.

	Ол жападан жалғыз келе жатса да өз бағытынан адасқан жоқ. Оның жорамалы бойынша мұның алдында қурап қалған аласа шырша мен майқарағайға көмкерiлген кiшкене көл болуы керек. Бұл жер Титчинничили деп аталатын. Жергiлiктi тiлде «Таяқша елi» деген сөз. Көлдiң суына сүт қосып жiбергендей лайсаң емес, одан сәл-пәл тазалау мөлдiр тұма құятын. Сол тұманың бойында қамыс өсетiн. Сол жағы мұның есiнде жақсы сақталыпты – бiрақ онда ағаш жоқ едi. Осы тұманың бойымен жоғары өрлей түсiп оның бас жағындағы су айырықтан өткен соң, екiншi бiр тұманың бойымен беттi батысқа бұрып жүре бересiң. Ол Диз өзенiне құяр сағасына апарады. Сол саға маңындағы таспен жасырынып қойылған кiшкене қайықша астындағы майда-шүйде заттарын тауып алады. Анықтай айтсақ қайықша астында өзiне тамақ тауып жеу үшiн жасырылған патрон, қармақ сабы мен кiшкене ғана ауы бар едi. Ол жерде аздап ұн, және кiшкене кепкен төс пен түйе бұршақ та бар болатын. Билл сонда күтiп тұруға тиiс. Содан соң екеуi кiшкене қайықшаға отырып Диз өзенi арқылы Үлкен Аю көлiне түсiп Макензе өзенiне жеткенше беттi оңтүстiкке қарай берiп, көлдi қиып өтедi. Жалпы беттi оңтүстiкке қарай бұра жүру дұрыс. Сол ұтымды жағалауға мұз қатып, уақыт өткен сайын, күн суыта түседi. Ал, бұлар болса оңтүстiк жаққа қарай, яғни бұтақты үлкен ағаштар өсетiн және жейтiн тамағы да мол Гудсон компаниясының бiр жылы бұрышына қарай жылжи түсуi керек, сөйтiп, олар қањарлы қысқа жеткiзбей кету керек.

	Жол азабын молынан тартқан адамның iшкi ойы осындай едi. Дене қимылына орай да қайсарлана түскен.Ол Билл менi тастап кеткен жоқ, әрине, қайықша маңында күтедi деп ойлады. Оның осылай ойламауы мүмкiн емес едi. Олай болмаса өмiрмен де күресе алмасы ақиқат болатын. Онда ол осы жерде ажалға бiржолата берiлiп жан тапсырары хақ болатын.

	Бұл кезде күңгiрт шар тәрiздi күн көзi жайлап қана терiстiк-батыс жаққа төмендей берген. Ол өзiнiң жылжып келе жатқан қыстан қашқақтап Билл екеуiнiң оңтүстiкке қарай баратын жолының әрбiр дюймына дейiн есептеп қойған. Оған қоса көз таса жерге жасырып қойған азын-аулақ азық қоры мен Гудсон компаниясының жерiндегi молшылықты есiне қайта-қайта алумен болды. Мiне, ол ендi күн бойына нәр татқан жоқ, ал тамақты тоя жемегелi не заман, айтатыны жоқ. Ауық-ауық еңкейiп, ақшыл батпақ бүлдiргенiн жұлып, аузына салып шайнаған болып келедi. Бұл бүлдiргеннiң тұрған бойы су, жегенде оның аузыңда тек ащы дәмi мен қатты ұрығы ғана қалғандай. Ол бұл бүлдiргеннiң ас болмайтынын бiлсе де, аздап болса да ауыз қимылдатып қаужауға жарағанына да шүкiршiлiк еттi.

	Сағат тоғыздар шамасында аяғын бiр үшкiр тасқа соғып алып, үлкен башпайын ауыртып алған ол өзiненөзi қатты әлсiреп, сiлесi қатып әбден қалжырағандықтан тәлтiректеп барып құлап түстi. Бiр жақ жамбасымен қыбырсыз едәуiр уақыт жатты. Содан кейiн басы мен иығын шалмалана бекiткен жүк бауынан босанды да, зорға дегенде басын көтердi. Кешкi қараңғылық әлi үйiрiле қойған жоқ едi. Ол сол қалпынан iңiр қараңғылығында барып жерге еңкейiп, жан-жағынан құрғақ мүк iздедi. Содан бiр құшақ мүк жинап алып, бықсытып от жақты да, су құйған котелогiн отқа қойды. Сонан соң арқасындағы жүгiн шешiп босанған бойда қалтасындағы шырпы талдарын санады. Шырпысынан алпыс жетi талы қалыпты. Анығына жету үшiн үш рет санауға тура келдi. Ол шырпы талдарын бiрнеше бөлiкке бөлiп пергамент қағазына орады да бiр бөлiгiн бос қалташыққа, екiншiсiн – жыртық-жыртық баскиiмiнiң астарына, үшiншiсiн көйлегiнiң iшiне, тағы бiрiн көкiрек қуысына тықты. Осының бәрiн iстеп болғаннан кейiн, кенет тұлабойын қорқыныш билеп, құты қашып шырпыларын қайтадан алып, тағы да санай бастады. Шырпы сол бұрынғыдай алпыс жетi тал болып шықты.

	Содан соң аяқ киiмiн отқа кептiрдi. Тозығы әбден жеткен аяқ киiмi жалба-жұлба боп кетiптi. Шарықтары шылқылдап суға толған. Жамылғыдан iстеген шұлығының да сау тамтығы қалмаған. Аяқтары да әбден қаны шыққанша қажалған. Жаралы тобығының тамыры солқылдай соғады, жәймен ақырын абайлап қараса, тiзесiнiң жуандығындай боп, күп боп iсiп кетiптi. Өзiнiң екi жамылғысының бiреуiнiң бойынан жыртып алып тобығын тас қып орап тастады. Қалғандарын да әлденешеге бөле жыртып екiншi аяғында орады, бұл алба-жұлба шұлығы мен суға шылқыған шарығының орнына iстеген амал-айласы едi. Қыздырынып отырып қайнаған судан iштi де сағатын түзеп, жамылғысына оранып жатып қалды.

	Ол тұяқ серiппестен ұйықтады. Түн ортасы шамасында қараңғылық басып артынша көп ұзамай қайтадан жарықтана бастады. Күн терiстiк-батыс жақтан, дәлiрек айтқанда, бозара бастаған түстан қылаң бердi. Күн көзiн сұп-сұр бұлт бүркеп алған екен.

	Аса сақтықпен шалқалай жатқан адам ұйқыдан сағат алты шамасында оянды. Оның көзi сұп-сұр бұлтқа түсiсiмен өзiнiң аш екендiгiн сезiндi. Ендi шынтақтай көтерiле бере кенет маңайынан қатты пысқырған дыбыс естiп, жан-жағына қарап едi, тура өзiне таңырқай қарап тұрған бiр үлкен бұғыны көрдi. Бұғы тiптi тым жақын яғни әрi кетсе қырық адымдай жерде тұр екен. Кенет көз алдына табада шыжғырылып жатқан бұғы етi елестеп, тамағы өз-өзiнен жыбырлап тамсанып та қойды. Жалма-жан қасында оқтаусыз жатқан мылтығын алып көздеген болып шүрiппесiн басты. Бұғы тұяқтарын сартылдата соғып тастан-тасқа секiрiп, демде көзден ғайып болды.

	Ол ызаланып мылтығын лақтырып жiбердi. Жерден ендi көтерiлем дегенде оның шыбын жаны көзiне көрiнiп, аяқ астынан безектетiп жiбердi. Тұрып кету оған өте үлкен күш болды. Буындары қозғала бере тот басқан топсадай шақыр-шықыр етiп, аяғын бүгiп жазу оның жанына қатты батты. Азар-алламен аяғынан тұрып едi, ендi оған бойын жазып, адамша тiктелу үшiн де көп уақыт керек болды.

	Ол алдындағы кiшкентай төбешiкке жеттi де жанжағына қарады. Айнала қоршаған қоңырқай сұрғылт мүк теңiзiнен басқа не бiр ағаш, не бiр бұта көрiнбедi. Анда-санда қоңырқай тартқан жартастар сұрғылт түске бөленiп сан құбылып жатыр. Тұмалар, шалшықтар көрiнедi. Аспан да сұп-сұр. Күн дейтiн тiптi күннiң де нышаны жоқ. Ол ешнәрсеге түсiнбедi, терiстiктiң де қай жағында екенiн бiлмедi, тiптi әрбiрден соң өткен түнi мұнда қай жақтан келгенiн де есiне түсiре алмады.

	Дегенмен, ол өзiнiң бағдар-бағытынан адаспағанын сездi. Көп ұзамай «Таяқша елiне» де жетем. Ол ендi онша қашық болмаса керек. Бәлкiм келесi төбешiктiң астында шығар деген дәмеде болды.

	Ол жүктерiн буып-түюге ыңғайланды. Бөлiп қойған шырпыларым түгел шығар деген сенiммен қайыра санап әуре болмады. Бiрақ бұғы терiсiнен жасалған қатты тығыздап салынған қапшығының жанында отырып бiраз ойға кеттi. Қапшығы да онша үлкен емес, оны алақанымен де жабуға да болатындай едi. Бiрақ, қапшықтың бiр өзi-ақ басқа барлық заттарының ауырлығымен парапар, он бес қадақ болатын. Бұл жағдай жолаушыны қатты абыржытты. Кенет қапшықты бiр жағына ысырып қойды да, басқа заттарымен айналыса бастады. Кенет сәл ойланып, жаңағы нығыздап салынған бұғы терiсiнен жасалған қапшығына бiр қарап алып, тап бiр мына меңiреу даладан бiреу келiп мұның бар қазына байлығын тартып алатындай күдiктенiп жан-жағына алақтай бiр қарады да қапшықты тұрған орнынан жедел жұлып алды. Сонымен, ақыр аяғында жолаушы жерден көтерiлiп, iлгерi жылжығанда оның арқасында өзге заттарымен бiрге қосып байланған бұғы терiсiнен жасалған қапшық та бара жатты.

	Ол қайта-қайта бүлдiргенге еңкейiп, солға қарай бет алды. Жарақат алған тобығы бейне ағаштай сiресiп қатып қалған. Сылтып басқан аяғы ебедейсiз салақтай бастады. Бiрақ ол iшiнiң ауруына қарағанда алқам шүкiр едi. Аштық апшысын қуыра бастады. Ол бiрте-бiрте «Таяқша елiне» жету үшiн қалай қарай жүрудi де ойлаудан қалды. Бүлдiрген талғажау бола алмады, қайта оның ащы дәмi тiлi мен таңдайын қуырып бара жатты.

	Ол бiр кезде бiр топ шiлдiң сыпылдай ұшып аспанға көтерiлген сайға кеп түстi. Шiлдер «керр, керр, керр...» – деп ұшып бара жатты. Жолаушы оларға тас лақтырғанмен ешқайсысына тигiзе де алмады. Болмаған соң ол арқасындағы жүгiн жерге қоя салып қарға аңдыған мысықтай өз жүгiнiң тасасына жасырына қалды. Шалбарының тiзесiн үшкiр тас жыртып кетiп, тiзесi де судай қанағанмен аштықтың азабы оны елетпедi. Шылқылдаған су-су мүктiң үстiмен iлгерi еңбектеп едi, киiмiнен су өтiп, денесi тоңазыса да аштықтың зардабымен оны да елемедi. Ал, шiлдер болса бiрiнен соң бiрi пыр-пыр етiп ұшып кете бердi, ақыр аяғында олардың «керр, керрi» оны мазақтағандай болып көрiндi; ол кенет қатты ашуланып, ұшып-қонып шыбжыңдаған құстарды мазақтай бастады.

	Бiр де ол ұйықтап жатқан шiл болуы керек, бiр шiлге тап болды. Ол шiлдiң өзiнiң тас үйшiгiнен пыр етiп ұшып шығып тура бетiне соққанын бiр-ақ байқады. Шап бергiсi келгенмен қапы қалды. Ол да ұстатпай кеттi, бар болғаны қолында құйрығының үш тал қауырсыны ғана қалды. Ұшып бара жатқан құстың артынан, оған деген өшпендiлiгiн өзiнiң ала көзiмен бiлдiрдi. Басқа амалы қайсы. Содан кейiн қайтып келiп жүктерiн арқалай бастады. Түс кезiнде ол құсы мен аңдары көп бiр жерге жеттi. Тап бiр қасақана мазақ еткендей тура қасынан жиырма шақты бұғының тобы жанай өттi. Сол замат бұларды қуып берсем бе екен деген құр дәме бойын билеп кеткен ол, қуып жетердей бiр желпiнiп қалған едi. Көп ұзамай оның көзiне аузына тiстеген шiлi бар бiр түлкi түстi де қатты айқайлап жiбердi. Бұл айқайдың соншалықты тосын шыққандығы сондай зәресi ұшқан түлкi сол замат зытып бердi, бiрақ аузындағы шiлiн тастамады.

	Кешке қарай ол қалың қопа арасымен ағып жатқан әк түстес ақшыл суы бар тұманың жағасына келдi. Су iшiнде өсетiн майда борықтың сабағынан мықтап ұстап қойдың құмалағындай борық түйiнiн жұлып алды, оның жұмсақ тамырын жалма-жан шайнай бастады. Бiрақ оның талшықтары тым қатты болып шықты. Борық түбi бүлдiрген сияқты аз-маз болса да нәр берердей дәм-татуы жоқ, бiрiңғай су татитын. Ол иығындағы жүктерiн жын ұрғандай лақтырып тастап, бейне күйiс қайырған айуандай, аузын сылпылдатып, борық түйiнiн қажап, қопа iшiмен тiзерлей еңбектеп жылжи бастады.

	Өстiп жүрiп ол әбден қалжырады, тұяқ серiппестен тастай қатып ұйықтап демалғысы келдi, бiрақ оны «Таяқша елiне» жетсем деген арманы емес, аштықтың зардабы дәйекдеткiзбей iлгерi бастырды. Бұл сияқты кереғар жатқан терiстiкте бақа мен құрт-құмырсқа болмайтынын бiле тұрса да, шалшықтардан бақа iздеп, құрт-құмырсқа табыла ма деп тырнағымен жер шұқылады.

	Әрбiр шалшыққа тесiле қарап телмiрiп жүрiп, ақырында ымырт үйiрiле бiр шалшықтан майда шабақ балықтарды көзi шалды. Оң қолын суға салып едi, балықтар ұстатпай зытып кеттi. Содан кейiн қос қолымен ұстамақ болып су түбiне созып едi, су түбi лайланып кеттi. Балық ұстаудың қызығына түсiп кетiп өзi де суға құлап, белуарынан су кештi. Ендi судағы балық бұрынғыдан да көрiнбейтiндей дәрежеге жеттi. Сонымен ендi судың қайта тұнғанынша күте тұруға тура келдi.

	Ол шыдамсыздана балық iздеймiн деп суды тағы да лайлап алды. Оның тiптi шыдамы әбден кеттi. Содан кейiн котелогiн шешiп алды да, шалшық суын қотаруға кiрiстi. Ең әуелi бар жан-тәнiмен шыдамсыздана аласұрып, бас-көз демей берекесiз шашырата жұлқыныпақ кiрiсiп едi, бiрақ шашқан суы шалшыққа қайта құйылып жатты. Содан кейiн жүрегi дүрсiлдеп, қолаяғы қалшылдаса да өзiн-өзi сабырлы қалыпқа түсiруге тырысып, жайлап қыймылдай бастады. Басаяғы жарты сағатта-ақ шалшық су да тазарып шыға келдi, тiптi бiр уыс та су қалмаған. Бiрақ балықтар жоқ боп шықты. Байқау сыздау жерде тас арасында көршi шалшықтан шығатын су жолы бар екен, балықтар сол су жолы арқылы бұдан әлдеқайда үлкен – тiптi суы да оңайлықпен таусылмайтын көршiлес шалшыққа өтiп кеткенiн байқады. Егерде ол жолды ертерек бiлгенде оны таспен бекiтiп тастаған болар едi, сонда балықтар да ешқайда кете алмайтын едi.

	Осыны ойлаған ол өнебойы құрысып, дымқыл жерге әлсiрей отыра кеттi. Әуелi ақырын бастап, одан кейiн айнала қоршаған мейiрiмсiз де меңiреу далаға өкiнiш мұңын шаққандай болып ботадай боздап қатты жылады. Көпке дейiн көзiнен жас шықпай құр босқа еңкiлдеп өксiгiн баса алмады.

	От жағып, ыстық су iшiп бойын жылытты да, өткен күнгiдей жатуға тас үстiне жайғасты. Жатар алдында су боп қалған жоқ па екен деп шырпыларын қайта қарап шығып, сағатын дұрыстап қойды. Жамылғыштары шылқылдаған су. Тобық тамырлары бiлеулене ауырып солқылдай бастады. Бiрақ, оның бар ойы қайтсем аштықтан құтылам болды да, тiптi түнде көрген түсiнде де ойын-той, мереке және стол үстi сықыған әртүрлi тамақтарды көрдi.

	Ол ертеңгiсiн оянғанда тұлабойы дел-сал боп, денесiнiң қызуы тiптi кешегiден де күшейген едi. Күн көзi оңайлықпен көрiнер емес. Жер мен көктiң сұрғылт реңi қоюлана түскен. Дымқыл, ызғарлы жел соқты да, жоталар алғашқы жауған аппақ қарға бөлендi. Жолаушы от жағып, су қайнатқанша-ақ ауа қоюлана түскендей айнала аппақ боп кеттi. Жаңбыр аралас жауған жапалақ қардың көк соқта ұшқындауы едәуiр бар. Әу басында қар ұшқындары жерге түспей ерiп кетiп жатты, бiрақ барған сайын ол үдей түсiп, көп кешiкпей жер бетi ақ көрпе жамылды да от өшiп, мүк суға айналып жүре бердi.

	Бұл жағдай, жолаушының қайтадан жиналып жүктерiн арқалап, басының ауған жағына қарай белгiсiз бағытта iлгерi жылжуына себепшi болды. Ол ендi «Таяқша елiн» де, Биллдi де, Диз өзенiндегi қайықша астына жасырып қойған заттарын да керек қылмады. Оны тек, «тамақ!» деген жалғыз ғана арман биледi. Аштықтан есiнiң танғаны сонша ендi жол таңдауды да қойды, тек әйтеуiр ояң жерлермен жүруге тырысқан болды. Көк соқта қардың үстiмен сенделiп, сулы батпақ бүлдiргенiн аламын деп қармалай жүрiп, талай борықтарды да жұлды. Дәм жоқ, тату жоқ бұл қорек оны қанағаттандыра қоймады. Көп ұзамай оған дәмi қышқыл бiр шөп кездестi. Ол бұл шөптен табылғанынша жедi, бiрақ бұл шөп те онша көп болмады: жер бетiне тырбия бiткен ол шөптiң де көбiсiн қар басып қалғандай.

	Бұл түнi оған от та, ыстық су да бұйырмады жамылғы астында бүк түсiп жатып, тынышы әбден кетiп, әлденуақытта әйтеуiр көз iлген болып шықты. Қардың соңы суық жаңбырға айналды. Шалқасынан жатқан жолаушы қайта-қайта оянып, бетiне құйып тұрған жаңбырды сездi. Таң атты, күн көзiн көрсетпей айнала дүние сұрлана қалған. Жаңбыр басылды. Аштықтың азабы бiлiнбейдi. Жолаушы iшiнiң ақырын бүрiп ауырғанын сездi, бiрақ бұл оны аса күйзелте қойған жоқ. Есi кiрiп, «Таяқша елi» мен Диз өзенiндегi қоймасы жөнiнде қайта ойланды.

	Ол ендi жамылғының бiреуiнiң қалдығынан жыртып алды да қан аққан аяғын байлап, зақымданған тобығының орауын жаңартып, таң атысымен жолға қайта шығуға әзiрлендi. Жүктерiнiң қасына келiп, нығыздап салынған бұғы терiсiнен iстелген қапшыққа ұзақ қарап тұрды. Дегенмен, қимады, өзiмен бiрге тастамай ала жүрдi.

	Жаңбыр суымен қар ери бастады, тек төбешiк жоталары ғана бұрынғы қалпында ақшыл тартып тұрып алған. Көп ұзамай күн көзi көрiне бастады. Жолаушы өзiнiң адасқанын бiле тұрса да жан-жағына қарап болжам жасады. Байқауынша өткен күндердегi ойсыз жүрiс оны солға қарай адастырып, тiптi алысқа бұрыс алып кеткендей. Ол ендi қайтадан дұрыс жолға түсуге тырысып оңға қарай беттедi.

	Аштықтың азабы саябыр тапқандай болғанмен, жолаушы өзiнiң әлсiреп бара жатқанын жақсы сездi. Борық сабағы мен бүлдiргендер терiп, қайта-қайта тоқтап дем алып отырды. Оның тiлi өз-өзiнен құрғап, үстiн түк басқандай болып, аузына сыймай iсiнiп кеттi, аузын да удай ащы дәм жайлап алған. Бiрақ оның бәрiнен бұрын оның жұдырықтай жүрегi дегбiр тапқызбады. Әудем жер жүрмей-ақ ай-шайыңды керек қылмайтын өзiнiң «дүрс-дүрс» соғуын бастады. Одан кейiн шыбын жанын шырқыратып, дем алдырмай, тiптi, есiнен тандыра жиi-жиi қайталай бердi.

	Түс әлетiнде бiр үлкен шалшықтан екi шабақ көрдi. Бiрақ суын төгiп таусуға мүмкiн еместей. Ол ендi өзiн барынша байсалды, сабырлы болуға шақырып, шабақтарды ақырын қимылдап котелогiмен-ақ ұстап алды. Ұстаған балықтары шынашақтай болғанмен, ол ендi алып-жұлып бара жатқан қатты аштықты сезбеген де едi. Бей-жай тартқан iшiнiң ауруы одан әрмен әлсiретiп бара жатқандай. Асқазаны бiр сәт қамқаракетсiз мүлгiп кеткендей кейiп танытты. Өзiн-өзi зорлап, қолға түскен шабақты барынша баппен шайнап шикiлей жедi. Жегiсi келмесе де, жемеуге болмайды дегендей сезiмге бөленген.

	Кешке қарай тағы да үш шабақ ұстап алды да екеуiн жеп, үшiншiсiн ертеңгi асқа қалдырды. Күн көзi сирек тарамданған мүк шашақтарын кептiрген кезде барып ол қара су қайнатып iшiп, бойын жылытты. Бұл күнi он мильден артық жер жүрген жоқ, келесi күнi жүрек ауруы сәл саябырсып жүруге мүмкiндiк бергенде ғана iлгерi жылжып, сонда да бес мильден артық жүре алмады. Асқазаны ауырғанын қойып, жансызданғандай қалыпқа түстi.

	Жолаушы өзi бұрын көрмеген, белгiсiз бiр жерге келдi. Бұл жерден бұғылар, қасқырлар кездестi. Тыптыныш мүлгiген ен даланың тыныштығын бұзып қасқырлар ұлыды. Кенет бiрiнен соң бiрi жүгiрген үш қасқыр оның жолын кесiп өтiп, сол замат көзден ғайып болды.

	Тағы да бiр түн өттi. Ертеңiне, ақыр соңында ақылға келiп ол нығыздап салынған қапшықты таңған белбеудi шештi. Қапшықтың iшiндегi iрi-iрi алтын түйiрлерi мен таза алтын түйiршiктерiн жерге төктi де жолаушы алтынды екiге тең бөлiп, бiр бөлiгiн жамылғының жыртындысына орап салды. Қалған жалғыз жамылғысын жаралы аяғына шұлғау жасады. Бiрақ мылтығынан айырылғысы келмедi: өйткенi, Диз өзенiндегi қоймада патрондары бар ғой.

	Күндi тұман басып, дәл осы күнi аштық азабы қайта басталды. Жолаушы қатты әлсiредi, оның басы айналғандығы сонша, тiптi ауық-ауық көзi алды қарауытып ештеңенi көрмеуге айналды. Ол қайта-қайта қанғалақтап сүрiнiп жүрiп бiр кезде тура бiр шiл ұясының үстiне құлап түстi. Ұяда қауызын жаңа ғана жарып шыққан қызылшақа жас балапандар, өмiрге талпынған титтей тiрлiк иелерi бар екен, – әрқайсысы бiр-бiр қылғығаннан артылмайтын, кiп-кiшкентай. Оған қарап жатқан жолаушы жоқ, оларды көрген замат аузына тiрiлей тыққыштап, қомағайлана шайнаған жолаушы аузындағы жас балапандар жұмыртқа қабығындай бытыр-бытыр етедi. Балапандардың енесi ауаны тiлгiлеп безектеп айнала ұшып, шырылдап жүр. Ал жолаушы болса сол құстың өзiн мылтығының дүмiмен қағып түсiрмек болып сiлтеп едi, бiрақ жалт берiп бұрыла ұшқан шiл тигiзбей кеттi. Содан кейiн ол тас лақтыра бастап едi, ойламаған жерден, қаңғалақтаған бiр тасы дәл тиiп, құстың топшысын үзiп кеттi. Шiл, бiресе жалпылдап жоғары көтерiлiп, бiресе сынған қанатын сүйрете жермен жорғалап тайып отырды. Бiрақ жолаушы қууын қоймады.

	Балапандар жолаушының аш өзегiн құр алдандырғаны болмаса, жұмырына жұқ та болған жоқ. Аяғын әлтек-тәлтек ақсаңдай басқан жолаушы шiлге бiресе тас лақтырып, бiресе қырылдай қылғынып айқай салған болады. Ендi бiрде үнi шықпай өзiмен-өзi арпалысып жүрген сайын тұрып-жығылып, әрбiр түрегелген сайын қолымен көзiн уқалаумен болды.

	Сүйтiп жүрiп шiл оны бiр батпақты ояң жерге әкелдi, бұл жерден ол дымқыл тартқан мүк өсiмдiгiмен үстiн жапырақ жапқан бiр адамның iзiн байқады. Бұл оның өзiнiң iзi емес – Биллдiң iзi болар деп ойлады. Бiрақ ол шiлдiң ұзап кетуiне мүмкiндiк бергiсi келмей ол жерге ұзақ аялдамады. Маған ең әуелi шiлдi ұстау керек,содан соң iзге қайта оралармын деп ойлады.

	Жолаушы құстың дiңкесi әбден құрығанша қуды, бiрақ өзi де әбден қалжырап бiттi. Құс бiр сәт бiр жақ қанатымен қисая ентiгiп, демалып жатты. Одан он шақты қадымдай жерде, тiптi, жылжуға да мұршасы келмей бiр қырынан, әбден әл-дәрменi құрыған жолаушы да жатты.. Ол демалғанда құс та демалған екен, оның құлаштай созған ашқарақ қолынан құс та қаша жөнелдi. Қуу қайта басталды.

	Кеш түсiп, құстың жаны аман қалды. Жолаушы әбден қалжырағандықтан тәлтiректей басып етпетiнен түскенде бiр жақ жағын тасқа соғып жарақаттап алды. Жүктерi бұрынғыша әлi арқасынан түспеген. Қыбыр етпестен ол сол жатқаннан мол жатты, содан кейiн ол екiншi жақ қырына аунап түсiп сағатын жөндедi де, сол бетiмен таң атқанша тырп етпедi.

	Тағы бiр тұманды күн басталды. Соңғы жамылғының жартысы аяғын орауға кеттi. Биллдiң iзiне қайтып орала алмады, бiрақ ол оған онша абыржыған да жоқ. Қасарыса түскен аштық оны алға қарай жетектедi. «Шынымен... Шынымен-ақ, Биллдiң де адасқаны ма?» деген қиялға шомды.

	Түс кезiнде жүгi жеңiлдей түстi. Арқасындағы алтынды тағы да бөлдi, бұл жолы жерге жартысын төктi. Содан кейiн тек бiр жапырақ жамылғысы мен котелогiн және мылтығын ғана алып, алтынның қалғанын да төгiп тастады.

	Ендi оның көзiне қайдағы-жайдағы, жоқ нәрселер елестеп мазасын алды. Кенеттен ол: менде бiр патрон қалған екен. Мен оны байқамаған екенмiн, ол мылтығымда оқтаулы жүрiптi – деп жорамалдады. Ол құр босқа солай қиялдаса да, ол мылтық iшiнде патронның жоқ екенiн жақсы бiлдi. Үрейлi елес кетпей қойды. Бiрнеше сағат сол елеспен арпалысып, ақыр аяғында мылтығын көрiп, онда оқтың жоқтығына ендi ғана көзi жеттi. Шынымен де патрон бар шығар деген үмiттен бiржола күдерiн үзiп тынды.

	Арада жарты сағат өтпей өз-өзiнен сандырақтап, елес қайтадан басталды. Қаншама арпалысса да елестен құтыла алмады. Қайта-қайта елестей берген соң көңiлiн бiр жола тындыру үшiн мылтығын тағы да тексеруге тура келдi. Анда-санда әлдеқайда алысқа алып ұшқан ой-қиялы жолаушының аяғын жiтi қимылдатып жатты. Миын әлдебiр құрт жеп жатқандай,бiр жағынан шағып ауырып жүйесiз әлденелердi ойлантып, небiр көрiнiстердi елестеттi. Бiрақ шындықтан алшақ жатқан бұл ойы көпке созылмады. Шаншудай қадалған аштықтың аяусыз соққысы өз тiрлiгiмен аян беруiн тоқтатпады. Ендi бiр сәтте кенет кездескен көрiнiс оның есiн ерiксiз жыйғызғандай әсер тастап, сол көрiнiстен зәресi ұшқаны сонша есiнен танып қала жаздады. Жан дәрмен құлап қалмайыншы дегендей жанталасып, мас адамдай ерiксiз теңселiп, тәлтiректеп кеттi. Алдына бiр ат келе қалды. Кәдiмгi ат! Өз көзiне өзi сенбедi – көз алдын тұмшалап алған қою қара тұман арасынан жылтыраған кiшкене-кiшкене жарық ұшқындар қаптап кеткен. Бұл да оған ерегiсе өз көзiн уқалап-уқалап жiберiп едi, алдында тұрған ат емес, үлкен қоңыр аю екен. Ол жыртқыш бұған таңданғандай ала көзiн ата қарайды.

	Жолаушы мылтығын жалма-жан иығына асқан кезде барып ақылына келдi. Мылтығын тастай салды да iнжу-маржаннан әшекейлеп жасалған пышағына жармасты. Оның алдында тұрған ет – өмiрдiң өзi едi. Бармағымен пышағының жүзiн сипап өтiп, өткiрлiгiн байқады. Пышақ жүзi өткiр екен, ұшы да жұтынып тұрғандай. Ендi ол аюға қазiр тап берiп ұмтылады да өлтiредi. Бiрақ соған күнi бұрын сескенген жүрек «дүрсдүрс-дүрс» соғып, содан кейiн одан да бетер атқақтай соғып кеткендей дүрсiлдеп, басы темiр қыспаққа құрсалғандай мең-зең боп кеттi, содан соң сана-сезiмi де мұнарланып,көзiнiң алды бұлдырап кеттi.

	Айбарсыз албырт ерлiктi қорқыныш толқыны басып өттi. Егер аю оған тап берсе не болар едi? Ол бойын дереу жиып алып пышағын қыса ұстады да, аюға тесiрейе қарады. Ал аю болса қорбаң-қорбаң етiп сәл iлгерi жылжыды да, артқы аяғымен тiк көтерiлiп бұған батылы бармай жай ғана ырылдаған болды. Егер ол қаша жөнелсе, ол сөз жоқ, қуатын едi. Бiрақ адам қашқан жоқ. Ал жолаушыны болса болмаса да бiр өлiм деген батылдық билеп алған. Өмiрден бөлiнбейтiн және сол өмiр тамырымен тамыры қоса соғатын барлық күш-жiгерiн үрейге билетiп, ол да тап бiр, дала жыртқышындай өзгеше үн шығарды.

	Аю да ешнәрседен тайынбай, қарсы ұмтылғалы тұрған бұл белгiсiз екi аяқты адамнан сәл тайсалды да, айбарлана бiр ырылдап өз жөнiне жүре бердi. Ал Жолаушы қатерлi қауiптiң қарасы өшкенше орнынан қозғалмай қалшиып қарап тұрды да, содан кейiн безгегi ұстағандай қалшылдап дымқыл мүк үстiне құлай кеттi.

	Өзiне-өзi кеп, есiн жиып, өз өмiрi үшiн жаңа бiр қауiптiң бетiн қайтарғандай iлгерi жылжыды. Ендi оны аштық өлiмi емес, аштықтан бұрын өз өмiрiн қорғаудың ақырғы әрекетiн жоққа шығара алмай зорлық пен өлiм әкелуiнен сескендi. Төңiрек толған қасқыр. Мына көрiксiз даланың әр тұсынан олардың ұлыған дауысы естiледi. Әлем қорқынышқа айналғандай оның үрейiн алып, жел кернеген шатырдың қабырғасын күйретердей көрiнедi. Жолаушы ерiксiз қолын көтерiп, соншалық қорқынышты сезiмдi кейiнге серпiп тастағандай болды.

	Қасқырлар бара-бара екi-екiден, үш-үштен мұның алдын кес-кестей өтiп жатты. Бiрақ олар тым жақындай алмай қатар жүрiп отырды. Өзi де аса көп емес едi, олар да бiр жағынан өздерiне ешқандай қарсылық көрсетпейтiн бұғыларды аулап жүрген. Олар мына екi аяқты қорқынышты жанның өздерiне қарсылық көрсететiнiнен бейхабарсыз емес сияқты.

	Кешке қарай ол бiр шашылып жатқан сүйектерге кезiктi. Қасқырлар бұдан бұрын бiр мақсатына жетiп тынғандай. Бұл, жаңа ғана, асыр салып ойнақтап жүрген бұғының бұзауының сүйегi едi. Жолаушы әбден мүжiлген, бiрақ әлi де болса қайбiр клеткаларынан жаны кетпей қызғылт тартып жатқан сүйектерге тесiле қарады. Күн батқанша мұның да саудыраған қу сүйектерi ғана қала ма, кiм бiлсiн? Өмiр деген осындай әуре-сарсаң, әрi қысқа. Сол өмiр ғана ауруға себепкер болады. Өлi жанда азап шегiп, қорлық көру деген жоқ. Өлiм – ұйықтаумен тең. Өлiм деген өмiрдiң ақыры, тыныштық. Ендеше, оның неге өлгiсi келмейдi?

	Бiрақ ол ойға көп берiлген жоқ. Жемтiкке жақындап, жүресiнен отырды да, сүйектердi аузына салып, әлi де болса қызғылттанып тұрған өмiрдiң ақырғы жұқанасын сора бастады. Өткендi еске түсiргендей өте нәзiк, болар-болмас еттiң тәттi дәмi жолаушыны ақылынан адастырды. Ол азу тiстерiн баса түсiп, сүйектi кемiре түстi. Бiрде сүйек сынса, бiрде оның тiсi сынды. Содан кейiн сүйектердi таспен сындырып, ұнтақтарын сорғыштап, талмап жұта бастады. Сүйектi ұсатқан шақта саусақтарын әлденеше рет ұрып алса да, жанталасқан дегбiрсiздiкпен қорқаулана ұмтылу үстiнде саусақтарының ауырмағанына өзi де таң қалды.

	Қарлы, жаңбырлы, қорқынышты күндер де жеттi. Жолаушы ендi өзiнiң қай уақытта демалуға тоқтап, қай уақытта жолға шығарын да бiлмедi. Ол күнi-түнi бiрдей жүрдi. Қай жер бұйырса сол жерге демалып, сөнгелi тұрған өмiрi сәл ғана сәуле берсе болғаны, iлгерi жылжыды. Ақыл-есi бүтiн болғандықтан ендi ол өмiрден күдер үзiп, өмiр үшiн күресудi де қояды. Оны ерiксiз iлгерi сүйреген нәрсе – өлгiсi келмеген өмiрдiң өзi едi. Ол қаншама азап шегiп, жапа көргенiн де елең қылған жоқ, оның мең-зең болған жүйкесi әбден титықтап, басы әлде қалай көрiнiстер мен тәттi қиялға лықа толды.

	Ол, бiр де бiр қиқымын қалдырмастан жинап, өзiмен бiрге алып келе жатқан уатылған сүйектердi талғажау ғып сорып, талмап келедi. Ол ендi төбешiктерге де көтерiлген жоқ, су кешiп тұмалардан да өткен жоқ, құр далбасалап, кең далада көсiле ағып жатқан өзен бойымен жүре бердi. Жолаушының көзi өзендi де, даланы да көрiп келе жатқан жоқ. Оның алдында тек қана елес қана бар.

	Шалқасынан жатып демалып ұйқыдан оянғанда есi толысқан едi. Жарқыраған күн көзi өзiнiң ыстық нұрын сеуiп, күлiмдеп тұр. Алыстан бұғы бұзауларының мөңiреген даусы естiлдi. Ол қарлы, жаңбырлы, желдi күндердi есiне түсiргiсi келiп едi, бiрақ, бұл қолайсыз күндер екi күн бе, әлде екi жұма ма, әйтеуiр өзiнiң қанша уақыт сiлiкпесiн шығарғанын бiлмедi.

	Бiраз уақыт ол қимылсыз жатты. Мейiрiмдi күн көзi нұрын аямай төгiп, шуақты сәулесiмен оның аянышты денесiн жылытып бақты. «Күн тамаша» екен деп ойлады ол iшiнен. Мүмкiн, ол өзiнiң қай жерде жатқанын жобалаған да шығар. Үлкен қиындықпен ауырсына ендi ол бiр жақ қырына аунап түстi. Сонау төменгi жақта үлкен өзен ақырын ғана ағып жатқанды. Ол бұл өзендi таныған да жоқ. Ол өзенге жайбарақат қарап, оның көңiлсiз, жалаңаштанған төбешiктер арасынан оның қалай бұралаңдап ағып жатқанын байқағандай болды. Бұл көрiнген төбешiктер бұрынғы көрген төбешiктерге қарағанда тiптi көңiлсiз, жап-жалаңаш, әрi өте аласа екен. Аспай-саспай жайлап қана, тiптi ықылассыз қалыпта, бiр сәт ойға шомғандай пiшiнде бұрын көрiп-бiлмеген өзеннiң ағысын көзiмен көкжиекке дейiн шығарып салып жатқан ол кенеттен бұл өзеннiң жарқырап жатқан айдынды, үлкен теңiзге барып құятынын көрдi. Бiрақ бұл да оны аса сергiте қойған жоқ. «Ғажап! Бұл не – сағым ба, әлде елес пе? Бәлкiм әлi менi айналсоқтап жүрген елес шығар», – деп жобалаған болды ол. Жалтырап жатқан теңiз ортасындағы зәкiрде тұрған кеменi көрiп, өзiнiң бұл ойының растығына көзi жеткендей болды. Ол бiраз көзiн жұмып, қайтадан ашты. Көз алдынан кетпейтiн бұл неғылған елес! Таң қалатын да ештеңе жоқ? Оның барамын деген жерiнде, мылтығының iшiнде патроны жоқ екендiгi қаншалықты айқын болса, теңiздiң де, көлдiң де жоқ екендiгi сондай айқын, оны бұл жақсы бiледi.

	Ол өзiнiң арт жағынан не қырыл емес, не жөтел емес, әйтеуiр бiр дыбыстың сiлемiн естiдi. Өнебойынан жан кетiп қалғандай жан түршiгерлiк әлсiздiгiн сезiп, жайлап қана екiншi жақ қырына аунады. Жақын жерден ештеңе көрiнбедi, бiрақ барынша шыдамдылық жасап, жаңағы дыбысты күттi. Кенет жаңағы дыбыс қайтадан естiлдi. Мiне, ол өзiнен жиырма шақты қадымдай жердегi екi жақпар тастың арасынан сұрғылт түстi қасқырдың басын көрдi. Оның құлағы кәдiмгi өзге басқа қасқырлардың құлағындай тiкiрейiп тұрған жоқ, көздерi бозарып, талаурап кеткен, мойыны ырғайдай боп сорайып тұр. Жарықтан аңның көзi сығырайып, жыпылық қағады. Сiрә, ауру болса керек. Тамағының қырылы мен сырылы тоқталар емес.

	«Мiне, нағыз өмiр көрiнiсi!» деп ойлады ол iшiнен.Бұл бұрын оған анық көрiнбей кұңгiрт тартып, елес болып келген дүниенi көру үшiн жолаушы қайтадан екiншi жағына аунап түстi. Теңiз де бұрынғы қалпында алыстан жарқырап көрiнедi . Ондағы кеме де анық көрiндi. «Бәлкiм бұл да нығыз көрiнiс шығар» дедi де Жолаушы көзiн тас қып жұмып, бiразырақ ойға батты Ақырында,бәрiн де түсiндi. Ол Диз өзенiнен қашықтап, Коппермайн өзенiнiң бойын бетке алып, терiстiк-шығысқа қарай жүрген екен. Жарқырап жатқан мынау теңiз – Солтүстiк Мұзды мұхиты боп шықты. Анау кеме – Макензи сағасынан алыс шығысқа қарай жүзiп келген кит аулайтын судно. Ол Коронация шығанағында зәкiрде тұр. Жолаушы бiр уақыттарда ертеде көрген Гудсон компаниясының картасын есiне түсiрдi, мiне ендi оған барлығы да аян бола бастады..

	Жолаушы басын сәл көтердi де, бiр сәт не iстеу керек екендiгiн ойлады. Жамылғыдан iстеген шұлығының сау тамтығы қалмаған жыртық-жыртық. Аяғы да адам көргiсiз сыйықсыз бiрдеңеге айналыпты. Ендi сол жамылғы да жоқ, таусылып бiткен. Мылтығы мен пышағы да жоқ. Астарына шырпыларын тығып қойған баскиiмiн, шырпы-мырпысымен, оны да бiр жерге қалдырып кетiптi. Бiрақ кеудесiндегi пергамент қағазына ораған шырпысы мен қалташыққа салған шырпысы со бойымен түгел екен, құп-құрғақ. Ол сағатына қарады. Сағат он бiрдi көрсетiп, жүрiп тұр екен. Сiрә, өткен уақыттардың барлығында да сағатын бұрап, дұрыстап қоюды ұмытпаған болуы керек.

	Жолаушы өзiне-өзi сенгендей толық тыныштықта екенiн сездi. Дiңкесi құрып, әбден әлсiреген денесiнiң ауырғанын да сезген жоқ. Аштық та жоқ. Iшiп-жесем деген де ойы жоқ, ендiгi жерде не iстесе де ақылмен iстедi. Iшкиiмiнiң екi балағын тiзесiне дейiн жыртып алды да, табандарын орады. Қалай қалғаны белгiсiз, әйтеуiр котелогi өзiмен бiрге екен. Кемеге қарай ауыр жолға шықпас бұрын, ыстық су iшу керек болар деп ойлады ол.

	Оның қозғалысы тым баяулап кеттi. Сал ауруындай өнебойы селкiл қақты. Құрғақ мүк жинамақшы болып түрегелуге қанша әрекет жасаса да түрегеле алмайтынына көзi әбден жетiп, еңбектей бастады. Бiр қарағанда әлгi ауру қасқыр да жанына жақын келiп қалыпты. Тiптi ол тiлiмен мұның бүйiрiн бiр жалап, жасқаншақтай кейiн шегiндi. Ал жолаушы қасқырдың сарғыш тартқан қоңырқай тiлiнiң бұжыр-бұжыр боп сiресе қатқан сiлекейiнен сiлесi қатып жүргенiн аңғарды.

	Ыстық су iшкеннен кейiн ол адамның ажал алдында бiр жасап жүрiп кететiнi рас болса, өзiнiң де түрегелiп тiптi жүрiп те кетуiне болатындығын байқады. Оған әрбiр минут сайын тоқтап, демалуға тура келдi. Жолаушы әлсiз болса да тәлтiректей басып iлгерi жылжыды, оның соңынан дәл осындай қалыптағы қасқыр да тәлтiректей ердi. Кешке қарай жарқырап жатқан теңiз бетiн қараңғылық басқан кезде ол жағаға бар болғаны 4 мильдей ғана жылжыған едi.

	Ол түнi бойы ауру қасқырдың күркiлi мен ауықауық бұғылардың мөңiрегенiн естiдi. Айнала қайнап жатқан өмiр екендiгiне көзi ендi жеткендей болды. Ол ауру қасқырдың ауру адамның соңынан, мына адам қашан өлер екен деп тiлеп келе жатқанын жақсы бiлдi. Таңертең көзiн ашқан жолаушы өзiне аса бiр қомағайлықпен тесiле қарап, телмiрiп тұрған қасқырды көрдi. Қасқыр, қуғын көрген төбет иттей басын салбыратып, құйрығын қысып, аянышты пiшiнде тұр екен. Жолаушы оған тамағы қырылдай сыбырлап тiл қатқанда, таңғы суық желге әзер шыдап дiрiл қаққан қасқыр, мұңды пiшiнде мөлиiп тiсiн ақсита езуiн ыржыйтты.

	Жарқырап күн көзi көтерiлдi, жолаушы сүрiнеқабына теңiз бен кеме жаққа жылжыды. Күн райы бүгiн өте жақсы әрине, бұл осы жердiң жайма-шуақ табиғаты ғой. Бұл негiзi ұзаққа созылмайтын шуақ, ол ертең , не бiрсiгүнi қайта бұзылуы да мүмкiн.

	Күндiз ол бiр iздi көрдi. Ол iз де түрегелiп жүрген адамның iзi емес, өзi сияты сүйретiле еңбектеген басқа бiр адамның iзi. Оған дереу , бұл жерде Билл де болған шығар деген ой сап ете қалды. Бiрақ бұл оны ессiздiктен сергiте алмады. Мұнда ондай әуестiк те қалған жоқ едi. Ол не нәрсенi де аңғарудан қалған. Ол ендi ешқандай жан ауруын да сезiнбедi. Жүйкесi тозып, аш өзегi де бүлк етпей бейне қамсыз ұйықтап жатқандай болды. Бiрақ оны өмiр үнемi алға сүйрелеумен келедi. Ол қатты қалжыраса да, тал бойындағы өзiнше тiршiлiк жасап жатқан шыбын жанының өлгiсi келмедi. Содан да, болар ол сол тiршiлiктiң арқасында шыбын жанының күйiн күйттеп жолындағы батпақ бүлдiргенi мен майда шабақ балықтарды жеп, ыстық суын iшiп, қауiп төндiрер қасқырды да жiтi байқап келе жатқаны.

	Ол жаңа ғана көрген өзге адамның iзiмен сүйретiлiп келе жатып, көп ұзамай-ақ қасқыр табандарының таңбасы түскен дымқыл, мүк үстiндегi жаңа ғана мүжiлген сүйектерге көзi түстi. Бұл жерде және өзiнiң қапшығынан айнымайтын бұғы терiсiнен жасалған, сау тамтығы қалмай әбден тiстелеп жұлмалаған қапшықты да байқады. Оның, яғни қапшықтың салмағы бұл кiсiнiң әлсiз саусақтарына соншалықты ауырлық түсiрсе де, ол қапшықты көтерiп алды. Сөйтiп, iштей Билл де ол қапшықтан ақырғы сәтке дейiн айырылмаған екен ғой деп түйдi өз ойын. Жолаушы сүйттi де «ха-ха-ха-ха!» – деп Биллге күлдi. Бұл ендi аман қалады. Сөйтiп, бұл дорбаны да өзiмен бiрге жарқырап жатқан теңiз ортасындағы кемеге жеткiзедi.

	Оның қырылдаған күлкiсi қарғаның қарқылындай сүреңсiз күйде, әрi жексұрын қалыпта шыққандай болды. Ал ауру қасқыр оның күлкiсiн өзiнiң қайғылы ұлуымен қайталады. Жолаушы кенет үнсiз ойға шомды. Егер бұл адам Биллдiң өзi болып, Биллден бар қалғаны осы дорба мен анау жатқан қызғылт тартқан ақшыл сүйектер ғана болса, Биллге күлуге де болмас?!

	Ол ойлана артына бұрылды. Билл оны тастап кеткен. Бiрақ ол байғұс ендi қайтсiн? Бұл ендi оның алтынын да алмайды, сүйегiн де сормайды. Егер Билл тiрi болып, мен өлiп жатсам, ол да бұлай iстемеген болар едi-ау деп көңiлсiз күйде сүйретiлiп iлгерiлей бердi.

	Кiшкене бiр көлшiкке көзi түсiп мұнда шабақ балықтар жоқ па екен деп суға еңкейе берiп, бiрдеме шағып алғандай басын жұлып алды. Ол су бетiнен өзiнiң бейнесiн көрiп едi. Бұл қорқынышты көрiнiс тiптi оның ұйықтап кеткендей болған мең-зең сана-сезiмiн де оятып жiбергендей болды.

	Көлшiкте екi-үш шабақ жүзiп жүр екен, бiрақ көлшiктiң суы тым көп, оны төгiп таусамын деу мүмкiн де емес. Балықты котелокпен ұстап алмақшы болып бiрнеше рет әрекет жасап байқап көрiп едi, онысынан түк те шықпады. Сосын амал жоқ ол үмiтiнен күдер үздi. Бiр жағынан әл-дәрменiм жоқтықтан суға құлап кетiп, тұншығып өлiп те қалармын деп қорықты. Сол себептi, жағада жатқан көп бөренелердiң бiреуiн суға түсiрiп, өзенмен жүзуге де батылы бармаған.

	Бұл күнi жолаушы кеме мен екi аралықтағы қашықтықты үш мильдей қысқартты. Келесi күнi екiақ миль iлгерiледi. Өйткенi, ендi ол Биллге ұсап еңбектеп жылжитын болған. Бесiншi күннiң соңында кеме әлi де болса жетi мильдей қашықтықта тұрды, ал өзiнiң бар шамасы күнiне бiр миль жылжуға да мұрша бермедi. Күн шуағы әлi де болса жарқырап тұрды, ал жолаушы болса ауық-ауық есiнен танып қалса да еңбектеп iлгерi жылжуда. Артындағы ауру қасқыр да әлсiн-әлi күрк-күрк етiп, қырылдап келедi. Жолаушының табаны қаншалықты қан-жоса болса, тiзесi де сондай едi, оны ол көйлегiнiң жыртығымен қанша ораса да, жүрген iзiне қызыл жоса iз салып келедi. Бiр мезетте артына қараған ол, қанды iздi құмарлана жалағыштап келе жатқан қасқырды көрдi де, ол iштей егер ана қасқырды өзiнен бұрын өлтiрмесе, ақырының немен тынарын байқап қалды. Мiне ендi, осы жерде нағыз өмiр сүру үшiн айқас – жан түршiгерлiк қорқынышты оқиға басталмақ. Еңбектеп жылжып келе жатқан ауру адам мен оның соңынан сүйретiлiп қалмай келе жатқан қара ниеттi ауру қасқыр, көңiлсiз далада өздерiнiң шалажансар денесiн зорға сүйретiп жүрiп, бiр-бiрiмен арбаса бастады.

	Егер ол денi сау, әлдi қасқыр болса бiр сәрi, онда жолаушы арбасуды қойып бiржола өлiмге бойсұнар едi. Бiрақ, оны iштей өзi құлайын деп зорға келе жатқан жексұрын жауызға оп-оңай жем болмақпын ба деген намыс жiбермей келедi. Жолаушыда әлi де болса өжеттiктiң сiлемi бар едi. Қанша қайраттанғанмен ол тағы да есiнен танып қалды. Көз алдына қайдағыжайдағы жоқ нәрселер қайтадан елестеп, есiн жиюға онша мұрша бермей мазасын алды.

	Талықсып жатқан адам бiр кезде тап құлағының түбiнен ентiккен демдi сезiп, селк етiп көзiн ашып алды.

	Мұны күтпеген қасқыр ербең етiп кейiн шегiнген болып едi әлсiздiктен ұзаққа бармай сұлап түстi. Бұл адамның күлкiсiн келтiргендей iс едi, бiрақ ол күле алмады. Тiптi одан сескенген де жоқ. Өйткенi, оның бойы ондай қорқынышқа әбден үйренiп кеткен болатын.

	Сәлден кейiн есi кiрiп, ақылын жиды. Кемеге төрт мильдей жер қалған. Ештеменi көрсетпей көз алды шымылдықтанып, қарауытқан кезде көзiн сүртiп едi кеменi анық көрдi; және жарқырап жатқан теңiз үстiнде қалқыған қайық пен оның ақ желкенiн де көрдi. Бiрақ оның бұл төрт мильдей жерге де жылжитындай қауқары жоқ едi. Өзiнiң бұл жағдайын бiле тұрса да жолаушы оған қобалжыған да жоқ. Төрт миль түгiл өзiнiң соның төрттен бiр бөлiгiн де жүрiп өте алмайтындығын жақсы бiлдi. Дегенмен ол жайбарақат өлгiсi келмедi. Осынша оқиғаны басынан кешiре отырып, ендi өле қалу ақылға сыймайтын сияқты. Тағдыр одан тым көптi талап еттi. Өлiм аузында жатса да өмiр үшiн күрестi. Бәлкiм бұл ақылсыздықтың да әсерi болар, бiрақ ажал аузында жатқан адам өз бойындағы өлiм нышанын жұлып тастап, өмiр үшiн күресiн үдете бердi.

	Ол екi көзiн тарс жұмып, барлық күш-қуатын қайта жиюға күш салды. Сана-сезiмiнiң барлық жүйесiне дейiн үстемдiк таныта бастаған ессiздiкке оңайлықпен берiлгiсi келмедi. Өле-өлгенше ессiздiк теңiзiнiң толқынындай көкке көтерiлген үстемдiк оның жан-дүниесiн бiрте-бiрте жаулай бастады. Оның әлсiз тырбаңы анда-санда тiптi толқынға батып кеткендей де болды. Кейде бiр сәт белгiсiз бiр қайрат-жiгерi оянғандай болып қасырет толқынының бетiне қайта қалқытып шығарып отырды.

	Бiраз қыбырсыз шалқасынан жатқан адам ақырын жақындап келе жатқан ауру қасқырдың қырылдаған демiн тағы сездi. Уақыт шексiз созылғандай болды, бiрақ адам қозғала қоймады. Мiне, ендi қасқырдың демi оның тап құлағының түбiне қайта келдi. Түрпiдей түршiктiрiп, тiкендей қадала бастаған қасқырдың құрғақ тiлi оның бетiн тырнап өттi. Ол жалма-жан екi қолын созып жiберiп оны өзiне тартып алғысы келiп едi, бiрақ тырнақтай бүрiлген саусақтары құр ауаны қармап қалды. Жылдамдыққа орай сәлде болса күш керек едi ғой, бiрақ ондай күш әбден қажыған адамда қайдан болсын.

	Қасқыр шыдамының таусылуы жан түршiгетiн жай. Ал адамның шыдамының кеткендiгi одан да бетер. Есiмнен танып қалар ма екенмiн деп қорыққан адам өзiн жегiсi келiп аңдып жүрген жыртқыштың әрбiр қимылынан жасқанған жолаушы қозғалмастан бiраз жатты. Ол ауық-ауық есiнен танып ұзақ түс көрдi, ол түсiнде де, өңiнде де қырылдақ демдi естудi және бұжыр-бұжыр тiлдiң денесiне тигенiн сезудi күтумен болды.

	Қасқырдың демiн ести алмағанмен қолына тиген бұжыр-бұжыр тiлдiң суық әрекетi жолаушының есiн кiргiздi. Бұл да аңдып жатқан. Қасқырдың аузы алдымен оның қолын ақырындап жалап, одан кейiн тiсiн қаттырақ батыра бастады. Қасқыр өзiнiң осыншама ұзақ күткен етiне тiсiн батыруға ақырғы күшiн салып, тырысып бақты. Бiрақ ана жатқан адам да оның осы әрекетiн күткен болатын, мiне, ендi оның да қолы қасқырдың жақ сүйектерiне жармаса кеттi. Қасқыр адамның қолынан шығамын деп дәрменсiз тыртысқанмен адамның да әлсiз саусақтары оның жақ сүйегiн қыса түскендей болды. Екiншi қолы қасқырдың мойнына барып асылды. Бес минут уақыттан кейiн адам барлық салмағымен қасқырдың үстiне құлай кеттi. Адам қолы әлсiз болғанмен оның аузы қасқырдың тамағына қарай жақындап жабыса түстi де, аузы қылшыққа толып кеттi. Тағы бiр жарты сағаттай уақыт өткенде, адам қасқыр тамағынан жылымшыланып аққан бiр нәрсенi сездi. Бұл оған iшiне қорғасын ертiндiсiн ерiксiз құйып жатқандай бiртүрлi жиренiштi сезiлдi. Содан кейiн барып адам шалқасынан аударылып түсiп көңiлi бiр демделгендей болып ұйықтап кеттi.

	Кит аулайтын «Бедфорд» судносында ғылыми экспедицияның бiрнеше мүшелерi бар едi. Палубада тұрып олар жағадан әлсiздеу қимылдаған бiр қарайғанды байқады. Ол қарайған теңiзге қарай жылжығандай болды. Олар көпке дейiн мұның не нәрсе екендiгiн айыра алмады. Болашақ ғылым адамдары бiр шешiмге тоқтап желкендi қайыққа отырып алып жағаға қарай тартты. Мiне, ендi олардың көз алдында белгiсiз бiр нәрсе анық көрiндi. Сыйқына қарағанда адам деп айтуға болатындай екен. Ал ол болса ештеменi де көрген жоқ, ешнәрсенi де сезген жоқ. Адам таң қаларлықтай ғажайып бiр құрт жер бетiмен сүйретiлiп, ирелендеп келедi. Оның қозғалысы үдей түскенмен iлгерiлеуi мардымсыз, бiрақ барынша қажырлылықпен iлгерi жылжуда. Бар жылдамдығы сағатына жиырма шақты қадымдай-ақ.

	Үш жұма өткеннен кейiн кит аулайтын «Бедфорд» судносының төсегiнде жатып, көзiнiң жасын көл қылып, жолаушы өзiнiң кiм екендiгiн, басынан қандай оқиғаларды кешiргендiгiн әңгiмелеп бердi. Кейде ол өз арнасынан ауытқып, бұл әңгiмеге ешқандай да қатысы жоқ өзiнiң шешесi жөнiнде, күншуақты Калифорния жөнiнде, апельсин ағаштарының ортасындағы гүлге бөленген үйлер жөнiнде айтып, мiңгiрлеп кететiндi шығарды.

	Арада бiрнеше күндер өттi, ол ендi ғылыми экспедицияның мүшелерiмен, кеменiң офицерiмен бiрге үстел басына отыруға да шамасы келдi. Басқа адамдардың тамақ жесiне қарап ұзақ-ұзақ аңырып, өзөзiнен қатты мазасызданып жан-жағына алақтай қарағыштап үстел үстiне қойылған тамақтарды көзiмен iшiп-жейтiндi шығарды. Оның бет әлпетiнде де адам түсiнбес тосындық нышаны байқала бастады. Оның ақыл-есi түзу болғанмен үстел басындағы, тiптi жанында отырғандардың өзiне де тамақ жетпей қаладыау деген қорқыныштан арыла алмай қойды. Тiптi әрбiрден соң тамақ пiсiрушiлерден, юнгалардан, капитандардан кемедегi азық қоры жөнiнде үнемi сұрастырумен болды. Олар жүз рет айтса да, оларға сенбей өз көзiмен көрiп, анығын бiлуге трюмге де түстi.

	Оның көп ұзамай толысып бара жатқандығы байқалды. Күннен-күнге домалана түстi. Ғалымдар басын шайқап, әрқайсысы әртүрлi пiкiрлер айтты. Олар тамақ iшуiне шек қойып едi, бiрақ оның iсiнгенi басылмады.

	Матростар күлкi етiп жүрдi, өйткенi олар бұл қылықтарының нелiктен екенiн бiлетiн едi. Оның артынан ғалымдар бақылау жүргiзгеннен кейiн, оларға да барлығы мәлiм болды. Ғалымдар оның таңертеңгi тамақты iшкен соң баққа барып, бiр матросқа қайыршы адамдай қол созғанын байқап қалды, матрос оған күлдi де тiстелген қатырма нанның қалдығын бердi. Ол алтынға ұмтылғандай шап берiп ұстай алды да, нанды қолтығының астына тықты. Бұл әдетiн ол басқа матростарға да жасады.

	Ғалымдар аңғарымпаз болатын, олар оның өзiне ештеме де айтпай жасырын барып жатын төсегiн қарады. Төсегi мен төсенiшi толған қатқан нан екен. Оның маңайындағы әрбiр қуыстар мен жарықшақтар қатқан нанға лық толы болып шықты. Сүйте тұрса да, оның ақыл есi дұрыс едi. Ол бейне тағы бiр аштыққа ұрынсам керек болар деп жинап жатқандай. Оның бар сыры мiне, осыған мегзейдi. Ғалымдар «Бұл жағдайдың бiрте-бiрте түзелетiнiн айтқан болатын» кезiнде. Шынында да, оның бұл мiнезi, «Бедфорд» Сан-Франциско шығанағына зәкiр тастап үлгiрмей-ақ түзелiп кеткен болатын.





