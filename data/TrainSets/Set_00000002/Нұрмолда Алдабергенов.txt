	Құттыбек Баяндин

	Нұрмолда Алдабергенов



	(Ғұмырнамалық деректі хикаят)



	Ұрпағына өнегелі өміршең іс қалдырған халқымыздың ардақ тұтар асыл азаматтарының бірі — Нұрмолда Алдабергенов. Тірлігінде Нұрекең ауыл шаруашылығының академигі атанды, елінің абырой атағын аспанға көтерді, омырауына қос Алтын жұлдыз тақты, қазақтың белгілі ақын, жазушыларымен, қоғам қайраткерлерімен үзеңгілес дос-жаран болды.

	Оның бар ғұмыры ел-жұртына тек адал қызмет істеумен өтті. Бүкіл бір дәуірдің қуаныш пен қайғысын, жақсылығы мен жамандығын тең көріп, тең көтерген нар тұлға Нұрекеңнің қилы да, қызық тағдыры бұл кітапта еш қоспасыз аса шыншылдықпен баяндалады.

	Кітап көпшілік оқырман қауымға арналған.





Бірінші тарау


	ӨЛІАРА


	1

	Малайсары тауының көптен кенеуі кеуіп, тамыры солған ойы мен қыры кешеден бері біресе себелеп, біресе сіркіреп жауған жаңбырдан кейін бірден бұрқ етіп бусанып, әп-сәтте ауада жусан иісі бұркырап шыға келді. Күні кеше ғана арсаарса боп, көне астаудай ақ жемі шыққан сай-саланың реңі бірден көзге жылыұшырай көрінді. Андас руының Исабай, Мырзақожа, Сарт сияқты атақты байларының жаз жайлауға, қыс қыстауға түсерде қонса — қонысы, жатса — жайылымына айналған майшелпек Малайсары өңірінің енді ғана үстінен ауыр жүк түскендей уһ деген кезі еді бұл.

	Байлардың ентелей ертерек етекке түскеніне, іле жаңбырдың жауып бергеніне Алдаберген аяғы ауыр әйелі Назира дәп бір қошқардай ұл тауып бергендей қуанды. Жер кеңіді, өріс босады. Бар тіршілігі малға қарап отырған қара қазаққа бұдан артық қандай қуаныш болмақ. Алдындағы жүз қаралы қойешкісі мен қырық шақты ірі қарасын еркіне қоя беріп, қалғыпшұлғып, көз шырымын алмақ еді. Аяқ астынан сумаңдаған сұр иттей аспанда бір бұлт ойнап шыға келді. Сол-ақ екен бусанған жер беті тұтасқан тұманға айналды. Ауа райының мына сұрқынан сескенген Алдаберген жерге кенедей жабысқан малын апыл-ғұпыл «қайт-қайттап», бетін қыстау жаққа бұра бастады. Қарны қампая қоймаған мал ырық берер емес. Астындағы керторымен олай бір, бұлай бір шауып, ақ тер, кек терін шығарды. Ақырында, онысы омақаса құлап, шойнаңдап, міністен де қалды.

	Көз алдындағы, қол созым жердегі Малайсары тауының қарасы өшіп, төңіректі қою қараңғылық басты. Алдаберген жан ұшырып жүріп, Көксеркені мал алдына салды. Жол тауып, жер танып үйге аман-сау адастырмай алып барар деген бар үміт сонда. Мұндай кысталаң, қиын кезде малды қузап, қуып айдауға да болмайды. Еркінен айрылған жануарлар ерегесіп, ерік бермей кетуі де мүмкін. Содан да болар, анда-санда ғана сес көрсетіп, айқайлағаны болмаса, Алдаберген мал соңында құр ілбіп, ілесіп келеді. Жаңбырға езілген жерден ілгері басқан аяғы бірде алға, бірде кейін кетеді. Кейде тіпті, шатқаяқтап, шалқасынан түсе де жаздайды. Сондағы сүйенері қолындағы жалғыз қаруы — құрығы. Бұл болмаса кім біледі, жығылған жерінде тұра алмай қалар ма еді, қайтер еді? «Әйт шу — түйеге де демеу» деген осы-ау дейді ол енді іштей құрығына сүйенген күйі мұңға батып.

	Әкесі Ерденбек аңшылық өнерді кәсіп еткен, ешкімге сәбеті түсе қоймаған кісі еді. Балаларын жастай жұмысқа салды, адал еңбекке баулыды. Жарықтық екі сөзінің бірінде: «Өмір деген бақ пен сор! Суын ішіп, уын ішпеймін демеңдер. Қызығын да қызықтарсыңдар, азабына да төзерсіңдер. Пешенелеріңе жазылғанын көрмей, көрге де түспессіңдер!»... деп отырушы еді. Жас кезде әке сөзіне құлақ тосып, көңіл қою қайда. Бір құлақтан кірсе, түбі жоқ шелектей екінші құлақтан шығып кете беретін. Алдаберген енді ойлап қараса, әкенің айтқаны ақыл-кеңесі азық екен ғой. Өмірге келгелі, оң-солын танып білгелі көргені қым-қиғаш бірдеңе. Ес жиып, еңсе көтеріп, ел қатарына қосылайын-ақ дейді, бірақ қанша талап қылып, қанша қамқарекет жасаса да, «мені тастап қайда барасың» дегендей қу кедейшілік құрғыры етегінен тартып, адымын аштырар емес. Арқа сүйер, ақыл айтар екі ағасы бірдей андас байларының жалаңаяқ жалшылары мен қаратабан малайларының қатарына қосылды. Жылда бір төбелерін көрсетіп, тапқан табысымыз деп, үш-төрт ұсақ малды әкеп бергендеріне мәз. Бұл болса, солардан құралған азын аулақ тұяқты бағып-қағып күн көруде. Анасы Ақтолыс болса: «Бұған да тәубә! Бұл болмаса қайтер едің? Қай байдың құлағын кесіп аласың?!» деп, басу айтып, сабасына түсіріп отырғаны.

	Өзін-өзі кәрі жіліктей мұжып келе жатқан Алдабергеннің тағы да аяғы тайып, жалпасынан түсе жаздады. Құрығына сүйеніп, әупіріммен әзер аман қалды. Күнде көріп, күнде жүріп өтетін сай-сала, тау-жота жер жұтып қойғандай жым-жылас. Қай сайда келеді, қайда барады, болжап болмайды. Әйтеуір сай жағалап келе жатқанын сезеді. Алда қауіпті екі бұрылыс барын да біледі. Көксерке осыдан жол танып, өте шықса жарады. Онда аман-сау үйіне жеткені. Егер де бұрыс тартса, онда сайдансай өрлеп, Малайсары тауын шарлап кете береді де.

	Осыны ойлағанда Алдабергеннің, жұдырықтай жүрегі атша тулап, төбе құйқасы шымырлап қоя берді. Тіршілікті торлаған мына тұман енді оған жалғыз аяқ жол тұрмақ, жарық та кең дүниенің өзін көрсетпеуге белді бекем буғандай тым сұсты көрінді. Ол тіпті, өзінің «әйт, әйт!» деген айқайының сыртқа шықпай, құр көмейінде тұншығып қалып жатқанын да сезер емес.

	Малайсары тауының оңтүстік күнгейі Іле өзенін жағалай, Балқаш көліне тіреліп, солтүстік-шығыс беті Алтынемел асуынан өтіп, Жоңғар Алатауының бауырына ілігеді. Ұзындығы батыстан шығысқа қарай жүз шақырымға толатын да, ені алақұла, кей тұстары 25-40 шақырымнан аспайтын. Қазақтын жоңғар басқыншыларына қарсы қанды кек қақтығыстары кезінде, орта жүздің бәсентиін руынан Малайсары деген батыр асқан ерлік көрсетіпті, ата жауын жапыра қуып, Алтынемелден асырып бара жатқан кезде баһадүр батыр дұшпан оғынан ауыр жараланады. Ақыры жарақаты асқынып, есіл ер дүние салады. Жалайырды жаудан қорғап, жерін дұшпаннан азат өткен қаһарман батырын андастар да ата-баба салтымен жерлеп, осынау аласа қоңыр тауды содан былай Малайсары атап кетеді. Сол Малайсары тауының осынау тұсы әк тасты, тақта тасты боп, бір-бірімен жалғаса, сала-сала сай-сайға айналып кете баратын. Тау етегінде бетеге, көде, сораң шөптер ұйыса қалың боп шығатын да, жотаға қарай жуадай боп көк жусан өсетін. Қойнауы құт осынау малға жайлы, шұрайлы отты өңірді жайлаудан түсе байекемдердің отар-отар қойлары мен үйір-үйір жылқылары қашан етекке түскенге дейін емін-еркін еміне жайылып, қара күзге шейін жердің шаңын шығарып, ит жалаған астаудай етіп кететін. Жылдағысы солайтын. Биыл да сонысынан жазбады.

	Қарашаның қара суығына ұрынбайын деді ме, жоқ әлде күзекке Мырзақожадан бұрын жетіп алайын деді ме, әйтеуір Исабай биыл орнынан ерте қопаңдап, жұртын етекке алдымен көшірді. Байдың малы қыс бойы қаулап сораңы, қаптап баялышы, сіресіп ақтеріскені өсетін құмды өңірді емін-еркін жайлап шығады. Ол жаққа Алдаберген биыл көше алмай қалды. Әйелінің аяғы ауыртын. Жалшы, жақыбайларын қыстың ұзақты таңына біресе түйенің жабуын, біресе қошқардың күйегін, біресе малшылардың шарығын сарытып, дамыл таптырмайтын байекемнің мінезін жақсы білетін анасы, бұған: «Дәл биыл Малайсарыны қыстап шығасың» деген бұйыра сөйлеп. «Байекеме не деймін?» дегенінде, «Қыстырылмай, қыстауымда қаламын демейсің бе?» деп, ақыл да қосқан. Сол сөзбен жапан далада жалғыз үй қалған жәйі бар еді мұның.

	Таңертеңгілік анасы бұған: «Бүгінше малды қыр жаққа шығармай-ақ, осы маңға жайсаң да болар» деп еді. Алдаберген бұл сөзді естімеген адамша кете берген. Өзінше оның мұнысы да жөн еді. Қыс болса, қыр астында. Күні ертең белуардан қар түсіп, қарға адым жер мұң болып, мал да, жан да қысылған шағында қол созым жердегі қыстау маңын пайдаланбай ма? Ал кәзір жер қара, күн жылыда алыстағы өрісті қамтып қалуы керек қой. Сол үшін де ол күн қабағының түнеріп, аспанның ала құйындатып тұрғанына қарамастан, етекке қарай ентелей түсіп кетіп еді. Енді міне, өрге қарай өкпесі күйіп әзер келеді. Жығылғанға жұдырық дегендей алдан Жамансайдың суық желі соқты. Бұл бір әншейінде әулекіленіп тұратын жертін. Алдабергеннің кенеп шапанының етегі далбаңдап, қойны-қоншына суық жел сұр жыландай сумаңдап ене де бастады. Жамансай өткелі шамасы бір шақырымдай ғана. «Содан аман-сау өтсем, өмірі өлмеспін» дейді ол іштей иманын айтып. «Суға кеткен тал қармайды» деген емес пе, жан дәрмен жан-жағын қарманып жүріп, қолы қасқа сиырдың құйрығына ілінді-ау. Сол-ақ екен зіл батпан аяғы жеңілденіп сала берді.

	Қараша үйде толғақ қысқан әйелі Назира қанша қиналса да үн шығармай, тек тісін шықырлатады. Зіл батпан салмақ сайсүйекті сырқырата төмендеген кезде барып, бейшарадан дауыс шығып:

	«Би — батпа, пірім-ай,

	Бір өзіңе сыйындым-ай!» дейді күңірене.

	Аллаға, Аллаға сыйын! — дейді енесі де жан дәрмен келінінің белін қыса құшақтай. — Уа, құдай... Уа, ата-баба аруағы қолдай гөр...

	Келінінің белін тас құшақтаған ененің аузы да, қолы да тыным табар емес. Ақтолыс аяғы ауырлаған келінін алғашқы күннен-ақ аялап, бағып қақты. Әр қимылын көзінен таса қылған жоқ. «Іштегі бала шымыр боп өседі» деп, қара сағыз шайнатты. «Көңілі таза, ақылы тұнық болады» деп, рауғаш жегізді. «Табанды, еңбекқор болады» деп, жалаңаяқ жүргізді. Жұпар иісі аңқыған көкемарал шөбін қайнатып, оған жас аршаны араластырып күн ара келінін жылы суға жуындырып тұрды.

	Ұзын толғақ басталысымен «бала кіндігіне оралып қалады» деп, арқан естірмеді, тең бұздырмады, қаптың аузын байлатпады. Тек, буулы нәрселерді шешуге, жабулы заттарды ашуға ғана рұқсат етті. Аузын бірде қайнатқан кара жусанмен, бірде қаратікен тұзбен шайғызып отырды. Ал ай толғағы бастала «баланың еті қызарып кетеді» деп, жас етке қол тигіздірмеді. «Сәбидің сүйегі берік болсын» деп, қызыл ірімшік жегізді, ішкізген тамағы ақ болды. Әредік: «Баламыз қалай өсіп келе жатыр екен? Кәне, көрелік» деп, келінінің ішін қарап та жіберетін.

	— Ақапа-ау, іштегі баланы қалай көре қоясыз? — дейтін сонда келіні оған таңданып.

	— Құдай көрсетсе, мен неге көрмейін, — дейтін сонда енесі де оған елжірей тіл қатып. — Ұл табатыныңды міне, құрсағыңның өзі айтып тұр емес пе? Есіңде болсын, балам, көріп ал, біліп ал! Қыз бала ана құрсағының төменгі, ал ұл бала жоғарғы жағында жатады. Қыз сол, ал ұл оң жақтан қозғалады.

	— Рас, рас айтасыз, — дейтін сонда келіні қуанышы қойнына сыймай. — Немереңіз түнде оң жағымнан түртіп шықты.

	— Қарағым, келін, қашан айттың деме, бұл немерем тегін адам болмайды, — дейтін сонда Ақтолыс сыбырлай, сыйына сөйлеп. — Түс көрдім. Түсімді өзіңе кейін айтамын. Алла тағаланың нұр шапағаты түскелі тұр. Аруаққа сиын! Құдайға сен!

	Құдай бар дегенге сенетін, аруақ қолдайды дегенге иланатын Назира енесінің айтқанын екі еткен жоқ, істе дегенін істеді, же дегенін жеді, сиын деген аруаққа сиынды. Содан да болар, толғаққа дейін қыңқ деп ауырып көрген де жоқ. Міне, тас боп қарысқан енесінің құшағы да босап, сылқ етіп жерге отыра кетті. Мұның да қыңқылы пышақ кескендей тына қап, бүкіл денесі қорғасындай балқып, жан рахатына бөлене берді.

	Үй-ішінің осы бір сәт тыныштығын іңгәләған нәресте үні бұзды. Сол-ақ екен білегі түрулі Ақтолыс: «Уа, аруақ! Ақсарбас! Ақсарбас! Ақсарбас!» деп, «Құдай қуат берді деген осы!» деп, немересін жерден көтеріп, бісмиллалап, кіндігін кесті. Сонан соң үсті-басын, аяқ-қолын тазалап, ақ шытқа құндақтап, астына алаша төселген кәннің үстіне жатқызды.

	Осы кезде сырттан бұзауына мөңіреген қасқа сиырдың таныс дауысы да естілді. Келіні аман-сау босанып, немересін иіскеп, кәрі көңілін қуаныш кернеген Ақтолыс жүгіріп далаға шықты. Есік алдында теңселіп тұрған ұлын көре сала, әй-шәй жоқ:

	— Әй, Алдаберген, сүйінші! Назира ұл тапты! — деді.

	Үйіне сүйретіліп, құр сүлдесі жеткен Алдаберген ана сөзін естіген жоқ, буын-буыны қалтырап, табалдырықты аттай бере мұрттай ұшты. Мән-жәйін айтпаса да түсіне қойған Ақтолыс: «Қатыны ұл тапса да, кеудесін көтере алмаған, әй қу кедейшілік-ай» деп, баласының қолтығынан демеп, төрге қарай сүйрей ала жөнелді. Осы кезде жуынды бетінде жылтыраған майдай аспандағы жұлдыздар да өлеусірей көріне бастаған еді.

	Бұл 1906 жылдың қазан мен қараша айының өларасы болатын. Ақтолыс келінін қалжалап, Малайсары тауын қыстап шықпаққа ниет еткен өздері сияқты үш-төрт отбасын тауып, немересінің шілдеханасын жасады. Қара суық, тұманды күні туса да, тіршілігі жарық, нұрлы болсын деп, атын Нұрмолда қойды. Алдаберген: «Жаман иттің атын Бөрібасар қояды» дегісі келіп, қопаңдап біраз отырды да, келіні дәп бір байбатша тауып бергендей, қауындай қақ жарылып жүрген шешесінің райынан қаймығып, үн шығара алмай, құр іштен тынып қала берді.

	Бұл күнде Ақтолыстың Ақапа аталып, жалпақ елге жария болғанына да бес-алты жылдың жүзі толған. Онда бұлар жайлауда отырған. Исабайдың тоқалының толғағы қатты болып, екі күн босана алмай әбден қиналған кезі. Төңіректен шақыртпаған бақсы, балгер қалмады. Олардан да еш көмек болмады. Сол кезде бір замандасы байға келіп: «Ауылдағының аузы сасық» деп отырсың ба, әйеліңді Ақтолысқа неге қаратпайсың?» дейді. Сол-ақ екен бай Ақтолысты дереу алдырады. Ақтолыс келе екі білегін сыбанып, жуынады да, әйелді қарап жіберіп: «Бала теріс біткен екен» дейді. Дереу арқанға асылған әйелді жерге жатқызып, баланы түзетуге кіріседі. Іштегі баланы дұрыстап алған соң, арқанды қайта кергізіп, бай тоқалын аман-есен босандырып алады. Бұл Жамал деген зерделі әйел еді. Қошқардай ұл табады. Ажалдан аман алып қалған Ақтолысқа сый-сияпатын беріп тұрып: «Келініңіз Назира сізді Ақапа деп, тегіннентегін атамайды екен. Ақапа десе, Ақапа екенсіз» дейді екі көзі боталап. Шын көңілден шыққан мұндай сөзді жұрт қағып алмай қойған ба, содан бері Ақтолыс — Ақапа аталып кете барады.

	Сол жылы Малайсары өңірінде қыс аса жұмсақ болды. Малшылар қысылмай, малдар жүдемей, қоңды шықты. Мұны Ақапа жақсылыққа жорыды. Немересі талпынып, күліп, ширақ өсті. Алты айда әжесін әбден танып алды. Дауысын естісе болды, «жібер де жібер» деп, қолды-аяққа тұрмайтынды шығарды. Бұл қылығын көргенде әжесі де: «Адам болар бала бесігінде бұлқынар, тұлпар болар құлын желісінде жұлқынар» деуші еді деп, іштей мың қайтара «тәубә-тәубә» дейтін. Құшағына қысып, иіскеп мауқын басқан соң, нәрестенің қол-аяғын созып, суға түсіріп, әй бір сөйлейтін. Немересі де оны түсінгендей-ақ гуілдейтін. Бұған Назира мәз болатын.

	Бірде Назира енесіне:

	— Ақапа-ау, түс көргем деп едініз, соны айтпай жүрсіз ғой, — деп өткендегі өз уәжін есіне салды.

	— Қарағым-ау, оны ұмытып жүрген мен жоқ, — деді енесі де келініне елжірей қарап. — Саған қашан айтсам екен деп, сары майдай сақтап жүрген сырым емес пе ол.

	— Ақапа-ау, ынтықтырып барасыз... Естиін де енді...

	— Естігің кеп, ынтызарың ауып жүргенін баяғыдан-ақ сөзгем. Көп созып қайтейін. Айтайын, — деп Ақапа жайғасып алды да, бір сәт көзін жұмып, ойға шомып, әңгімесін бастап кетті:

	— Күз мезгілі болса керек, отын іздеп жүріп, тауға шығып кетіппін деймін. Аяқ астынан ауа райы бұзылып, күн күркіреп, аспанда найзағай ойнап, шелектеп жаңбыр жауып, дүниенің әлек-шәлегі шығады. Барар жер, басар тауы жоқ бейшара торғайдай бір еменнің саясын паналап мен тұрмын. Үсті-басым малмандай су, тісім тісіме тимей сақылдап, тоңып барамын. Айқайлап, көмекке өздеріңді шақырайын десем, тау ішіндегі аю, қасқыр даусымды сендерден бұрын естіп, жетіп келе ме деп қорқамын. Істерге еш шарам жоқ, серейіп, сілем қатып тұрғанымда, алыстан тұяқ дүбірі естілді. Сол дүбір жақындай дәл қасыма келіп тоқтады. Қорыққаннан болар, көзім тас жұмылып қалыпты. Кәне, аша алсамшы. Осы кезде:

	— Қарағым, қорықпа! Мә, ұста мынаны, — ден Малайсары батыр қолыма қайың сапты айбалтаны ұстата берді де, өзі ғайып болды. Жарықтықты көзім тас жұмулы болса да, ап-анық көремін. Жалма-жап айбалтаны кеудеме бастым. О, ғажап! Сол-ақ екен бойым жылып, күн жарқырап ашыла берді. Сендер тоңып қалған шығар деп, бір құшақ қу отынды құшақтай жүгіріп үйге келсем, бірің де жоқсыңдар. Тойға кетіпсіңдер. Сендерге өкпелеп жатып қаламын. Қайың сапты айбалтаны босағаға тастай салғанмын. Содан ол елеусіз, ескерусіз қала берді. Жылдар жылжып өтіп жатты. Қайың сапты айбалта ұмыт та болды. Біреу алды ма, әлде ұшты-күйлі жоғалып кетті ме, оны біліп жатқан мен де жоқ. Қайын сапты айбалтасыз да отынымыз шабылып, ағашымыз жарылып, қазанымыз қайнап жатты. Күндерде бір күн үйімізге жарықтық бабамыз Балпық әулие келген екен деймін. Ол кісі үйге түспей сырттан:

	— Балам-ай, Малайсары батыр берген әлгі қайың сапты айбалтаңды көрейін деп келдім, — деді дауыстап.

	Жатып кеп айбалтаны іздейін. Кәне, тапсамшы. Ойпырай, мұндай қысылмаспын. Жүрек дүрсілдеп, ауызға тығылды. Үсті-басты қара тер басты. Бір кезде қайдан қолыма ілінгенін білмеймін, әйтеуір қайың сапты айбалтамды ұстап, әулие бабамызға қарай құстай ұштым. Міне, ғажап! Балтамның сабы да, басы да күн сәулесіне жарқ-жұрқ шағылысып, көз қарықтырады. «Бұған не болған?» деймін іштей қобалжып. Осы кезде әулие Балпық бабам:

	— Балам-ай, батыр берген асыл затқа ие болсаңшы. Өзінің басы да, сабы да алтын, қасиетті нәрсе екен, шаңыраққа қонсын! Аумин! — деп, батасын берді де көзден ғайып болды. Өңім-ақ екен деймін. Көзімді ашсам түсім екен. «Бисмиллалап» жүріп, аруақтарға құран оқытып, балаларға жеті шелпек үлестірдім. Іштей түсімді жорыдым. Үлкендер: «түс оңалмай, іс оңалмайды» деуші еді. Иншалла, осы түстен кейін қырсық кетіп, қыдыр қонатын шығар...

	Ақапа түсін айтып болып, жайнамазын алдына жайды. Назира болса, енесімен бірге түс көргендей күй кешті. Тәтті ұйқысын қимаған жандай көпке дейін өз-өзіне келе алмай отырды да:

	— Қорғап, жебеп жүрген аруақтардан айналайын, — деді дауысы қалтырай шығып.

	Бұл кезде енесі құран оқып кеткен еді. Іштей тұла бойы тұңғышының тілеуін тілеген Назира да айрандай ұйыды.

	Ақапа Алдабергеннің қыңқыл-сыңқылына қарамады, немересінің тұсау кесер, сүндетке отырғызар тойларын ат шаптырып, палуан күрестірмесе де, ел қатарлы жасады. Елдің игі жақсыларының бастарын қосып, батасын алды.

	Ақапаның тазалығы елден ерек еді. Үстіне қылшық жуымайтын, бес уақыт намазын әсте қаза жібермейтін, ыдыс-аяғын жарқыратып ұстайтын бипаз кісі болатын.

	Қысы-жазы бірдей иіс-қоңысы сіңеді деп, малға үйін қоңсы қондырмайтын. Жуылған киімдерді ашық алаңға, желдің өтіне жайғызатын. Тегі, «Келін енесінің топырағынан жаралады» деген сөз рас та болса керек. Жұрт Назираны Ақапасының аузынан түскендей, айнымай қалған десетін. Бұл үйден шыққан тағам иісі де көш жерден бұрқырап, жұртты өзіне «мұнда кел, мұнда кел» деп, шақырып тұратын. Қашан да есіктері ашық, дастарқандары жаюлы, қонақ күткіш, кең пейіл, ауызға ілінген кісілер еді.

	Тазалық нәресте бойына ерте сіңді. Әжесі: «Мынау жақсы, мынау жаман» дегенді де немересінің құлағына күнде құйып отырды. Нұрмолда төрт жасында-ақ үйге келген кісілердің қолына су құя бастады. Әуелі әжесі суын жылытып, орамалын кұрғатып беріп тұрды.

	— Балам, не істесең де ықыласпен, пейілмен істе. Орамалың иығыңда болсын, суды алақанға сарылдатпай тура құй, шылапшыныңды көлбеу ұста, су шашырамай-ды, — деп ақыл-кеңес беруден де әсте жалықпайтын.

	Шын пейілмен істелген кішкене ісінің өзі жұрт көңілінен шығып, бірі: «Батыр бол, балам!» деп, бірі: «Бай бол, шырағым!» деп, бірі: «Балақай, азамат бол!» деп, ақ батаның астында қалдыратын. Мұндайда әжесі: «Қырықтың бірі қызыр. Айтқандарың келсін!» деп, іштей тәубә-тәубә деп отыратын. Ауыл арасында сөз жатқан ба? «Шіркін, қолға су құйса, Ақапаның немересіндей құйсын» деген сөз де бірден-бірге жетіп жататын.

	Нұрмолда ақжолтай болды. Үш жасында анасы босанып, қыз тапты. Атын Бибі қойды. Бұл жанға жан, малға мал қосылып, Алдабергеннің тасы өрге домалаған кезі еді. Ұсақ мал бес жүзге жетіп, бір үйір жылқы бітіп еді. Байда малайлықта жүрген екі ағасын қолына алып, биыл біреуін үйлендірсем деп, құда да түсіп қойған. Малдан қолы босаған Алдаберген енді елдің игі жақсыларын жағалайтын болған. Бірімен дәмдес, бірімен сапарлас та бола бастаған. Бірде сондай бір бас қосудан мерейі өсіп, көңілі тасып келе жатқанында, қарсы алдынан қыңыр, қисықтығы елге белгілі, Қарсыбай шыға келеді.

	— Ей, Алдаберген! — дейді ол әй-шәй жоқ, — сен осы байыдым деп жүрсің бе?!

	— Байыса, несі бар екен? — дейді Алдаберген де мұны жақтырмай. — Жалғыз аттан басқа жал бітпей, жарымай жүрген сен ғой дейсің бе?

	— Е-е, оттапсың! Қазақ байыса, қатын алады! Жар дегенде жалғыз қатыны бар сен де бірдей, мал дегенде жалғыз аты бар мен де бірдей. Тең емеспін дегенді тәубасына түсірер тәңірім бар, кем емеспін дегенді тәубасына келтірер кұдай бар! — дейді де атын сипай қамшылап жүріп кетеді.

	Мұны естіген Ақапа:

	— Қарсыбайға соқтығып нең бар еді, құлыным, — дейді баласына кейіп. — Кім жарымайын дейді. Кім байымайын дейді. Бар болу, бай болу бір құдайдың қолында емес пе?

	Осы оқиғадан кейін көп ұзамай Алдабергеннің әйелі дүние салады, арада алты ай өтпей оның өзі де көз жұмады. Артында аңырап анасы, шырылдап екі баласы қалады. Тірнектеп жинаған малдан да құт-береке кетіп, азып-тоза бастайды. Ақапа сең соққандай есеңгіреп қалады. Балаларының ішіндегі шаруаға жуығы Алдабергені еді. Оны құдай көп көрді. Келінді болып, тынысым кеңіп, өрісім ашылды ма деп еді. Оны да құдай көп көрді. Осыны ойлағанда қарт ана өзінен-өзі мұжылып, еңсесі түсіп, езіліп кетеді-ақ. Одан қайта қайрат жинайды. «Ойбай-ау, тірі тіршілік жасамаушы ма еді?» дейді ол енді екі немересін емірене иіскеп, ентігін басып. «Тіршілік деген осылар емес пе? Болашақ деген осылар емес пе?».

	Арада бір жыл өтпей Исабай байдың тоқалы Жамал Ақапаны немерелерімен ауылына көшіріп алады. Малын малына қосады. «Кір қол жууға, ас дайындауға, көші-қон артуға бас-көз боласыз. Басқаға басыңыз ауырмасын. Құдай алдында қарыздармын сізге» дейді Жамал. Зейінді, ұстамды әйелдің сөзіне Ақапа қалтқысыз сенеді. Сенбеске шарасы да жоқ еді. Інінің орнын жоғалтпауды, түтінін өшірмеуді, жетімін жылатпауды құдай Алдабергеннің екі ағасының пешенесіне жазбапты. Бас ауыртып, балтыр сыздатпастан байларға малайлыққа жалданып кете барды, «Бір биеден ала да, құла да туады деген осы екен-ау» деп, Ақапа болса у ішкендей іші өртеніп қала берді.

	2

	Әжесінің арқасында Нұрмолда мен Бибі әке-шешесінің баржоғын білмей, ешкімнің қақ-соғын көрмей, аялы алақанда күліп-ойнап есіп жатты. Бибі күндіз әжесінің жанынан қалмайтын. Нұрмолда қозы қайыратын, бұзау бағатын. Кешке ғажап ертегі еститін. Оған өмірдегі бар қызық та, бар тәтті де, тек әжесі айтатын ертектер ғана боп көрінетін. Содан да ол әр кешті асыға күтетін.

	Бір күні үш-төрт бала қу асықтың қызығына түсіп, дәл жандарынан өте шыққан аттылы ақсақалға сәлем де бере алмай қалады. Мұны кеш байқап қалған Сәрсен дейтін бала:

	— Ойбай, анау Қарсыбай ақсақал. «Балаларыңның бастары асықта қалыпты. Сәлем де бермейді!» деп, пәле салатын болдыау, — дейді жыламсырап.

	— Енді қайттік?! — дейді екінші бала екі қолды жәйіп.

	— Мен қуып жетіп, сәлем берейін, — дейді осы кезде Нұрмолда лып етіп. Сөйтеді де ақсақалдың соңынан құлдырай ұшып жөнеп береді. Ол кісімен қатарласа беріп:

	— Ассаламағалайкүм, ата! — деп сәлем де береді. Қарт мұның сәлемін алмайды. «Сәлеміңмен құры ары» дегендей, атын тебініп желдірте түседі. Нұрмолда оны тағы қуып жетіп, енді дауысын көтере айқайлап сәлем береді. Қарт бұл жолы да естімеген адамдай сыңай танытып, селт етпей қояды. Онысымен де қоймай атын тебіне бергенде, шыдамаған Нұрмолда:

	— Әй, ата! Сәлем бермесем ғой, үлкенді сыйлап көрмеген бұл қай иттің баласы ей, деп, боқтап кетер едіңіз. Берген сәлемімді неге алмайсыз? — дейді.

	Сол кезде барып, қарт артына қисая бұрылып:

	— Ә, сен бе едің. Әжеңе айта бар. Адам болсын десе, саған құлақ жегізсін де! — дейді. Соны айтады да желіп жүре береді. Бұған аң-таң Нұрмолда достарына келіп қосылады.

	— Сәлеміңді алды ма, ей? — дейді балалар бұған жамырай тіл қатып. Нұрмолда жауап берудің орнына басын шайқайды.

	— Айттым ғой, Қарсыбай деген аты шулы қыңыр, қисық кісі емес пе? — дейді Сәрсен енді білгішсініп.

	— Ол аямайды. Сәлем де бермеді-ау, көргенсіз күшіктер деп, көресің, көрінген жерде құлағыңды шулатып, сұңқылдайды да отырады.

	— Онда менің әкем сойып салатын болды ғой, — дейді де Жамантай деген бала жылап қоя береді.

	Қызық ойынның аяғы, ақыры осындай шыжық боп бітеді. Мойындарына су кеткендей сүмірейген балалар үйді-үйлеріне тарасады.

	— Қарғам-ау, қабағың түсіп кетіпті ғой. Немене, біреу тиіскен бе? — дейді әжесі Нұрмолданы сонадайдан көріп шошына.

	Немересі басын шайқайды.

	— Е, онда не боп қалды? — дейді көңілі орнына түскен әжесі. Нұрмолда болған оқиғаны бастан аяқ айтып береді.

	— Сөйтпесе Қарсыбай Қарсыбай бола ма? — дейді әжесі немересінің басынан сипап. — Құлақ жегізсін дегені — балаң ойынпаз боп кетіп жүрмесін, байқа дегені шығар маған. «Асық ойнаған азар...» деген сөз бар. Әр-бір айтылған ақылды сөзге кұлақ тоссын, ойлансын дегені болар, саған.

	— Сәлемімді неге алмады? — дейді бұртия қалған немересі.

	— Сені қайтер екен деп, сынағаны болар, — дейді әжесі.

	— Е, — дейді көңілі орнына енді түскен Нұрмолда, — сәлем бермеді деп, енді ешкімге жамандай қоймас, ә?

	— Қарсыбай жамандай қоятындай сендер, немене, жаман балалар ма едіңдер? — дейді әжесі бұған сынай қарап.

	— Мен бе, мен жаман баламын ба? — дейді Нұрмолда да іле. — Қолға су құямын. Үлкендерге сәлем беремін. Қозы бағамын. Бұзау қайырамын.

	— Құлыным-ау, жақсы, жаман екенін баланың өзі білмейді, ата-анасы, ағайын-туғаны, ел-жұрты біледі, — дейді әжесі мейірлене түсіп. — Олар сені күнде көріп, не істеп жүргеніңді екі иығыңда отырған періштең сияқты біліп отырады.

	— Періште? — дейді Нұрмолда бұрын естімеген мына сөзге таң-тамаша боп.

	— Иә, құлыным, періште, — дейді әжесі сөзін салмақтай. — Адамдардың періштелері болады. Бірі оң иығында, бірі сол иығында отырады.

	— Менің де періштем бар ма?

	— Сенің де періштең бар, құлыным.

	— Осы қазір иығымда отыр ма?

	— Отыр.

	Нұрмолда екі иығын кезек ұстап:

	— Ақапа-ау, неге өтірік айтасыз? — дейді бүртиып. — Әне, сіздің иығыңызда да періште жоқ. Өтірік, өтірік...

	— Құлыным-ау, олар көзге көрінбейтін періштелер...

	— Неге? Неге көзге көрінбейді? — дейді шыдамы таусылған немересі екілене сөйлеп. — Немене? Қорқа ма?

	— Періштелер ешкімнен қорықпайды, — дейді Ақапа сөзін нықтай түсіп. — Оң иығыңда отырған періште сенің жақсы істеріңді жазып отырады. Ал сол иығыңда отырған періште сенің жаман қылықтарыңды жазып отырады.

	— Ақапа-ау сіздің періштелеріңіз де жазып отыра ма?

	— Жазып отырады, құлыным.

	— Ой, өтірік айтасың. Қайсы жазып отырғаны? Мен ешкімді көріп тұрғаным жоқ қой.

	— Құлыным-ау, періште көзге көрінбейді дедім ғой, — дейді Ақапа қайталай сөйлеп. — Бірақ олар сен жақсылық іс істедін бе, жоқ жаманшылық іс жасадың ба, соның еш бірін қалт жібермей жазып отырады. Жақсылық жағы көп жазылғандар инабатты, ақылды, кісілік қасиеттері зор, елдің, жердің қам-қарекетін ойлайтын, сол үшін күйіп-жанып, ғұмырын өткізетін, аянбай еңбек ететін адам боп шығады. Ал жаманшылық жағы көп жазылғандар — тек қара бастарының қамын ойлайтын, өзімшіл, алдап-арбайтын, өтірік айтатын, біреудің дүниесін ұрлапжымқыратын, алысқа да, жақынға да соқыр тиын пайдасы жоқ; опасыз, қараниет, қайрымсыз, алаяқ әлдекімдер боп шығады. Құдай, сондайлардан сақтасын да, құлыным.

	Ақапа ауыр күрсінді. Әжесінің әр әңгімесін ылғи да ықыласымен құлай тыңдайтын Нұрмолданың аузы ашылып, көзі бақырайып қалған.

	— Мен, мен бар ғой. Өтірік айтпаймын. Ұрлық жасамаймын! — деді ол басқа сөз аузына түспей, әжесінің қойнына тығыла түсіп.

	— Құлыным-ау, сен жақсы баласың, — деді Ақапа да немересін бауырына басып, маңдайынан иіскеп, арқасынан қағып. — Жақсы бала болған соң, ержеткенде де жақсы жігіт, жақсы кісі боп шығасың.

	— Ақапа деймін, мен батыр жігіт, батыр кісі болғым келеді.

	— Құлыным-ау, батыр жігіт, батыр кісі сен болмағанда, кім болады! Боласың! Кұдай, қырсықтан сақтасын де.

	Әжесінің айтқанына ол имандай сенетін. Нұрмолда іле періштелерінің мұның қандай жақсылық істерін жазып жатқанын қиялдап жатып, ұйықтап та кететін.

	Бұдан бұрынырақ ертекті әжесінің өзі бастайтын еді. Енді керісінше, немересінің өтініші бойынша айтылатын боп жүр. Нұрмолда үшін өзінің Ақапасынан артық ертек айтатын бұл өмірде жан жоқ сияқты. Батырлар жыры, ғашықтар хикаясы, ақындар айтысы, билер таласы, әулиелер айтқаны бірінен кейін бірі жалғасып кете беретін. Бала қиялы соларға еліктеп шар тарапты шарлайтын, шақшадай басы шарадай болатын, бірі ынтықтырып, қызықтырса, бірі үрей тудырып, үпісін алып қорқытатын, бірі ішек-сілесін қатырып күлдірсе, бірі жанын ауыртып, көзіне жас алдыратын.

	Әжесі, міне бүгін де, еш пәлсінбестен: «Ерте, ерте, ертеде, ешкі құйрығы келтеде, Тоқпан деген бай болыпты, төрт түлігі сай болыпты, қорасы толған қой болыпты» деп, «Ер Төстік» атты жаңа бір ертекті бастап та кетті. — Тоқпанның сегіз ұлы болыпты. Содан, жылдарда бір жыл жерді жылан жалаған жұт болып, ел малын отты жер іздеп алысқа айдапты. Тоқпанның сегіз ұлы да малмен бірге кетіпті. Бір қыстық азығын алып, ата-анасы үйлерінде қалыпты. Сегіз ұл сол кеткеннен хабар-ошарсыз мол кетіпті. Айдан ай, жылдан жыл өтіпті. Хабар болмапты. Азығы таусылған ата-анасы ашыға бастапты. Бір күні Тоқпанның әйелі төсегінен ерте тұрып, түңлік ашып жүрсе, шаңырақтың күлдіреуішінде ілініп тұрған төстікті тауып алыпты. Ашығып жүрген бейшаралар әлгі төстікті асып жеп, әлденіпті. Содан көп ұзамай Тоқпанның әйелі жүкті болып, ұл туыпты.

	Оның атын көп ойланбастан төстік жегеннен соң пайда болды деп, Төстік қоя салыпты.

	Ақапа осы арада әңгімесін үзіп, үнсіз қалады. Үй ішінде өлі тыныштық орнайды. Нұрмолда ары аунап, бері аунап, ақыры әжесінен: «Сонан соң, сонан соң не болады? Айт деймін ертекті» деп, ежелгі қыңқылға басады. Немересінің ықыласына көңілі толған Ақапа ертегісін одан әрі жалғап кете береді.

	Бала Төстік ауылда асық ойнап жүріп бір кемпірдің өрмегін үзіп кетіпті. Содан кемпір: — Әй, жүгірмек, бүйтіп аласұрғанша, мал соңында қаңғып кеткен ана сегіз ағаңды іздеп тауып алмайсың ба? — дейді.

	Кемпірдің мына сөзі бала көңіліне оқша қадалып, ойға қалдырыпты. Ата-анасына келіп: «Менің ағаларым қайда?» деп сұрапты. Ата-анасы шындықты айтпай жасырған болыпты. Оған Төстік көнбепті, болған жәйді түгел айтқызыпты. Сөйтіп, ол енді жоғалған ағаларын іздеп жолға шығыпты. Көп қиындықтар көріп, ағаларын тауып, еліне ертіп келіпті. Өлгені тіріліп, өшкені жанған Тоқпан бай түйеден бура, жылқыдан айғыр, қойдан қошқар, мүйіздіден бұқа сойып, ұлан-асыр той жасапты. Ұлдарын үйлендіріпті.

	Жоғалған ағаларын тауып, ата-анасын қуантып, еліне үлкен той жасаған бала Төстікті енді жұрт Ер Төстік деп атап кетіпті.

	Бір күні Ер Төстік Шалқұйрық деген атына мініп, жоғалтып алған егеуін іздеп келе жатса, жолшыбай астындағы тұлпарына тіл бітіп, егеуінің жалмауыз кемпірдің қолында екенін айтыпты. Ер Төстік жалмауызға жақындап келе бергенінде, астындағы аты бетегеден биік, жусаннан аласа бола қалыпты. Сол кезде Ер Төстік егеуін алып, қаша жөнеліпті. Жалмауыз жан сала қуып беріпті. Сол кезде тау қаңбақтай, тас бұршақтай борапты. Ұшып келе жатқан Шалқұйрықтың құйрығына қазандай қара тас орала кетіпті. Жануардың шабысына шыдамаған қара жер қақ айырылып, Ер Төстік ат-матымен жер астына түсіп кетіпті. Содан не керек, Ер Төстік жыландар патшасы Баба ханның ордасына тап болыпты. Баба хан Ер Төстікті жібермей: «Темірханның ай десе аузы, күн десе көзі бар, жаннан бөлек сұлу қызы бар, соны әкеп берсең ғана менен аман-сау құтыласың!» деп шарт қойыпты. Ер Төстік амалсыз оның айтқанына көніпті. Енді ол жер астымен жүріп отырып, Темірханның елін іздепті. Бұл сапарында ол өзіне жаңа достар тауыпты. Жаңа достарының бірі — ұшса құсқа, жүгірсе аңға жеткізбейтін жүйрік желаяк, бірі алты қырдың астындағы сыбырды еститін Саққұлақ, енді бірі — бір тауды бір тауға қосатын алып Таусоғар, тағы бірі — теңіз суын бір ұрттап, түкіре салатын Жайын болыпты. Міне, осындай достарының көмегімен Ер Төстік талай қауіп-қатерлерден аман-сау шығып, Баба ханның айтқанын орындап, еліне амансау оралыпты.

	Көзі бақырайып, бар ынтасымен ертегінің қызығына беріліп жатқан немересіне Ақапа елжірей біраз қарап алды да: «Ұйықтайық. Түннің де біраз уағы болыпты»... деді мейірлене.

	— Жалғасын ертең айтасыз ғой?

	— Айтпағанда құлыным, айтамын! — дейді әжесі де әдеттегідей лып ете түсіп.

	Нұрмолда ес білгелі әжесінің ертегісі таусылып біткен емес. Қобыланды, Алпамыс, Ер Тарғын, Ер Едіге батырлар бір-біріне жалғасып, оған ғашықтар хикаясы қосылып, айдан ай, жылданжылға созылып келеді. Шытырман оқиғаларға толы халық жырының қай-қайсысын болмасын тебіренбей, толқымай, не қуанып, не қайғырмай бей-жай тыңдау мүмкін емес. Нұрмолда да бірде қорқып, бірде қуанып, кей түндері кеше естіген ертектерінің жанды жалғасын түсінде қайта көріп, шошып та оянатын. Ондайда әжесі: «Батырлардың бәрі өзің сияқты бала болған» деп, арқасынан қағып жұбататын. Бұдан кейін батырлар жырын біраз күн қоя тұрып, ішек-сілеңді қатырып, Қожанасыр мен Алдар көсе әңгімелеріне көшетін. Одан кейін аңыз боп ұрпақтан-ұрпаққа жеткен ел аузынан түспейтін үлгілі, өнегелі өміршең жайларға ауысатын. Аузыңнан сілекейіңді шұбыртып, «анау анау дегенде, мынау былай депті деген екен» дегендер қаншама? Қарадан шыққан қаршадай баланың тапқырлығына қалай таңданбасқа? Ел билеген хан білмегенді кедейден шыққан қойшы баланың білетіндігіне қалай сүйсінбеске? Ал бетің бар, жүзің бар демейтін, бай алдында да, хан алдында да тек шындықты айтып, қасқайып қарап тұратын ақындарға қалай риза болмасқа? Осының бәріне бала Нұрмолда қайран қалатын. Шіркін-ай, мен де сондай болсам деп, армандайтын.

	Әжесі кейде, тіпті, итті де, құсты да, малды да әңгімеге айналдырып, адамша сөйлетіп, мұны қызықтырғанның үстіне қызықтырып жіберетін. Бірде кішкене торғай жөнінде айтқан әңгімесіне таңданғаны сондай ертеңінде есік алдындағы сұр торғайды ұстап көрейін, сөйлетейін деп, қаншама әуреге түспеді.

	— Баяғыда бір қарт базарға бара жатып, жолда бір баланың бұта түбінде тұзақ құрып отырғанын көреді, — деп басталатын ол ертегі. — Сол кезде баланың төбесіне төніп, ұшып келген бір торғай: — Ей, балақай, мен алпыс жыл жасаған торғаймын! Тұзағыңа қонбаймын! Алты жасар баласың, мені қалай ұстап аласың? — деп сарнап қоя береді.

	— Бұйырса, өзің-ақ келіп түсесің, — дейді де бала тұзағын құрып, кетіп қалады.

	Бұл екеуінің сөзіне қарт онша көңіл бөлместен базарына кете барады. Базарлап қайтып келе жатқанында қарт әлгі баланың манағы торғайды тұзағынан босатып алып жатқанын көреді.

	— Ей, балам, құдай үшін, осы олжаңды маған байлашы, — деп, шал әлгі баладан ұстаған торғайын қалап сұрап алады.

	Былай шыға бере торғайдан:

	— Сен ғой, мана таңертең баланы мазақтап, «тұзағыңа қонбаймын, мен ақылды торғаймын» деп, сарнап тұр емес пе едің? Енді қалай тұзаққа түсіп қалдың? — деп сұрайды.

	— Қайырымды қартым-ай, әлгінде аяқ астынан қатты жел тұрып, бұршақ жауды. Сол бұршақтан басымды қорғап жүріп, тұзаққа қалай түсіп қалғанымды өзім де байқамай қалыппын. Мақтанамын деп жүріп, осындай күлкілі күйге тап болдым, — дейді торғай күрсініп. — Ал енді өзіңізге үш ауыз ақыл айтайын, мені босатыңыз.

	Онсыз да бейшара торғайды қоя бере салайын деп, келе жатқан қарт:

	— Жарайды, айта ғой ақылыңды, — деп келісе кетеді.

	— Бірінші ақылым: — көзің көрмей сенбе, екінші ақылым — өнбесті қума, үшінші айтарым — өткенге өкінбе, — дейді торғай қартқа қарап.

	— Мақұл, — деп ол торғайды босатып жібереді. Торғай анандай жердегі бір тастың үстіне барып қонады да, қартқа қарап:

	— Қайырымды қартым-ау, мен неге ұша алмай отырмын, — деп сұрайды.

	— Оны мен қайдан білейін, — дейді қарт.

	— Білмесең, айтайын, — дейді торғай шалға қарап күлімдеп. — Қанатымның астында асықтай алтын бар еді, соны көтере алмай отырмын.

	Мұны естіген қарт торғайдың алтынын алмақ болып, апылқұпыл атынан түсіп, ақырындап келіп, оған қолын соза береді. Торғай ұшып кетеді. Қарт қайта жақындайды да, торғайға шап береді. Бұл жолы да қарт торғайды ұстай алмай, шаң қауып қалады. Торғайды қуа-қуа қарт әбден діңкелейді. Аты бір жақта, өзі бір жақта қалады. Ентігін баса алмай, есі шығып отырған қартқа жаны ашыған торғай жақындау келіп:

	— Әй, аңқау қартым-ай, мен айтқан үш ауыз ақылдың бірдебірін түсінбеген екенсің — дейді.

	— Е, қалайша? — дейді қарт ашуланып. Сонда торғай:

	— Бірінші ақылым — «көзің көрмей сенбе» дедім. Ал сен көзің көрмей тұрып, қанатымның астында асықтай алтын бар дегенге сендің. Ойбай-ау, менің асықтан қай жерім артық. Асықтай алтын менің қанатымның астына қалай сияды? Екінші ақылым — «Өнбесті қума» дедім. Оған да пысқырмадың. Құр қолыңмен құс ұстаймын деп, әбден әлекке түстің. Ақырында күш-қуаттан айрылып, қалжырадың. Үшінші айтқаным — «өткенге өкінбе» дедім. Ол сөз де бір құлағыңнан кіріп, екінші құлағыңнан шығып кетіпті. Әне, өткен қателігіңе өкініп, өзіңненөзің қапа боп отырсың. Үш ауыз ақылымның мәнін түсінсең, енді түсінерсің, — депті де, торғай өз жайына ұшып кетіпті.

	Бұл ертекке өзің де қалай иланбайсың? Торғайдың сөйлемейтінін біле тұра, мүмкін, тіл білсе, білетін де шығар дейсің. Ұстап ап, өзімен сөйлескің де келмей ме? Ондай-ондай қиялға Нұрмолда да сан батпақтап, сан сүрінген.

	Әжесі бұдан әредік: «Не көрдің, не естідің, не білдің?» деп сұрап та отыратын. Көргенін, естігенін немересі де жасырып көрген емес. Өсірмей, өшірмей қаз қалпында айтып беретін. Әсіресе немересі әулие бабалары Ескелді, Балпық жөнінде жақсы сөз естідім десе, Ақапа онда қатты қуанатын. Ол кісілер жайында өзінің де естіп-білгендерін айтып, бала ықыласын одан сайын арттырып қоятын.

	Бірде немересі:

	— Ақапа-ау, Қарсыбай ақсақал жаман адам екен ғой — деді оны неге маған айтпағансыз дегендей бұртия сөйлеп.

	— Оны кім айтты саған?

	— Сармолда ата айтты.

	— Е, — дей салды әжесі түк болмаған жандай. — Сармолда Қарсыбайды жамандамақ тұрғай, қолынан келсе, аузы-мұрны қисаймай, итжеккенге айдатып жіберер еді. Әттең, қолы құрғыр қысқа боп, құр кіжініп жүр ғой.

	— Неге өйтеді?

	— Құлыным-ау, өйтетіні өшіккендіктен. Жалғыз Сармолда емес, Қарсыбай десе, біраз игі жақсымын деп жүргендердің тістері қышиды-ақ.

	— Неге?!

	— Құлыным-ау, сен қазір оны түсінбейсің. Кейін, есейген соң айтып беремін...

	— Мен неге түсінбеймін?! — деді Нұрмолда өзін кемсінгендей көрген әжесіне намыстана. — Мен бала емеспін. Бәрін де түсінемін. Айтыңызшы қазір.

	Жанындай жақсы көретін немересінің көңілін қалдырып алам ба деп қорыққан Ақапа амалсыздан әңгімесін бастап кетті.

	— Құлыным, есіңде болсын, қазақ пен қалмақ сонау атам заманнан бері көші-қоны бір, төскейде малы, төсекте басы қосылған бірде араз, бірде тату ел болған. Ел болған соң ерегессіз, төбелессіз бола ма? Қалмақ қылт етсе, қазаққа шапқан. Қазақ қылт етсе, қалмаққа шапқан. Бірде қалмақ, бірде қазақ жеңіске жетіп, алшылы-тәйкілі түсіп, жүреді екен. Бірде жауласса, бірде достасады да екен. Қалмақ пен қазақтың жерінің байлығы сондай, о шеті мен бұ шетіне жүгірген аң мен ұшқан құс жете алмаса керек. Осындай ұшан-теңіз байлыққа зеңбірек пен мылтығы бар көрші отырған орыс пен қытай қызығады-ақ екен. Соғысып, жерін жаулап алайын десе, суда жүзген балықтай не қалмақ, не қазақ ұстатпайды, ұлан-байтақ жерінің о шетінен бір, бұ шетінен бір шығып, аузынан сілекейлерін шұбыртып, діңкелерін құртады. Амалы таусылған кәпірлер, ақыры зымиян айлаға көшеді. Қазақ пен қалмақтың соғыс тәсілдерін өздерінен жақсы ешкім де білмейді. Кәпірлер ары ойлап, бері ойлап, ақырында: «Даланың бұл екі қошқарын өзді-өзімен сүзістіру керек!» деген шешімге келеді. Сөйтеді де: «Ата жауың қазақта кегің кетіп жүр» деп орыс-екең қалмақты бауырына тартады. Зеңбірек деген пәлесін атуды үйретеді. Мылтықпен қаруландырады. Найза мен шоқпарды далаға лақтыртады. Сөйтіп, зеңбірек сүйретіп, алты жыл оқ атуды үйренген қалмақтар қаннен қаперсіз отырған қазақтарға лап қояды. Аузынан от шашқан зеңбірек пен мылтық, найза мен садаққа сенген қазақты қойсын ба, қырып салады. Әу баста қазекем: «Е, баяғы қалмақ қой» деп, жүріп қапы қалғандары сондай, шыбын жанды шүберекке түйіп, сай-сала, орман-тоғайға тоз-тозы шығып, қаңғырып кетеді. Елдің естияр ақсақалдары, қысылғанның қыбын табады, үзілгеннің жібін жалғайды деп қазекемнің төбесіне көтеріп жүрген, төрелері мен төрін бермейтін қожа, молдалары осындай ел басына қиын-қыстау күн туғанда өзді-өзі жол тауып, қара бастарын алып қашып, өлмесең ома қап дегендей қазақты қатерге тастап, қашып отырады. Басынан айырылған кеудедей болған ел ақтабан шұбырынды, Алқакөл сұламаға ұрынады, «Қаратаудың басынан көш келеді, көшкен сайын боз тайлақ бос келеді, қарындастан айрылған жаман екен, екі көзге мөлтілдеп жас келеді» деп, зарлап қалады. Сол кезде елім-ай деп, жерім-ай деп, еңірегенде етегі жасқа толған қазақ баласының басын біріктіріп ел қылған, атаңа нәлет қалмаққа алмас қылыштай қайта қайрап салған — хан Абылай, Қаракерей Қабанбай, Қанжығалы Бөгенбай, қол бастаған Қойкелді, Ұлы жүз Райымбек, бәсентиін Малайсары тәрізді батырлары мен дуалы ауыз Бұхар, Қожаберді сияқты жыраулар еді. Сондағы төрелер мен қожа-молдалардың сатқындығы қара қазақтың қанында әлі күнге дейін қарайып қатып қалған. Соны Қарсыбай естеріне салып, бетіне басса, оны қай төре, қай қожа, қай молда жақсы көрсін? Қарсыбай қалай жақсы кісі болсын?! Сармолда Қарсыбайды жамандамағанда кімді жамандамақ?! Сармолда жамандады екен деп, Қарсыбай жаман бола қалмайды. Құлыным-ау, Қарсыбай өтірік айтпаса, пәле жаппаса, тек шындықты айтса, халқының намысын жыртып, елінің сөзін сөйлесе, ол қалай жаман адам болмақ?

	«Кәне, не түсіндің?» дегендей Ақапа немересіне сынай қарап еді, дәп бір ертегі естігендей Нұрмолданың аузы ашылып, көзі жұмылып кетіпті. Ақапа ойға шомған баласының мына отырысына сүйсіне ұзақ қарады. Үстінен ауыр жүк түскендей үп деп демін алды.

	Арада екі-үш күн өткенде Нұрмолда әжесіне Сәрсен деген қойшы баланың далада бір саулықты ұстап алып: «Қараңдар, мен қазір қозы боламын» деп, емгенін айтты. «Мұның не?» деп едім, «мен қой тұрмақ, бұзау болып, сиырды да еме беремін!» деп, мақтанды-ай келіп деді. «Әрі шөліңді қандырады, әрі қарныңды тойдырады, сен де ем!» деп, маған да бір саулықты ұстап берді. «Бірақ мен қойды емгенім жоқ» деп, болған жайды қаз қалпында баяндап берді.

	Ойпырма-ай, сұмдық-ай, не деп отырсың? — деді әжесі шошып. — Бұл өзі бұзылған бала болды ғой. Түрі жаман екен. Күні ертең ол құрғыр «күшік болдым» деп итті, «торай болдым» деп доңызды да еметін шығар, — деп қатты күйзелді.

	Осы оқиғадан кейін көп кешікпей-ақ Сәрсен басқа отарға ауысып кетті. Мұның кімнен келгенін Нұрмолданың іші сезді. Бірақ тіс жарып, бір ауыз сөз сыртқа шығарған жоқ.

	Бұл уақыт дегенді қойсаңшы. Нұрмолда: «Менің әжем бәрін де біледі!» деп мақтанып, мәз боп жүргенінде, ол кісінің де бұл өмірде білмейтіні көп боп шықты. Бұған ол не сенерін, не сенбесін білмей дел-сал боп жүргенінде, тып-тыныш дүние алай-түлей болды да кетті.

	Бұл қазақты қан-қақсатқан 1916 жыл еді.

	Ел беті жайлауға ауған. Қаздай тізіле қатар көшкен елдің көркін көкорай шалғынды, көк майсалы ой мен қырда арлыберлі құйындай жарысып, әзіл-қалжыңдары жарасқан қыз, бозбалалар кіргізіп-ақ келеді. Тегі, қош деген көшпелі елдің қызық, қуанышқа толы тойы емес пе? Сол тойдың ыстық құшағына кімнің кіргісі келмейді, қызығына кімнің ергісі келмейді дейсіз. Қазекемнің мұндай көштері жалындаған жастарды айтпағанның өзінде, бұл күндері буындары сырқырап, сүйектері қақсап қатып-семіп бара жатқан шал-кемпірлерді де бір қопандатпай қалмайтын.

	Бар сән-салтанатын ай мен күндей жарқыратқан бай тоқалы Жамалдың бүгінгі көңіл-күйі жан баспаған жайлаудай жайнап тұрған шағы еді. Ақапа босандырып алған ұлы Құдайберген ұрын кеткен. Жайлауға бара той жасалмақ. Оның қам-қарекетіне кіріскелі қашан. Құдайға шүкір, бұл күнде Жамал күйеуін айдауына жүргізе алмаса да, айтқанына көндіре алатын дәрежеде. Ұлының тойына жалпақ жалайыр түгел шақырылып отыр. Алатау бауырынан албан, суандармен, Алакөл жақтан найманның игі жақсылары келмек. Күйеуі Исабай: «ой мен қырға орыс толып барады. Жандаралымыз Болбауымның (Жетісу әскери губернаторы генерал Фольбаумды қазақтар осылай атаған) бажасы ұлық Иван тамырды да шақырамын деген. Жамал оған несіне қарсы болсын. Ұлының тойында ұлықтың болғаны да бір мәртебе емес пе? Оның үстіне, білетіндер: «орыстың ұлығы қазекемдей ішсе ішкенге, жесе жегенге, берсе бергенге тоймай, тымырайып, тырсиып, тырнақ астынан кір іздеп, кір таппаса, дау іздеп, шіреніп отырмайды» дейді. «Сасық, ащы арағын ішіп ап, бақырып-шақырып өлең айтқанға, тайраңдап би билегенге мәз» дейді. «Орыс ойына келгенін істейді» деген сол да. «Шақырсаң, шақыр, келсін» деген Жамал да күйеуінің ыңғайына қарай құлай кетіп.

	Бұл күнде Жамалдың анасындай сенетін, ойын да, сырын да жасырмай, жатсынбай айта алатын жалғыз сенімді кісісі — Ақапа. Ақапа да Жамалға үйреніп алған. Айтқанын айнытпай орындап жүр. Кеше: «Құдайбергенді үйлендіріп алайын, сонан кейінгі кезек Нұрмолданыкі» деген. Бұл сөзге Ақапа болса, төбесі көкке тигендей мәз. Қуанышы құрғырдың кәрі кеудеге сияр түрі жоқ. Жұдырықтай жүрегі әлденеге алып-ұшып, дүрс-дүрс соғады.

	Көштің алды Көксу өзеніне іліге бере, жұрт жау тигендей, жан дауыстары шығып, жан-жақтан жамырап қоя берді. Азанқазан у-шудан Нұрмолданың ұққаны, ашық аспанды найзағай ойнатқан ақ патшаның жарлығы болды. Ел қасқыр көрген ешкідей едірейісіп алған. «Ақ патша антын бұзды!» дейді. «Ханның екі сөйлегені өлгенмен тең!» дейді. «Орыспен жолдас болсаң, жаныңда айбалтаң болсын!» деген осы ғой дейді. Бірінен бірін оздырып, делебені қоздырып, айқайға аттанды қосып, айтылып жатқан сөздерде қисап жоқ. Аяқ астынан бүйі тигендей бүлінген жұрт, Көксу бойын керіп, кектеніп алды.

	Бұл империалистік соғыстың алып айдаһардай жан-жағын жалмап, енді кәрі аюдай қорбаңдаған орыстарды жұтып жіберуге таянып қалған шағы еді. Қолдарында шоқпар мен құрықтан басқа қаруы жоқ боданындағы қазақ, қырғызды қан қақсатып, зар жылатып, қоқаңдап күш көрсеткенге мәз Ресей дүние жүзі халқының алдында масқара болды. Жұдырықтай Германия мен Австрияның соққысына шыдамай, бықпырт тигендей быт-шыты шығып, бытырай қашты. Сол кезде генералгубернатор Сухомлинов деген енді не істерін білмей еңсесі түсіп, есі шыққан ақ патшаға: «Ойбай-ау, жоғары мәртебелім, боданыңдағы қырғыздарды тыл жұмысына шақыртпасаңыз болмайды!» деп ақылшы бола қалады. Онымен де қоймай: «Олар деген су тегін, әрі көнбіс соғыс материалы» дейді. Аяқ астында жерден жеті қоян тауып алғандай қуанған ақ патша бір кезде өзі әскери міндеттен босатқан Ресей империясының бұратаналарын, оның ішінде Түркістан өлкесінің түздік халқын майданға алу жөніндегі белгілі қанды жарлығына қонжитып қолды қойып та жібереді.

	Жаманат жатқан ба?! «Байлар тізім жасап жатыр екен», «Қазақтарды қара жұмысқа алады екен!», «Ақ патшаның жарлығына қарсы шыққандарды атады екен, немесе, көзіне көк шыбын үймелетіп, итжеккенге айдай-ды екен» деген тәрізді ыза мен кекке толы сөздер жіңішкелеп андас руына да жетіп жатты. Мұндағылар да қарап қалған жоқ. Ата-баба аруағын шақырып, ат ойнатып, жалаң білектеріне шоқпарларын іліп, құр қолдарына айбалтасын алып, ірілік көрсетіп, елдік таныта бастады. Атса оғы жетпейтінін, шапса қылышы өтпейтінін біле тұра, бұл жұртты жүрек жұтқан ба дейсің, зеңбірегі жер тескен, пулеметі баудай қырыққан, болат құрсау қорғаны бар ақ патшаға кеуде көтеріп қарсы шықты!

	Ер азаматтар ат үстінде, қатын-қалаштар көз жасқа ерік берген. Байлар жандарал жаққа жаутаңдаса, ақсақалдар екі жақтың да аңысын аңдуда. Құдайберген тойы кейінге қалды. Жамалдын күндестерінің айы оңынан туып, шоқ-шоққа басты.

	Жамал-ау, ренжіме. Бүгін болмаған той, ертең болады. Ел тыныштығын тілейік, — деп басу айтып, жұбатқан болады Ақапа.

	Бірақ еліріп алған ел тыныштала қоймады. Бес атарын көзеніп, зеңбірегін сүйретіп қазақ даласына ақ патшаның жазалаушы отряды да шықты. «Қарсы ұшырасқан қазақты қойдай қырамыз!» деді. Ант ұрғандар айтқандарын істеді. Әйел демеді, бала демеді, көзіне көрінгендерін қарауылға алды. Екі қабат әйелдің ішін жарып, нәрестесін найза ұшына қадап: «Қараңдар! Патша ағзамға бағынбайтын қырғызға!» деп, қара: қарғадай қарқылдап, айналасына жар салды. Бұған қалай төбе шашың тік тұрмасын! Арақ деген атауына ықылық ата тойып ап, көрінген етектінің соңынан «қизимқалап» жүгірді. Көзіне көрінгенді, қолына тигенді аямады! Қорлады! Зорлады! Бұған қалай зығырданың қайнамасын?!

	«Түркістан түздіктерінің 1916 жылғы көтерілісі» атты тарихи очеркінде заманында халқының қамын ойлап, жауларына жолбарыстай қайрат көрсетіп, арыстандай айбат шеккен Тұрар Рысқұлов былай деп жазады: «Қазақ топтарымен қақтығыс кезінде Бондарев отряды 150 қазақты тұтқындап, жол бойында барлығын атып кетеді. Онысымен қоса бұл отряд қазақтардан 4340 қой, 23 түйе, 225 ірі қараны тартып алады...» Қандай жауыздық десеңші.

	Жазалаушы отрядтардың қанды жорығы Жетісуға қарай да осылай жосылған еді. Бұл өңірден тыл жұмысына 43 мың қазақ алынбақ болатын. Жетісу әскери губернаторы генерал Фольбаум да жоғары мәртебелі патша әмірінің табан астында орындалуы жолында неден болса да, не аянып, не тартынып қалған жоқ. Келе жатқан жазалаушы отрядтар аздай, Жетісудың шұрайлы жерлеріне қоныстанған орыс мұжықтарының қолдарына Ташкент, Семейден алдырған берденкелерді ұстатып: «Қазақ көрсең атып сал!» деп, жел беріп, желіктіріп қойды.

	Байтал тұрмақ бас қайғы заман туды. Исабай Қытайға өтіп кетемін деп, ниет етіп еді, патша әскерлері шекараға шеп құрып тастаған екен. Оқ атып, аяқ аттатпапты. «Тәуекел!» деп, жаннан да, малдан да айырылып, қу басын сүйретіп, туған, өскен жерінен құландай қашып кеткендер де болды. Исабай ондай тәуекелге батылы жетіп, бара алмады. Малайсарысына қайтып, қыста Бақанас асып, Балқаш түсіп кетті.

	Ақапаның ұзақты түнге ертек айтып, Нұрмолда оны мейірі қанып тыңдаудан қалғаны қашан. Құдайдың құтты күні елдің үрейін алып, үпісін қашырған ұзынқұлақ хабарының түрі жаман. Шетінен: «Шауып кетіпті!», «Қырып салыпты!» боп келеді. Мұндайда Нұрмолда: Қамбар батыр, Алпамыс батыр, Ер Тарғын, Едіге батырлар, кешегі Қабанбай, Бөгенбай, Райымбек, Малайсары батырлар қайда? деп іштей кіжінетін. «Қазақтан асқан батыр, қазақтан асқан ақылды ел бар-ау» деп, өмірі ойлап көрмеген оған мына құлағы естіп жүргендері сұмдықтың сұмдығы еді. «Бұл қазақ қашанғы шабылады, қашанғы атылады?!». Ыза-кек іште қазандай қайнайды, бірақ күресерге дәрмен жоқ. «Құлыным, қолыңда қаруың жоқ, құр бекерге қопаңдама, қор боласың» деп, күнде басу айтып, күнде етегіне жабысып, күнде егіліп отырған әжесін аяйды. Әйтпесе, намысы қозған жігіттерге қосылып, бұл да кетпес пе еді...

	Сол жыл елді қысыр жыландай қылқындырып, қысып шықты. Қыс ұзаққа созылды. Көктем жауын-шашынды болды. Тебіннен қалған мал күйі кетіп, бойдағы жүдеп-жадады, буазы іш тастады. Сиыры аусыл боп, қойына топалаң тиіп, бар малынан айырылып, қу таяғын ұстап қалғандар қаншама? Мұндайда жаңбыр бір жауса, терек екі жаумай ма? Кедей біткен азын-аулақ аша-тұяқтан жұрдай боп, құдай тас төбелерінен ұрды. Бұған Ақапа: «Көппен бірге көрген ұлы той» деп, өзі де ренжімей, екі немересін де ренжітпеп еді. Онысы жай кеңпейілділік екен. Тіршілік заңы басқа гөй-гөйге душар етті.

	Түрі жаман мына замана дауылы кедей-кепшік тұрмақ, Исабай байдың шаңырағының өзін шайқалтып жіберді. 1916 жылдың кәрінен аман-сау құтылған оны 1917 жылдың қазан төңкерісі құтқармады, Ақ патша кұлады. Оның орнына енді Ленин деген біреу пайда болды. Ақ патшадан байлардың көрер зияны жоқ еді, жаңа өмір орнатамын, билікті жұмысшылар мен шаруаларға беремін, помещиктер мен байлардың тұқымын тұздай құртамын деуіне қарағанда мына патшадан тартар зауалының аз болмайтынын талайлар-ақ сезді. «Білмейтін мына періштеден, білетін сайтанымыз — ақ патшамыз артық еді ғой» деп зарлана бастады олар.

	Жем іздеген бөрідей даланы ақ орыс, қызыл орыс қаптап кетті. Жүрген жерлері қан сасыды. Момын қазақ тағы мазаққа айналды. Ақ орыс атын мініп, малын айдап кетсе, артынан іле келген қызыл орыс: «бай-манаптың құйыршығысың, кеңес өкіметіне, революцияға қарсысың, жаусың, ит жеккенге айдатамын!» деп зікірін салды дейсін кеп. Бұдан да жан аман қалып еді. Арандай аузын ашқан ашаршылыққа тап болды.

	Исабай құрыққа ілінбей, бұл пәледен Қытайға қашып құтылған. Ақапа екі немересімен Малайсарыдағы қыстауында отырған. Бұл күнде Бибі бой жеткен. Әркім-әркімдердің көзі түсіп, сөз салып та жүрген. Бар билігін Жамалға берген Ақапа үндемейтін. Панасынан айрылып, далада ашығып отырған қорғансыз үйге, бір қап бидайы, ақсақ тоқтысы бар, әйелі былтыр өлген Қарақожа келді. Жәй келмей Бибіге құда түсе келіпті. Бибі ашығып отырған әжесін де, ағасын да сөйлетпеді.

	Қарақожаның мына қалың малын көк шығып, күн жылынғанға дейін талшық етесіңдер, — деді де, — әйелдікке жаралған менің жолым осы болар. Хош! — деп, орнынан тұрып жүре берді.

	Бибі өзін-өзі аямады, құрбандыққа осылай шалды. Оны әжесі де, бауыры да айтпай-ақ түсінді. Іштей еңіреп, үнсіз қала берді.

	Дүниені өрттей жалмап, арада біраз жылдар да өте шықты. Ой мен қырда, әр үйдің маңдайшасы мен төбесінде қызыл ту желбіреді. Ақ әскер мен қызыл әскер қырқысы аңызға айналды. Кісі өлтіріп, адам соттатқандар марапаттала бастады. Ел ішін ақ дегендері алғыс, қара дегендері қарғыс, өңшең шүлдірлеген шолақ етек белсеңділер қаптады. Ақапаның малайда жүрген екі бірдей ұлы атқа таласам деп жүріп, ақтардың қолынан қаза тапты. Бибіні улы шұбар жылан шағып, дүние салды. Бұл қайғы Ақапаға қара тастан да ауыр тиді, бұршақ ұрған малдай тұралатып кетті. Ішке түскен қайғы қойсын ба, қыңқылсыңқылы көбейіп, қит етсе жалп етіп, жатып қалатынды шығарды.

	Мұндайда байқұс ананың ойлайтыны Нұрмолда. «Күнде өзгеріп жатқан заманы болса мынау, адамы болса анау. Құдайау, құтырған өзендей тасыған мына өмірде қалай тіршілік етеді, қалай түтін түтетеді?! Жиырмаға келді, әлі үйленген де жоқ. Қалған өмірден не үміт, не қайыр? Осындай қайғың мен қасіретіңді арқалатар, құдай-ау, саған не жазып едім? Қарғысқа ұшырар, қай қазақтың ала жібін аттап едім?!» дейді аһ ұрып.

	1926 жылдың жаз айы болатын. Бастарын ойға да, қырға да соғып, әбден естен айырылған ел енді Малайсары тауының етегінде ұйысқан Қарағаш ауылына бет қойған. Бұл ауылға ағаш егіп, жеріне су шығарған Балпық әулиенің ұрпағы Дәулетбақ қажы еді. Адасқан ағайындарына дұрыс жол нұсқап: «Бірің мал бақ. Бірің отырықшы ел бол, егін сал! Міне, суың, міне жерің» деді. Сөйтіп, Дәулетбақ қажы аш-арықтың басын біріктіріп, жаңа тіршілікке үйрете бастады. Әжесімен Нұрмолданы да ауылға көшіріп алдырған да сол кісі еді.

	— Үй саласың, жаңа өмір бастайсың, батыр, — деді ол тығыршықтай шымыр денелі жас жігіттің арқасынан қағып. Үстінен дәл бір ауыр жүк түскендей Нұрмолда да терең күрсініп:

	— Айтқаныңыз келсін, аға! — деген.

	Бірін-бірі көрсетіп, бірін-бірі түрткілеуден құтылған жұрт өткеннің бәрін ұмытып, жұмысқа жұмыла кірісіп те кеткен еді. «Түйедей тастан түймедей алмас артық» деген осы-ау дейтін Ақапа Дәулетбак қажының өз басы емес, ел қамын ойлаған мына тірлігіне риза болып.

	— Құлыным, жақсы адамдар жан-жағына жақсылық жасағаннан басқа не істеуші еді. Солардың жанында жүр...

	Әжесі айтқанды Нұрмолданың мақұлдамаған кезі жоқ.

	— Өзім де сөйтемін ғой. Менен қорықпасаңшы. Ақылсыз емеспін ғой, — дейтін сонда бұл да еркелей.

	— Кәне, мынаны киіп көрші, — деді бірде әжесі көптен тоқып бітіре алмай жүрген жүн шекпенді немересінің үстіне жауып. — Қона кетті-ау, деймін.

	— Керемет!

	Нұрмолда әжесін құшақтаған күйі жерден көтеріп алды.

	— Меккеге арқалап апарамын! — деді сыртқа бет алып.

	Әжесі бұған балаша мәз болды. Бірақ куанышы ұзаққа бармады. Төсегіне отыра бере көзі қарауытты. Сол-ақ екен қан тамырлары қысылып, денесі ауырлай берді. Көптен жағалап, көптен әурелеп жүрген жан алғыш әзірейілден енді құтыла алмасың сұңғыла көңіл сезеді-ақ. Алқымға қол салған ажалға не дауа?! Ақапаның жаны қиналды. «Айналайын құдай-ау, — дейді жалына, жалбарына, — жанымды қашан алдырсаң да ерік өзіңде. Бірақ бажылдатып, баламның көзінше алмашы. Құлынымның қорыққаннан зәресі ұшып жүрер» ...Шыбын жанның шырқырап кеудеден шыққанын немересі көрмесе екен дейді.

	Біресе бозарып, біресе қуарып, айналасына алақ-жұлақ қарай бастаған әжесінің түрінен шошып кеткен Нұрмолда: «Ақапа-ау, не болды сізге?!» деп, жанына жетіп барды. Жанындай жақсы көретін немересінің шошынған үнінен селт еткен Ақапа есін тез жиып алды. Түк болмағандай Нұрмолданың басынан, мандайынан мейірлене сипай бастады. Содан бойына қуат бітіп, денесі сергіді. Бір сәт болса да күпті көңіл орнына түскендей болды. «Құдайдың мұнысына да шүкір» деді Ақапа іштей сиына. Сөйтті де немересінің маңдайынан иіскеп, біраз үнсіз отырды да:

	— Құлыным-ау, саған бір ертек айтып берейін, тыңдайсың ба? — деді мейірлене.

	Табан астында әжесінің аурудан жазылып, көптен айтылмай жүрген ертекті айтып берейін дегеніне жаңа ғана шошынған Нұрмолда енді қуанып кетті.

	— Тыңдаймын. Тыңдаймын. Айтыңызшы, айтыңызшы, — деді шыдамы таусыла, ынтыға түсіп.

	— Қазір құлыным, қазір — деп, Ақапа сипақтап біраз отырды да, ертегісін бастап кетті.

	— Баяғыда бір Торғай ғұмыр бойы бір Бәйтерекке ұя салып, жылда балапандарын аман-сау шығарып, бағып-қағып, қанатын қатайтып, аспанға ұшырып жүреді екен, — деді майда қоңыр дауысы мұңға шыланып. — Күндерде бір күн әлгі Торғай байғұсқа құтты мекені болған зәулім Бәйтерекпен қоштасуға тура келіпті. Сонда ол Бәйтерекпен былай қоштасқан екен дейді:



	— Сабылған жолда сары атан,

	Жапырағыңды шалмасын.

	Домалақ қара балташы,

	Төбеңе ойнақ салмасын!

	Жотаңнан өткен күн көзі,

	Өзегіңе бармасын!

	Жылғаң кеуіп баурыңда,

	Тамырың қурап қалмасын!

	Бұтағыңды сындырып.

	Отын етем дегеннің

	Жаққан оты жанбасын!

	Саған қастық істеген

	Өмір бойы зарласын!



	Сонда Торғайға Бәйтерек те былай тіл қатқан екен деседі:



	Тура қуған тұрымтайдан сақтасын,

	Жағалай қуған жағал тайдан сақтасын!

	Алдыңнан қырғи шалмасын,

	Балапаныңды қуып алмасын!

	Тісін көрсеткендердің тісі сынсын.

	Саған тісі батпасын!

	Күшін көрсеткен күштіге жолықсын,

	Пәледен басын алмасын!

	Саған да қастық ойлаған,

	О да өмір бойы зарласын...

	Құлыным, осының бірі мен, бірі сен болғай...



	Уф деуге ғана шамсы келген Ақапа салулы төсегіне қисая берді. Бағанадан ертек тыңдап отырмын деп, ойлаған Нұрмолда есі шыға әжесін бас салды.

	— Ақапа, ау Ақапа...

	Әжесі тіл қатпады. Жансыз қолы кеудесінен сырғып түсе берді. «Әжем өледі-ау» деп, ойлап көрмеген Нұрмолда өгіздей өкірген күйі сыртқа жүгіріп шықты. Ағайындар келіп, қазаға қайғырып, артында қалған жалғыз тұяқты сабырға шақырып, Ақапаны да арулап жерледі. Әкесі мен шешесі, ағасы мен қарындасы өлгенде сезіміне тимеген, жүрегіне жетпеген қайғы мен қасіретті Нұрмолда әжесінің қазасында басынан өткерді. Өлімнің не екенін білді. Жапан далада жалғыз өзі қалғандай сезінді. Өмір қызықсыз боп көрінді. Тіршілік дегенді азап па деп қалды. Жүрегі мұздады, көңілін мұң басты.

	Бірде еңсесі түсіп келе жатқан бұған Қарсыбай жолығып, әй-шәй жоқ:

	— Әй, Нұрмолда, көтер басыңды! — деп айқай салды. — Әкешешесін, бауыр-қарындасын қанжығасына байлап жүрген ешкімді көргенім жоқ! Ақапаның өлімі — ақ өлім! Ел жұрты арулап көмді. Құранын оқыды. Ал мен өлсем, денем көмусіз, сүйегім қурап, қу далада қалам ба деп қорқамын. Мына құтырған кедей-кепшіктің құдайдан қорқар түрі жоқ!

	Қарсыбайдың күйіне, күңірене сөйлеген мына сөзі Нұрмолданың төбе құйқасын шымырлатып жіберді. Аузына сөз түспей қаңтарылып қалды.

	— Әй, сен де кедейсің! Өкімет сенікі, заман сенікі! Бұл жүрісің не?! Атқа неге мінбейсің? Айқайға неге баспайсың? Ағайындарыңа қасқырдай тиіп жатқан андастың қай кедейінен кемсің?!

	Қарсекең қаһарланып алыпты. Қара сөзді қардай боратады. Күні кеше ғана бай мен манапқа, қожа мен молдаға: «Кедейкепшік пен кем-кетіктің ақысын жеп, тойынғансыңдар!» деп, соқтығып жүретін қарттың мына күндей күркіреуінің себебін Нұрмолда ұғына алмай дал.

	— Доңызға еріп, ит боп үрген өңшең кем ақылдар...

	Қалың қабағынан қар жауып, көзіне қан толып, мұрты едірейіп кеткен Қарсекеңе бұл елде ешкім қарсы шығып көрген емес. «Пәлесінен аулақ!» деп, қашып жүретін.

	— Ақсақал-ау! — деді Нұрмолда салбыраған басын көтеріп. — Сонша маған ұрсатындай алдыңызда қандай айыбым бар?! Айтып өлтірсеңізші...

	— Айыбың сол! Көзіңді аш! — деді де ашулы қарт атына қамшы басып, кетіп қалды.

	Қарсекеңнің шолақ қамшыдай шолтаң ете түскен бұл сөзіне Нұрмолда түсіне қойған жоқ. Табиғатынан қыңыр, қисық шалдың білгені сол шығар деді.

	Жер-жерде кедейлер жаппай теңдік алып, байлар кәмпескеге ілініп, мал-мүлкі талан-таражға түсіп, қожа-молдалардың да қуғын-сүргін көріп жатқан кезі еді бұл. Әйелдерге бостандық берілді. Қалың мал, әмеңгерлік дегендердің тамырына балта шабылды. Әртел, кәпиратип, мойынсерік дегендермен қатар құдайсыздар ұйымы деген де ашылды. Кедей біткен сонын белсенді мүшесі болды. Осының өзі дұрыс па, бұрыс па, оған ой жүгіртіп жатқан бірі болса ше? «Құртамыз да жоямыз — ұрандары, шоқпар, жұдырық қолындағы — құралдары!».

	Байлар таланған иттей қыңсылап, қожа-молдалар еркінен айрылып, итжеккенге айдалып жатты. Билік тиген белсенділер мұны біліп істеп отыр ма, білмей істеп отыр ма, Нұрмолда соны ұқпай-ақ қойды. Жақсылық деген не? Жамандық деген не? Дәл осы екеуінің ара жігін ажыратар ақылы бар-ақ сияқты еді. Оны жұрт та біледі деп ойлайтын. «Біреуге жақсылық жасасаң, сауап болады. Біреуге қиянат жасасаң, күнә болады» дегенді түсінбеудің қандай қиындығы бар?!. Нұрмолда осыны ойлағанда жүрегі сыздап қоя береді. Ал көз алдында болып жатқан сұмдықтарды көргенде төбе шашы тік тұрады. Әсіресе, Қарағаш ауылында болған жағдай мұны тіпті, өмірден түңілдіріп жіберді. Жапырақтары жайқалған ағаштар ауылдың сәні еді. Дәулетбақ қажы оны ішкі жақтан арнайы алдырып, егіп, күтіп-баптап өсіріп жүретін. Енді жеміс ағаштарын да өсіріп көремін дейтін. Оған Кеңес өкіметінің шолақ етек белсенділері жеткізбеді. «Халық жауысың!» деп, қамауға алды. «Құдай бар» дейді деп, құлақ естіп, көз көрмеген Сібірге айдады. Ал ешкімге жазығы жоқ, жайқалып өсіп тұрған ағаштарды «халық жауының ағашы» деп, бұтағын сындырып, тамырын қиып, ту-талапайын шығарды. «Әй, обал емес пе?» дегенді құлағына қыстырған біреу болсашы. Дәулетбақ қажыға, оның ағашына жаны ашыған Нұрмолда мына зорлық, қорлыққа шыдай алмай, қолды бір сілтеп, Малайсарыдан безіп кетті. Сол кеткеннен Аралтөбедегі нағашыларынан бір-ақ шықты.

	«Қайда барсаң да, Қорқыттың көрі» дегендей мұнда да Нұрмолда құтырған шолақ етек белсенділерге тап болды. Оларға байлардың мал-мүлкін тартып алып, қан қақсату оп-оңай ойыншыққа айналған. Кешегі барлық, байлық қысқан кеселді кеуделер енді кедейлердің табанында жаншылған. Қыңқ еткендері: «Халық жауы» аталып, қара күйе жағылып шыға келеді. Бірін-бірі кешіріп, бірін-бірі аяп, елге бірлік, жанға ынтымақ ойлап жүрген бірі болсашы? «Қарағым, тіршілікте адам бірбіріне қонақ» деуші еді әжесі. «Соны біле тұра бұлар бірін-бірі неге сыйламайды, бірін-бірі неге құрметтемейді?!». Ол өз ойынан өзі шошитын болды. Бақытсыздық жалғыз Малайсарыда ма деуші еді. Аралтөбенің де оңып тұрмағанына көзі жетіп, көңілі түңіліп кетті. Мұндайда әжесі есіне түсіп, жүдеу көңілін жұбататын. Ертегісін айтып елжірететін.

	Бірақ ертек басқа, өмір басқа еді.

	4

	Қазақ «Ер жігіттін үш жұрты бар» дейді. Соның бірі нағашы жұрты. Нұрмолданың нағашы жұрты Аралтөбедегі мырзалар еді. Туысым ғой деп, қара тартып келген жиеніне нағашылары да суық қабақ таныта қойған жоқ. Бауырға тартып, «Бас екеу болмай, мал екеу болмайды» дей жүріп, жиен көңілі қаламаса да — «үйренісіп, үй боп кетесіңдер» деп, есік көрген бір келіншекке үйлендірді. Зорлық дегеннің бойға қорлық екенін ол кезде Нұрмолда қайдан білсін. Тағдыр қоспай, адам қосқан алғашқы қосағымен ол үйренісе де алмады, үй де бола алмады. «Жығылғанға жұдырық» дегендей жазыла ма деген жан жарасының аузын қапелімде біреу жұлып алғандай болды.

	Бүгіні кешегісінен аумайтын, өзгермейтін бір өмір. Өзінде де өзгеріс жоқ. Нағашысына келгенде де баққаны мал. «Ой, өзің де біз сияқты кедей екенсің, кел, қатарға қосыл. Өмір біздікі, өзгер!» деп, көпшік қойып, құрмет көрсеткендер де болды. Бірақ Нұрмолда «Мен кедеймін!» деп, кеуде соғып, ақ, қараны ажыратпай зорлық, зомбылық көрсетіп, ешкімнің де көз жасына, обалына қалғысы келмеді. Өйтуге құдайдан да қорықты. Кісіге қиянат жасағаннан да, қойын бағып жүре бергенін жөн көрді.

	Сөйтіп жүргенінде әжесі Ақапасының ертегісіндей бір әңгіме ел ішінде гу ете қалды. Көздерімен көрмей-ақ, қолдарымен ұстамай-ақ құлағымен естігеннің өзін құбылтып, құтыртып жіберетін қазекем емес пе? Бұл жолы да сонысын істеді. Біреулер «Темір жол салынатын бопты!» десе, енді біреулер «Ойбай, қара бұқасы болады екен!», «Қара күштің иесі екен!», «Оның жанында жер көтерген көк өгізің түк емес екен!» деген сияқты алып-қашпа сөздерді желдей үрлеп, дауылдай соқтырды. Келе-келе «Ойбай, темір жолда жұмыс істегендер керемет болады екен. Табыстың астында қалады екен!», «Ана ауылдан анау кетіпті!», «Мына ауылдан мынау кетіпті!», «Біз, немене, тоқалдан туыппыз ба?!», «Кімнен кембіз?!» деген сөздер құлақтан кіріп, ойды алды. Тіпті, «Бұл жаңа өмір жолы. Байлық пен дәулет жолы» деушілер де көбейіп, Нұрмолда да еріксіз ойға қалған еді. Бір күні «Барып бағымды сынап көрейін. Тәуекел!» деді де темір жол салынып жатқан Сарыөзекке тартып отырды.

	Темір жол жұмысына қол-аяғы балғадай, тепсе темір үзетін, күш-қайраттары қайнап тұрған жігіттер болмаса, кім көрінгенді қабылдамайды екен. Бұл сыннан Нұрмолда сүрінбей өтті. Сөйтіп, бұрын өңі тұрмақ, түсінде көрмеген қара жұмысқа көз жұмып, қойды да кетті. Құрылыс көліктері қаптаған қарақұрым — өгіз арба, ат арба, түйе арба. Ал шеттерінен жалаң төс, бойлары күшке булыққан жігіттердің қолдарында бұрын ұстап көрмеген, зембіл, кетпен, күрек, сүймен. Сонымен бірі жер қазады, бірі тас жарады, бірі оны арбаға салып тартады. Құмырсқадай құжынаған жұрт күндіз-түн жұмыстан бас алмайды. Тауды бұзып, жерді қазып, тасты жарып жол төсейтін қаптаған қара қазақтар да, ал оларға: «Алай істеңдер, жоқ былай істеңдер!» деп, нұсқау беріп, басшылық жасайтындар ат төбеліндей ғана орыстар еді.

	Темір жол дегеніңіз алғашқыда құм мен тас, қиыршық пен топырақ аралас жал-жал үйінділер боп көрінгенімен келе-келе дәл бір ертегіде айтылатын әлгі қарсы ұшырасқанын қағып салатын, жан-жағындағысын жалмап жіберетін алып айдаһардай сағат санап өсумен, күн санап өзенді аттап, орманды жалмап, тауды орап, сар даланың қойны қонышына емін-еркін ирелеңдеп енумен болды. Бұған қуанбаған жан қалмады. Айдаһар жолды қызық қуаныш көрген қазекем бөріктерін аспанға атты. «Бесжылдықтың екпінді құрылысын мерзімінен бұрын бітіреміз!» деп ұрандап, жан салып жұмыс істеді, ащы тер моншақтап ақты.

	Түркісіб темір жолы — социалистік құрылыстың алғашқы бесжылдығындағы аса ірі екпінді еңбек майдандарының бірі еді. 1927 жылы 15-шілдеде Семейден, ал 2-қарашада Луговая станциясынан бастау алды. Үкімет тарапынан алып құрылысқа көмек жасайтын арнайы комитет құрылып, оны басқару сол кездегі РСФСР Халық Комиссарлар кеңесі төрағасының орынбасары Тұрар Рысқұловқа тапсырылған еді. Бұл да жайдан-жай еместін. Ресей қалайда ел жайын, жер жайын аса жетік білетін Тұрардай асыл азаматтың күш-қайратын, білімін, абырой-атағын сарқа пайдалануды көздегендік болатын. Ол мақсаттары да абыроймен асыра орындалып жатты. 1927 жылдың 6-қазанында «Прииртышская правда» газеті былай деп жазды: «Мәскеу, 6 (РОСТА), Түркістан-Сібір темір жол құрылысын салу жөніндегі құрылған жәрдемдесу комитеті магистралдың оңтүстік учаскесіндегі бағытын таңдап бекітті. Жолдың Қордай асуына қарағанда 14 миллион сом арзанға түсетін Шоқпар бағытындағы жобасы таңдап алынды. Сөйтіп, темір жол құрылысын салу мерзімін бір жылға қысқартуға мүмкіндік туды». Комитеттің мұндай үлкен олжаға қол жеткізуі, әрине қазақ даласының жай-жапсарын жақсы білетін, Алаш партиясының мүшесі боп, ақсүйек инженер атанған ұлтшыл — Мұхаметжан Тынышбаевтың еңбегінің зор екендігін ол кезде жұрттың көбі біле де бермейтін.

	Сібір мен Орта Азияны темір жолмен құрсап, матап алуды патшалық Ресей о бастан-ақ жан-жақты ойластырып, жоспарлаудай-ақ жоспарлап жүретін. Орыстардың алғашқы жоспары 1878 жылы-ақ дүниеге келген болатын. Төменнен басталып, Ақмола арқылы Ташкентке жетуді діттеген бұл жоспардың ғұмыры, алайда ұзаққа бара алмады. Қырсыққанда соғыс килігіп, байтал тұрмақ, бас қайғының керіне ұшырап, іске аспай қала берген. Алайда, ұланғайыр Сібір мен Түркістанның кен байлығы Ресей алпауыттарының жатса ұйқысынан, тұрса ойынан кете қоймады. Ақыры көкей кесті бұл арман араға он бір жыл салып, қайта тірілді. Қайта тірілгенде де анау-мынау емес, атса оқ, шапса қылыш өтпейтін, тек ертегіде айтылатын алып, үш басты айдаһардай боп тірілген еді. Патшаның алдына үш бірдей жоспар ұсынылды. Оның бірі — Ресейді шығысында Ташкентпен байланыстырып, одан Жетісу арқылы Сібір темір жолына жету болса, екіншісі — Орынбор мен Ташкентті, үшіншісі Александров Гай мен Шаржау станцияларын жалғастыру еді. Бір жылдай сарапқа салынып, жан-жақты талқылаудан өткеннен кейін, әу бастағы Ташкент темір жол құрылысын бастауға шешім қабылданады. Осы кезде жоспар жасаушылардың арасында алауыздық оты тұтанып, бақталастық дүрілдеп, патша үкіметінің шақшадай басын шарадай етеді. Болашақ жол жоспарларының экономиқалық тиімділігі жөнінде арнайы комиссия құрылып, оның зерттеу, тексеру, анықтау жұмыстары жеті жылға созылып, ақыры 1905 жылғы революцияға тіреледі. Революцияның қаһарынан қаймыққан инженер Б.Васильев патша ағзамына темір жол құрылысын бастауға асықпау жөнінде ақыл қосады. Сөйтіп, шығысқа құшақ созған патшаның да қолы жіпсіз байланып, темір жол салу жоспары тағы да екі жылға еріксіз кейін шегіндіріледі.

	1909 жылы Түркістан-Сібір темір жол құрылысын салу жөніндегі жоспар қайта сөз бола бастайды. Бұл жөнінде арнайы құрылған комиссия патша үкіметіне бұл құрылыстың 160 миллион сомға түсетіндігін мәлімдейді. Дәл мұндай орасан зор шығыннан шошып кеткен патша ағзам, тәуекелге бара алмай, тағы да тайсақтап шыға келеді.

	Арада үш жыл өткенде бұл мәселе тағы да көтеріледі. Бұл жолы белді бекем буып, нар тәуекелге басқан Ресейдің аса ірі металлургия зауытының иесі А.И.Путилов еді. Ол екі акционерлік қоғамның ұйымдастыруымен Новосибирь — Семей, Арыс — Бішкек темір жол құрылысын бастауға қаржы шығарады.

	1913 жылы бірлесіп, білек сыбанған осынау екі акционерлік қоғам арнайы заем шығарып, шыққан шығындарын төлеуге мемлекет тарапынан кепілдікке қолдарын жеткізіп, көкейтесті темір жол құрылысын қызу бастап та кеткен еді. Алайда, 1914 жылғы соғыс бұл жоспардың да ғұмырын күл-талқан етеді. Ресейдің ашқарақ алпауыттарының Орта Азия мен Қазақстанды темір құрсаумен жаулап алу жөніндегі ғасырға жуық жанын сала, барын сала жанталасқан сұрқия саясатының тарихы, міне, осындай тағдыр тәлкегіне ұшырап, құдай атып, қырсық шалып, өз-өзінен күйреумен болып еді.

	Сол жоспарды қайта тірілткен, аяғынан тік тұрғызып, жұлдызын жарқыратып, айын оңынан туғызған кеңес өкіметі болды. Түркісіб темір жолындағы еселі еңбек қарқынын күндізтүн радио саңқылдап айтып, газет, журналдар да жарыса жазып жатты. Бірі «Адамдар Түркісібті салып жатыр» десе, бірі «Түркісіб адамдарды өсіріп жатыр» деді. Нұрмолда болса, «Көп түкірсе көл» деген қазекемнің қарапайым сөзінің құдіреттілігіне таң қалды. Күні кеше ғана басына бостандық алған, буы бұрқыраған парабоз тұрмақ, төрт доңғалақты машинаны білмеген қалың кедей, енді өңі тұрмақ түсінде көрмеген шаруаны тындырды дегенге қалай таңданбассың, қалай мақтанбассың? «Сынықтан басқаның бәрі жұғады» дегендей «мен кедеймін» деп, көкірек қаққандардың мақтанышы бұған да жел беріп, желпінтіп қоятын. Бірде ол күтпеген, таң қаларлық оқиға болды.

	Құрылысқа келгелі ол өзі қатарлас палуан денелі, қақ-соқта шаруасы жоқ Байкенже деген жігітпен танысып, сонымен бірге жер қазып, топырақ тартып, жұп жазбай бірге жүрді. Қара жұмысқа қайратты Байкенже домбыра тартып, ән де салатын еді. Оның майда қоңыр дауыеы шаршаған денеңе күш қуат беріп, жадау көңіліңді жадырататын. Бірде қашан да «Мен кедеймін! Кеңес өкіметі — менің өкіметім!» деп, өз-өзінен өсіп, бөсіп жүретін Құрмаш деген Байкенжеге: «Сен бар ғой, ескі өлеңді айтпа! Жаңа өлеңді айт! Біздің кеңес өкіметінің өлеңін айт» деп соқтықты. Оған Байкенже жауап қатудың орнына, жымиып күлген де қойған. Бірақ Құрмаш оның қыр соңынан қалмады. «Стройда ән салмайды. Ескі әнді айтады. Бесжылдықтын әнін айтпайды» деп, бастықтарға жамандаумен болды. Бастықтар Құрмаштың сөзін сөйлеп, сойылын соға бастап еді, Байкенже: «Әй, нәшендік, елді қортық, қойды шарттық бұзады» деген, «Сау бол!» деді де, қайласын лақтырып, ауылына тартып тұрды. Кетерінде көптен дәмдес, сырлас болған Нұрмолдамен: «Есім барда елімді табайын. Көрмегенім жақсы мен жаманды ажырата алмаған кеудемсоқ кедейлер болсын!» деп қоштасты. Үнінде «сен де жүр менімен» дегендей сыңай да бар еді. Табан астында аузына сөз түспей, ештеңе дей алмаған Нұрмолда үнсіз қала берген. Сонысына кейін талай өкінді де. Жақсы мен жаманды, ақ пен қараны ажырата алмағаннан артық қандай парықсыз жан болу керек? Адал да ақылды достан айрылғанын Нұрмолда кейін сезе бастады. Байкенженің соңынан еріп кетпегеніне өкінді. Ол барда жұмыстан қанша шаршап, шалдығып келсе де, әу деп ән айтқанында көңілі көтеріліп сала беретін еді. Ал күр күпінгеннен басқа көргені жоқ Құрмаштан көңілі қалайын деді. Байкенжені іздеп, ауылына барсам ба деп те ойлап қоятын. Тап осы кезде бүкіл темір жол бойын дүр сілкіндірген тосын бір хабар гу ете қалды. Бұл Семей жақтан темір жол салушылардың Қаратал өзенінен өткен кезі еді. Теміржолшылардың күндіз салған жолдары түнде қирап қалатын бұрын көз көріп, құлақ естімеген бір қырсыққа тап болады. Жергілікті ақсақалдардың «Бұл жерде әулие Балпық бабамыздың мазары жатыр, аруақты таптамай жолдарыңды бұра тартыңдар» дегендеріне ешкім құлақ аспай, мазарды баса көктеп өтпек болады. Бірақ салған жолдары бүліне береді. Пойыз релістен тайып апатқа ұшырайды. Ақсақалдардың айтқанына көнбеген бастықтарды мына жәй енді састырайын дейді. Болған оқиға Мәскеудегі Тұрар Рысқұловтың да құлағына жетіп үлгереді. Ол дереу Түркісіб темір жолын салу жөніндегі инженер Л.М.Перельманмен байланысып, жолды әулие Балпық мазарынан айналып өтуге кеңес береді. Сөйтіп, қасиетті Балпық әулиенің мазары бұзылмай, аман қалады. Бұл оқиғаны әркім әрқалай айтып, әркім әрқалай қабылдайды. Құдайдан қорықпай, ата-баба дәстүрін мансұқ етіп, аруақты аттағандар іш тартып қалады. Нұрмолда Ескелді, Балпық бабаларының еліне істеген жақсылығын әжесінен бала кезінен естіп өсіп еді. Іштей сол әулиелерге сиынып та жүретін. Қасиетті сол әулие Балпық бабасының мазарының бұзылып, таптанды болып қалмағанына қатты қуанды. «Құдай бар, аруақ қолдайды» деген сөздің растығына көзі жеткендей болды. Қазақ, орысты аузына қаратып, айтқанын істеткен Мәскеудегі Тұрар атты кісіге мың да бір алғысты жаудырумен болды. Ел қамын, ер намысын қорғайтын алып батыр дәл сол кісідей-ақ болар деп ойлады. «Шіркін, өзін көрер ме еді» деп қиялдады.

	Нұрмолда Тұрар Рысқұловты 1930 жылдың 28 сәуір күні Түркісіб темір жолы түйіскен Айнабұлақ станциясында өткен салтанатты жиналыста көрді. «Көркіне көз тояр азамат-ақ екен» деді көргендер. Сөзге шешен екен, ел басындағы жағдайды айтып, Түркісіб темір жолын салушыларды айтулы үлкен еңбек табыстарымен құттықтады. Еңбек озаттарына сыйлықтар берді. Солардың ішінде Нұрмолданың да аты аталып, кәстөм-шалбарлық мата алды. Көп қуанышында шек жоқ еді. Нұрмолда да сол қуаныш қызығымен төбесі көкке жеткендей күй кешті.

	Қашан да той-думанның дүр етіп өте шығатынындай бұл қуаныштың да қуаты ұзаққа бара қоймады. Темір жолдың қара жұмысын мойындарымен көтергендердің көбі енді екі қолды қалтаға салып, жұмыссыз қалды. Сарыөзектен қызық тарқады. Көп кедейдің бірі ауылына, бірі пайда іздеп, басы ауған жаққа кетіп жатты. Нұрмолда Малайсарыға, жоқ әлде Аралтөбеге барсам ба деген ойда жүрген. Бір күні баяғыда бұзау баққан ауылдасы Сәрсен ұшыраса кетті.

	Сөзді қой, — деді ол Нұрмолдамен амандасып, хал-жайды ұғынысқаннан кейін. — Жүр менімен. Шұбарға тарттық.

	— Шұбарда не бар?

	— Ойбай-ау, бар ағайының Малайсарыны тастап, Шұбарға жиналып жатыр. Колхоз болмақ. Шұбар дегенің көк майсалы, көкорай шалғынды жер. Бүкіл елді дүрілдетіп темір жол салғанда, колхоз жасай алмаймын деп қорқасың ба? — деді ол Нұрмолданың намысына тие.

	Жер-жерде кедейлер ұйымдасып, колхоз құрып жатқанынан Нұрмолда хабардар еді. «Сенің-ақ айтқаның болсын» дегендей ол үнсіз бас шұлғып, Сәрсеннің соңынан ерді.

	Бұл тағы бір жаңа ай мен ескі айдың өларасының кеші еді. Алда қараңдап қара жол жатты.

	5

	Нұрмолданы көре сап, «жүр де жүр» деп, қоярда қоймай қолқалап, Шұбарға ертіп шыққанда Сәрсен өзіме әрі жолсерік болсын, әрі бұрын естіп көрмеген не бір әңгіме қызығына батайын деген еді. Басынан өткені, елден естігені бар өзі біраз сарнап алды да:

	— Әй, Нұрмолда, жол қысқарсын! Енді сен сөйле, — деді Быжы өзенінен өте бере.

	— Маған тағы не айт дейсің? Айттым ғой бәрін.

	— Ойбай-ау, не айт дегенің не? Түркісіптей алыпты салған адамсың. Не айтамын деген сөз бе екен. Біз естімеген қызықтың көкесі сенде емес пе? Айта бер шетінен.

	— Не айта беретіні бар оның. Құмырсқадай құжынап жүріп, темір жолды салдық. Несі қызық дейсің соның? Қиын-ақ іс болды, — деді Нұрмолда әңгімесін шолтаң еткізіп.

	— Ойбай-ау, Сарыөзекте қыз, келіншектер қырғын болды деседі ғой көргендер, аузының суы құрып. Соның қаншасын жайраттың. Айтпайсың ба, былай. Жол қысқарсын! — деді күйіп кеткен Сәрсен.

	Бұл сөзге Нұрмолда мырс етіп, езу тартты да қойды. Әлі де болса, бірдене дәметкен жандай Сәрсен оған ынтыға қарады. Нұрмолда тор шолақтан қалмай, үнсіз қатар келе жатыр. Сәрсен оған қарай-қарай қарадай таусылды. Тор шолаққа қамшыны басып-басып жіберіп, өзін орта жолда қалдырып, қарасын көрсетпей кетіп қалғысы да келді. Бірақ ол ойынан тез қайтып:

	— Әй, Нұрмолда! Енді қашан?! Бірдеңе десеңші, — деді дауысын қаттырақ шығарып. — Іш кеуіп, жарылатын болдым ғой.

	«Қылқылдап қоймады-ау мынау» деген кісіше Нұрмолда ауыр күрсінді.

	Мен сені шсш-қатты. Мен көрмегенді көрді. Мен естімегенді естіді! Әңгімеге қарық қылады десем, баяғы ауыз жарытпас қалпың ғой. Ойбай-ау, өмір өзгеріп, дүние жаңарып жатқанда өзгермейтін не пәлең бар сенің, — деді Сәрсен енді кейи сөйлеп. Нұрмолда оған ренжіген жоқ. Тор шолақтан қалмай жүрді де отырды.

	Нұрмолда бала кезінен сөзге сараң болатын. Сыртқа сымбырлап сыр шашу дегенді білмейтін. Естігендері мен көрген білгендерін көңіл таразысына тартып, іштей топшылап, іштей толғанатын. Қара жұмысқа қайратты, жүріс-тұрысы ширақ оның бұл мінезін білетіндер Нұрмолданы уайым-қайғысы, арман-мақсаты жоқ, дәп бір тары көжеге тойған тоқ баладай көретін. «Ойбай-ау, мен де өздеріңдей жұмыр басты пендемін. Менің де арманым бар. Менің де қайғы-қасіретім бар» деп, бұл да оларға ашылып сыр шашпайтын. Сырты бүтін, іші түтін бейкүнә халде жүретін де қоятын. Иә, кей-кейде тыныш көңілі дауыл тұрған теңіздей кернеуінен көбік шаша асып-тасатын шақтары да болатын. Ондай сәттерде қиял дегеніңіз құз-шыңдарға қамалып, ой дегеніңіз қарағайлы қара орманға тірелетін. Мұндайда ол өз-өзіне ұқсамай, бөгде адам да боп кететін. Осынысы жақсы ма, жоқ әлде жаман ба, ол арасын анық ажырата да алмай, шақшадай басы шарадай болатын.

	Марқұм әжесі: «Адамның жүріс-тұрысы да, істеген шаруасы да, сөйлеген сөзі де таза болғанға не жетсін. Құдай, шалдуар әпербақаннан, шаң балақ шалапайдан, желбуаз тілмардан сақтасын» деп, отырушы еді. Көмулі шоқтай көкірегінде сақтаулы сол сөзге бұл имандай сенетін. Жан адамға жаманшылығы жоқ, адал еңбек, маңдай тері өтеліп, әлі-ақ қатарға қосылып кетермін дейтін. Енді алды-артына қарап, айналасына шолу жасап: «Осы мен не тындырдым, кім болдым?» дегендей өз-өзіне сауал қойса, соған әлі күнге жауап таба алмай жер шұқумен келеді. «Бағым жанып, бақытым ашылмастай не пәлем бар менің. Қолым да таза, жүрген жолым да таза» дейтін болды ол соңғы кезде қалың ойға қамалып. Қарап отырса, біреудің малына да, байлығына да қызықпапты. Біреулермен жауласып, не біреулермен дауласып, жағасына да жармаспапты.

	Теміржол бойында жұмыс істеп жүрген кезінде бұл да жұртпен бірге сауат ашу мектебінде оқыды. Әріптерді тез-ақ оқып, қатарынан бұрын қара таныды. Мұның көргенін жаза етпей, естігенін қалт жібермей көкірекке қондырып, құлаққа құйып ала қоятын ерекше ынталы қабілетіне мұғалімдері де, жолдастары да таңдай қағып, тамсанатын. Оқуға алғыр Нұрмолда бірақ жазуға жоқ болатын. Жазған әріптері одырайып, бір-біріне бірікпей, бет-бетімен кететін. Кішірейтіп, әп-әдемі-ақ жазуға қанша тырысқанымен, қолындағы қаламы құрғырға ие бола алмай, берекесі қашып, екі-үш сөздің өзін сойдақтатып, бір бетке әзер сыйғызатын. Қайла, күрек ұстағанда қарыспайтын білегі талып, қараптан-қарап, қара терге түсетін. Осындай бір қырсықтың қыр соңынан қалмай жүргеніне де түсіне алмай дал болатын.

	Сәрсен мұны енді сөйле деп қыстамады да, атына да мінгізбеді. Онысына Нұрмолда ренжи қойған жоқ. Тор атқа ілесіп, жүрді де қойды. Таң қылаң бере бұлар Көксу өзеніне де жетті. «Судың да түсі көкпеңбек болады екен-ау» деді Көксу өзенін алғаш көрген Нұрмолда аң-таң боп. Атынан қарғып түскен Сәрсен әй-шәй жоқ, апыл-құпыл шешінді де өзенге қойып кетті. Нұрмолда жағада тұрып, беті-қолын жуынып, су ішті. Судың дәмі бөлек екен, тандайына балдай татыды. Қайта-қайта тамсанып, қанып ішті. Шөлі қанып, бойы сергіді. Сәрсенге айқайлап: «Өмірімде дәл мынандай тәтті су ішіп көргенім жоқ» деп, айтқысы кеп тұрды да, — «қой, сөз көбейіп кетер» деп, өзөзінен тартынды.

	Өзеннен шыққан Сәрсен дәп бір үстінен ауыр жүк түскендей үф деп, кеудесін кере дем алып, көк шалғынға жантая кетті. Бағанадан біреу байлап қойғандай қалшиып тұрған тор шолақ та енді солығын басып, аузын отқа салды. Нұрмолда болса, шөлін қандырған Көксуға әрі қызыға, әрі сүйсіне қарап отырып, өзінің түнімен жол жүріп, шаршағанын да ұмытып кеткен еді.

	Іздеп келген Шұбары кішігірім жеті көшелі ауыл екен. Үйлері шетінен сабан араласқан сарбалшықтан салыныпты. Ауылдың дәл іргесінен мөп-мөлдір боп Қусақ өзені сылаңдап ағып жатыр. Сонандайдан шөккен ботадай боп, монтиып Ешкіөлмес тауы анық көрінеді.

	Нұрмолда ауылға кіре бере алдымен аңдас ағайындары емес, темір жолда бірге жұмыс істеп, ағасындай боп кеткен Ақықтың үйіне бұрылды. Сарбалшықтан салынған шеткі үйі екен. Ақық мұны танып, көптен көрмеген бауырындай қуана қарсы алды. Шаршап, шалдығып келген түрін байқап, демін алдырды. Қонақ асын берді.

	Ақа, колхоз құрып жатыр, ішінде өзіңіз де бар деген соң, шыдамадым. Тәуекел дедім де кеп қалдым, — деді Нұрмолда өз жайын баяндап.

	— Иә, сондай бір шаруаны қолға алған боп жатырмыз. Біздің бас не көрмеген бас!

	— Өзінен бірдеңе шыға ма?

	— Қайдам, — деді Ақық екіұшты тіл қатып. — Бірақ күш біріксе, тілек біріксе бұзылмайтын тау, жарылмайтын тас жоғын темір жол салғанда өз көзімізбен көрдік емес пе? Колхозың содан қиын емес сияқты. Кедейлер бірігіп, білек күшін қосып, мал бақсақ, шөп шапсақ, егін салсақ, еңбегіміздің қызығын өзіміз көрмегенде кім көреді? Кеңес өкіметі ұжымдасыңдар, күш біріктіріңдер, әртел, колхоз болыңдар деп, айтудай-ақ айтып жатыр. Тазы қуған қояндай боп, қорқып қалған жұрттың әзірге бір кісідей жұмыла қояр түрі жоқ. Дегенмен де осындағы біраз кедей бас қосып, «Жаңа талап» деген колхоз құрып жатырмыз. Колхоз меншігінде екі жүз гектар егістік жер, он төрт ат, үш түйе, екі арба, жеті ағаш соқа, он ағаш тырма бар, — деп Ақық бар жайды баяндап берді.

	Нұрмолда үнсіз тыңдады. Үлкен құрылыста істегендіктен бе, мына колхоз мүлкі құлаққа тым қораш естілді. Оны Ақық та сезіп отыр. «Жұмысқа қажетті құрал-сайман темір жолда ат көпір еді ғой, шіркін...»

	— Ақа, колхозға мені ала ма? — деді кенет Нұрмолда.

	— Нұрмолда-ау, о не дегенің? Сендей темір жолда шыныққан кедейді алмай, бұл колхозға кімді алады, — деді Ақық.

	Нұрмолданың қара жұмыстан қорқар жайы жоқ. Қайта жұмыс істесе, құрысқан бойы жазылады, қамыққан көңілден кірбің кетеді. Темір жол бойында күрекпен жер қазып, қайламен тас жарып, арбамен топырақ тасып әбден шыныққан Нұрмолда колхоз жұмысын допша домалатты. Бай, кулактардан тартып алған мал бар, құрал-сайман бар кедейлердің ісі оңға басқандай еді. Сепкен егіндері шықты, малға мал, жанға жан қосылып жатты. Кедейлерге де енді жан бітіп, жағдайлары түзеле бастаған шақ та туды.

	Алайда, колхоз тыныштығы ұзаққа бармады. Еңсесі түсіп, еселері кеткен байлар мен орташалар кәйтіп қарап жатсын. Қапысын тауып, кедейлердін аяғынан шалып, есе қайтаруға кірісті. Колхоздың егіні өртенетін, малдары ұрланатын, құралсаймандары қирайтын болды. Ауыл-ауылда жау шығып, адамдар тағы бір-біріне алакөз бола бастады. Жеңгендерінің мерейі тасып, жеңілгендері колхоз құрылысының зиянкесі аталып, тау асып қашатынды шығарды.

	Астан-кестең аласапыран өмір енді тынышталды-ау дегенде: «Асыра сілтеу болмасын — аша тұяқ қалмасын!» деген тағы бір ұран бүкіл елді дүр сілкіндірді. Сол-ақ екен, тағы да шолақ етек белсенділер білек сыбанып іске кірісті. Колхоз біткеннің қамбасына дән, қорасына мал қалдырмай, сыпырып-сиырып мемлекетке өткіздірді. Сөйтіп, ауылда тігерге тұяқ, ішерге тамақ қалдырмады. Қыстан қысылып шыққан ел енді көктем туа ашыға бастады. Жер-жерде тамақ іздеген қайыршылар қаптады. Ауылдың ит пен мысығын тауысқандар, енді даланың саршұнақ тышқанына ауыз салды. Жан-жағын жылан жалағандай еткен жоқшылық, ақыры сумаңдап Шұбарға да жетті. Ауылдың іші-сырты қаңғырған қайыршыларға толды. Бірі кетсе, бірі келіп жатты.

	Бір күні Нұрмолда ауыл шетінде өліп қалған шал мен кемпірді көрді. Жандарына жақындап барып еді, жағы суалып, көзі шүңірейіп, иығы шөгіп кеткен кәрияны танитын сияқтанды. Кенет «Ойпыр-ау, мынау Қарсыбай қарт қой» деді төбе шашы тік тұрып. Тіршілігінде қара қылды қақ жаратын, ел-жұртына кәдірлі адамның қара жолдың бойында аштан қатып қалғаны Нұрмолданың жанына қатты батты. Қарсыбай қарттың өзіне айтқан соңғы сөзі есіне түсіп, көзіне жас алды. «Қара емендей қайыспайтын елдің есті ақсақалдары арып-ашып, аштықтан айдалада өліп жатса, басқаларға не жорық» деді ол ашу-ызаға булығып. Нұрмолда осы сәт өмірден де, заманнан да түңіліп кеткен еді. Еңсесі түсіп, езілген күйі ағайындарына айтып, Қарсыбай қартты жерледі.

	6

	Ол тіпті «Бригадир боламын, жұрт басқарамын» деп ойлаған емес-тін. Бұл еркінен тыс, аяқ асты шешіле салған іс болды. «Енді не істеуім керек? Жұртқа қалай жұмыс істетуім керек?!» Күні ертең: «Жұртқа жұмыс істете алмадың. Колхоз шаруасын қисайттың, құрттың!» деп, мұның да басына әңгір таяқ ойнатпауына кім кепіл? Өлімнен ұят күшті. Сонда бұл ұятқа қалмай, кері кеткен шаруаны қалай оңға түзетпек. Саралап, саусақпен санап көрсе, өзінен әлдеқайда еті тірі талай пысықтар бригадир болыпты. Солардың жақсы атақ алғаны шамалы. Қара суды теріс ағызатын Сәрсеннің жәйі анау. Сүтке тиген мысықтай сорлап жүр.

	Нұрмолда арқасына жүк батқандай ауыр күрсінді. Есіне кенет өткендегі бригадир Сәрсен мен колхозшы Жексенбайдың дауы түсті. Бұлар Ешкіөлместің етегінде шөмеле жинап, мая салып жүрген. Маяға шөп әпере бергенінде Жексенбайдың ашасының сабы сынды. Ауыстыра қоюға сап жоқ. Жексенбай жұмысты доғарып, маяның шетіне жантайғаны сол еді, астындағы атын ауыздығымен алыстырып, Сәрсен келді.

	— Шәниіп жатуын, — деді ол келе Жексенбайға тиісіп. — Кәне, тұр, жұмыс істе!

	— Ашаның сабы сынды, — деді Жексенбай кінәлі адамдай кішірейе сөйлеп.

	— Ашаның сабын әдейі сындырдың. Колхоздың жауысың! — деді Сәрсен ашуға булығып. — Әкті жасатқызып, абақтыға жаптырамын!

	— Әй, Сәрсен, сен не шатып тұрсың? — деді Жексенбай орнынан тұрып жатып. — Ашаның сабы тұрмақ, жазым болса, быламықтан тіс сынады. Құр бекер қожаңдағанша, ашаның сабын тауып бермейсің бе?

	— Тап өзің! — деді Сәрсен дүңк етіп. — Сындырған сен. Табатын сен!

	— Ашаның сабын таба алмасаң, несіне билік айтып, бригадир боп жүрсің?!

	— Ой, әкең... Мынау, не дейді, ей...

	Айыр ашаның сабы, ақыры төбелеске айнала жаздап, әупіріммен әзер басылған. Колхозда не көп, жетпейтін, жетіспейтін нәрселер көп. Колхозшылар айыр ашаның сабынан бастап, қамыт, сайманға дейін зәру. Шөп шабатын шалғы мен жер жыртатын соқа да қат. Күш көлік те тапшы. Жұрт жұмыс істемейін демейді, анау жоқ, мынау жоқпен қымбат уақыттарын зая кетіреді. Қамшы өретін бір тұтам қайыстың өзін кім көрінгеннен сұрап жүргені. «Жоқ жомарттың қолын байлайды» дегендей, осы жоқтардың ақыры колхоз жұмысының жедел жүрмеуіне әкеп тірейді. Мұны жұрт та біледі, бригадир де біледі. Бірақ «Жоққа жүйрік жетпейді» дей ме, ешқайсысы бел шешіп, білек сыбанып белсенділік көрсетпейді.

	Кешкісін Нұрмолда тура Ақықтың үйіне келді. Көкейде тұрған ойын іріккен жоқ. Ашық айтты. Оны ықылас қойып тыңдап болған Ақық:

	— Айтып отырғандарыңды, Нұрмолда, теріс дей алмаймын, — деді ол да ашыла сөйлеп. — Қолында құрал-сайманы жоқ колхозшы да бірдей, тігетін бізге жарымаған етікші де бірдей. Сен мұны мықтап ойланған екенсің. Колхоз шаруасы енді оңалар. Талабыңа нұр жаусын.

	Ертеңінде Нұрмолда екі арбаны жектіріп, үш-төрт жігітті қасына ертіп, Көксуға тартты. Өзен жағалай өскен білектейбілектей былқылдаған талдардан таңдап жүріп, күрек пен кетпенге, аша мен шалғыға сап кестірді. Оны көлеңкелі жерге жиғызып, бабымен кептірді. Күз түсе, сойылған ірі қара малдардың терісін жинатып, илеткізді. Сөйтіп келер жылдың қамыт-сайманына жетерлік иленген тері дайындап алды. Ауылдағы жалғыз шебер Байсары Қораласовтың қасына екі жігіт қосып, ұстахананы жөндеткізді. Текелідегі тамыр орыстарына астық беріп, ағаш алды. Бригада жұмысы күннен-күнге күш алып қыза бастады. Жұрт енді баяғысындай анауым жоқ, мынау жоқ деп, сыныққа сылтау іздеуден қалды. Нұрмолда кімнен болмасын, жұмысты адал істеуді, таза істеуді талап етті. Онысы текке кеткен жоқ. Ауылға жаңа әдет кірді. Көшелер күлқоқыстан тазарып, арық қазылып, ағаш отырғызыла бастады. Әркім өз отбастарының тазалығына жауап беретін болды. Ертелі-кеш көше шаңына кеміліп жататын қазан-ошақтар күн түспес, көлеңкелі ықтасын орындарға көшірілді. Бұл біреуге ұнады, біреуге ұнамады. Бірақ, жақсылыққа, жаңалыққа, тазалыққа деген талапқа ешкім қарсы шыға да қоймады. «Нұрмолданың ісі дұрыс» деушілер көбейді. Бұл оған жаңа күшқуат берді, өз ісінің дұрыстығына сенімін күшейтті. Жұмысы көбейген жеңгелері әзіл-шыны аралас Нұрмолда туралы енді: «Әупілдек қайнымыз айтты. Әупілдек қайнымыздың қаһарыңа ілігіп қалмайық» деп зыр жүгіретін болды.

	Бригадир болғаннан бері шынында да Нұрмолдаға мінез бітті. Табиғатынан тындырымды, ісіне адал ол жұрттың бәрі өзім сияқты жұмысты жанын салып, жапырып істесе деді. Оның бұл ойы қалай орындала қалсын. Біреулер жұмысына ынталы, ықыласты болса, енді біреулер женілдің асты, ауырдың үстін көздеді. Жан қинамай, жатып ішсем деген жалқаулар да бой көрсетті. Тіпті «Бригадир болсаң қайтейін» деп, мұрын шүйіріп, менмен менсінбеушілер де қыр көрсетпей қалмады. Бірақ Нұрмолда жұмысты кім жақсы істесе, сол адамды жақсы көрді. Жұмысты кім жаман істесе, ол адамды ол жек көрді. «Нан жегілерің келсе, жұмыс істеңдер! Көп нан жегілерің келсе, көп жұмыс істеңдер!» деді. Біреулер мұны дұрыс ұқты. Ал кейбіреулер мұны келеке-мазақ етті. Оларға Нұрмолда қараған жоқ. Тоқ етерін айтып жүре берді.

	1934 жылы Жетісу өңіріне большевиктер партиясы көсемдерінін бірі С.М.Киров келіп кеткеннен кейін Көксу мен Қаратал өзендерінің бойына аса бағалы техниқалық дақыл — қант қызылшасы өсірілетін болды. Қарабұлақ пен Дүңгенеден (кейін Кировск) қант зауыттарының құрылысы қызу басталды. Бұрын егін мен мал өсіретін шаруашылықтар енді табысты дақыл деп, қант қызылшасын өсіруге жаппай белді бекем буды. Бұл бет бұрыстан «Көппен бірге көрген — ұлы той» деп, жаңаталаптықтар да шет қалмады.

	Колхозшы Сасық дегеннің әйелі Дәмеш андас руының қызы еді. Нұрмолданы қайын тұтып, қалжыңдап жүретін. Өзінің шын аты Асық болатын. Бала кезінде жеңгелері Сасық депті де, содан мұның Асық аты мүлдем ұмыт боп кетіпті. Қой аузынан шөп алмас жуастығы ғой, «әй, менің азан шақырып, атаанам қойған атым бар» демей, балаларын да жеңгелері қойған атпен жаздырып жіберіпті. Нұрмолданың сол жездесі сушы болатын. Былтыр күзде жылан шағып, молдаға қаралған. Нұрмолда молдалар жыланды оқиды, уын қайтарады дегенді талай естігенімен, өз көзімен көрген еместін. Соны осы жолы көріп, тәнті болды.

	Молда күбірлеп дұғасын оқи бастап еді, Сасықты шаққан жылан табалдырықтан қылтитып басын көрсетті. Өзі шолақ қамшыдай ғана шұп-шұбар жылан екен, ирелеңдеп молданың қарсы алдына келді де, шаншылған шыбықтай тұрды да алды. Молда да, жылан да арбасып, бір-бірінен көз алмады. Көрген жұрт аң-таң, демдерін іштеріне тартып, бір-біріне үнсіз, үрейлене қарасады. Бір уақытта әлгі шыбықтай жылан өз-өзінен ісініп, кебіне бастады да, ақырында терісіне сыймай жарылып өлді. Сол-ақ екен, молдакем де уф деп, орнынан тұрып:

	Жыланның уын қайтардым. Енді жазыласың! — деді ісініп жатқан Сасықтың тамырын ұстап. — Бір жылға дейін су кешіп жұмыс істемейсің. Шартым осы. Оны бұзсаң оңбайсың.

	Молданың демінен кейін, Сасық та тез-ақ айығып кетті. Бірақ: «Молдекем суға түспе» дегенді айтып, сушылыққа жоламай қойды. Дегенмен шаруадан қалмай, шөп шапты, шөмеле салды. Бригадада сушылар жетіспейтін. Бітік шыққан егін бас жарған. Тағы бір қанып су ішсе, астықты аямай төккелі-ақ тұр. Нұрмолда жездесіне: «егінді суғар» деп, қолқа салды. «Әй, қайтер дейсің» деді ме, Сасық та мұның айтқанына көне кетті. Кетпенін көтеріп, егін суғаруға шықты. Бір күн өтіп, екінші күні Сасықтың аяқ қолы қағынып, ісіп кетті. Былтырғы молда қайтыс болған еді. Ауданға ат арба жіберіп алдырған дәрігерден дәрмен болмады. Үшінші күні Сасық дүние салды. Артында 12 жасар ұлы — Әбен қалды. Кенеттен келген Сасықтың өлімін кейбіреулер: «Колхоздың жұмысы құрып қалатындай молданың шартын бұздырып, суға салдырды...» деп, Нұрмолдадан көрді. Жездесінің қазасына, жұрттың күңкіл сөзі қосылып, Нұрмолда қатты қапаланды. «Егін күйіп кетпек тұрмақ, өртеніп кетсе де, ауырып жүрген адамды неге жұмсадым» деп, өзінөзі жегідей жеді. Болар іс болды. Енді өкінгенмен не пайда? Қабыр басында жездесін жерлеп тұрып: «Бұл тірлігімде артыңда қалған Әбеніңе өзіңді жоқтатпаспын!» деп, Нұрмолда ант берді. Ол сол антына өле-өлгенше берік болды. Әбен болса, Нұрмолдаға серік болды.

	— Әй, Әупілдек қайным-ау, — деді бір күні жеңгесі Саумал ұнжырғасы түсіп жүрген Нұрмолданы оңашалап. — Көрдің бе, ауылға бір қыз келіпті. Қу тізеңді құшақтап қашанғы жүресің? Ойбай, сөйлес.

	Нұрмолда ауылға қонақтап келген қызды көрген. Аққұба өңді, орта бойлының әдемісі көрінген. Сол көрген қызы көз алдына келіп, ойланып тұрып қалды.

	— Ретін өзім келтіремін. Сөйлес! — деді Саумал да бұған жабыса түсіп. Жеңгесінен жалтарып кете алмасын сезген ол:

	— Жарайды, — дей салған еді амалсыздан. Саумал сөзінде тұрды. Қайнысы мен қонақ қызды сол түні-ақ таныстырып, табыстырды. Көп кешікпей, Нұрмолда мен Ақжарқынның бастары қосылып, той жасады.

	Нұрмолда басқарған бригада бір-екі жылдың ішінде-ақ ауызға ілінді. Бригададағы еңбек тәртібі басқаларға үлгі-өнеге бола бастады. Бірақ колхозға бастық атаулы құтаймай жүрген кезі еді.

	Бір күні ауданнан келген уәкіл Рақым Омаров колхозшыларды Қусақ бойындағы Құмтөбеге асығыс жинады. Жұрт: «Жұматайды орнынан алатын болдық. Тағы да бастық сайлаймыз» деп гу-гу етеді. «Е, екі ай болмай оған не боп қалды?» деушілер де табылмай қалған жоқ. Оның да жөн-жосығын білетіндер бар екен. Бір-біріне сыбырлап, болған жайды апылқұпыл айтудай-ақ айтып жатыр.

	— Түсте әлгі Өтенайдағы ақранник Оспанбек быржық кеңсеге барыпты.

	— Иә, сосын.

	— Жұмеке-ау, кеңседе не бітіріп отырсың, егінді мал таптап тастады! — дейді ойбай-аттанға басып.

	— Ойбай, мен не істей қояйын. Өзін бірдеңе етсеңші, — дейді шошып кеткен Жұмекең.

	— Мен бірдене етсем, астыңдағы қара жорғаны мінемін! Сен менің ана көк шолағыма ие бол! — дейді Оспанбек.

	— Ойбай-ау, қара жорғаны бүгін ғана мініп едім. Қазір қайын жұрағатқа жүргелі отыр едім, — дейді Жұмекеннің қабағы тырысып.

	Сол-ақ екен Оспанбек:

	— Колхоздың егінін мал таптап, жайратып жатқанда қайдағы қайын жұрағат. Сенің өзің колхозға жаның ашымайтын собака екенсің ғой. Айда алға түс! Қамаймын! Колхоздың жауысың! — деп сыртқа алып шығып, ат қораға қамап кетеді. Қара жорғаға қарғып мінген Оспанбек Өтенайға тартады. Егінге түскен малды айдайды. Әлгінде Ақық ат қораның жанынан өтіп бара жатып, жалбарынды дауыс шыққанға бұрылса, Жұматай бастық сақалы тарам-тарам жылап отыр дейді.

	— Жұмеке-ау, сізге не болған, — дейді шошып кеткен Ақық.

	— Айналайын, Ақық-ай, колхозға тырнақтай да жаманшылығым жоқ еді. Жаңа Осекең: «Егінді мал таптап жатыр. Сен соған қара жорғаңды бере қоймадың, колхоз жауысың!» деп қамап кетті. Күнәм болса, кешіре көріңдер. Мұның арты не болар екен, — деп ботадай боздайды.

	— Е, сенген қойым сен болсаң, күйсегеніңді ұрайынның кері ғой мынау...

	— Е, ел басқарады деген есті ақсақалымыз бүйткенде, басқадан не үміт, не қайыр.

	— Жиналғандардың күбір-сыбыры мен дабыр-дүбірі ауданнан келген уәкіл Омаровтың төбесі көріне әзер басылды. Қасында Жұматай бастық. Бастық болғаннан бері күжірейген кеудесі басылып, салы суға түсіп-ақ кетіпті.

	Уәкіл колхозшыларға болған жайды бастан аяқ баяндап шықты да, Жұматайдың өз еркімен орнынан түсем деген арызын айтып, колхозға жаңа бастық сайлау жөнінде жиналғандарға ұсыныс жасады.

	Бұл колхозда бастық сайлау қашан да дүрілдеген дау-дамаймен өтетін. Сол дауды өзім бастайын дегендей елден бұрын орнынан Жарқынай көтерілді. Көтерілді де жұртқа бір, уәкілге бір қарап:

	— Бастық — менің Әупілдек қайным болсын! — деді төбеден түскендей дүңк еткізіп.

	Мұнысы кім болды дегендей өкіл жиналғандарды қарап шықты. «Әупілдек деген менмін» деп, ешкім орнынан атып тұра қоймады.

	Соны бойына намыс тұтты ма, Жарқынай енді шеттеу отырған тақырбас, палуан денелі жігітке бұрылып:

	— Әй, Әупілдек қайным, аузын буған өгіздей өңкиіп неге отырсың? «Бастық мен боламын!» деп, орныңнан атып тұрмайсың ба? — деді.

	— Әй, Жарқынай! — деді осы кезде Оспанбек гүр етіп. — Бір жылда бес бастықты аттан аударып отырмыз. Аузы күйген үрлеп ішеді деген. Қайын сенікі. Қашан, қай жерде қажаймын десең де, қолыңнан ешкім қақпайды. Қисынсыз жерде құйысқанға қыстырма... Бастық болатын адам бар бізде.

	«Құланның қасуына, мылтықтың басуы» дегендей Оспанбектің мына оспадар сөзіне елегізіп отырған жұрт еліріп ала жөнелді. Анасы ананы, мынасы мынаны айтып, әрлеп, әдемілеп, әй кеп күлсін. Алып-қашпа сөздің астарын ұқпаған уәкіл әркімге бір қарап аң-таң. Үстелін тықылдатып, жұртты тыныштыққа шақырып әлек. Бөгетті бұзған судай сарқырап, сарылдап, жұрт біраз жерге барысып, сабасына енді түсті-ау деген кезде Жарқынай орнынан тұрып, уәкіл отырған қызыл үстелдің қасына барды.

	— Ау, ағайын! Осы бізге керегі өзі қандай бастық? Қасым қайнаға бастық болды. Қу құлқынның құлы болды. Сәрсен төре бастық болды. Қызыл қырманды қыз ойнақ жасады! Ұят-ау, мұным демеді. Анау отырған Жұматай ағамыз да бастық болды. Колхозым бар-ау, жұмысым бар-ау демеді. Кезінде осылардың бәрін мақтағанбыз, жақтағанбыз. Ақыры не болды?! Тойды бұзған қыздай масқара қылды. Өтірік деңдерші осымды? Өтірік дей алмайсыңдар! Елге бастық болған соң, бас болу керек. Жұмысына тас болу керек. Арамзалыққа қас болу керек. Осы айтып тұрғандарым рас па? — деді Жарқынай ширыға сөйлеп.

	«Рас, рас, жөн сөз ғой мұнысы», «Жарқынай дұрыс айтады» деушілер де әр тұстан шыға бастады. Соны арқаланған Жарқынай:

	— Менің Әупілдек қайнымды бастық сайласаңдар несі бар? Кедей десеңдер — кедей. Колхоз жұмысын өз жұмысыңдай көреді. Колхоз мүлкін өз мүлкім деп санайды. Қыз, келіншекке қыры жоқ. Жаман атын шығарған сыры жоқ. Менің айтарым сол. Әупілдек қайным бастық болсын!

	— Ойбай-ау, Жарқынай-ау, Әупілдек қайныңның білімі жоқ қой. Қол қоя алмайды, — деді Сәрсен осы кезде көп ішінен күңк етіп.

	— Білімді, білгіш дегендеріңнің жеткізген жері белгілі. Соның бірі сен болатынсың! Аузымды қыздырмай жайыңа отыр! — деді Жарқынай Сәрсенге оқтай қадалып. Сол-ақ екен Сәрсеннің аузына құм құйылғандай үні өшті.

	Бағанадан Жарқынайдың сөзіне дән риза боп отырған уәкілге осы сәт «мына әйелдің өзін неге бастық сайламасқа» деген бір ой сап ете қалды. Сол ойын қалай жүзеге асырам деп отырғанда Жарқынай:

	— Әупілдек қайным-ау, бастық мен боламын деп, шық мына жұрттың алдына! — деді нық сөйлеп.

	— Әупілдек қайныңыз кім еді, — деді өкіл оны енді сөзге тартқысы келіп.

	— Әупілдек қайным — бригадир Нұрмолда. Әне, отыр, әне! — деді Жарқынай орнынан енді тұрған тақыр бас, палуан денелі жігіт ағасын көрсетіп.

	Нұрмолда топты жарып, уәкіл отырған қызыл үстелге қарай бет алды. Жұртқа не дейді? Оны біліп келе жатқан жоқ. «Мұның не?» дегендей жеңгесі Жарқынайға қадалды. «Осыдан бастық болмай көр!» дегендей ол да бұған шытынай қарады. Нұрмолда мұндай қысылмас. Біресе уәкілге, біресе жұртқа қарады. Тамағына тас тығылып қалғандай сөзі құрғыр шығар емес. Осы кезде көп ішінен біреу:

	— Жарқынайдың Әупілдек қайнысы-ау, бастық боласың ба, болмайсың ба, соныңды айтпайсың ба, — деп еді кекете:

	— Көпшілік бастық бол десе, мен неге бастық болмаймын? Боламын! — деді Нұрмолда аузына бұл сөздің қайдан сап ете түскенін өзі де байқамай.

	— Болса болар, жаманнан жақсы шығып жатқан заман ғой, — деді тағы біреу қағыта.

	— Бригадир болса, Нұрмолдадай-ақ болсын!

	— Әй, сен кімді жақтап отырсың?

	— Қызғанғаның қызыл итке бұйырсын! Байқа!

	— Бұл заманда білімсіз бастықтың бұты бір-ақ тиын! Біліп қой оны!

	— Сен көтермеген шоқпарды ол көтерсе, қайтесің? — Жұрт қызып, қызарақтап, араның ұясындай гуілдеп кетті.

	— Ау, жолдастар! — деді осы кезде уәкіл қолын көтеріп, жұртты тыныштандырып.

	— Бастық болатын кісіге сұрақ қойыңдар?

	— Не сұраймыз?

	— Колхозды қалай басқарады екен, соны айтсын!

	— Дұрыс.

	— Айтсын, айтсын.

	— Ал Нұрмолда, колхозды қалай басқарасың?! Сайра.

	— Колхозды қалай басқарамын, — деді Нұрмолда жұрт сөзін қайталап. — Адал басқарамын... Аузына бұдан басқа сөз түспей қаңтарылып тұрды да қалды.

	— Колхозды адал басқармаса, аяғының аспаннан келетінін біліп тұр өзі.

	Осы кезде Ақық орнынан тұрды.

	— Жолдастар, — деді ол, — мен Нұрмолданы көптен білемін. Қолынан іс келетін жігіт. Темір жолда бірге істегенбіз. Сайласаңдар, бастық боламын деп тұр. Болсын, істесін. Даурықпай, дауысқа салайық.

	— Көп сөз — көмір.

	— Ақық дұрыс айтады.

	— Кәне, дауысқа салайық.

	— Нұрмолда бастық болсын дегендерің, кәне, қолдарыңды көтеріңдер.

	Жұрт Жамырай қолдарын көтерді.

	— Қарсы?

	— Біреу, екеу, үшеу... ғана.

	— Қалыс?

	— Біреу, екеу... ғана.

	Ойламаған жерден Нұрмолда осылай колхоз бастығы боп сайланып кетті. Бұл 1936 жылдың мамыр айының ортасы еді.





Екінші тарау


	БАСТАУ


	1

	Әдетте ауданнан ауылға келген уәкілдер әпербақандау келетін. Қолтықтарына қампайған папка қысып, тұмсықты көкке созып, шетінен шіреніп тұратын. Бірі ішімдегіні тап деп, сыздап тұрса, бірі айтқанды істе деп, әкіреңдеп кететін. Әйтеуір, өздерін зор тұтып, өзгелерді қор тұтып, тау көтеріп жүргендей танауларынан жел есетін. «Желкеңді үзіп, көзіңді құртып жіберемін!» деу оларға түк емес болатын.

	Ал ауданнан жаңадан келген уәкіл Рақым Омаров болса, табиғаты мүлдем өзге, мінезі биязы, сөзі жұмсақ, аса жайлы кісі боп шықты. Нұрмолдамен бірден тіл табысып, шешіліп сөйлесіп кетті. Өзінің, аудандық партия комитетіне қызметке келгеніне де аз-ақ уақыт болыпты. Айтуына қарағанда ауылда мұғалім болып істеген екен. Сабырлы адамның мінезі де салмақты ғой. Басқа өкілдер сияқты доң мінез көрсетпей, кіммен болса да жай сөйлеседі, іш тарта тілдеседі.

	— Менің Наурызбай деген нағашым асқан шебер кісі еді, — деді ол бірде Нұрмолданы әңгімеге тартып. — Ағаштан күміс ер-тоқым шабатын, қыз, келіншектерге сәнді кебіс тігетін. Сол кісі бір күні маған алдында жатқан кеспелтек ағашты көрсетіп: «мынадан не жасайтынымды білесің бе» деп сұрады. Мен иығымды қиқаң еткізіп, басымды шайқадым. «Е, пері соққандар, сендер нені білетін едіңдер» деді ол ауыр күрсініп. «Құдайым өмірде қолдарынан не келетінін білмейтіндерден сақтасын! Өйтеміз де, бүйтеміз деп, ауыздарыңмен орақ орғанда алдарыңа жан салмайсыңдар, сөйтіп тұрып, нені өйтіп, нені бүйте қоятындарыңды білмейсіңдер! — деді.

	— Нағашы-ау, неге шала бүлініп отырсыз. Сізге түсінбедім, — дедім мен аң-таң боп.

	— Неге түсінбейсің, — деді ол кейіп. — Көп кедей әртел құрамыз, колхоз боламыз деп, кеуде қағып, алаөкпе боп жүр емес пе? Жөнін сұрасаң, сол әртелі мен колхозынан не шығатынын білмейді. Сөйте тұра жамыраған малдай, бет алды маңырайды. Ал мен мына домаланған кеспектен келін балаға сырлы тостаған жасап беремін.

	Айтқандай-ақ нағашым сөзінде тұрып, жеңешеме сыйлы қонағына қымыз құйып беретін ғажап тостаған жасап берді.

	Өкілдің мына әңгімесін Нұрмолда о бастан-ақ қызыға тыңдағанмен, түбінде не айтпақ ойын аңғара қойған жоқ еді. Әлгі «Әртел мен колхоздан не шығатынын білмейді» дегенді естігенде барып, іші қылп ете қалды. «Колхозға бастық болып отыр, бір білсе осы білер» деп, «енді мені қажайтын болды-ау!» деп, қинала қипақтай бастап еді, соны сезгендей Рақым бұған тұра қарап:

	— Нұреке, біз бүгінгі ісімізден күні ертең не шығатынын білуге тиіспіз. Оны білмесек, өнерсіз, талапсыз, қолынан іс келмейтін надан адам болғанымыз — деді. — Алдын ойлау — адамдық іс...

	— Дұрыс сөз екен, — деді Нұрмолда уәкілді еріксіз мақұлдап. — Көңілге қонатын сөз екен...

	— Нұреке, өзіңізге айтпақ бұдан да басқа дұрыс сөз, көңілге қонатын сөз бар еді. Соны сізге айтпаққа ауданға кетпей, арнайы осында қалған жайым бар, — деді ол ас ішіліп, дастарқан жинала бере.

	— Құлағым сізде, Реке! — деді Нұрмолда да қалпалақтай. — Жаңа сөз естімегелі қашан.

	— Онда сыртқа шығайық. Жеңешем төсегін сала берсін.

	— Мақұл.

	Рақым мен Нұрмолда сыртқа шықты. Аспан ашық екен. Жамырай жымыңдасқан жұлдыздарда қисап жоқ. Ешкіөлмес жақтан жанға жайлы саумал леп еседі. Рақым үйде үзілген әңгімесін тез жалғады.

	— Нұреке, сіз колхозды өз қолымен құрушылардың бірісіз. Жақсыны да, жаманды да бір кісідей өз басыңыздан өткізіп келесіз. Ал осы колхоз құрылысы дегеніміз не? Оған деген кеңес өкіметінің, большевиктік партияның көзқарасы қандай? Соны сіз бен біз ақ пен қараны ажыратқандай жете білуге тиіспіз. Мен мұны сізге ашық айтуға міндеттімін, — деді Рақым іштегі сырын ақтара сөйлеп.

	— Білгенге не жетсін. Айтыңыз.

	— Мен де солай деп ойлаймын. Біліп істеген істе мін болмайды дейтін еді менің әлгі нағашым. Сол айтқандай колхоз ісін жақсы жүргіземін деген басшы да, не істесе де біліп істеуі керек. «Колхоз қозғалысында партия жолын бұрмалаушыларға қарсы күрес туралы» БКП(б) Орталық Комитетінің қаулысы шыққан. Ол қаулы 1930 жылы 15 наурызда «Правда» газетінің 73 санында жарияланған. Бұл қаулыда не айтылғанын сізге білмеуге болмайды.

	Нұрмолда мұндай тосын әңгіме естимін деп ойлаған жоқ еді. Не де болса Рақымның айтпақ ойын түсінуге тырысты. Жалпы қаулы-қарар жөнінде мүлдем хабары жоқ оған әңгіменің мән-мазмұнын түсіне қою оңай болған жоқ. Оны Рақым да сезді. Сондықтан да ол өзінің ұстаздық мінезіне басып, қаулының қалай қабылданғанын, елімізде колхоз қозғалысын жүргізудің мән-мазмұнын, ондағы жетістіктер мен кемшіліктердің болу себеп-салдарын егжей-тегжейлі баяндай келіп, «біз колхоз құрылысын қалай жүргізуіміз керек?», деп сұрақ қойып, оған да өзі баппен жауап берді.

	Біздің жолымыз міне, мынау деп үлгі, өнеге тұтарлық жол сайрап жатқан жол жоқ, — деді Рақым толқи сөйлеп. — Біз әр басқан қадамымыздан түскен ізге қарап, алға жүруіміз керек. Мұндай істе әдіс-айламыз да жоқ. Өмірден, өз-өзімізден үйренбеске амал жоқ. Содан да Орталық Қомитеттің айтқанын басшылыққа алуымыз керек. Орталық Комитет колхоз еріктілік негізінде құрылсын дейді. Оған адамдарды күштеп, зорлап кіргізуге болмайды дейді. Бай, кулак ретінде тәркіленіп, сайлау құқынан айрылғандардың тізімі жасалып, оларға жасалған қателер дереу түзетілсін дейді. Рынокты жабуға тиым салынсын, базарлар қайта ашылсын, онда колхоз бен колхозшылардың азық-түліктерін сатуға қысым жасалмасын дейді.

	Міне, осынау ұзақ сонар әңгімеден Нұрмолданың көңіліне қона кеткені: колхоздың өз мүлкіне өзі қожа боп, сауда-саттық жасай алатындығына қысым жасалмайтындығы болды.

	Рақым Омаров бұдан кейін де Нұрмолданы колхоздың қоғамдық жерлерінің талан-таражға түсуі, колхоз мүлкін тартып әкетушілік, колхозды басқарудың демократиялық негіздерінің бұзылуы, енбек күннін теріс жұмсалуы сияқты Орталық Комитеттің қаулы, қарарларының мән-мазмұнымен таныстырып, оны іс жүзіне қалай асырудың жөн-жосығын көрсетіп, теріс жолдан сақтандырып отырды. Колхоздарға аудандағы жоғары қызметте отырғандар: «Өйтесің, бүйтесің!» деп, женсіз билік жүргізетін. Кейде акысыз, кейде арзан бағамен астығын, малын, етін, сүтін, жеміс-жидегін ала беретін. «Қонақ күтесің!» деп те міндет қоятын. Колхоз мүлкін, қоғамдық жерді, оның ақша қаражатын талан-таражға салуға және оларды заңсыз билеп-төстеуге әрекет еткен партия, кеңес және жер органдарының қызметкерлерін ендігі жерде Орталық Комитеттің колхоз құрылысының жаулары деп танып, орындарынан алып, сотқа тартуы Нұрмолдаға тым әділетті көрінді. Мұны ол колхозға пайдалы іс деп ұғып, басшылыққа алды.

	Колхозшылардың жұмыс істеуіне не керек? Бұл сұрак Нұрмолданың жатса-тұрса ойынан бір шыққан емес. Жұмыс істеу үшін құрал-сайман керек. Құрал-сайманы түгел адам қандай жұмысты болмасын қопарып тастайды. Байсары ұста қолдан келгеннің бәрін жасап-ақ жатыр. Оған қояр кінәсі де жоқ. Бірақ біреуге кетпен, біреуге аша, біреуге қамыт дегендейін әлі де жетпейтін дүние көп. Көрші Тентек селосында Илья Морозов дейтін ұста тұратынын, оның қолынан бәрі келетінін Нұрмолда талай естіген. «Шіркін, сондай шеберді қалай қолға түсіремін» деп жүретін. Бір күні тәуекел етті де, Ильяны іздеп Тентекке барды. Көп іздеп сандалған жоқ, тез-ақ тауып алды.

	— Илья тамыр, сені іздеп келдім. Шаруа бар сенде, — деді Нұрмолда келе асығыс сөйлеп.

	— Айт, айт, не шаруа.

	— Мен колхоз бастығымын, — деді ол енді өзіне аң-таң қарап қалған Ильяға күлімсірей. — Сен колхозда жұмыс істе. Еңбегіңді көп беремін.

	— Қандай жұмыс істеймін.

	— Ұста боласың! Шөп машинасын жөндейсің, арба, шана жасайсың. Істеген адамға жұмыс көп, Илья.

	— Ойланайын.

	— Ойланатын ештеңе жоқ, — деді Нұрмолда. Қазір менімен жүр. Үй беремін. Сауын сиыр беремін. Үш қап бидай, бір қап ұн беремін. Тағы не қажет, айта бер. Колхоз сенен ештеңе аямайды.

	Илья бастықтан мұндай ұсыныс күтпеп еді. Жомарттығы ұнады да — айтқаныңды орындасаң, колхозыңа барайын, — деді.

	Сол күні-ак Нұрмолда Ильяны колхозға көшіріп алып келді. Айтқандай-ақ ол нағыз хас шебердің өзі екен. Ұстаның бар жұмысын дөңгелетіп алып кетті.

	Қазақстанға 1936 жылы жер аударылған (ол кезде сталиндік репрессия деп аталмайтын) он шақты неміс шаңырағы «Жаңа талап» колхозына да келген еді. Арып-ашып, әбден жүдеп-жадаған. Оларды колхозшылар үйді-үйіне бөліп алып, қазақтың кең қолтық, қонақжай мінезін көрсетті.

	Келген немістер ұқыпты, тазалығымен, әрі еңбекқор тамаша қасиетімен бірден-ақ көзге түсті. Шаруашылық жұмысын жатсынбастан, бәрі де білек сыбанып араласып кетті. Әрі өздері істің жөнін білетін хас шеберлер боп шықты. Бұлардың жанында «ойбай, трактор айдайды, техника тілін біледі!» деп, пір тұтып жүрген Тілеубай жай әншейін біреу боп қалды.

	«Үй саламыз» деді. Салды. Олар салған үйлердің жанында колхоздың бұрынғы кең сарайлары жапырайып жапа боп қалды. Немістердің жұмыс істеуі тиянақты да, тыңғылықты, бұлтың-сұлтыңы жоқ боп шықты. Колхоздағы бұрынғы күйбең тіршілікке жан кірді.

	Нұрмолда жұмысты кім жақсы істесе, соны жақсы көретін. Көктен сұрағанын кұдай өзі айдап әкеп бергендей болған ол немістерге дән риза болды. Рехт дегенін завхоз қойды. Ал Патос пен Гайдерді құрылыс бригадирі етті. Сол-ақ екен колхозда құрылыс салу ісі қызу қарқын алды.

	1940 жылы колхоз егістік жердің әр гектарынан 12.4 центнерден астық, 311 центнерден тәтті түбір жинап, жоспарды артығымен орындады. Жаңадан құс фермасын ашып, қойды — 354-ке, жылқыны — 58-ге, ірі қараны — 176-ға жеткізді.

	Нұрмолда осы жылы партия қатарына қабылданып, алғаш рет ауылдық кеңеске депутат болып сайланды.

	Халық сенімі де күшейіп, колхоз жұмысы да кебейіп, Нұрмолданың жар құлағы жастыққа тимей «жұмыс, жұмыс» деп, күндіз-түн шапқылап жүргенінде соғыс басталып кетті. 1942 жылы майданға аттанып, одан жеңіспен бір-ақ оралды. Ауылға аман-сау келген күнінің ертеңінде колхозшылар оны қайта бастық сайлап алды.

	Соғыс зардабы шаруашылықты тұралатып, ауылды да діңкелеткен екен. Ел талай ер, азаматтан айрылып, ауылда жетімжесір көбейген.

	Нұрмолда жұртты бірден жұмысқа жұмылдырды. «Еңсемізді еңбек көтереді» деді. Егіс көлемін арттырды, мал басын өсірді, құрылыс салды. Жоқты тауып, барды ұқсатты. Үш жылдың ішінде «Жаңа талап» колхозының аты аудан, облысқа белгілі болды. Шаруашылықтың Зәріш Дайырова, Сара Әлімбаева, Тәжібала Айдарбекова сияқты қант қызылшасын өсіретін звено жетекшілері қарамағындағы 2-3 гектар жердің әрқайсысынан 800 центнерге дейін өнім жинап, ерен еңбектің үлгісін көрсетті. Бұларды газеттер жабылып жазып, радио мақтап жатты.

	Ал колхоз бойынша 250 гектар жердін әр гектарынан 435 центнерден тәтті түбір, егіннің әр гектарынан 15 центнерден астық жиналды. Мал басы да айтарлықтай өсті. Ауылда мектеп, 30 үй салынып бітіп, пайдалануға берілді.

	Колхозшылардың осындай ерен еңбегі жоғары бағаланып, 1948 жылы қызылшашылар Саумал Ноғайбаева, Зәріш Дайырова, Сара Әлімбаева, Тәжібала Айдарбекова, егіс бригадирі Алпақ Мүсәпіров, колхоз бастығы Нұрмолда Алдабергенов кеңес елінің ең жоғары наградасы — Социалистік Еңбек Ері атағына ие болды. Бұл награда ауылдың абыройын асырып, еразаматтарының мерейін тасытып, оларды жаңа табысқа жігерлендіре түсті.

	1946 жылдың 19 қыркүйегінде СССР Министрлер Кеңесі мен БКП(б) Орталық Комитетінің «Ауыл шаруашылығы артелінің жарғысын бұзуды жою шаралары туралы» белгілі қаулысы жарық көрген еді. Бұл қаулы сол кезең шындығының бетпердесін аздап болса да біраз жерге сырған-ды. Оған дәлел ретінде ауыл шаруашылығы жарғысынын бұзылу себеп-салдарының тамырларын дәл тауып, олардың атын атап, түсін түстеп беруі еді. Колхоздарда еңбек күннің теріс жұмсалуы, жердің талан-таражға түсуі, аудандық және басқа да партия, кеңес қызметкерлері тарапынан колхоз меншігіне әмір етіліп, қожалық көрсетілуі, сондай-ақ әртел ісін басқарудың демократиялық принциптерінің бұрмаланып, колхоз басқарма мүшелері мен төрағаларын сайлап қоюдың, олардың колхозшылар алдында есеп беріп отыруының бұрмалануы жаппай етек алып бара жатқан болатын.

	2

	Колхозда еңбеккүннің теріс жұмсалуы деген не? Мұны қалай түсінуге болады? Колхоз мүлкін қалай талан-таражға салмайды? Құдайдың құтты күні «Давай, ананы үйт, давай, мынаны бүйт!» деп, құлақ етін жеп отырған аудандық партия комитетіне, оның сеңдей сірескен секретарьлары мен қызыл көз қызметкерлеріне «сендердің бұларың дұрыс емес!» деп, қалай айтпақ? Партияның қаулысына сене ме, жоқ жергілікті басшылардың айтқанына көне ме? Міне, Нұрмолданың басын ауыртып, мазасын кетіріп, дел-сал күй кештірген, одан Омаровты іздестірген себебінің жайы осы еді. Жоғарыдағы сұрақтарға жауап қажет! Не де болса, қызметінен түсіп қалса да ауданда тұратын Омаровқа Нұрмолда арнайы барғанды жөн көрді. Бұл кезде ол шағын бір мекемеде бастықтың орынбасары еді. Келіннің бетін кім ашса, сол ыстық дегендей Нұрмолданың Омаровқа ілтипат, ықыласы айрықша, сәлемі дұрыс болатын. Кезінде берген ақыл-кеңесі көңіліне қонатын. Жұмыстың жай-жапсарын шаруаның қыр-сырын білетін-ақ сияқты еді. Осындай адамдардың қолына ел билігі тисе ғой, шіркін дейтін. Сондықтан да Омаровтың қызметінен төмендеп, шаруа мәселесіне араласудан шеттеп қалғанына, әрі түсінісіп, ақылдасып, іс істейтін көңілі түзу, пейілі айқын жанашыр адамынан айрылғанына Нұрмолда іштей қоңылтақсып жүретін. Шешіліп бір сөйлесуге шаруасы құрғыр да қол тигізбейтін. Ал кеңседегі кездесу аман-саулықтан әрі аса қоймайтын. «Ақылды адамдар ойыңдағыны айтқызбай біледі, қажетіңді қас-қабағыңнан таниды» деген бекер емес екен. Омаров Нұрмолданың келгеніне қатты қуанды. Онысын жасырған да жоқ.

	— Өзіңе-өзің қойып отырған сұрақтарың өте орынды — деді ол Нұрмолданың әңгімесін мұқият тыңдап алған соң. — Партияның бұл қаулысы колхоз құрылысын дамытуда кедергі боп, кері тартып отырған кесепаттардың біразының тамырына балта шабуға арналған. Мысалы, еңбеккүн деген колхозшылардың табан ақы, маңдай тері емес пе?

	— Дұрыс айтасың, — деді Нұрмолда мына сөзге дән риза болып.

	— Дұрыс айтасың десең, сол еңбеккүннің құнын кей жерлерде кеңсе қызметкерлерінің санын өсіру арқылы түсіріп жүр. Ондайлар колхоз даласында, фермасында жұмыс істемей-ақ, сауыншы, малшы сияқты нағыз еңбеккер адамдардан табысты артық табады. Бұл дұрыс па? Әрине, дұрыс емес. Еңбеккүнді талан-таражға салудың басқа да жолдары бар. Жалған наряд жабу, колхоз есебінен басқа мекемелерге қызметкер ұстау, тағысын тағылар. Ал жерді пайдалану, арзан бағамен, кейде тіпті колхоздардан босқа астық, жеміс, бал, мал, сүт, май алу сияқты фактілер де кездеспей ме? Кездеседі. Оның бәрі колхоздың ауыл шаруашылығы жарғысына қайшы ма? Қайшы.

	— Жолың болғыр, Реке-ау, осының бәрі аупарткомның өзінің «Өйтіңдер, бүйтіңдер!» деген нұсқауымен істеліп отырған жоқ емес пе? Сонда қалай, олардың колхоз мүлкіне қол сұғуға хақысы жоқ болмағаны ма?

	— Қаулыда былай дейді. Тыңда! — деп Омаров енді газетті оқи бастады. — Кейбір жауапты қызметкерлердің кызмет жағдайларын пайдаланып, қиянат жасап, колхоздар жөнінде зорлық және заңсыздық істеу жолына түскенін, сөйтіп ұяттан мүлдем безіп, колхоз мүлкіне өз қалтасындағыдай қол сұға беретін болғанын көрсетеді.

	Осы тұста Нұрмолда орнынан атып тұрған еді, Рекең тыңдатыңда дегендей ишарат жасап, орнына отырғызды. Сөйтті де қаулының әр сөзіне мән, мазмұн бере одан әрі оқып кетті.

	— Мұндай қиянат жасау реттері колхоздардың әл-ауқат негіздерін шайқалтатынын, колхоздардың басшы кадрларын аздыратынын, сөйтіп оларды да өз тұсынан әртүрлі заңсыз әрекеттер істеуге итермелейтінін түсіну қиын емес...

	«Жөн-жөн» айтады деген кісіше Нұрмолда қайта-қайта бас шұлғый, мақұлдаумен отыр. Осы қаулыны ол колхозда екі-үш адамға оқытқан еді. Олардың оқуы бөлек пе, жоқ Рекеңнің оқуы бөлек пе, қаулының колхозға шын жаны ашитын қажет құжат екенін енді ғана түсінгендей. Көңілдегі күдік енді ғана тарқағандай.

	— Реке, — деді кенет Нұрмолда екі иығын қомданып, — колхоз ісін оңдау үшін енді тек осы қаулыға ғана арқа сүйе, табан тіре дейсің бе? Не дейсің? Тоқ етерін айтшы... Арандай аузын ашып отырған ана ауданды қайт дейсің?

	Омаров еріксіз мырс етіп күліп жіберді.

	— Жолың болғыр, Реке-ау, аупарткомнан қалай қорықпайсың?! Ақ дегені алғыс, қара дегені қарғыс емес пе? — деді Нұрмолда ашынып. — Өзіңді де әне, ыңғайына көнбеп едің, іс басынан мүйіздеп-мүйіздеп шеттетіп жіберді. Ондағы шаруаға жаны ашитын, ісімізді қолдайтын жалғыз өзің едің, одан да айрылып отырмыз...

	— Пәле, Нұреке, сен жүдеп-жадайтын ештеңе жоқ. Ендігі жерде аупартком колхозға қожалық ете алмайды. Сені енді тыңдағысы келмесе де, тыңдайды! Шаруаңа араласқысы келсе де, араласа алмайды! Өйт-бүйтін де азайтады. Өйткені, бұл қаулы колхозға да, аупарткомға да ортақ. Оны сен де, ол да орындауға міндеттісіңдер!

	Қаулы жайлы Омаровпен ақылдасқаны, түсінбегенін түсінгені, білмегенін білгені Нұрмолданың күпті көңілін бұлттан шыққан күндей жарқыратып, жайнатып жіберді. Сол күннен бастап ол партия мен үкіметтің ауыл шаруашылығын өркендетуге бағытталған қаулы-қарарларын терең түсінуді, жан-жақты талқылауды айнымас әдетке айналдырды. Колхоздың бас бұғалтыры Құмар мен партия ұйымының хатшысы Алмесовке колхоз жөніндегі қаулы-қарарларды қатар тіктіртіп, қаттатып, қастерлеп ұстауды шығарды. Бұрынғы үйреншікті әдетке басып, тізеге салып, өйтесің, бүйтесің деп дікіңдегендерге Нұрмолда қаулыны көлденең тартты. Батырға да жан керек демекші дікіңдегендер де шеттерінен шіренгендерін қойып, жөн сөзге көше бастады.

	Қазан, қараша, желтоқсан айлары Нұрмолданың құлағы тыныш болды. Шаруасы жүріп жатыр. Үш ай қыс ауыл азаматтарының арқа-басы кеңіп, қол-аяғы босайтын шағы. Қолдары бос, уақыттары мол болған соң, тепсе темір үзетін жігіттер тапқан табыстарын араққа салып, көңіл көтеретін. Оларының арты төбелеске айналып, бірінің көзі көгеріп, бірінің қасқа тісі түсіп, у да шу болып жататын. Бұларды татуластырмасақ болмайды деп, алдарына арағын қойып, араға ағайын түсетін. Осы бір сұмдықтан қалай құтыламын, жігіттердің қолын жұмысқа қалай байлаймын деп, Нұрмолданың түн ұйқысы төрт бөлініп жүрген кезі еді. Ойына жол түсті. Кәдімгі ауылды ауданмен жалғастыратын қара табан, қара топырақ жол. Көктем шыға белуардан батпаққа батырып, діңкеңді қатырып, көкеңді көрістіретін жол. Көктем мен күздің жауын-шашынында құтырып кететін бұл жолдың азабы жадырап жаз шыға, не жер суып, қар жауа ұмыт болатын. Оны ұмытпауға колхоздың науқандық жұмыстары да ентелей жетіп, екпіндеп мұрша бермейтін.

	Биыл Нұрмолда жол азабынан құтылудың айла-амалын ертерек ойластырып қойған. Сол ойын бас алқа мәжілісіне салып еді, жұрттың көңілінен шықты. Кейбір жағымпаздар тіпті «Нұреке, бір оқпен екі қоянды атып алды деген осы болады! Қатырдыңыз!» деп қолтығына дем беріп, өзін кемеңгер қып қойды. Жұрт не десе, о десін, Нұрмолда колхозда «Біз істейтін жұмыс жоқ» деп, екі қолды қалтаға салып, «тамақ жібітетін қайсың бар» деп, көше кезгендерді тоқтатты. Оларды қыстай жұмысқа жегіп, Көксудан қиыршық тас тасуға шығарды. Сөйтіп, колхоздың іші мен сыртындағы жолдарға тас төсейтін арнайы бригада құрды. Бригада құрылуы мұң екен, арақ ішіп, ушу шығарушылар сап тиылып, ауылда тыныштық орнады. Кей күні он, кей күні он бес шана жолға шығады. Бұлар Көксудан тас тасушылар. Ал тасылған тасты жолға төсеушілер және бар. Аудандық газетте «Қыста да қызу еңбек» деген мақала да жарық көрді. Жаңаталаптықтар сөйтіп, атақ-абыройлары асып, басқаларға үлгі боп, дүрілдеп берген.

	Нұрмолда тас тасушылармен бірге жұмысқа қызу араласып жүрген. Бас бұғалтыр Құмар ауданға келер жылдың жоспарын бекітуге кеткен. Түс ауа кеңсеге салы суға кетіп, сүмірейіп әзер жетті. «Әй, саған не болған? Жөніңді айтпайсың ба? Естімейміз бе?» дегендерге қолын сермеп, аузыңды жап дей берді. Түкке түсінбеген жұрт Нұрмолданы күтті.

	— Жолың болғыр, Құмар-ау, түрің жаман, жоспарды бекіттіре алмағансың ғой? — деді Нұрмолда кеңсеге кірген бетте. — Сен не дедің? Олар не деді? Сайра кәне.

	— Бастықтар 45 мегежінді жоспарға кіргізіңдер деп бұйырады, — деді Құмар күңк етіп.

	— Ау, мегежінің не сенің сандалып турған. Колхозда соқыр шошқа жоқ екенін білмеуші ме едің? Айтпайсың ба?!

	— Аянған жоқпын, айттым мен де... Тыңдамайды. Райкоммен келісілген дейді?

	— Райкомен келісілген дейді?! — деп Нұрмолда қабақ шытты.

	— Иә, кімнің не істеп, не қоятыны алдын ала ақылдасып, шешілген сияқты. Нұреке, қырық бес мегежінді жоспарға кіргізбей, бізге таң атып, күн шығатын түрі жоқ... Түрлері жаман...

	Нұрмолда кеңсеге симай, тар бөлмеде тапырлап жүрді де алды. «Мұнысы қалай? Қаулыда колхоздарға қожаң-қожаң еткендеріңді, асыра сілтеп, билік айтқандарыңды қойыңдар демеп пе еді? Мал басын өсір десе бір сәрі. Ал колхоздың есебінде мүлдем жоқ түлікті жоспарға кіргіз деулері барып тұрған қысастық қой. Бұлар бүгін бүйтеді, ертең не істемейді? Жоқ, шошқа өсіргілері келеді екен, оны өздері істесін! Алдабергенов алдияр тақсырдың адамы емес» деп, өзімен-өзі іштей егесіп жүріп алды. Ақыры Құмарға бұрылып «Мұны басалқа мәжілісінде қарайық. Активтер түгел қатыссын!» деді де кеңседен шығып жүре берді.

	Басалқа мәжілісінде Нұрмолда ашына сөйледі. Мал шаруашылығын өсіру жөнінде ауданның колхозға беріп отырған жоспары қисынға келмейді. Колхозда бұрын өсірілмеген 45 шошқаны аяқ астында қалай өсіруге болады? Және де 1434 биязы жүнді саулықты бізге кім бермек? Әр сиырдан сауылатын сүт, әр қойдан қырқылатын жүн жоспары да тым жоғары. Біз келер жылдың жоспарын талқылағанда өз мүмкіншілігімізге қарап, шама-шарқымызды шамалап, «қолымыздан мынау келеді-ау, анау келмейді-ау» деп, талқылап барып қабылдаған болатынбыз. Оны аудан ескеріп, есепке алудың орнына «Істесең де істейсің, істемесең де істейсің» дегендей өз жоспарларын, көтеріңкі жоспарларын жіберіп отыр. Мен бұл жоспар жөнінде ауданмен сөйлестім. Келіспейтінімді айттым. Ал сендер не дейсіңдер?! Әрқайсың пікірлеріңді айтыңдар. Қаулы аламыз, деді отырғандарға жағалай қарап.

	Ә, дегенде ешкім ештеңе дей қоймады. «Біріне-бірі сен сөйле, сен сөйле» дегендей сыңай аңғартады. Өне-бойын ашу қысып, шыдамы ширығып, бір уыс бөп отырған Нұрмолда ақыры шыдамады.

	— Әй, Құмар, сен осы колхоздың бұғалтырысың ба, жоқ ауданның бұғалтырысың ба? Колхоздың жоспары, мына отырған активтер бекіткен жоспар неге қабылданбайды?! — деді дүрсе сөйлеп. — Жауап бер!

	— Нұреке, мен осы колхоздың бұғалтырымын. Колхоз жоспарының талқыланғанын, көпшілік жиналысында қаралғанын, бар мүмкіндіктің ескерілгенін айтудай-ақ айттым. Ауданның оны тыңдағысы жоқ. Бұл партия жоспары деп, ауызға құм құйып отыр. Жолдастар, партия жоспарын орындай алмаймыз деп айтуға аузым бармады.

	— Әй, Құмар, өткен жылдың 19-қыркүйегіндегі «Ауыл шаруашылығы артелінің жарғысын бұзуды жою шаралары туралы» қаулы немене, партияның қаулысы екенін ұмытып тұрсың ба? Бұл не сөз! Жолдастар, мынаның колхозға жаны ашып тұрған түрі жоқ!

	— Ойбай-ау, Нұреке, айтқандарын істемесек, бюроға саламыз деп отыр. Ал ендеше.

	— Салсын бюросына, одан несіне қорқып тұрсың.

	— Ойбай, бюросы құрсын Нұреке, — деп Құмар шыр ете қалды.

	Шынында да «Жаңа талап» колхозының бұл мәселесі аудандық партия комитетінің бюросында қаралды. Бірінші хатшы Емельяновтың өзі бастап, Нұрмолдаға сөз бермей, жүндей сабады.

	— Сен шошқа өсіруге қарсы адам ғана емессің, — деді ол үстелді тоқпақтап. — Халық жауысың. Партияға қарсы шығып отырсың.

	— Секретарь жолдас, сөз беріңіз, — деді Нұрмолда оның мына сөзіне күйіп кетіп.

	— Сөз жоқ саған. Партбилет давай сюда! — деді.

	Нұрмолда төс қалтасынан партбилетін алды да, хатшының қолына ұстатты.

	— Мен кәзір Сталин жолдастың өзіне тіке телеграмма саламын! — деді ол батыл. — Сендер ауыл шаруашылығы жарғысын аяққа таптап, бұзып отырсыңдар! Күш көрсетіп отырсыңдар!

	Сөйтті де ол сыртқа бет алды. Нұрмолданың мына сөзі бюро мүшелерінің төбесінен жай түскендей етті. «Анау не деп кетті?!» дегендей үпісі қашып үрейленген біріншінің өзі Нұрмолданың соңынан жүгіріп, оны әзер қуып жетті.

	— Сен давай, Нұрмолда, Сталин жолдаспен ойнама! — деді Емельянов ентігін әзер басып. — Мә, партбилетің...

	Партбилетін қайтып алған Нұрмолда тура колхозға тартты. Содан бастап, аудан, облыс, басшылары онымен байқап сөйлесетін болды.

	3

	1948 жылдың жаз айы болатын.

	Таң сыза Талдықорғаннан шыққан салт атты қопаң-қопаң сар желіспен келеді. Ішек-қарны қолқылдап, бүйрек-бауыры солқылдағанын да елер емес. Алайда, ат мініп, жол жүріп төселмеген жолаушының бұл арыны аса ұзаққа бармай, ақыры ат тізгінін тартып, аяңға көшті.

	Текелі тауының төбесінен күн шыға, айнала әппақ нұрға бөленді. Жетісу өңірін жер жаннаты деп, айтса айтқандай-ақ, мақтаса мақтағандай-ақ. Табиғат сұлулығына көз тұнады. Салт атты дәп бір аспаннан топ етіп, жаңа ғана түскендей-ақ жанжағына сүйсіне қарап, айналасына тамсана таңдай қағады: «Жері қандай нәрлі, суы қандай мол» дейді бас шайқап. Ойыңыз дұрыс дегендей осы кезде бозторғай да сайрап қоя берді. Құртақандай ғана боп, таңдайынан бал тамызған әсем құсқа жолаушы мойнын созып, әнін сүйсіне тыңдады. Сол сәт ойына өзі туып өскен Белоруссиясы оралып, атын тебініп қалды. Дәп бір табаққа түсіп шыжғырылып жатқандай, шегіртке біткен де шырылдап, шулап қоя берді.

	Салт аттының сай-сүйегі сырқырады. Тағдырдың сыйға тартар тауқыметін қай пенде алдын-ала танып білген? Ол енді іштей ширығып, өткен өмірін ойлайды. Әкесі австриялық. Өзі Белоруссияда туып-өсті. Ұлы Отан соғысына қатысты. Елге жеңіспен оралды. Одан Сібірді паналаған әйелін тауып алды. Содан дәм тартып, Талдықорғанға тап болды. Жері ұнайды, ауасы жағады. Қызмет те табылды. Алайда, көнілдің кек дөнені «Туған жер қайдасың» деп, алып ұшқанын қояр емес. Кеше түстен кейін мұны бастығы шақырып алып:

	— Михаил, саған аса жауапты шаруа тапсырғалы отырмын, — деген маңғаз. — Таңертең аттануың керек! Апта боласың ба, жоқ, ай боласың ба, ол жағы әзірге белгісіз. Шаруаның тынуы біледі. Солай Михаил! Обкомның бақылауында тұрмыз. Бұл тапсырманы саған қолынан іс келетін жігіт деп беріп тұрмын. Бұлтаң-сұлтаң болмайды!

	— Мен ештеңе түсініп тұрғаным жоқ, — деді аң-таң Михаил.

	— Түсінесің, — деді бұған бастығы ыңырана, ырғала түсіп. — Колхозға барасың.

	— Неменеге?

	— Су электр станциясын салысасың.

	— Жолдас бастық, жаңсақ естіп тұрғаным жоқ па? — деді Михаил таңдана қолын жайып. — Су электр станциясын салу оңай шаруа емес қой. Ол колхоздың қолынан қалай келеді!

	— Сен соны маған емес, соларға түсіндір! Малын бағып, қызылшасын өсіріп, тыныш жүрсін. Мұндағы жұртқа тыныштық берсін! «Күш біріктіріп, су электр станциясын салып ала қоялық десек, «Сельэлектр» станциясындағы отырғандардан көк тиын көмек жоқ» деп, сұқ саусағымен бізді шұқып көрсеткендерін қойсын! «Жаңалық» колхозының председателі Әбдіқадыр Дайыров деген бар. Алдымен соған бар. Байқап сөйле. Су электр станциясын салудың колхозға қанша қаржыға түсетінін тәптіштеп түсіндір. Қатты да кетпе. Қас-қабағына қарап отыр. Ол жұлдызы бар, беделді, білімді бастық. Қасындағы «Қызыл ту» мен «Жаңа талап» колхоздарының бастықтары Дайыровтың айтқанынан шыға қоймас. Сондықтан да сөз иесі әуелі сонымен келіссөз жүргіз. Мәселені кешіктірмей шешуіміз керек. Бұдан былай колхоздың шаруасы үшін обкомнан сөз естіп, сөгіс алып жүрмейтін болайық. Мешкей деген жақсы ат емес.

	Жағдай енді түсінікті шығар дегендей бастығы бұған ауған жүктей төне құлаған. Михаилдың бастығынан алған тапсырмасы солай, әрі қысқа, әрі нұсқа-тын. Алайда, оның қалай шешілері белгісіз. Көрмеген жердің ой-шұңқыры көп дегендей, көңілді күпті етіп келе жатқаны да сол еді.

	Қанаттас орналасқан үш колхоздың бір-бірінен айырмашылығы да шамалы көрінді. Жол жағалай жапырағы жайқалған қызылша плантациясы. Бұл жердің атақ-даңқын шығарған да осы дақыл. Гектарынан 500-600 центнерден өнім алып, омырауларына Алтын Жұлдыз таққан адамдар ауылының бір-біріне егіз қозыдай өте ұқсас мына жұпыны көрінісіне Михаилдың көңілі онша көнши қойған жоқ. Оның есіне пилоткасында қызыл жұлдыз знашөгі жарқырап, ауылды шаңдатып шапқылап жүрген, өз-өзіне мәз жалаң аяқ балалар елестеп, мырс етіп күліп те жіберді.

	«Жаңалық» колхозының председателі Дайыровқа бұл дәл кеңсе алдында жолықты. Кім екенін, келген шаруасының жайын ести сала:

	— Солай де Михаил, су электр станциясын салып беремін деп келіп тұрмын де. Жақсы, жақсы, — деді ол бұған жымия күле қарап.

	— Су электр станциясын салатын мен емес, сіздерсіз. Қаржы да, күш-көлік те өздеріңізден — деді ол Дайыровтың қалжыңын түсінбей.

	— Ау, мынау не дейді?! — деді Дайыров кілт өзгеріп. — Қаржы мен күш өзімнен болса, колхоздың қара көжесіне ортақ қып сені қайтем?! Есің дұрыс па өзіңнің?

	— Су электр станциясын саламыз, көмек керек деп, сіздер ғой сұранған, -деді Михаил күйіп кетіп. — Мен су жағдайын, жер жағдайын көруім керек. Облыс басшылары соны талап етіп отыр менен.

	Михаилдың мына сөз саптауынан сескенді ме кім білсін, Дайыров алғашқы райынан тез қайтты. Сол-ақ екен сөз де өзгеріп сала берді.

	— Су электр станциясын саламыз, Ильич шамын жарқыратып жағамыз деп, жиналыстарда сөз сөйлеп, облыс басшыларының басын қатырып жүрген Алдабергенов деген бар. Ал, менің колхоздың аздаған қаражатын қара суға ағызар жайым жоқ. Бастығыңа соны айт. Жөндеп түсіндір. Әлгі «су электр станциясын саламын» деп, кеуде соғып жүрген батырдың ауылы анау, әне! — деп, Дайыров «Жаңа талап» колхозын сұқ саусағымен нұсқап, Михаилды жолға сап жіберді.

	Дайыров бір пәледен құтылдым деп қуанса, Михаил шаруам тез бітті деп мәз. Жолда ол «Қызыл ту» колхозының бастығына да жолығып, мән-жәйді айтып көріп еді. «Ойбай, су электр станциясын салмақ тұрмақ, қант қызылшасын суғара алмай жүрмін. Менен аулақ!. Мен сені көргем жоқ, сен мені көрген жоқсың!» деп, зарлап, бұдан ат тонын ала қашты.

	Михаил келген шаруасы дәл осылай тез шешіле берсе, күн бата үйіне жетіп баратынына көңілі сеніп, қопаң-қопаң желді. «Қоянның түрін көріп, қалжасынан түңіл» демекші, мына шаруашылықтарға су электр станциясын сала қоятын қаражат қайда, күш қайда? Үш колхоз күш біріктіріп, бір жағадан бас, бір жеңнен қол шығарса ғана бұл істі қолға алуға болатын шығар. Ол қанша ойланса да, басқа жолды көрер емес. «Әлгілер шошынып, пәледен машайық қашқанда, «Жаңа талап» колхозының бастығы да екі қолды төбесіне қойып безек қақпағанда қайте қояр дейсің?! Ақылы болса сөйтеді. Басқа амалы да жоқ» дейді Михаил іштей өз-өзіне тіл қатып.

	Ол колхоз кеңсесіне кіргенде жалғыз есепшіден басқа жан адам жоқ боп шықты. «Колхоз председателі қайда» деп сұрап еді, «қант қызылшасын аралап жүр» деген жауап алды. Түс қайта, мүмкін, кеңсеге бас сұғатынын айтты. Оған біраз уақыт бар. «Күтейін бе, жоқ күтпейін бе?» деп, Михаил қатты толқыды. Кенет бастығының «Обкомның бақылауында тұрмыз. Байқа!» деген ескертпесі есіне түсіп, үйден алып шыққан қағазға ораулы түскі асын алдына алды. Осы кезде шот қағып, қағаз жазып отырған есепші бұған ежірейе қарап:

	— Әй, сен қайдан жүрген орыссың? — деп қадала тіл қатты.

	— Талдықорғаннан, — деді Михаил жәйімен.

	— Соқ! — деді есепші екілене сөйлеп. — Біздің талдықорғандық тамырлар бір жапырақ нанын қалтасына сап әсте жүрмейді. Ондай әдетін баяғыда тастаған. Байғұс-ау, ауылға келіп аш қаламын дейсің бе? Сұмдық қой мынауың.

	Түкке түсінбеген Михаил иығын қиқаң еткізіп, алдындағы тамағын жей берді. Бұған есепші шала бүлініп, шала орысшасымен әй сайрады дейсің кеп.

	— Бұл ауылдан бір үзім нан, бір шәугім шәй табылмайды дейсің бе? Кез келген үйге кірші өзің, құдайы қонағы боласың. Қой соймаса да, қазанына ас салып, тамақ береді. Талдықорғандық, текелілік тамырлар оны жақсы біледі. Сен сияқты бір жапырақ нанын қойнына тығып жүрмейді. Оны сөкет көреді! Байқұс-ау, ашаршылық апшыңды әбден қуырған пәлесің бе, немене? Қай-қайдағы жаман ырымды бастап. Қайдан жүрсің өзің? Не істейсің? Бастықты қайтесің? — деп екіленген есепші енді мұның жегенін желкесінен шығарды.

	Дік-дік еткен мына адамның Михаил бір сөзін ұқса, бір сөзін ұға алмай дал. Кідіңдетпей тамағының қалғанын газетіне қайта орап, қойнына тығып жіберді. Өзен жағасында жантайып жатып, жәйімен ауқаттанбаққа бекінді.

	«Қатырдым ба, бәлем» деген кісідей есепшінің де үні өшті. Өкпелескен баладай бұлар бір-біріне ұрлана қарасып отырған сәтте кеңсеге тақыр бас, мығым денелі, ширақ қимылды кісі екпіндей басып кіріп келді. Келе Михаилге бұрылып, жөн сұрады.

	— Маған бастық керек, — деді Михаил қымсына.

	— Бастық менмін, Алдабергеновпін. Шаруаңды айта бер, — деді ол.

	Михаил келген шаруасын, көрші екі колхозда болғанын, олардың не айтқандарын да жасырмады. Оның сөзін дегбірсіздене тыңдаған Нұрмолда:

	— Әй, сен маған мынаны айт, — деді тіке сөйлеп. — Қусақ өзенін көрдің. Қалай, электр станциясын салуымызға бола ма?!

	— Болғанда қандай, — деді Михаил еш қиналмай. — Бірақ...

	— Немене бірақ? — деді Нұрмолда сабасына түсіп. — Шыққан шығынымыз неше жылда өтеледі? Сен маған соны айт.

	Мына сауалға жауап берудің орнына, әуелі ол ыржия күліп алды да:

	— Алдабергенов жолдас, — деді сөзін салмақтай. — Су электр станциясы болу — өмірлік байлық. Бірақ...

	Ар жағын айтуға тіл жетпегендей оның үні кілт өшті. Сөйтті де сөзімді қор қып қайтейін деген кісіше теріс қарап кетті.

	— Ей, Михаил! — деді осы кезде Нұрмолда саңқ етіп. — Станцияға не керек, соны рет-ретімен айта бер. Кәне, отыршы былай. Өтірік айтып қуантқанша, шындықты айтып жылат деген. Шындықты айт.

	Михаил жағдайдың дәл бұлай жалт бере қалатынын болжаған жоқ еді. Амалсыз Алдабергеновтің айтқанына көніп, сұрақтарына жауап берді. Су электр станциясын салудың тиімділігін де, қиыншылығын да таразы басына тең тартты. Күш керектігіне, қаражат қажеттігіне қатты назар аударды. Бұл өңірде бұрын-соңды істелмеген шаруа болғандықтан да Нұрмолда Михаилдың бір сөзін ұқса, бір сөзін ұға алмай қабақ шытып, қатты-ақ қиналды. «Қой, мынауың біздің қолдан келе қояр шаруа емес екен. Көтере алмас шоқпарды жанға байлап, досқа күлкі, дұшпанға таба болар жайым жоқ» десе, тақпақ айтқан баладай тақ-тақ еткен мына Михаилдың қуанбаса, ренжір түрі жоқ. Үстінен жүгі түскен атан түйедей Талдықорғанына тайраң қақпақ. Сөз әлпетіне қарағанда облыс басшылары өткен пленумдағы мұның сынына құлақ асқан сияқты. «Жыламаған балаға емшек бермейді» дейді халық. Сол сияқты жыламаған колхозға да ешкім ештеңе бере қоймайды. Бермейін демейді. Ішімдегіні тап дегендей тымпиып отырған саған не керек екенін о қасқалар қайдан білсін! Пленумда Нұрмолда: «Мен арбама арқан, шанама сайман берген облыс басшысын жақсы көремін. Алаған қолым береген дей келіп, обком, облисполком тарапынан колхоз шаруасына, колхозшылар ісіне жанды көмек аз. «Кеңес өкіметінің орнағанына отыз жыл толды!», «Бақайшағына дейін қаруланған неміс фашистерін де жеңдік!», деп, кеуде қағамыз, ал өзіміз қараңғыда қамалып отырмыз. Жақында «Жаналық» колхозының бастығы Дайыров жолдас үш колхоз бірігіп су электр станциясын салайық» деді. Бұл деген керемет талап емес пе? Облыс жабылып қолдайтын, көмектесетін шаруа емес пе? Кәне, айтыңыздаршы, осы таудай талабымызды қолдап, көмек беріп, шаруамызға араласып отырған қайсыңыз барсыздар? Жолдастар сүт керек, колхоз керек! Ет керек, колхоз керек! Қант қызылшасы керек, колхоз керек! Жоспар орындау керек, колхоз керек! Ау, сол колхозға су электр станциясын салуға келгенде, колхоз неге ешкімге керек емес?! Мұны қалай түсінуге болады, жолдастар» дегенінде зал толы адамдар дүрліге қол соғып қоя берген еді. «Таяқ еттен, сөз сүйектен өтеді» деген бекер емес екен! Нұрмолданың сол сөзі, міне, іске айналып тап алдына келіп отыр. Дайыров құсап: «аш пәледен қаш пәле», жоқ Смағұлов құсап: «сені мен көргем жоқ, мені сен көрген жоқ» дей ме, әлде, тәуекел тауды бұзады дей ме, ерік өзінде. Нұрмолданың сау басына сақина тілеп, салы суға кетіп отырған көңіл сырын Михаил да ұққандай үн-түнсіз.

	Осы кезде кеңсе түбінен «Жаңалық» колхозы бастығының пәуескесі шаңдатып өте шықты. Майы кепкен доңғалақтары жем сұраған сары ауыз балапандардай шиқ-шиқ етеді. Онсыз да оңып отырмаған Нұрмолданы мына көрініс денесін тітіркетіп, жүрегін шаншып өтті. Сырт көзге Дайыров пен Алдабрегенов қатар өскен теректей биік, зор көрінеді. Оның үстіне үзеңгілес жолдас, қатары бір замандас десе де болады. Екеуі аталас та.

	Екеуі де колхоз бастығы, екеуі де Социалистік Енбек Ері. Аудан, облысқа белгілі, беделді адамдар. Жиналыс сайын бастықтар да бұларды жұртқа қосақтап, «Дайыров пен Алдабергеновтен үлгі алыңдар, үйреніңдер!» деп жатқаны. Мұны естігендер «Нұрмолда мен Әбдіқадырда не арман бар» дейтін де болар бас шұлғысып. Ал сол екеуінің бір-біріне сырты бүтін, іші түтін екенін былайғы жұрт біле бермейтін. Оның да себебі соншама тереңде жатқан жоқ. Сынықка сылтау болар жәй нәрселер ғана еді.

	Әбдіқадырдың басқасы басқа, ал мына қылығына Нұрмолданың қалай іші жылысын. Күні кеше ғана «Күш біріктірейік, тізе қосайық, су электр станциясын салайық» деп, құшағын ашқан кісінің, енді мұны далаға тастап, зыта қашқанын қалай түсінуге болады?!

	Нұрмолда ауыр дем алды. «Тас түскен жеріне ауыр» дегендей орнынан қырандай қомданып тез тұрды.

	— Ей, Михаил, айда кеттік, — деді.

	— Қайда?

	— ГЭС саламыз.

	Михаил иығын қиқаң еткізді де, орнынан тұрып оның соңынан ерді.

	«Нұрмолда ГЭС салып жатыр екен» деген хабар ауыздан ауызға ілініп, ауылдан ауыл шарлап, әуелеп, әуелі аудан асып кете барды. Біреу сенді, біреу сенбеді. Бірақ алыпқашпа сөздің арыны басылмады. Қусақтың бойындағы қызу жұмыс күн санап қыза түсті. Өзеннің алдына тосқауыл жасалып: су бір жарым метрдей биікке көтерілді. Ал станцияның өзі ауылдың аяғынан салынатын болды. Оған қажет цемент, қиыршық тас алды облыстан, арты Көксу өзенінің бойынан күндіз-түн әкелініп жатты. Нұрмолда облыс басшыларының алдына қайтақайта барып жүріп, банкіден қарыз ақша алды. Осыдан кейінақ ГЭС жұмысы құлашты күннен-күнге жаза сермеді. Бұрын қызылшашылар мен диқан арасында жүретін Нұрмолда енді құрылысшылармен қоян-қолтық араласып кетті. Түркісіб темір жолын салуға қатысқаны мұндай жақсы болар ма? Қажетіне жарап жатыр. Ертеңгі істелетін жұмыс көлемі қандай? Оған қажет құрылыс материалдары бар ма, жоқ па? Бүгін не істелді? Не істелмеді? Істелген жұмыс сапасы қандай? Жұмыста кім ынталы? Кім ынтасыз? Оның себебі неде? Міне, осы тәріздес шаруаға ауадай қажет мәселелердің әрқайсысын елеп-екшеп Нұрмолда өз қолында шиыршықтап ұстады, себеп-салдарын біліп отырды. Келе-келе бес күннің, он күннің жұмыс жоспарын жасай алатын дәрежеге жетті. «Михаилдың айтқаны сендер тұрмақ, маған заң» деген ұран тастады. Сол сөзден бе, жоқ әлде табиғаты солай ма Михаил да ГЭС жұмысына бел шешіп, білек сыбанып кірісіп кетті. Облыстан іссапарды апталап емес, айлап алатын болды. Колхозшылар сияқты бұл да Нұрмолданың сөзіне де, өзіне де үйреніп алды. ГЭС-ке қажетті керек-жарақтарды алдын-ала айтып та, тауып та тұрды. Бірде ол «Нұреке, бағаналар керек. Соны ертерек тауып, қадай беруіміз керек» деді.

	— Михаил-ау, станция біткен жоқ қой...

	— Әй, Нұреке-ай, — деді ол күліп. — Өзіңіз асықтырғанда адамның апшысын қуырып жібересіз. Станция бағаналар қашан орнатылады деп емес, бағаналар станция қашан бітеді, бізге қашан ток береді деп, сапқа тұрған сарбаздардай сақадай сай күтіп туруы керек емес пе?

	— Мұның жөн екен. Бағаналарды қайдан алсақ екен? Ақша да судай ағып кетіп жатыр...

	— Құм сатып алған жоқсыз, тас сатып алған жоқсыз. Құрылысшылардың да дені колхозшылар. Нұреке-ау, шыныңызды айтыңызшы, ақшаңыз қай суда ағып бара жатыр? Барып ұстап алайық та, — деді Михаил да әзілге басып.

	Нұрмолда бұл сөзге «мазақ жасайсың, ә» деп, мәз боп, рахаттана күлді. Сонан соң Михаилға қарап:

	— Бағаналарды да қайдан аламын, қайдан табам деп ойланып, толғанып жүріп кеше есіме Текелі орман шаруашылығы түсіп, соған барғанмын. Жағдайды айтып, жалынып көріп едім, жолың болғырлар 150 бөренеге рұқсат берді. Соған икемі бар, ыңғайлы оншақты жігітті дайындап та қойдым. Ертең жүрмек.

	Михаил ризалық сезіммен бас шұлғыды. Бірақ әңгіменің аяғы дәп өзіне тірелетінін күткен жоқ еді.

	— Михаил, ақылдасқан ғой, — деді Нұрмолда арадағы үзілген әңгімені қайта жалғап. — Өзіңе қолқа салғалы тұрмын. Бағана кесуге бас болып біздің жігіттерді өзің бастап барсаң қайтеді. Олар қандай ағашты кесуді білмейді ғой. Соған өзің бас-көз болсаң. Біздің жігіттерде қиқаң-сиқаң болмайды. Бәрі де сенің айтқанынды айнытпай істейді. Өзіміз жалынып, жалбарынып сұрап тұрған нәрсемізді, қажетімізге жарайтындай етіп, ұқсатып алуымыз керек қой... Сол үшін де өзіңе қолқа салып тұрмын. Еңбегіңді өтейміз, еңбеккүн жазамыз...

	— Еңбеккүн емес, жұмыстың мүддесі үшін жігіттеріңізді бастап баруыма болатын шығар, — деді Михаил. — Бұл ГЭС бітпей менде де қайбір тыныштық болар дейсіз...

	— Мен сені облыстағы бастықтарыңа мақтап жүрмін. Жалақысын өсіріңдер дедім.

	— Бастығым не дейді?

	— Оны кейін айтамын, — дей салды Нұрмолда. Михаилдың Текелі орман шаруашылығына барып, ағаш кесіп оралғанына да біраз күн болған. ГЭС құрылысы көңілдегідей жүріп жатты. Бұрындар су электр станцияларын салған, тәжірибесі бар екі маман табылды. Олармен ГЭС салу жөнінде келісім-шарт та жасалды. Олардың талабына Нұрмолда алғаш қиналып, қипақтағанмен, ақыры көнді. Келісім-шартқа тәуекел деп қонжитып қолын қойды.

	Нұрмолданың мынандай қиын істе аса батылдық көрсеткеніне Михаил қатты риза еді. Жұрттың айтуынша, оны оқымаған, білімі жоқ дейді. Ал істеген ісіне, жұмысты ұйымдастыру, жүргізу қабылетіне қарап, Нұрмолданы білімсіз бастық деп ешкім де айта алмас еді. Оған бір-екі айдың ішінде Михаилдың өзі де тәнті болды.

	— Ей, Михаил, — деді бірде оны оңашалап, — саған бір нәрсе айтсам, қалай, ренжіп жүрмейсің бе?

	— Нұреке, неге ренжітесіз мені? Жазығым не?

	— Жазығың — жақсы болғанын, — деді Нұрмолда күліп. — Сені «Сельэлектр» станциясындағыларға қимаймын. Немене сенбей тұрсың ба?! Шыным! Шіркін, өзің келіссең, өзіме орынбасар сайлап алар едім. Басыңа баспана берер ем. Әйеліңді балалар бақшасына қызметке аламын. Бір сиыр, үш қойым және бар. Қалай?

	Нұрмолда келіс дегендей Михаилға өтіне қарады. Михаил болса, дәл бұлай қолқалап қызметке шақыра қояды деп ойламаған еді. Бірден не дерін білмей, тұтығып, тұншығып қалды.

	— Сен колхоз бастығының орынбасары болсаң, қағазға көміліп кеңседе отырмайсың, анда-мұнда жүріп тұрасың. Қолыңнан іс келетін жігітсің. Колхозға қажет құрал-жабдық іздейсің. Қажет нәрседен қаражат аямаймын, сатып аламын. Жігітім, сен бізге керек адамсың. Жаңағы айтқанымды қомсынсаң, бағаны көтеруге де болады. Кәне, қинама мені, не дейсің?

	— Нұреке, шынымды айтсам, мен не дерімді білмей тұрмын, — деді Михаил ағынан ақтарылып. — Ойланайын. Әйелмен ақылдасайын. Мұрсат беріңіз...

	— Келінмен мен де сөйлессем қайтеді?

	— Сөйлесіңіз, — деді Михаил Нұрмолданың мына мінезіне еріксіз езу тартып.

	— Онда жүр кеттік.

	— Нұреке-ау, тап қазір ме?

	— Михаил, бұл мәселені бір минутқа кешіктіруге болмайды. Жүр, кәне, машинаға отыр.

	— Нұреке, сіз мына екпініңізбен бізді бүгін көшіріп әкелерсіз, — деп еді Михаил әзілге басып. Нұрмолда:

	— Несі бар? Солай боп қалуы да мүмкін, — деді нық сөйлеп.

	Михаил таңдай қағып, басын шайқай машинаға отыра берді. Сол-ақ екен Нұрмолда шопырына «Тура Талдықорғанға тарт» деп бұйырды.

	Михаил Шұбарға дәл сол күні қозғала қоймағанмен, араға үш-төрт күн сап, екі тең жүгімен көшіп келді. Нұрмолда айтқанында тұрды. Екеуіне де қызметін беріп, жаңа үйге кіргізді. Ертеңгісін бұларды есік алдында байлаулы тұрған қызыл сиыр мөңіреп оятты. Орындарынан апыл-құпыл тұрып сыртқа жүгіріп шыққан ерлі-зайыптылар өз көздеріне өздері сенбей табалдырықты аттай бере қалт тұрып қалды. «Ойбай-ау, сендерге не болған» дегендей сыртта сиыр мөңіресе, қорада үш қой маңырады.

	Арада үш күн өткенде колхоз басқармасының мәжілісінде Михаилдың есебі тыңдалды. Ол ГЭС құрылысының салыну жайын қысқаша айтып шықты да:

	— Жолдастар, өздеріңізден жасыратын ештеңе жоқ, құрылыс жұмысын тездеп жүргізу оңай боп тұрған жоқ. Оны өздеріңіз де біліп, көріп жүрсіздер, — деп бар шындықты баяндап кетті.

	— ГЭС пен бірге диірмен де салуымыз керек. Құрылысшы күші болғанмен, маман адамдар жетіспейді. Ақша болса, олар табылмайды да емес. Ал не істеліп жатыр десек, біткен жұмыс, тындырылған іс деп, 139 үйге тартылған электр бағаналарын айтуға болады. Оның жүз он тоғызы колхозшылардың үйіне тартылды. Радио орнатуға арыз берушілер әзірге алпыс алты. Енді бізге аса қажет нәрсе 70 килограмм қорғасын. Ол бағаналар басына сым тарту үшін керек. Жетіспейтін нәрселер көп, жолдастар. Оның бәрін босқа тағы ешкім бермейді. Ақша керек. Су электр станциясын салуға құлшынып-ақ кірісіп отырмыз. Керек, қажет нәрселерімізді дер кезінде тауып алуымызға колхоз да тарлық жасап отырған жоқ. Дегенмен де біз колхоз қаражатын айдалаға шашып-төгіп жатқандай көретін жолдастар да арамызда жоқ емес, бар. Мұны мен түсінбестік деймін, жолдастар. Шығын шықпай, пайда болмайды, жолдастар.

	— Станция құрылысына қанша ақша шығардық, — деп, сұрады осы кезде Нұрмолда.

	— 175 мың сом.

	— Ол көп ақша, — деді Нұрмолда ширығып. — Михаил-ау, ақша, ақша давай дей берсек, колхозда сені де, мені де ешкім жақсы көрмейді. Өзің білесің, ақша таба қою колхозға оңай емес. Келешек, болашақ үшін аузымыздағыны жырып беріп отырмыз. Колхозға ақшадан гөрі бидай, қант, жем, шөп, сабан табу оңайырақ. Ұқсата білген адамға ол да ақша! Михаил, сен мұны да ойлан, кәдеге асыр. Қажет мамандарды колхозға алайық. Еңбеккүн жазамыз. Астығын, ақшасын береміз.

	— Нұреке, оны ойластырып жүрмін, — деді Михаил.

	— Міне, мұның дұрыс! — деді Нұрмолда. Сөйтті де жұртқа қарап:

	— Жолдастар, колхозға не керек?! Соны білетін, түсінетін уақытымыз болды, — деп ол сөйлеп кетті.

	— Техника керек пе? Ағаш керек пе? Керек! Мұны іздейтін, табатын кім? Ондай адамды таптық па деп едік, оның мойнына ГЭС-тің бар жұмысын артып қойып, қызығына қарап отырмыз. Мұнымыз дұрыс емес, жолдастар. Михаил екі қолды, төрт аяқты ертегінің алыбы емес, ол да өзіміз сияқты адам баласы. Көздерің көріп отыр, бұл жұмыстан аянып жүрген жоқ. Меніңше, ГЭС-тің қалған жұмысын Әубәкіров жолдас өз мойнына алуы керек. Тепсе темір үзетін жап-жас жігіт, жанын салып жұмыс істесе, несі бар, қалған шаруаны домалатып алып кетпей ме? Қалай жолдастар, мұнымыз дұрыс па, бұрыс па? Кәне, не дейсіңдер? Пікірлеріңді айтыңдар.

	— Қант қызылшасы жайлы сөз болса, бірдеңе дер едік. Ал мына ГЭС жайын жете білмеген соң, не деп пікір айтамыз. Михаилдың өзі айтсын, — деді басқарма мүшесі Ақық.

	— Иә, Михаил айтсын. Соны тыңдайық. Әубәкіров жолдастың қолынан не келіп, не келмейтінін білетін де сол ғой.

	— Иә, сол, сол! — десіп қалды басқалар да Ақықты қолдап.

	Нұрмолда Михаилға қарады. Ол іркілген жоқ. ГЭС-тің қалған жұмыстарын тап-тұйнақтай жүргізуге Әубәкіров жолдастың білімі де, тәжірибесі де жететінін айтты.

	— Ей, Михаил, — деді осы кезде Нұрмолда, — сен колхоз бастығының орынбасарысың. Біз саған маман ретінде, колхоз бастығының орынбасары ретінде әрі жөн-жосық білетін адам ретінде қатты сенеміз. Сенің айтқаныңды екі етпейміз. Бірақ ГЭС-тің жұмысына жауап беретін өзіңсің. Ол жауапкершілікті сенің мойныңнан ешкім ала алмайды. Станция құрылысы үш айда аяқталатын болсын! Ойда жүр, мейлі қырда жүр, ГЭС құрылысын сен ешқашан ойыңнан шығармауың керек. Жұмысты сен Әубәкіровтен сұрайсың. Мен сенен сұраймын. Ал менен колхоз сұрайды. Мұның арты: «Сен салар да, мен салар, атқа тоқым кім салар» боп жүрмесін. Көп сөз, бос сөз. Кәне, екінші мәселеге көшелік. Айтпақшы Михаил, келістік пе? Сен не дейсің?

	Михаил келістім дегендей басын шұлғыды. Сөйтіп оның есеп беруі осылай аяқталды да, басқарма мүшелері тәртіп мәселесін талқылауға көшіп кетті.

	Егеубай деген құрылыстан жүз шақты кірпіш ұрлапты. Ұрланған кірпіштің санын үш еселеп төлеуге, әрі үш еңбеккүнін қысқартуға қаулы алынды. Егер қылмыс жасаушы бұл жазаға көнгісі келмесе, ісі заң орнына тапсырылсын делінді.

	Ал колхозшы Әбудің ісек қойын Қали деген ұрлап, сойып алыпты. Басқарма мүшелері қойдың базар бағасы 400 сом деп бағалап, ұрыдан оны өндіріп берді. Қалидың он еңбеккүні қысқартылсын деп және қаулы шығарды.

	Ендігі кезек үстіне сабан жауып, 20 центнер жоңышқа ұрлап келе жатқан жерінен ұсталған Дәуітовке келді.

	— Жолдастар, — деді осы кезде Нұрмолда қабақ шытып. — Ұры-қарыларды аяп жүрген біз жоқ. Жиналысқа саламыз. Кінәсін бетіне басамыз. Шығынды өндіріп аламыз. Еңбеккүндерін қысқартып, айыпқа да тартамыз. Бірақ сол сабақ боп, тиылып тұрған ұры да, ұрлық та жоқ қой. Мұның себебі неде?

	— Оның себебі, біз қолданып жүрген шаралардың тым жеңілдігінде шығар, — деді бригадир Базарбай сөзге араласып.

	— Ойбай-ау, бұларға бұдан артық не істейсің? Соттатамыз ба? — деді агроном Тәтібек күңк етіп.

	— «Ұрлық түбі — қорлық» деген плакат та шығардық! — деп жатыр комсомол ұйымының хатшысы Әбен де үн қосып.

	— Сендердің соларыңа қарамастан, ұрлық пышақ кескендей тиылып тұрған жоқ. Қолға түспей жүргені қаншама? Оны біліп жатқан біз жоқ. Колхоз мүлкі — колхозшылардікі дейміз. Сонда қалай? Колхозшылар өз мүлкін өздері ұрлайтын болғаны ма? Бұл деген, өз үйіңді өзің үптегенмен бірдей ғой. Бұл жақсылық емес! — деді Нұрмолда басын шайқап.

	— Ұяты бар, бойында ар-намысы бар колхозшылар өз дүниесін өзі ұрламайды. Ондай сұғанақтыққа бармайды! — деді Ақық сөзін салмақтай түсіп.

	— Бізде колхозшылар шөбін де, сабанын да мойындарына жаздырып алады, — деді Базарбай.

	— Ей, Базарбай, Ақық шөп сұраса, берер ме едің? — деді Нұрмолда.

	— Неге бермеймін? Беремін, — деді Базарбай. — Өйткені, Ақаң колхозға еңбек сіңірген адам. Оның үстіне күндіз-түні жар құлағы жастыққа тимей колхоз шаруасы деп шапқылап жүреді. Ондай адамнан аяр ештеңем жоқ менің.

	— Ал мына тұрған Дәуітовке шөп сұраса, берер ме едің? — деді Нұрмолда.

	— Шөп тұрмақ, кәшек бермеймін, — деді Базарбай ағынан ақтарылып. — Өйткені, ол жалқау. Жұмыс істегісі келмейді. Ауырдың үстімен, жеңілдің астымен зыр жүгірсем дейді.

	— Сонда қалай? — деді Нұрмолда қолын жайып. Бұлар ұрлығын жасай берсін дейсің бе?

	— Жоқ, ойбай, — деді шошып кеткен Базарбай.

	— Шөпке, жоңышқаға, сабанға баға қоялық, — деді осы кезде агроном Тәтібек тілге келіп.

	— Мысалы, жоңышқаның бір центнерін колхозшыларға 45 сомнан сатайық. Ал басқаларға 60 сом болсын. Сөйтіп шөп пен сабанның да бағасын шығарайық. Сонда, мүмкін ұрлық тиылар.

	— Мүмкін, — деп қостады оны Нұрмолда ойға қалып. Сөйтті де тез Құмарға бұрылып: — Колхоз өнімдерін сатудың бағасын жаса. Жалпы жиналысқа бекітуге ұсынамыз. Мерзім бір ай — деді. Сонымен басқарма мәжілісі аяқталып, жұрт орындарынан тұрып, үйді-үйіне тарай бастады.

	Михаил үйіне келгенде сағат түнгі 12-ге жетіп қалған екен. «Міндетім ауырламаса, жеңілдеген жоқ-ау?» деді ол іштей.

	Әйелі Дина ұйқтамаған екен, орнынан тұрып, тамақ әзірледі. Михаилдың жұмысы қаладағыдай емес, сағат санамайды, таңның атысы күннің батысы тыным жоқ. Өзі жүдеп те кеткен тәрізді. Колхозға барайық дегенге өзінің де лып ете қалғанына енді өкінгендей. «Бармаймын, колхозыңмен бірге құры» десе ғой, Михаил мұны тастап қайда кететін еді. Кетпейтін еді. Уақытында жұмысына барып, уақытында үйіне келер еді ғой. Сау басқа сақина тілеген өзі. Колхоздың жұмысы да өкіметтің жұмысы шығар. Сәл-пәл қиыншылығы болса, қайтер дейсің. Ондағылар да өзіміз сияқты адамдар емес пе? Оның үстіне Алдабергенов: «Үйлерің дайын, қызметтерің әзір» деп, желпілдетті емес пе? Бастыққа қояр кінәсі жоқ. Бұлар келгенше есік алдын айнадай жарқыратып, үйдің ішін әктетіп, еденді сырлатып қойыпты. Колхоздың үйі емес, қаланың үйіне кіргендей қатты қуанып еді-ау сонда.

	— Шаршадың ба? — деп сұрады ол күйеуіне жаны аши.

	Михаил жауап берудің орнына жымиып күлді. «Шаршадым ба, жоқ шаршамадым ба, оны өзің білуге тиісің ғой» дегендей сыңайы бар.

	Оны бұл да түсіне қойды. Бүгін Дина колхоз әйелдерінің жұмыс істесіне таң қалып: «қант қызылшасын өсіру бейнеттің бейнеті екен ғой» деген.

	— Мен бүгін қант қызылшасын сиретуге көмекке бардым, — деді ол Михаилға алақанын көрсетіп. — Қазақ әйелдері не деген еңбекқор, не деген шыдамды. Олардың жанында мен өзімді құр ас ішіп, табақ босатып жүрген жан екенмін дедім. Михаилау, сенің оларға көмектесуің керек. Сенің қолыңнан бәрі келеді. Қант қызылшасын шөптейтін, суғаратын техника жаса, немесе тап. Әйтеуір, қол ұшын тездеп беруің керек.

	— Дина, жарайды, жарайды, — деді Михаил күліп. — Немене, Нұрекең сені үгіттеп қойған ба? Ананы табуымыз керек, мынаны табуымыз керек деп, күнде құлақ кұрышын қандырып жүр. Таңертең алтыда Алматыға жүреміз?

	— Неменеге?

	— Колхозға дүние іздейміз. Техника қараймыз. Кезіккен саймандарды сатып аламыз. Соның ішінде сен қызығарлық ештене жоқ-ау деймін.

	— Мен дүниеге қызықпаймын! — деді Дина Борисовна соғыс зардабын есіне алып. — Маған адамдардың аманшылығы қымбат. Біліп қой оны сен.

	Осы кезде Михаил оны қапсыра құшақтап, бауырына қысты. Динаның жан дүниесі еріп елжіреп кетті.

	Нұрмолда үйіне келгенде Ақжарқын жатып қалған екен. «Күйеуім келді-ау» деп ол төсегінен тұрған жоқ. Бұл тұрғызған жоқ. Шешінді де, салулы орнына жата кетті. Көпке дейін дөңбекшіп жатып, көзі ұйқыға әзер ілінді.

	4

	Су электр станциясын пайдалануға беру колхозда ұлан-асыр үлкен қуаныш болды. Әр үйде электр шамы жанды. Колхозда диірмен жұмыс істеді. Қысы-жазы колхозшылар ұн тартқызып алу үшін сонау Крупская атындағы колхозға сабылатын. Енді ол михнаттан құтылды. Бидайын тартқызып алу үшін енді маңайдағы ауыл Шұбарға шұбыратын болды.

	ГЭС-тің салынуына өздерінің қатыспай шеттеп қалғандарына Дайыров та, Смағұлов та қатты өкініп, іштері удай ашып, бармақтарын тістеді. Оның үстіне күннен күнге: «Ойбай-ау, Нұрмолда үйтіп жатыр екен, бүйтіп жатыр екен» деген жұрт сөзі де үдеп, жүрекке шаншудай қадалатын болды.

	Бір күні ауданда озат қызылшашылардың жиналысы өтті. Бұл жиынға Дайыровтың жеңгесі Зәріш те катынасып, Алдабергеновпен президиумда бірге отырды. Мұны көрген Әбдіқадыр жұрттың жел сөзі есіне түсіп, шала бүлінді. Ертеңінде жеңгесіне кісі жіберіп: «Қант қызылшасын Нұрмолда ғана емес, мен де өсіремін. Елін қорғап қаза болған ағайымның асыл жары. Көшіріп әкел, көз алдымда жұмыс істейді!» деді. Тетелес өскен қайнысының бұл қамқорлығына рақметін айтып: «Әбекеңді ақылы бар қайным ба деп жүруші едім. «Ала қойды бөле қырыққан жүнге жарымайды» дейтін ата-баба сөзін аттамасын. Нұрмолда да бөтенім емес, қайным. Жылы орнымды суытпаймын» деп, Зәріш те сәлемін жолдады. Бұл сәлем оны жылытпады, суытып жіберді.

	Нұрмолданың табиғатында: «Анау не дейді?! Мынау не дейді?!» деп, біреуге аузын ашып, біреуге құлағын тосу әсте жоқ қасиет. Таңның атысы, күннің батысы еңбекші қауыммен етене араласып: «Не керек? Не жетпейді?» деп жүргені. Есілдертін шаруа билеген ол өсек сөзді естімейтін. Естісе де елемейтін. Бірақ, Әбекең сізді бүйдеді, Әбекең сізді сөйдеді деп, күңкілдей берген соң, күндердің бір күнінде кеңсе жанынан шиқылдап өтіп бара жатқан Дайыровтың пәуескесін үштөрт жігітке ұстаңдар деп бұйырды. Бастығы бұйырған соң қойсын ба, жігіттер пәуескені ұстап алды. Сол кезде Нұрмолда:

	Төрт дөңгелегін алыңдар да, білікті майлап орындарына қайта салыңдар! — деді саңқ етіп. — Әбекеңнің қонақ күтіп, қарта ойнап, қолы тимей жүрген шығар.

	Жалаңдаған жігіттер қойсын ба, Нұрмолданың айтқанын әпсәтте істеп, Әбекеңді жолға салып жіберді.

	Сол-ақ екен шиқылдаған пәуескенің үні өшті. Бірақ, жаңалықтар арасында «Пәуескеңді майлап жіберейін бе, бәлем» деген бір сөз ауыздан-ауызға тез тарап кетті.

	Арада екі жыл өткенде, қыркүйек айының 18 күні көршілес «Жаңа талап», «Жаңалық», «Қызыл ту» колхоздары ірілендіріліп, колхоз басқармасы мен колхоз төрағасын сайлау жөнінде колхозшылардың жалпы жиналысы өтті. «Колхоз төрағасы Дайыров, Алдабергенов болсын» деген екі ұсыныс қатарынан ашық дауысқа түсті. Мәселені талқылауға көшкенде бірінші болып сөзді жаңалықтықтар алды. Олар бір ауыздан «Жаңалықтан» сегіз Социалистік Еңбек Ері шыққанын, қант қызылшасының әр гектарынан колхоз бойынша 512 центнерден өнім алғандарын тілге тиек етіп, колхозын мақтап, соған ұйтқы боп, ұйымдастырып отырған, жан-жақты сауатты Әбдіқадыр Дайыров колхоз төрағасы болсын деді. Кейбіреулер тіпті бұл ұсынысты аудандық партия комитетінің өзі қолдап отырғанын да еске салып өтті. Біз ірілендіріліп отырған үлкен шаруашылықты дұрыс жүргізе алатын басшы тек Дайыров жолдас қана деп білеміз дегендер де болды. Жолдастар, бұл дұрыс ұсыныс. Себебі Дайыров жолдас білімді, білікті азамат. Оның ауданға, облысқа, тіпті ресиубликаға беделі жүретінін бүкіл жұрт біледі. Сондықтан да үлкен істі ұршықша үйіріп істейтін Дайыров жолдасты бір ауыздан бастық сайлауымыз керек. Ал бір ауыз сөз жаза алмайтын, бір қағазға дұрыстап қол қоя алмайтын адамды қалай, не деп, бастық сайлаймыз. Мұнымыз ұят, жолдастар. Алдабергенов те абыройлы бастықтардық бірі. Ол кісіні де сыйлаймыз, еңбегін білеміз. Алдабергенов бастық болғысы келсе, бригадир-ақ болсын!» деушілер де шықты білек сыбанып.

	Соңғы сөз отқа май құйғанмен бірдей болды. Бағанадан ширығып әзер шыдап отырған «Жаңа талап» колхозының адамдары бірден Алдабергеновті білімі жоқ, сауатсыз дегендерге дау айтып, дүрсе қоя берді. Бірі: «Сауатты бастықпен қараңғыда қамалып неге отырсыңдар?! деп, бірі колхозда су электр станциясының барлығын айтып, бірі: «Нұрмолда Алдабергенов іскер, көкірегі ояу басшы» деп, бірі: «Бізге колхоз құрылысын жатқа білетін Алдабергеновтей ғана адам керек» деп, Нұрмолданың шашпауын аспанға көтерді.

	Таразы басын бірде Дайыров, бірде Алдабергенов тартып, ит жығыс айтыс, өзі де қызып, жұртты да қыздырып, көпке дейін жеңіс бермей дүрілдеп тұрып алды. Осы кезде Михаил сөз алды.

	Жолдастар! — деді ол қызуы басылмай, қызыл өңешке басқан жұртты сабасына түсірмекке қолын алға созып. — Менің фамилиям — Моргенштерн. Ұлтым — еврей. Туған жерім — Белоруссия. Алдабергеновтің ағайыны да, туысы да емеспін. Бірақ мен оны адам ретінде туғаннан да, туыстан да артық көремін. Ал басшы ретінде пайғамбардай пір тұтамын. Неге дейсіздер ғой, жолдастар. Оның себебі бар, жолдастар. Мен қалада туып өстім, мамандығым инженер-электрик. Шынымды айтсам, жолдастар, өмірімде «ауылда тұрамын, колхозда жұмыс істеймін» деп ойлаған пенде емеспін. Ауылда мен қызығарлық қызмет бар деген үш ұйқтасам түсіме кірмеген нәрсе. Ал соған қарамастан мен қазір бала-шағаммен ауылда тұрамын, колхозда жұмыс істеймін. Оған және өкінбеймін де. Себеп?! Себебі, мен колхозға керек адам екенмін. Соны маған айтқан кім дейсіздер ғой? Ол кісі — алдарыңызда отырған Алдабергенов жолдас. Нұрекең құдайдың өзі бере салған аса талантты адам! Оны немен дәлелдеуге болады дейсіз ғой? Оны тек Алдабергенов жолдастың атқарған ісімен, ұйымдастырушылық қабілетімен, жаңалыққа құштарлығымен, кісіге адалдығымен, кіршіксіз тазалығымен дәлелдеуге болады! Ол кісі колхоз шаруашылығын өсіріп-өркендетудің кілті — жұмысты механикаландыру, мал тұқымын асылдандыру, колхозшылардың тұрмысын жақсарту деп біледі. «Жаңа талап» колхозы облыста бірінші болып, қант қызылшасының түбірін қопсытатын су жаңа үш машина сатып алды. Сонау Сібірден келген екі вагон ағашты кеше ғана түсіріп алдық. Ал Белоруссиядағы «Победа» асыл-тұқымды колхозынан сатып алынған отыз тайынша жолда келе жатыр. Ау, ағайын, шындарыңды айтсаңдаршы, «Жаңалық», «Қызыл ту» колхоздарында осындай ірі істердің бірі бар ма екен?! Бар болса, әрине, бағанадан бері айтылар еді ғой. Айтылмағанына қарағанда, жоқ болғаны ғой. Менімше жолдастар, іріленген колхозды басқаруға «өйтеді, бүйтеді» деген кісіні емес, қолымен де, ақылымен де шаруашылыққа да, оның адамдарына да пайдалы іс тындырып отырған Алдабергеновтей аса дарынды, тума талантты сайлауымыз керек. Алдабергенов тұрғанда басқа біреуді бастық сайлаймыз дегендеріңіз естіген ел-жұрттан ұят. Алдымен осыны ойланыңыздар демекпін.

	Сол-ақ екен ынта-ықылас қойып тыңдап отырғандардан: «Бәрекелде, сөздің әкесі ғой бұл. Михаил дұрыс айтады. Бастық — Алдабергенов болсын!» деген дауыстар шағын клуб ішін кернеп кетті. Таразының басын енді Нұрмолданы жақтаушылар басып кетті. Содан олар ырық бермеді. Нұрмолда дауысқа бірінші түсіп, бес жүз колхозшының оған үш жүз жетпісі қол көтерді. Сөйтіп, Дайыров колхоз төрағалығына өтпей қалды. Нұрмолда болса, іріленген жаңа колхоздың бастығы боп сайланды.

	Іріленген жаңа шаруашылық Сталин атындағы колхоз аталсын деп колхозшылардың жалпы жиналысында аудандық партия комитетінің өкілі ұсыныс жасады. Бұл ұсынысқа ешкім қарсы болған жоқ. Сөйтіп, жаңа бір Сталин атындағы колхоз дүниеге осылай келген еді.

	Ертеңінде Дайыров Текелінің жанындағы «Жетісу» колхозының төрағасы боп сайланды.

	5

	Оқтаудай түзу тастақ жолда зулап келе жатқан машинаны Нұрмолда кілт тоқтатты. «Бұл кісінікі несі» дегендей шопыр жігіт біресе бастығына, біресе алды-артына жалтақтай қарап, абыржи бастап еді. Бастығының:

	Бала, артқа қарай айда. Анау келе жатқан арбалыға жете бере тоқтарсың — дегенін естіп, өрекпіген көңілі су сепкендей басыла қалды.

	Осы жаңа ғана дәп жанынан зу етіп өте шыққан машинаның арбалы жанына жетіп барғаны сол еді, жерге табаны тиер-тиместен:

	— Саумал-ау, амансың ба? Халің қалай? Мынауың немене? Абдыра ма? — деп, Нұрмолда басына ақ орамал тартқан ажарлы әйелге, қалпалақтай амандасты. — Жол болсын!

	— Айтқаның келсін, — деп әйел де тіл қатты. — Тентектің базарынан келемін. Абдыра сатып алдым...

	— Көріп тұрмын. Абдыраң әдемі екен. Қаншаға алдың?

	— Әй, Нұрмолда-ай, — деді Саумал әсем өрнектелген абдырасын сылап-сипай сөйлеп. — Бағасын сұрап қайтесің? Табылғанын айтсаңшы! Өзің қызығып тұрғаннан саумысың?

	— Несі бар, қызықса қызыққандай екен. Бағасын айтсаңшы?

	— Ой, тәйірі-ай, керек нәрсенің кісі бағасын сұрай ма? Табылғанына қуанбай ма? Абдырамның бағасы — алпыс сом! Қолдан жасаған, көрмейсің бе?

	— Саумал-ау, абдыраңның бағасы удай ғой! — деп Нұрмолда бас шайқай беріп еді.

	— Қымбатсынсаң алмай-ақ қой! — деп Саумал қылт ете қалды.

	— Саумал-ау, алпыс сом — алты күнгі табан ақы, маңдай терің емес пе? Аясаң етті!

	Саумал тіл қатқан жоқ. Атына қамшы басты. Сол-ақ екен, шиқ етіп арба да орнынан қозғалды. Нұрмолда машинаға отырды.

	— Айда! Тура шеберханаға тарт! Петрге...

	Сол-ақ екен шопыр да газға басты. Ағаш өңдеу шеберханасы ауылдың шетінде болатын. Машина аулаға ене бере, дәп бір уәделесіп қойғандай Петр де қарсы шыға келгені.

	— Петр, ау Петр, — деді оны көрген Нұрмолда балаша қуанып. — Мен бар ғой, мен... Көп ақша тауып кеп тұрмын! Жолда жатыр! Немене, сенбей тұрсың ба? Көзің тіпті бақырайып кетті ғой...

	— Батпан құйрық, о не деген айдалада жатқан құйрық деп, қазекем айтқандай. Көп ақша дегеніңізден күдіктеніп тұрмын.

	— Күдіктенетін түгі жоқ. Бір абдыра ақша! Осы ауылды бетке ұстап келе жатыр. Тап қазір алдынан шық та, күтіп ал! Одан арғысын басалқа мәжілісінде, кешке сөйлесе жатармыз.

	Нұрмолда Петрге соны айтты да, шопырына иек қақты. Мұнысы кеттік дегені еді. Іле машина да дүр етіп, орнынан қозғалды.

	«Нұрекеңнің мұнысы несі?! Сыр айтқаны ма, жоқ сынағаны ма?». Петр аң-таң. Айтқан сөздерін іштей қайталап, саралап шықты. «Бір абдыра ақша дейді? О, ғажап! «Алдынан шығып күтіп ал!» деді тағы. Мұнысы тегін емес... Петр терең тыныс алып, қайта ойға шомды. «Нұрекеңнің бұл хабары тегін емес. Одан арғысын басалқа мәжілісінде сөйлесе жатармыз деуіне қарағанда, мұнысы шынында да салмақты дүние болды-ау» деген кісіше көз тіге көше жаққа қарап еді, көк биесін шүушүулеп келе жатқан Саумалды көріп, оған қарсы жүрді.

	— Саумал-ай, абдыраң құтты болсын — деді бұл да бірден қазақтардың қастерлеп ұстайтын өрнекті сандығына зер сала қарап. — Қаншаға алдың?

	— Менің сандығым Нұрмолда екеуіңнің көздеріңді әбден қызықтырды-ау, — деді Саумал көңілдене түсіп. — Базар бағасы. Оны айтсам, теріс қарап кетесің...

	— Айтсай, айтсай, — дейді Петр де қадала түсіп. — Отыз сом шығар...

	— Петр-ау, отыз сомың не, айтып тұрған? — деді Саумал шошына сөйлеп. — Алпыс сом!

	— Алпыс сом?! Ауыздары алты қарыс екен! Саумал-ай, сен де ақшаны аямайды-ақ екенсін.

	— Жандарың ашыса, жасап бермейсіңдер ме? Құр сөздің керегі не?

	Саумал көк биесін бір салып, жүріп кетті. Петр арбаға көлденең қойған өрнекті сандыққа қарап, ұзақ тұрды. Сонан соң: «Көрмес түйені де көрмес» деп, қазекем өте дұрыс айтқан деді ол өзіне-өзі күңк етіп.

	Басқарма мәжілісіне жиналғандарға Нұрмолда бүгінгі көргенін бастан-аяқ баяндап беріп:

	— Жолдастар, колхозға ақша керек. Ауыл шаруашылығы мен мал шаруашылығы өнімдерін мемлекетке сатып тапқан табысымыз өз алдына, қаражат табудың басқа да көздерін қарастырмасақ болмайды. Біз қала базарларына күнбағыс майын, бау-бақша өнімдерін шығарып, сауда жасап көріп едік, онымыз жоғарғы басшыларға ұнамай жатыр. Сонда біз не істеуіміз керек? Шаруашылыққа аса қажет техниканы, құрылыс материалдарын немізбен алмақпыз? Жағдай қиын, жолдастар. Былай тартсаң, шана сынадының, былай тартсаң, өгіз өледінің кері. Колхоз қаражаттан қиналып, ақшаны қайдан табарын білмей бас қатырып жүрсе, біздің кейбір колхозшылар табан ақы маңдай терімен тапқан азын-аулақ тиын-тебендерін базардағы алып-сатарларға төгіп-шашып жүр. Бағана Саумалдың сырлы сандығын көрдім. Бағасы алпыс сом! Дәл сондай сандықты біздің Петр де жасай алады. Тіпті, қолынан одан әдемісін де жасау әбден келеді. Осы сөзім өтірік пе, Петр-ау. Айтсаңшы, мына жұртқа. Ағаш бар ма? Бар. Қаңылтыр бар ма? Бар. Бояу бар ма? Бар. Қолдан келетін өнер ме? Қолдан әбден келетін өнер. Осы сөзімді өтірік деші Петр. Өтірік дей алмайсың!

	— Нұреке-ау, қайдан өтірік дейін. Айтып тұрғаныңыздың бәрі шын, — деп алдыңғы қатарда отырған Петр орнынан тұрды. — Біздің ағаш шеберлеріміздің қолынан келмейтін ештеңе жоқ. Бұл деген — ескермегендік, білмегендік. Абдыра сандық деген әр үйге аса қажет нәрсе. Әсіресе, малшыларға таптырмайтын әмбебап мүлік. Осыған орай ағаш ұстасының шеберлері колхоз басқармасынан колхозшылардың өз сұраныстары бойынша ұлттық бұйым абдыра, сандық жасап беруге арнайы шешім шығаруын сұрайды.

	— Ұсынысың өте орынды. Қалай жолдастар, қолдаймыз ба?

	— Сонда қалай, колхоз басқа жұмысты қойып, абдыра, сандық жасамақ па? — деді әлдекім күңк етіп.

	— Ау, оның несі секет. Қолдан келіп тұрса неге жасамасқа?

	— Табыс бола ма?

	— Табыс болады, — деді Петр іле тіл қатып. — Колхозшыларымыздың сұранысын орындағаннан кейін, тіпті Тентек базарына да шығуымызға болады. Сонда базар қазіргі нарқынан айрылады. Халық бізге риза болады. Айына жүз сандық жасап, 40-50 сомнан сатсақ, төрт-бес мың сом болады екен. Бұл жолдастар, Нұрекеңнің жолдан тапқан ақшасы.

	Петр соны айтты да орнына отырды. Нұрекеңе қарап еді, «Жарайсың Петрім, ойдан шықтың» деген кісіше бұған күлімсірей қарап отыр екен. Сөзді партком секретары Әбен Сасықов алды.

	— Жолдастар, шынымды айтсам, табыс табудың мұндай жолдары барын үш ұйқтасам түсіме кіріп көрген емес. Қолдан кеп тұрса, табысы боп тұрса, абдыраны неге жасамасқа, жасау керек.

	Бұл ұсынысты басқалар да қолдап, ағаш шеберханасы абдыра жасайтын болды. Колхоз шеберлері жасаған сол абдыралар бұл күнде Мұхтар Әуезов пен Сәбит Мұқановтың музей үйлерінде де тұр.

	Күн жексенбі еді. Нұрмолда кеңседен шығар алдында өзіне Әбенді, Сейдақты, Құмарды шақыртып алды.

	— Моншаға түспейміз бе? — деді Нұрмолда оларға күтпеген ұсыныс жасап.

	— Түсейік Нұреке, — деді үшеуі бір-біріне күлімдей қарап.

	— Ал онда не тұрыс, кеттік. Төртеуі сыртқа шықты.

	— Жүріңіздер, біздің үйге баралық, — деді Сейдақ бірінші болып.

	— Біздің монша жағулы еді, — деді Құмар да лып етіп.

	Әбен де ана екеуінен қалыспай өз ұсынысын айтпақ еді. Нұрмолда:

	— Колхоздың моншасына түсеміз! — деді. Бұлардың колхоз моншасына түспей кеткендеріне де біраз болып еді. Іштері қылп ете қалды. Бірақ шегіне қояр жер қайда. Бастыққа еріп, колхоз моншасына барды. Нұрмолда бұларға билет алдырып, өзі бастап ішке кірді. Моншада біраз адам бар екен, бұларды көріп таңданып қалды. Біреулер орнын беріп, біреулер шылапшын ұсынып, өздерінше сыйлап жатыр.

	— Мынауың не? — деді Нұрмолда бір құлағы жоқ шылапшынды ұсынған жігітке.

	— Нұреке, алыңыз, — деді ол, — бұл моншада бұдан тәуір шылапшын жоқ. Құлағы барлардың түбі тесік, су тұрмайды.

	— Жарайды онда, — деп Нұрмолда шылапшынды қайтып алды. — Өзің қайтесің?

	— Бүйірі тесік осында бір-екі шылапшын бар, мен соның бірін тауып аламын. Табылмаса шлангімен-ақ жуына саламын.

	— Пар қандай?

	— Пар бар. Бірақ...

	— Немене бірақ...

	— Тақтайлары сынған. Байқамаса болмайды.

	— Алып жүр онда...

	— Қорқамын, Нұреке.

	— Неден?

	— Сіздің салмағыңыздан қалған тақтайлар сынып, масқара боп жүрерміз.

	— Ау, жандарың бар ма, өздеріңнің? Айтпаушы ма едіңдер, монша қирап жатыр деп.

	— Айтып жүрміз ғой, — деді жігіт міңгірлеп.

	— Айтқандағы түрі осы ма?!

	Әбен, Сейдақ, Құмар үшеуі парға бармай-ақ бода-бодасы шықты. Осы оқиғадан кейін монша күрделі жөндеуден өтіп, халыққа мінсіз қызмет ететін болды.

	Бір күні Шұбарға Нұрмолданы іздеп Мұқырыдан ақын Қалқа келеді.

	Жолың болғырлар-ау, ауылымызға ақын Қалқа келіп қалыпты ғой, — деп Нұрмолда балаша мәз болып, біраз адамның басын қосып, сұхбат құрады. Ән де, әңгіме де армансыз айтылады. Кетерінде Қалқа домбырасын қағып-қағып жіберіп, көпшілікке қарап;



	— Ей, асыл Да туған НұрмолДа,

	Мойныңды бұр да сөз тыңда.

	Жаңбыр жауып, үй құлап

	Келіп тұрмын, мен мұнда!



	деп, шырқап қоя береді.

	Жұрт: «О, пәле, не дейді-ау...» деп, ақынды демеп жібергенде, Қалқа қайта шырқап қоя береді:



	— Ау, ақын деген атым бар,

	Үйің де сенің, құрсын деп,

	Күйің де сенің құрсын деп,

	Күйдіріп жүрген қатын бар.

	Бар болсаң, көре алмайтын,

	Жоқ болсаң, бере алмайтын,

	Қаптап жүрген жақын бар.

	Ей, артық та туған Нұрмолда.

	Мен айтайын, сен тыңда.

	Алатаудай даңқың бар,

	Құрметтеген халқың бар.

	Білесің бе сен оны

	Күйсіз жүрген ақын бар.

	Панасыз қалған бала үшін

	Үй сұрауға хақым бар...



	Ақын Қалқаның мына өтінішін Нұрмолда колхоз (басқармасының мәжілісінде қарап, оған Мұқырыдан үй салып алуға қажетті құрылыс материалдарын босатқызады. «Нұреке-ау, Қалқа біздің колхоздың мүшесі емес қой» дегендерге «Жолың болғыр-ау, Қалқа осы елдің ақыны емес пе?!» дейді. Сөйтіп, ол бір-екі айдың ішінде Қалқаның үйін салып беріп, алғысын алады. Жаңа үйге кіріп, көңілі өскен ақын Қалқа: «Ер болса, Нұрмолдадай болсын!» дейді шын разы пейілмен.





Үшінші тарау


	ТҰЛҒА


	1

	Сталин атындағы колхоз жайында «Социалистік Қазақстан» газетінде жариялаған сала құлаш мақаланы оқып шыққан Сәуірбек Бақбергенов қасындағы әріптесіне қарап: «мына материалды оқып, таң-тамаша боп отырмын» деді қабақ шыта.

	— Неге?

	— Өтірік-ау, деймін.

	— Қойыңыз, Сәуке. Ұят боп жүрмесін.

	— Мұхаметжан Мырзақұлов дегеннің жер-көкке сиғызбай мына мақтап отырған бастығын мен білем. Көзіммен көргем. Өзімен сөйлескем де, — деді Сәуірбек мақалаға қайта шұқшия түсіп.

	— Қашан?

	— Соғыстан кейін. СССР Жоғарғы Кеңесінің сайлауы қарсаңында. Колхозында болғанмын. Үгіт пүнкітін жасап, жабдықтайтын орын таба алмаған. Сүмірейтіп, мәселесін обкомның бюросында қаратқамын. Сол колхоз іріленсін-ақ, сол колхоз өсіп-өркендесін-ақ дейік, бірақ дәл мынандай алып қарқынмен табыстан табысқа жете қоюы мүмкін емес! Өтіріктің өзіне емес, қисынына сену керек қой... Қарашы өзін, мұндағылардың мұрны ештеңе сезбейді, көзі ештеңе көрмейді деген-ау.

	Сөздің қоюланып бара жатқанынан қорыққан әріптесі иығын қиқаң еткізді. Сөйтті де қолына газетті алып, әлгі мақаланы ол да шұқшия оқи бастады.

	Әрі журналист, әрі жазушы Сәуірбек орнынан тұрды да, тура редакторға тартты. Күдігін жасырмады. Арнайы барып, колхозды көзімен көруге, әрі мақаладағы фактінің өтірік-шынын анықтауға бастығынан арнайы рұқсат сұрады.

	— Барыңыз, Сәуке, — деді редактор сөзге келмей. Редакторының сөзге келмей, лып етіп көне қойғанына риза болған ол сол күні-ақ жолға шықты. Әуелі Талдықорғанға келіп, ертеңінде Шұбарға жетті. Көңілдегі күдігі колхозды көрген алғашқы сәттен-ақ су сепкендей басылды. Ол өз көзіне өзі сенер емес. ГЭС те бар, жаңадан салынған құрлыстар да мен мұндалап сән түзеп тұр. Жол да түзелген. Жұрт жұмысында. Нұрмолда кеңседен табыла кетті. Мұны бірден танып: — Бақбергенсің ғой, — деді.

	— Жоқ, Сәуірбек Бақбергеновпін. Колхозыңызбен танысқалы келдім.

	— Қарсылық жоқ, таныс. Мен асығыс едім. Қазір... Осы кезде кеңсеге егіс бригадирі Аппақ кірді.

	— Әбеке, кел, кел, — деді Нұрмолда оған аңқылдай сөйлеп. — Мен ауданға кеткелі отыр едім. Жақсы келдің. Мына отырған Бақберген деген тілші. Колхозды көрмек, адамдармен сөйлеспек. Шаруасын өзің тындыр. Мен кеттім! — деп, апыл-құпыл жиналды да кеңседен шығып кете барды.

	— Нұрекең біздің қызық, — деді Аппақ бастығының мінезін жуып-шайғысы келген кісіше, — қашан болмасын, шаруасы алды-артына қаратпай жүргені.

	Сәуірбек колхозда үш күн болды. Қызылша плантациясын аралады, құрылыстарды көрді, малшылармен сөйлесті. Колхозшылардың сөздері де, тұрмыстары да өзгерген. Қайсысы болмасын: «Бізді мақтама, Нұрмолданы мақта» дейді. Ал бұл Нұрмолданы қолға түсіре алмады. Ауданнан келсе, егіске кетеді, егістен келсе, малға кетеді, малдан келсе, астанаға кетеді. «Колхозды отырып емес, жүгіріп жүріп басқарады екен ғой» деді ол Нұрмолданы қолға түсіре алмағанына кейи сөйлеп.

	— Жүргенге жөргем ілігеді емес пе, — деді Аппақ бұған.

	— Оныңыз да жөн, — деді ол ойға қалып.

	Сөйтті де Алматыға жүріп кетті. Алған фактілерін әрі толғап, бері толғап, шөлі қанбаған жандай өз-өзінен тамсана берді. Нұрмолданы азамат ретінде, басшы ретінде бірден танып, біле алмағанына қынжылды. Бұрын оп-оңай жазыла салатын мақала да жазылмай, қаламы қағазға жүрмей қойды. Оған алғашқыда ренжігенмен, келе-келе бойы үйреніп кетті. «Нұрмолда мақаланың емес, кітаптың кейіпкері» деген ішке жаңа бір ой кірді. Сол оймен ол ұзақ толғатты. Колхозға тағы келді. Нұрмолданың мінезін, ұйымдастырушылық қабылетін зерттеді. Өзімен сұхбаттасты. Өскен ортасын, өмірін сұрады.

	Тағы бір келгенінде ол мүсінші Хәкімжан Наурызбаевпен кездесті. Колхоздағы Социалистік Еңбек Ерінің бірі қызылша звеносының жетекшісі Ақық Нұрманбетовтің мүсінін жасаған екен. Енді өзіңіздің мүсініңізді жасауға кірісемін дегенінде Нұрмолда:

	— Мені мүсіндеме, басқаларды мүсінде! — деп ат тонын ала қашып, көнбей қойыпты.

	— Содан екі адамның мүсінін жасап, Нұрекеңнің алдына тағы бардым, — деді Хәкімжан бастан өткен хикаясын баяндап. — Бұл жолы көңілді отыр екен, көне кеткені. Мұндай қуанбаспын. Бөлмеге кіргізіп, суретін сала бастадым. «Қозғалмай отырыңыз» деп, қаншама өтінсем де, тыныш отыра қоймады. Ақырында жұмысым бар еді деп, орнынан тұрып, кетіп қалды. Бұл кісіге не деуге болады? Енді қолыма түссе, есікті тас қып құлыптап қоймасам болатын емес.

	— Ондай-ондайды біз де көріп жүрміз, — деді Сәуірбек те мүсіншінің өкпе-назына қосылып. — Ол кісінің жұмысы жұмыс та, ал біздікі жұмыс емес сияқты.

	— Сәуке, ол кісіге сіздің мына сөзіңізді айтсам қайтеді.

	— Ұнаса айт.

	— Өз жұмысын қастерлеген, басқаның жұмысын да қастерлей білуі керек. Мүсін жасау — оңай шаруа емес.

	— Кітап жазу да оңай шаруа емес.

	— Әй, байқаймын, колхоз басқару да тегі оп-оңай шаруа көрінбейді-ау, — деді осы кезде Хәкімжан күліп.

	Оны Сәуірбек үнсіз қостады.

	Кеше ол колхоз басқармасы мәжілісінің хаттамаларын қарап шыққан. Мұнысы дұрыс болды. Біраз нәрсеге көзі қанықты. Колхоз тіршілігінің тынысын тыңдады. Сырт қараған адамға бұл колхозда еңбек тәртібі темірдей қатаң-ақ көрінеді. Оны бұзушылар да мүлдем жоқ па деуі де мүмкін. Шындығында олай емес екен. Өткен жылы 44 мәселе қаралыпты. Соның ішінде таңқаларлығы еңбек тәртібі қаралмаған бірде-бір басқарма мәжілісі жоқ боп шықты. Содан да болар ол басқарма мәжілісіне қатысуды ұйғарды. Бұл ойын Нұрмолдаға айтып еді, ол қарсылық білдірген жоқ.

	Бүгінгі басқарма мәжілісі де әуелі шаруашылық мәселелерін талқылаумен басталды. Колхозға екінші су электр станциясын салу жөнінде пікір-талас біразға созылды. Нұрмолда көп тыңдады, аз сөйледі.

	— «Бұдан жаманымда да тойға барғам» деген екен депті біреу. Су электр станциясын саламыз, — деді ол шешімді пікірін айтып. — Қаражат қиын. Арзан бір теңге болады, қымбат бір теңге болады. Ұқсатып ұстаған адамға бір теңге де пұл болады. Ал шышып-төгіп ұстағанға мың теңге де түк болмайды. Сен сөйдеуші едің ғой, Михаил. Мен дұрыс айттым ба?

	— Дұрыс, Нұреке, дұрыс айттыңыз, — деді алдыңғы қатарда отырған Михаил.

	— Ей, Михаил, — деді Нұрмолда, — өзің білесің, бізде ақша жоқ. Қанша сұрасаң да, банк ақша бермейді. Оны өзің де білесің. Бірақ, ұқсатқан адамға пұл бар. Солай емес пе?

	— Пұлдың керегі жоқ.

	— Ей, Михаил, сен не деп кеттің. Пұлдың керегі жоқ деген не сөз? Астық бар, ұн бар, қант бар, картоп бар...

	— Нұреке, қазір онымен ешкімді қызықтыра алмайсың. Жұрттың тамағы тойған, өз астығы, өз картобы, өз қанты бар.

	— Сонда жұртта енді не жоқ? Жұртта жоқ нәрсе бізде бар ма? Неғып үнің шықпай қалды, Михаил? Айтпайсың ба, — деді Нұрмолда шыдамсыздана.

	— Бар! — деді Михаил нық сөйлеп.

	— Ол не?

	— Жер!

	— Жер?

	— Жер, Нұреке, жер.

	— Қанша жер?

	— Көп емес, бес-алты гектар.

	— Оны қайтеміз? Сатамыз ба?

	— Жоқ.

	— Сонда не істейміз?

	— Ол жерге қауын, қарбыз егеміз. Қауын, қарбызды сатып, ақша табамыз.

	— Ә, бопты онда! — деп, Нұрмолда Михаилды одан артық сөйлетпеді. Қалған мәселелерді тездеп шешіп, еңбек тәртібін бұзушыларды талқылауға көшіп кетті. Еңбек тәртібін бұзушының бірі — тракторист жігіт екен. Арақ ішіп, жұмысқа шықпай қалған. Бар айыбы сол. Басқарма мүшелері алдында судан шыққандай сүмірейіп, міңгірлеп бірдеңе деп, кінәсін мойындағандай болды.

	— Әй, Құмар! — деді Нұрмолда, — мынау не істегенін түсініп тұрған жоқ. Түсіндір!

	— Нұреке-ау, неге түсінбесін?! Түсінеді, — деді бұғалтыр тракторист жігітке оқшия қадалып. — Дәл бүгін түсіне қоймаса да, ертең еңбеккүніне астық пен ақша алғанда түсінеді. Осы айда біз әр еңбеккүнге екі килограмнан астық, үш сомнан ақша бергелі отырмыз. Ал мұның бес еңбеккүнін кесіп тастасақ, он килограмм астықтан, он бес сом ақшадан айрылғаны. Оны түсінбей, не көрініпті.

	— Әй, Құмар, сен оны менен сұрама, анадан сұра! — деді жігітті сұқ саусағымен көрсетіп. — Сұра, сұра! Жауабын естиік!

	— Не түсіндің?! Жауап берсеңші! — деді Құмар солбырайып кеткен байғұсқа қандалаша қадалып. — Ендігәрі еңбек тәртібін бұзасың ба, жоқ, бұзбайсың ба? Шыныңды айт, мына кісілердің алдында.

	Әп-сәтте соқталдай жігіттің басы салбырап, иығы түсіп, үні шықпай, міңгір-міңгір етті. Оны біреу естіп, біреу ести алған да жоқ.

	— Әй, жолың болғыр Құмар, мынау бірдеңе түсінсе, мен мұрнымды кесіп берейін. Кәне, сен жөндеп түсіндірші, — деді Нұрмолда қатқыл.

	— Нұреке-ау, маған қайт дейсіз енді, — деді Құмар қинала, — мұның енді төбесін ойып, түсіндір дейсіз бе?

	— Әй, Құмар, колхоздың бұғалтыры мен емес, сенсің! — деді Нұрмолда Құмарға жалт қарап.

	— Еңбеккүннің есебі де, ақша да сенің қолыңда. Колхозшыларға соның қадір-қасиетін түсіндіретін де сенсің! Еңбеккүннің не екенін мал бағып жүрген малшы білмесе, жер еміп жүрген диқан білмесе, сүт сауып жүрген сауыншы білмесе, үй сап жүрген құрылысшы білмесе, мына сияқтанған механизатор білмесе, сенің білгеніңнен, менің білгенімнен не пайда?! Еңбек тәртібін қарамаған, еңбеккүнді қысқартпаған басқарма мәжілісі болған емес. Осы күнге дейін онымыз басқаларға сабақ болды, тәртіп бұзушылардың тамырына балта шаптық, қатырдық деп келдік. Сондағы біздің қатырғанымыз осы ма? Колхозшылардың түсінгені осы ма? Сен мына жігітті түсінді деп тұрсың. Сөйтіп бізді алдап тұрсың? Жақсылық жасап тұрған жоқсың! Жамандық жасап тұрсың.

	Мына сөздің шымбайына батқаны сондай, Құмардың тула бойы шымырлап кетті. «Ойпыр-ай, Нұрмолданың қаһарына қалай ілініп қалдым?!» деген сұмдық бір ой өн бойына сұр жыландай орала кетті.

	— Нұреке, менен де кемшілік кетті — деді ол орнынан сүйретіле тұрып.

	— Онда сенен он еңбеккүн қысқартамыз. Қалай жолдастар, қарсы емессіңдер ме?

	Ешкім қарсылық білдірген жоқ. Басқарма мәжілісі төбелескен екі жігіттің де тиісті сыбағасын беріп аяқталды.

	Нұрмолданың шешіліп шешен сөйлегенін Сәуірбектің бірінші естуі еді. «Сөзі дәмді болды, ойды опырып айтты» деді таңданып. «Нұрмолда тегін адам емес, басы толған ми, ми толы ақыл» деді тағы оған қоса. «Шын тұлпардың шабысы аламан бәйгеде көрінеді. Ал Нұрекеңнің ақыл-ойы, мінез-құлқы, мақсат-мүддесі тек іс үстінде ашылады екен-ау» деген тұжырымға келген жазушы тап бір жаңалық ашқандай көңілі тасып, көзі жайнап кетті. Болашақ кітабының мұнартып бұлт басып, бұлдырап жүрген сұлабасына бір жарық сәуле түскендей күй кешті.

	Колхозда жүріп, ол баяғы мақала авторы Мұхамеджановпен де танысып алды. Ауылда мұғалім болып істейді екен. Ара-тұра аудандық, облыстық, республикалық газет, журналдарға мақала жазып тұратын көрінеді. Әрі осындағы Нұрмолдаға жақын жүретін адамның бірі екен. Жазушымен танысқанына ол да қуанып қалды. Бірден әңгімелері жарасып кетті.

	— Сені жұрт Нұрмолдаға кітап оқып береді дейді. Сол шын ба? — деп сұрады Сәуірбек одан.

	— Шын, — деді Мұхаметжан. — Ол кісі көбіне Абайды оқытады.

	— Абайды түсіне ме?

	— Немене, Абай түсініксіз жаза ма? — деді жазушының мына сұрағына таңданған Мұхаметжан көзі бақырайып.

	— Жо-ға, Абай түсініксіз жазбайды ғой, — деді Сәуірбек, — ол кісіні де бірден түсіне қоймайсың.

	— Нұрекең зерек, тым алғыр адам, — деді Мұхаметжан, — ол кісіні де бірден түсіне қоймайсың.

	— Оны сезіп жүрмін, — деді Сәуірбек күліп. — Ал енді сен Нұрмолдаға өкпелеп, Шұбардан көшіп кетіпсің ғой. Соны айтшы.

	— Нұрекеңе өкпелеп, Шұбардан көшіп кетті деген жұрттың жай жел сөзі, — деді Мұхаметжан қабақ шытып. — Колхоз іріленгеннен кейін бір жылдан соң, «Жетісу» колхозына көшіп барып екі-үш жылдай жұмыс істегенім рас еді. Оған баруыма себеп болған Әбекең болды. Дайыровты айтамын. Ол кісі маған алыс та емес, ағайыншылығы да бар адам. «Жағдайыңды жасаймын!» деп, қайта-қайта шақырып болмаған соң бардым. Қызметімді істедім. Әбекең мені мақтап та, жағдайымды жасап та жүрді. Малыма жем-шөпті беріп те тұрды. Бір күні облыстық «Сталиншіл» газетінде «Колхозға клуб керек емес пе?» деген сын мақалам жарқ ете қалды. Мақаламда колхоз басқармасына да сын айтып, мін тағып едім. Сол күннен бастап, Әбекең маған теріс қарап кетті. Соғымға әне-міне соямын деп отырған тайыншам жоғалды. Жем-шөптен қысым көрдім. Әбекең теріс қараған соң, бұрын қасымнан қалмайтын қасқалар, енді қарасын көрсетпейтін болды. Сыртымнан тас лақтырушылар да шыға бастады. «Енді не істеймін» деп, қысылып, қиналып жүргенмін. Бір күні Жетісуға сайлаушылармен кездесуге Нұрекең келді. Мені көріп, шешемді сұрады. Үйіме келіп, анама сәлем беріп, дәм татып, жағдайымды естіді.

	— Ертең машина жіберемін. Көшіп кел ауылға, — деді кетерінде.

	Айтқанындай-ақ Нұрекең ертеңінде бір жүк машинасын жіберіп, Шұбарға көшіріп алды, — деп әңгімесін аяқтады Мұхаметжан.

	— Сені осындағы ақсақалдар алқасының мүшесі дейді. Ол алқа не істейтін алқа, — деді Сәуірбек жаңа бір әңгіменің шетін шығарып.

	— Осында жер аударылған біраз шешен жанұясы тұрады, — деді Мұхаметжан. — Тілі басқа болса да, діні бір жұрт. Мұсылман. Бірақ қоғамдық жұмысқа жоқ жұрт екен. Ал өзімдікі десе, өгіз қара күштері бар. Ондайларға Нұрекеңнің жаны қас. Біраз шешендерді: «Жұмыс істемейсіңдер, жалқаусыңдар, жатып ішерсіңдер!» деп, жиналыстан жиналысқа салды. «Тәртіп бұздыңдар» деп, еңбеккүндерін қысқартты. Шешендер намысқой жұрт қой, Нұрекеңнің мұнысын кек алып, оны өлтіруге бел байлайды. Іштерінен белін шешіп, білегін сыбанып еңгезердей Ибрагим дегені шығады. Онысы тападай тал түсте, кеңсе алдында Нұрекеңді ұстап алып: «Өлтіріп, қаныңды ішейін сенің!» деп, қанжарын жалаңдатады. Мұны көрген жұрт шошып Нұрекеңе: «Ойбай, қаш!» дейді. Нұрекең қашпайды. Қанжарын жалаңдатқан Ибрагимге қаймықпай, қасқайып қарсы барады. Қанжарын сілтей бергенде қолын қағып жіберіп, өзін алып ұрып, екі қолын артына қайырады. Сөйтіп, оның қол аяғын байлап, кеңсеге қамап тастайды. Мұны естіген шешендер жиналып кеңсеге келеді. «Ибрагимді босат!» дейді. Нұрекең босатпайды. Ибрагимді екі сөтке нәр татырмай қамауда ұстап, сілесін әбден қатырады. Сөйтіп барып, ауданнан милиция, ауылдан шешендердің ақсақалдарын шақыртады. Болған жайды оларға бастан-аяқ айтып береді. Милиция соттатамыз! — дейді сөзге келмей.

	— Ойбай, соттатпаңдар! — дейді шешендер бәйек боп. — Бір білместік болды, кешіріңдер.

	— Білместік бұл бірінші емес! — дейді Нұрмолда қатқыл. — Талай білместікті кешіріп жүргенбіз. Қазақ: «Сиыр сипағанды, жаман сыйлағанды білмейді» деуші еді. Сендер сол сиырдан да жаман боп кеттіңдер. Өздерің біз мұсылманбыз дейсіңдер. Сөйте тұра, кәпірден жаман іс істейсіңдер. Ұрлық жасайтын кімдер? Сендерсіңдер! Кісіге қанжар ала жүгіретін кімдер? Сендерсіңдер! Колхозда жұмыс істемейтін кімдер? Сендерсіңдер! Құдайдан қорықпайтын, өкіметті сыйламайтын кімдер? Сендерсіңдер! Кеше осында Мәйміш деген жесір әйел: «Есігімнің алдында байлаулы тұрған тайыншамды ұрлап кетті» деп зар жылап келді. Оны ұрлаған кімдер? Сендерсіңдер! Ау, ағайын, сонша басындыратын сендер өзі кімсіңдер! Пайғамбардың ұлдары болсаңдар да, пұттарың енді бес тиын!

	— Нұрмолда, сен бізді ұрмай, соқпай өлтірдің! — дейді Әбубәкір молда өгіздей өкіріп, Нұрекеңнің аяғына жығылып. — Айтқаныңа көнейік, айдауыңа жүрейік. Жұмысыңды құлыңдай істейік. Қоя бер мына баланы...

	Араларындағы ақсақалы бүйткен соң, қалғандары да қарап тұрмады, ботадай боздап қоя берді.

	Нұрекең былай мығым, мықты, батыл көрінгенмен, көзден жас шыққан жерде өте бос адам. Ибрагимді милицияға бермей, Әбубәкір қарттың қолына ұстатты. Ертеңінде Мәйміштің ұрланған тайыншасы есік алдында байлаулы тұрды. Осы оқиғадан кейін Нұрекең ақсақалдар алқасын құрды. Мұнда тәртіп, тәрбие мәселелері қаралады. Бастығымыз Әбубәкір ақсақал. Нұрекең Әбдіхақ деген шешен жігітін өзіне шопыр қып алды. Қазір ауылда ұрлық деген пышақ кескендей тиылды. Еңбек тәртібін бұзушылар азайды. Әсіресе жастар екі қолды қалтасына сап, көше таптап, бостан-бос сенделуді қойды. Колхозда жұмыс істейді. Істемегендерінің мәселесі ақсақалдар алқасында қаралып, тәртіпке шақырылады, ал тәртіпке көнбегендері шара қолдану үшін басқармаға ұсыныс жасалады. Мен сол ақсақалдар алқасының хатшысымын.

	Мұхаметжанның айтқандарын бастан-аяқ блокнотына жазып ап отырған Сәуірбек басын шайқады.

	— Нұрекең ғажап тұлға-ау, — деді.

	— Ол кісі туралы терең білгіңіз келсе, Аппақпен, Ақықпен, Базарбаймен, Зәрішпен, Саумалмен, Тәшенбаламен, Қатшамен, Дәуітәлімен, Мырзақұлмен, Жанатпен, Гайдермен, Пацермен, Моргенштейнмен сөйлескеніңіз абзал. Нұрекеңнің кадрлармен жұмыс істеуі де қызық. Әр апта сайын колхоздың бас мамандарынан: «Ауыл шаруашылығы мен мал шаруашылығы саласында қандай жаңалықтар болып жатыр?» деп эгзам алып тұрады. Ал өзі радионы құр жібермейді. Мұндай басшыны қалай білімсіз дейсіз?

	Сәуірбек пен Мұхаметжан әңгімелескен күйі жаңа салынған 400 орындық екі қабатты мектепке барды. Одан кешке қарай клубқа соғып, колхозшылардың жиналысына қатынасып, колхоз басқармасының он айлық есебін тыңдады. Сәуірбекке әсіресе қатты әсер еткені Нұрмолданың құрылыс жөнінде айтқандары болды.

	Өткен он ай ішінде қанша құрылыс материалдарын пайдаландық? — деді де, Нұрмолда зулап қоя берді. — Оны колхозшылар анық білуі керек. Білу үшін біздің айтуымыз керек. Он ай ішінде 643 текше метр тас-қиыршық, 166 235 килограмм цемент, 34 050 килограмм әк, 77 185 дана саман кірпіш, 59 600 дана күйген кірпіш, 1494 текше метр бөрене, 332,56 текше метр тақтай, 94 текше метр гарбыл, 3331 дана шифер, 268 шаршы метр шыны, 224 килограмм бояу, 2727 килограмм шеге және басқа да құрылыс материалдарын пайдаландық. Оған бір ірі қара мал қорасын, астық қоймасын, моншаны, Мойынқұмнан және төрт мал қорасын, малшыларға арнап 5 тұрғын үй, сиырлар мен бұзауларға арнап екі жаздық сауын лагерін, кеңес үйін салып пайдалануға бердік. Шығарған шығынымызды ақшаға шаққанда 429306 сом. Мұның ішінде 87932 сомды көтерме жұмысшыларға төледік. Бұл, әрине, көп. Колхозшылардың өз күшімен қандай құрылыс материалы дайындалды десек, біз алдымен 41 мың сомға 269 текше метр тас, 8030 дана саман кірпіш, 161 дана есік, 373 дана терезе рамасын, 668 текше метр ағашты, 602 текше метр тақтайды; 574 текше метр горбылды айтар едік. Ақшаға шаққанда атқарылған бұл жұмыстар 516791 сом болады. Зайферт, Цандер, Новоковский, Цобел, Шмит, Мендель сияқты колхозшыларымыз нағыз құрылысшы екенін танытты. Оларға колхозшылар атынан рахмет айтамын. Колхоз басқармасына осынау аты аталған адамдарға бір айлық көлемінде сыйлық беруге ұсыныс жасаймын.

	Ал енді жолдастар, құмдағы құрылыс жұмысының қарқынына қарын ашады. Ондағы жұмысты Пейтер, Гайдер, Күзембаев жолдастар дұрыс ұйымдастыра алмай отырғандарын беттеріне айтуымыз керек. Егер осы жолдастардың бала-шағасы қақаған қыста малшылармен бірге құмда тұратын болса, онда жағдай мүлдем мұндай болмас еді, жанашырлықпен жұмыс істелер еді. Малшылардың үйлері тез салынар еді. «Сен саларда мен салар, атқа тоқым кім салар» болмас еді. Солай ма, жолдас Гайдер. Сен қысы, жазы қоғам малы үшін от пен суды кешіп жүрген шопандарға баспана салып бермесең, сенің қандай жақсы адам болғаның? Мәселе солай, жолдас Гайдер. Сылтауды доғар. Сыннан қортынды шығар.

	Ал енді жолдастар, электр қуатының шығынын естеріңізге салайын. Диірменіміз, механикаландырылған қырманымыз, ағаш кесетін арамыз, үйді үйіміз бар, барлығы 192900 киловат электр қуатын пайдаланыппыз. Одан алған пайдамыз 99972 сом. Бұл он айдағысы, жолдастар. Он жылдағы алар пайдамыз қанша болмақ? Оны өздеріңіз есептей беріңіз, жолдастар.

	Сәуірбек мына сөзді естігеніне қуанбаса, ренжіген жоқ, Нұрмолданың қағазға қарамай соншама көп цифрларды шатыстырмай, жаңылмай жатқа соққанына таң қалды. «Қызық үшін, ертең бұғалтерияға барып, салыстырсам қайтеді» деп ойлады. «Көңілде күдік қалмасын» деді де ойлаған ойын жүзеге асырды. Нұрмолда да қате айтпапты. Ол дереу блокнотына: «Бұл адам — Нұрекең сұлу сөздің емес, нақты істін, озық ойдың, батыл қимылдың, халық даналығын бойына жинаған ақылдың адамы» деп жазды да, «Алтын шыққан жерді белден қаз!» деп, үш леп белгісін қойды. Сөйтіп ол бұл жолы астанаға блокноты да толып, көңілі де өсіп аттанды.

	1951 жылы Нұрмолда Қазақстан Компартиясы Орталық Комитетінің мүшелігіне сайланды. Келер жылы Қазақ ССР Жоғарғы Кеңесінің Президиумы Оған «Социалистік мал шаруашылығының еңбек сіңірген құрметті шебері» атағын берді. Қазақ ССР Жоғарғы Кеңесіне депутат болып сайланды. Еңбегі жанып, тасы тауға өрмеледі.

	1958 жылдың наурыз айында СССР Жоғарғы Кеңесінің сессиясы МТС-тарды қайта құру жөнінде мәселе қарады. Бұл сессияға Нұрмолда Алдабергенов те қатысты. 24-наурыз күні СССР Жоғарғы Кеңесі Президиумының өкімімен оған екінші рет «Социалистік Еңбек Ері» атағы беріліп, тағы да «Орақ пен балға» алтын медалымен наградталды. Туған жерінде еңбектегі ерлігі құрметіне Еңбек Ерінің қоладан жасалған мүсіні орнатылатын болды. Сол күні екінші рет «Орақ пен балға» алтын жұлдызы Жамбыл облысындағы «Көктерек» қаракөл қой совхозының аға шопаны Социалистік Еңбек Ері Жазылбек Қуанышбаевқа да берілген еді. Қазақстандық депутаттардың қуаныштарында шек жоқ, екі алып Еңбек Ерлерін төбелеріне көтерді. Құттықтаулар қуанышты көңілді теңіздей шалқытып жіберді.

	Қазақ ССР Жоғарғы Кеңесі Президиумының төрағасы — Жұмабек Ахметұлы Тәшенов екі мәрте Социалистік Еңбек Ері атанып, омырауларына Алтын Жұлдыз таққан Нұрмолда мен Жазылбек ағаларының құрметіне Мәскеу қонақ үйінде банкет беріп, оны өзі басқарды.

	— Жолдастар, — деді ол тебірене сөйлеп, — бұл қуаныш жай екі адамның ғана емес, кең байтақ, кең қолтық қасиетті қазақ елінің қуанышы. Ел болған соң, сол еліне лайық, мақтан тұтарлық ерлері болады. Міне, біздің сол мақтан тұтарлық, сол ардақ тұтарлық ерлерімізге қазақшалап айтсақ, Нұрағаң мен Жазағаң. Қос аға, қос жұлдыз — елдің, жердің жұлдызы! Елімізде, жерімізде еңбегімен ер атанар осындай жарық жұлдыздар көбейсін...

	Тілекпен тілек жалғасып кете барды. Мәскеуде басталған салтанат қызығы шалқып-тасып Шұбарға да жетті. Нұрмолданы ел-жұрты хан көтеріп қарсы алды.

	2

	Кей-кейде Нұрмолда егістік пен бригадаларды салт атпен аралайтын. Сол әдеті бүгін де есіне түсіп, тездетіп ат қорада тұрған Топайкөкке ер салдырды да, Ешкіөлмес жақты бетке алып, жүріп кетті. Күн ұясына өртке түскен шардай боп, шоқтай жанып, балқып батып бара жатқан. Шөккен нардай еңкиген тау етегінен үлп еткен бір леп айналаға жас изен мен жусан иісін әдемі әтірдей бұрқыратып, аңқытып тұр. Нұрмолда таза ауаға кеудесін толтыра дем алып, тура құрылысшыларға қарай бет алды.

	Ешкіөлместің етегіндегі құрылысшылар сиыр қораның төбесін тұрғызып, енді шиферін жауып жатқан. Еттері қызып алған олардың қимылдары ширақ еді.

	Құрылысшылар ішіндегі жасы үлкені де, қызметі жоғарысы да Гайдер болатын. Жастар оны бригадир дейтін. Оны бұл кекетті-ау, мұқатты-ау демейтін. Көсемсіп көп те сөйлей бермейтін, білгішсіп көп нұсқау да бермейтін. Бірақ жұмысты да қаратып тұрғызбайтын.

	— Бригадир, бастық келе жатыр, — деді кенет Эдуард, жерден жеті қоян тапқандай, жұртқа естірте дауыстап. — Әне, әне... Мінгені Топайкөк жорға... Тура бізге келеді... Көрдің бе? Әне, әне...

	— Бастық келеді деп, бақыра бергенше, төтесінен сүйінші неге сұрамайсың? — деді осы кезде Борис оны іле сөйлеп. — Жағымпаздарды жарылқамайтын құдайдың бір күні болсайшы...

	— Әй, сен осы не дейсің?!

	Борис тілге келген жоқ. Көлденең салынған бел ағашқа балтасын батыра ұрып, найзадай қадады да, төбеден жерге қарғып түсті. Сөйтті де жусан иісі мұрын жарған Ешкіөлместің етегіне қарай жүгіре жөнелді. Бористің мұнысына таңданған Эдуард:

	— Жас сорпаны ішуі жаман еді, анау болды ғой, — деді сөз баққан достарын бір серпілткісі келіп.

	Шынында да оның мұнысы алшасынан түскен асықтай болды. Тегі, бұра сөйлеген күлкіге жақсы емес пе? Эдурадтың әлгі әзілі біраз жанның аузына сөз салып, біразының езуіне күлкі үйірді. Дауыстап, айқай салушылар да шықты.

	Ал Борис болса, айқайға бұрылып қарамады. Жүгірген бойда беткейде биік боп өскен көк мияны бірінен соң бірін жұлып, әп-сәтте бір құшағын жинап алды да, кейін қайтты. Келе одан кәдімгідей моншада шабынатындай сыпыртқы жасап буды да, қораның төбесіне іліп қойды.

	Бұл кезде тайпалтып Топайкөкке мінген Нұрмолда да жеткен еді.

	— Гайдер жолдас, хал қалай? Амансың ба? — деп, Нұрмолда сонадайдан сәлем берді. — Саған сиыр қора емес, сәнді сарай салдыру керек-ау...

	— Ой, Нұреке-ай колхозға сарай да керек, сиыр қора да керек емес пе?

	— Дұрыс айтасың, Гайдерім, дұрыс айтасың, — деп Нұрмолда аттан түсті. — Шаруа адамына алдымен керегі — қора-жайы. Қора-жайы қонды болса, басқасы да оңды болады. Солай емес пе, жігіттер, — деп, ол енді өзіне сәлем беруге жиналған құрылысшы жастарға қарады.

	— Мына істеріңе қарап, сүйсініп тұрмын. Шіркін, жұрттың бәрі дәл сендер құсап, көздің жауын алып, қыбыңды қандырып істесе ғой...

	Нұрмолда салынып жатқан сиыр қораны аралап, көре бастады. Шалағай іс көзге шалынбайды. Гайдердің бригадасы қашан да осылай, ісіне көзің сүйсінеді.

	— Қолдарың алтын ғой, алтын, — деді әбден риза болған Нұрмолда Гайдердің арқасынан қағып-қағып қойып. — Мен сенің көзіңе емес, сыртыңнан да мақтап жүремін. Жасаған ісіңе, орнықты мінезіңе сүйсінемін...

	— Е, он саусақ қайдан бірдей болсын. Біздің де мініміз бір басымызға жетерлік...

	Гайдар сөз аяғын жұтып, ойын кілт үзіп жіберді. Мақтау естіп, құрмет көріп отырған адамдай емес, үні солғындау шықты. Нұрмолданың жанына батқаны да осы жай еді. Қашаннан ақ ол Гайдердің алдында өзін кінәлі адамдай сезінеді. Ісіне бекерге сүйсініп, жұмысын құр мақтап жүргендей. Талай рет медальға да, орденге де ұсынды. Талай рет қалап та, қадап та айтты. Болмаған соң ауданнан, облыстан талап етті. Бір-екі реет сызылған жерінен түзетіп те көрді.

	— Орден, медальды маған бермеңдер, Гайдерге беріңдер! — деді. Бірақ оның бұл сөзіне ешкім ықылас қоймады. Сондықтан ба, әйтеуір Гайдердің алдында өзін кінәлі адамдай сезінетін. Бірде оның болған жайды айтып, ағынан ақтарылғаны да бартын. Сонда Гайдер:

	— Нұреке-ау, оның несіне қиналасың? Қасқырдың аузы жесе де қан, жемесе де қан емес пе? — деп, ауыр күрсінген. Сол күрсініс Нұрмолданың қабырғасын қайыстырып та жіберген еді. Жел айдаған қаңбақтай тағдыры тәлкекке айналып, Жетісуға жетіп, басына пана тапқан неміс жұртына деген Нұрмолданың ықылас, ілтипаты тым бөлек болатын. Оны өзі де жасырмайтын. Өткендегі әңгіме есіне түсті ме, кім білсін, Нұрмолда кенет жайнап сала берді.

	— Мен былай дер едім, — деді ол көкірегі күмбірлей тіл қатып. — Тиянақтылық, ұқыптылық, шеберлік, бір айтқанын екі етпеушілік неміс жұртының ең асыл, ең тамаша қасиеті. Мына біз үйренетін қасиет. Техника тілін білесіңдер. Сынса, қазақемшілеп, қараң қалды деп, қарап отырмайсыңдар, жөндеп аласыңдар. Құрылыста да мынау — алдарыңа жан салмайсыңдар. Мінеки, мына қабырғаны, ана есік пен терезені қалыпқа құйғандай етіп, кім жасай алады? Алтын қолдарыңнан айналайын демеске лаж бар ма? Әй, жоқ... Әй жоқ...

	Осы кезде оның көзі төбеде ілулі тұрған сыпыртқыға түсті.

	— Ау, мынау не?

	Ол құрылысшыларға жағалай қарап:

	— Ау, айтсаңдаршы, — деді шыдамсыздана. — Бұл сыпыртқы төбеде неге ілулі тұр?

	— Мына Бористің жасап жүргені ғой, — деді Гайдер тіл қатып.

	«Кәне, жөніңді айт» дегендей Нұрмолда енді, орта бойлы, мығым денелі Бориске қарады. Ал Борис болса, қиналды ма, қысылды ма, әйтеуір қипақтап біраз тұрды да:

	— Ол сыпыртқы емес... Ол біздің дәстүр, — деді.

	— Не, не дейсің?! — деді Нұрмолда қадала. — Жолың болғырау, жөндеп түсіндірсеңші... Дәстүрің не?

	— Нұреке, Бористің байыбына барып, түсіндіре алмай тұрған нәрсесі былай, — деп сөзге енді Гайдердің өзі араласты. — Біздің халықтың салт-дәстүрінде төбесі жабылған құрылысқа осындай тана тағатын ырымы бар. Қазақ ағайындардың жаңа жер көрген, жаңа елге барған балаларға тана тағып, оның артын қызық, қуанышқа айналдыратын салты бар емес пе? Бұл да сол сияқты...

	— Бәрекелде! — деді Нұрмолда Гайдардың сөзін аяқтатпай. — Мұндай салт, мұндай дәстүрі бар елден айналдық. Ал не тұрыс? Сыпыртқыны алайық...

	— Сыпыртқыны құр алуға болмайды. Іргең шірік, төбең шұрқ болмасын деп, тілек айтып барып алу керек.

	— Бопты, бопты! — деді Нұрмолда елпелектей. — Халық дәстүрін құрметтемесек, біздің кім болғанымыз. Эдуард, айда мін ана Топайкөкке. Шап ауылға. Сейдаққа бар. Мен жіберді де. Өзі түсінеді...

	Жігіттер бір-біріне қарап жымың-жымың қақты. Ал Эдуард жер тарпып, жұлқынып тұрған Топайкөкке мініп, ауылды бетке алып, жөнеп берді.

	Нұрмолданың он жылдай үзеңгілес жолдасы, әрі орынбасары Сейдақ Нысанбаев шынында да бар жайға қанық боп шықты. «Нұрекең жіберсе, былай істейік» деп, әп-сәтте бір қойдың етін, бір жәшік шарапты қоржынға салып, өңгеріп берді. Жағдай дәл бұлай бола қояды-ау деп, ойлай қоймаған құрылысшылар қоржын толы дүниелерді көргенде әрі тосырқанып, әрі ыңғайсызданып, әрі абдырап, ауыздарына сөз түспей, бірбіріне үдірейе қарай бастаған еді.

	— Ал не тұрыс? — деп Нұрмолда сөйлеп берді. — Ата, баба салты арқасында жігіттер бүгін алаңсыз көңіл көтерсін. Мен де орталарыңда болайын. Қалай қарайсыңдар?

	— Бопты, бопты, — деп жатыр аузына басқа сөз түспеген жігіттер жамырай тіл қатып.

	Сол-ақ екен қазанға ас салынып, далаға дастарқан жайылды. Нан туралып, жемістер қойылып, ыдыс-аяқтар да келе бастады. Тек шарапты сүйреп әкелуге ешкімнің батылы жетер емес. Ішкілік десе, ешкімнің бет-жүзіне қарамайтын, қатал жазалайтын Нұрмолданың бүгінгі мына мінезіне жастар тұрмақ, Гайдардың өзі аң-таң. Тағдыр айдап осы шаруашылыққа тап болған. Одан Нұрмолданы танып біліп жұмыс істеген он жылдай уақыт ішінде Алдабергенов арақ ішіпті дегенді естіген де, көрген де емес. Не істерін білмей қипақ қаққан жігіттеріне қосылып, мұның да мазасы кете бастады. Шарасыздықтан «Осыны шығарған сенсің ғой» дегендей Бориске бір, қоржындағы шөлмектерге екі қарап, ақыры тамағын қырнап тұрып алды.

	— Жолың болғыр, Гайдер-ау, — деді сол кезде Нұрмолда күле сөйлеп, — әуелі аналарды алдырсаңшы. Онсыз бұл отырысымыз келіспес.

	«Жарайды» дегендей Гайдер де бас шұлғып, жігіттеріне: «не тұрыс, әкеліңдер» дегендей ым қақты. Сол-ақ екен шөлмектер де саудырап келе-келе қалды.

	— Өзің білесің, — деді осы кезде Нұрмолда Гайдерге қарап. — Мен ішімдік атаулының қас жауымын. Әсіресе, жұмыс кезінде ішіп алып, ләйліп жүргендерді Қаратау асырып, Қарақұмға айдап тастағым келеді. Өзін-өзі бағаламаған, өзін-өзі аямаған басқаны қайтеді. Құдай сондай басы ауырып, балтыры сыздамайтындардан сақтасын де. Жарар... Сөзді көп созбайын. Бүгінгі бас қосыс пен бүгінгі көңіл жарастықтың орны бөлек. Қазақ «Адам адамға — үлгі береді, ағаш ағашқа гүлін береді» дейді. Ұрпағына өлмес өнер, өшпес өнеге қалдырған неміс халқынан, оның қасиетті салт-дәстүрін құрмет тұтқан өздеріңнен айналдым. Сол үшін мен бүгін өздеріңмен отырып жүз грамм ішемін. Гайдер-ау, кәне, құймайсың ба? Не қарап отырсың?!

	Нұрмолданың мына сөзі Гайдердің тұла бойын шымырлатып, жүрегін тулатып, аузына тықты. Қорыққан мен қуанған бірдей деген шын екен, асып-сасқаны сондай, жігіттердің аттарынан басқа сөз аузына түспей, абдырады да қалды. Нұрмолданың жаңағы лебізі жастардың да жанына жаққандай, жүздері жанып, көздері от шашып, стақандарды да жағалатып үлгерді.

	— Неміс халқының дәстүрі үшін...

	Нұрмолда екпіндей орнынан көтеріліп, алға стақанын созды. Сол-ақ екен сайға құлаған тастай стақан біткен сарт-сұрт етті де кетті. Нұрмолда өзіне құйылған шараптың бір тамшысын қалдырмай ішіп салды да, орнына отырды. Мұны көрген жігіттер де бірінен соң бірі ыдыстарының түбін төңкеріп, білектерімен аузын сипап, нан иіскелей бастады.

	Бұл бір кездейсоқ кездесу болғанымен, көңілді отырыс, қызғылықты сұхбат болды. Әу бастағыдай емес, әркім-ақ шешіле сөйлей бастады. Өнерпаздар да қарап қалмады. Ән айтылып, би биленді. Не керек, қос басындағы осынау қарапайым кездесу біраз жанды жақындастырып, бір-бірімен туыстастырып, табыстырып жібергендей болды. «Кісі баласы сөйлескенше, жылқы баласы кісінескенше» деп, бекер айтылмаған ғой, айналасы екіүш сағат ішінде Нұрмолда да біраз жайға қанып, біраз нәрсені аңғарып қалды.

	— Қасиетті халқымыздың дәстүрін елеп-ескеріп, ортамызда ойнап-күліп отырған сізге мың да бір рақмет. Жо-жоқ, сізді көзіңізге көлгірсіп мақтамаймын. Сіз қарапайым, аса ақылды жансыз. Қалай жігіттер, мен дұрыс айтып тұрмын ба? Қайсысың барсың түзететін?!

	— Дұрыс. Дұрыс айтасың бригадир... — Бригадирін қоштаған құрылысшылар дауысы жаңа салған қора ішін жаңғыртып жіберді.

	— Эдуард, сен не?

	— Бір ауыз сөз айтуға бола ма?

	— Неге болмасын? Бүгін айтылмаған сөз харам.

	— Былтыр мен қант қызылшасын суғардым, — деді орнынан тұрған сырықтай сұлу жігіт жағына жармасқан сар масаны сарт еткізіп. — Плантацияның бір шетін суғарып, енді екінші жағына көшкелі жатқанмын. Қасында звено жетекшісі бар Алдабергенов жолдас келді жаныма. Келе:

	— Шаруаң шалапай, жарамайды мұның балақай. Қызылша қанып су ішпеген, — деді басын шайқап.

	— Оған дәлеліңіз қайсы?! — деп жазықсыз жала жабылғандай мен шаңқ ете қалдым.

	Нұрағаң маған «көрмей тұрсың ба?» дегендей су ішпей қалған төмпешіктеу жерді нұсқады. Ә дедім сол кезде мен бар жайға енді түсініп.

	— Алдабергенов жолдас, — дедім мен нығарлай сөйлеп, — Сіз қызылша жапырағын көріп тұрсыз. Суды қызылшаның жапырағы емес, тамыры ішеді. Дөңестің асты көлкіген су. Сенбесеңіз...

	— Жарайды, саған емес, сөзіңе сендім, — деп Нұрағам кетіп қалды. «Қатырдым ба, бәлем өзін» деп, мәз болып, мен қалдым. Арада оншақты күн өткенде біз қос басында ұшырастық. Сол күні күн күйіп тұрған. Шөлдеп қаталап, тіл-аузым кеуіп, кермек татып келіп едім.

	— Эдуард, кел екеуміз шай ішейік, — деді Нұрағам сонандайдан дауыстап. Қуанып кеттім. Жасаулы дастарқанға келіп, қарсы алдына отырдым. Бастықпен бірге отырып шай ішетініме іштей мәзбін. Екеуара ортамызда жез самауыр, екі иығынан дем алып, бұрқ-сарқ қайнауда. «Шайды мен құямын» деп, мына кісі екі кесені де жанына алып қойды да, тек өзіне ғана шай құйып, іше бастады. Мен біресе құйылған кесеге, біресе Нұрекеңе қараймын. Қылығына аң-таңмын. Бір кесені, одан соң екіншісін, одан соң үшіншісін ішті. Маған шай берер түрі жоқ. Апшым қуырылып, шыдам таусылайын деді. Соны аңғарғандай: «Эдуард, менің шөлім қанды, ал сен қалайсың?!» демесі бар ма. «Сіздің шөліңіз қанса, су іштіңіз. Қасыңызда отырғанға мені су ішті дейсіз бе?!» дедім күйіп. «Шөлің неге қанбайды? Екеуміз де самауырдың түбінде отырдық емес пе» деді де бұл кісі орнынан тұрып кете барды. Сонда барып менің есіме әнеу күнгі дөңестегі қызылшаны тамырымен су ішеді деп, суғармағаным есіме түсіп, сан соғып қала бердім. Біздің арамызда міне осындай да оқиға болған...

	— Жігіттер, — деді осы кезде Гайдер, стақанын жоғары көтеріп, — Нұрекең мен Эдуардтың денсаулығы үшін мынаны алып тастайықшы... Болды! Сонан соң әнге кезек беріледі...

	Сол түні Ешкіөлместің етегі біраз дүрілдеді. Немісше, қазақша ән айтылды. Би биленді. Халық дәстүрі сөз болды.

	— Жолдас бригадир, мен сөйлеймін! — деді бір кезде Борис дастарқанға тілек айтқысы келіп.

	— Мақтау, мадақтау, марапаттау болмасын.

	— Жақсы, жолдастар. Бұл ұсыныс менің оң жамбасыма дәп кеп тұр, — деді Борис қыза сөйлеп. — Мен Алдабергеновті, шынымды айтсам, жек көргенмін. Солай жолдастар! Мұндай отырыста өтірік айтып, бір-бірімізге несіне көлгірсиміз. Болар іс болған. Мен соны айтуға тиіспін. Оны кеше тексерушілерге де айтқанмын...

	Отырғандар бір-біріне қарасып, үрке, үдірейісе қалды. Түрлерінен: «Әй, мына соққан не деп малтасын езіп отыр» дегендей наразылық нышанын да байқау қиын емес еді. Ал Гайдер болса «Борис-ау, қарағым-ау, шынымен қызып қалғаның ба? Ұят болды-ау мынауың» дегендей қолын жайып, бақырая қарап қапты.

	— Немене сендер, жаман ойлайсыңдар, — деді Борис бұртия сөйлеп. — Бәрі бір ол жайды айтпай болмайды. Ауыздан шыққан түкірік, қайта жұтсаң мәкүрік. Солай... Жоқ, әлде...

	— Айт, естиік, — деді осы кезде Нұрмолда да ынта ықылас білдіріп.

	— Әне, ақылды адамдар өзі туралы бәрін де білгісі келеді. Қандай жақсы қасиет. Ал мен болсам, мақтағанды ғана жақсы көремін. Е, оған не жетсін. Ғажап ләззат қой. Ол да бір, құс төсекте маужырап, балқып, мас боп жатқан да бір. Ойбай, қойдым. Көп сөйлеп кеттім білемін. Міне, қажет әңгімеге де көштім. Осы отырғандарыңның бәріңнің естеріңде шығар, партияның XX съезі өткеннен кейін, іле жер-жерде делегаттармен кездесулердің қызу ұйымдастырылып, жанталаса өтіп жатқан кезі, — деп Борис әңгімесін одан әрі жалғап кетті. «Съезд делегаты Алдабергеновпен кездесу болады» дегенді естігенде, жиналыс атаулыдан жырылып жүретін менің әкем өзгеше мінез көрсетіп, шешемнен ақ жағалы көйлек талап етті. Үстіне су жаңа кәстөм, шалбарын киді. Көзің көріп, құлағың естіп тұрып, мұндай қызықтан қалай шеттеп қаларсың. Әкемнің етегіне оралып, кездесу өтетін аудандық мәдениет үйіне мен де бет алдым. Мәдениет үйіне қарай ағылған соншама қисапсыз көп адамдарды мен сонда бірінші рет көріп таң қалдым. Кинодан кешігетіндей әкемнің жеңінен сүйрелей бердім.

	— Әй, сен... ұзын көш қызыл әңгімеге түсіп кеттің ғой...

	— Шыдай тұр. Қызығы алда! — деп Борис сөзден тұтылмай, әңгімесін одан әрі жалғап кетті. — Кездесуге келгендер керегені керіп жіберетіндей иін тірескен. Жиналыс ашылып, бір-екі адам сөз сөйледі. Не дегендері есімде қалмапты. Кезек Алдабергенов жолдасқа тиді-ау. Залда орыс, қазақ, неміс, түрік толып отырған. Сондықтан да болар бұл кісі орысша сөйледі. Сөзге тым шорқақ екен. «Кедей болдым... Қой бақтым... Теміржол салдым.. деп, өмірін тізіп, Кремльге де келді-ау. Жолдастар, Кремльде күндіз-түн ұйқы жоқ. Жанталас жұмыс. Никита Сергеевич Хрущев жолдаста да дамыл жоқ. Біз де дәл солаймыз, жолдастар. Күндіз-түн жұмыс істейміз, мал бағамыз, қызылша өсіреміз. Техникамызға запас бөлшектер іздеп аудан, облыс кеземіз. Таныс, тамырдан табылғанын сұрап аламыз, ал табылмағанын, атан түйенің құны болса да, суырып беріп, сатып аламыз... Колхоз боп ұйқы-күлкі көрмегелі қашан: сүт сауамыз, ет өндіреміз, үй саламыз. Шынын айту керек, жолдастар, дәл колхозшылардай жұмыс істеп жүрген кім бар? Басқаларыңды қайдам, ал аудандағы жолдастардың ұйқысы қанық, жаны тыныш. Халыққа, партияға, бұлай жұмыс істеуге болмайды, жолдастар. Ұйқыдан аупартком ояну керек...

	Сол-ақ екен ду қол шапалақталды да кетті. «Қатырды!», «Дұрыс айтты...», «Жарайсың, Нұрмолда!» деген тәрізді сөздер әр жерден шығып, ақыры зал ішін керіп кетті. «Көп алдында аупарткомды масқара етті, онысы несі? Е, аса қайрат, жанға қас...» деушілер де болмай қалған жоқ. Мен жаутаң-жаутаң әкеме қараймын. Атақты Алдабергеновтің сөзі оған ұнаса, маған да ұнайтындай.

	— Борис, сөзді естідің ғой, — деді әкем сыртқа шығып, жұрттан сытыла бергенімізде.

	— Естідім, — дедім мен.

	— Естісең не ұқтың?

	— Не ұғайын? Ештеңе де ұққаным жоқ — деп иығымды қиқаң еткіздім.

	— Ақымақсың! — деп сол кезде әкем күректей алақанымен иығымнан басты. Жерге кіріп кете жаздадым. Міне, содан менің Алдабергеновті жек көруім басталсын. Әрине, оным көпке барған жоқ.

	— Ей, Борис, жарайды, — деді осы кезде Гайдер бейне бір үстінен ауыр жүк түскендей жеңіл күрсініп. — Шындықты айттың. Бүгін өзі қаптың аузы сөгілген, алтын дәні төгілген жұлдызды күн болды! — деп ол енді жазылып, жайнап сала берді.

	Шынында да бүгінгі күн біраз көңілдің көк жиегі көрінген, көкірек әлемі шайдай ашылған, сары майдай сыр шайқалып, жүректерде жыр тулаған тамаша ғажап күн болды. Қазан түсіріліп, дастарқан жаңарып, ет туралып, тамақ ішілді. Әңгіме қыза-қыза ән мен биге тағы ауысты. Ойламаған жерден мұндай ойын-күлкіге тап болғандарына құрылысшылар да, бастық та дән риза. Шіркін, адамдардың ақ жарқын, ақ пейіл кіршіксіз көңілдеріне не жетсін, бір-біріне мейірім шашып, шуақ төгіп, бірін-бірі шалқытып, тасытып жіберетін. «Кеудесі жақсылардың алтын сандық» деп, тегінде бекерге айтылмаса керек.

	Нұрмолда құрылысшылармен біраз болған соң ертеңгі шаруасының жайын айтып, қайтуға рұқсат сұрады. Елінің ежелгі дәстүрін сыйлап, орталарында сауық-сайран құрған бастықтарына бригада мүшелері тегіс риза. Рақметтерін жаңбырша жаудырып, Топайкөкті көлденең тартып, қолтықтап аттандырып жіберді.

	— Гайдер, жолдас, өзіңмен ақылдасар шаруа бар. Таңертен жолығарсың, — деді Нұрмолда жүруге екпіндеп тұрған ат басын тежеп.

	— Жарайды, Нұреке. Сағат алтыда барсам болды ма?

	— Болды.

	— Келістік онда, — деді Гайдар ат басын ауылға бұрған Нұрмолдаға қол бұлғай.

	Жүрісінен су төгілмес Топайкөк бейне бір алақанға салғандай алып ұшып келеді. Бұрынғыдай емес, арқасы босап, құр қолға қарап қалған жануар, анда-санда бір мінген иесінің дәп бір қыбын қандырып, бабын табайын дегендей жүрісіне жүріс, екпініне екпін қосып, жер апшысын қуырып-ақ келеді. Алдынан қоңыр самал жел еседі. Аспан шайдай ашық, жұлдыздар жымың қағады. Топайкөк шаужайынан қақтырмайды. Нұрмолданың қас-қабағын танып, көңіл күйін дөп басқандай, өрлеу жерден орғыта өтіп, бұралаң тұстан бүлк еткізбей келеді. Нұрмолда астындағы атына да, оны мінген өзіне де дән риза. Бұрынғыдай емес, ат мініп жер аралауды, қыстауға барып, жайлауға шығуды қоя бастаған. Бұл колхозда енді машина бармайтын өй, ұлтарақтай жер қалмаған шығар. Гүрілдеп, гүжілдеп тауға да, тасқа да шығып кетті. Содан да болар жылқы малына кіріптарлық та азайған. «Жылқы адамның қанаты» деген қанатты сөз де аз айтылып барады. «Бұрын ат бер, арба бер, ағайынға барамын, ауданға барамын» дейтіндер қазір «машина бер» дейтін болды. Машина болғанда да жеңілін, зыр еткізіп жеткізе қоятынын қалайтындарын қайтерсің. Колхозшылардың ол қалауын орындамадым дегенше, ала жаздай тарқамайтын өкпе-назға қалдым дей бер.

	Бұған дейін Нұрмолда жаз салт атқа мініп, қыс кәшәуә жектіретін, сөйтіп біраз күн сергіп, серпіліп алатын әдетін әсте қаза жібермейтін. Мұны көрген мамандар да қопаңдап, біраз күн атқа мініп қалатын. Мұны көрген колхозшылар да «біздің Нұрекеңнен қай жеріміз артық» дегендей аспандаған көңілдері жерге түсіп, ат ұстап, арбаға жегіп, ауылдың сәнін кіргізіп жіберетін.

	Мұндайда Нұрмолданың есіне әжесі Ақтолыстың әңгімесі оралып, еріксіз езу тартатын. Жарықтық: — «Бірде Жиренше шешен басындағы жаман тұмағын босағаға ілдіріп қойыпты, — деуші еді мұны әңгімеге тартып. — Ойбай-ау, мұның не, ескі тұмағыңызды лақтырып тастамайсыз ба? Байекем басыңа түлкі тұмақ кигізді емес пе дегендерге, Жиренше шешен, жаман тұмақ өзіме керек деп, ешкімге тиістірмесе керек.

	— О, қалайша? — деп таңырқап, таңдай қаққандарға:

	— Өткен күнімді ұмытып кетпеу үшін, — деп жауап берген екен деседі.

	Күні кеше ғана жылқыны қасиетті жануар тұтып, құс қанатына теңеген елдің ер азаматы бұл күнде оны мал деп, менсінуден қалып бара жатқан жоқ па? Нұрмолда оны көрмей, білмей жүрген жоқ. Айтудай-ақ айтады. Бірақ жоғарғы жақтың нұсқауы аяққа шылбырдай оралып, адым аттатар емес. Тіпті, күн өткен сайын күркіреп күшейіп келеді. Ал Топайкөк Нұрмолданы көзді ашып жұмғанша ауылға алып та келді.

	Жұмабек Тәшенов: «Нұрекең ауылдың бар шаруасын арқалап жүрген адам, есігіміздің алдында кезек күттіріп, алтын уақытын алмайық, жұмысын тоқтатпайық» дегеннен бері, Нұрмолда оған тіке кіре беретін болған. Бұл жолы да солай етті. Кабинетке бұл кіргенде іште Сәбит Мұқанов екеуі әңгімелесіп отыр екен. Тәшенов орнынан ұшып тұрып, қос қолын созып, алдынан шығып амандасты. Жоғары шығарып, Сәбиттің қасына отырғызды.

	— Нұреке, Белоруссияға қалай барып қайттыңыз. Ат көлік аман-есен жеттіңіз бе? — деді қысқа амандық-саулықтан соң.

	— Беларуста болдым. Атақты «Победа» колхозын көрдім, — деді Нұрмолда тіке шаруа жайына көшіп. — Біз халыққа бірдеңе жасадық дегеніміз бекер екен. «Победа» колхозының жанында жүн иіруге де жарамаймыз ба деймін.

	— Нұреке-ау, сіз бүйдесеңіз, басқалар не демейді, — деді таңданған Тәшенов.

	— Колхоздың мектебінде, бала бақшасында болдым, — деді Нұрмолда жәйімен. — Балалары бір сменада оқиды екен. Баспанасыз бір мұғалімі жоқ. Керемет емес пе?! Ал менің мектебімнің жайын айтуға адам ұялады. Әлі күнге балалар салпаңдап екі сменада оқып жүр. Санап көрсем, мектептің отыз мұғалімінде үй жоқ. Үйі жоқтың күйі жоқ. Неге менің колхозымның балалары екі сменада оқиды?! Неге менің колхозымның мұғалімдері баспанасыз жүреді?! Осыған күйініп, өзіме-өзім ренжіп, саған келіп отырмын. Биыл мұғалімдерге арнап отыз үй салуым керек. Оған қаражатым да, күшім де жетеді. Ал өзіңе қатысты мәселе мынау. Былтырдан бері Талдықорған қаласынан малшылардың балаларына арнап мектеп-интернат салу жөнінде сөз боп жүр. Әлі қанша сөз боларын бір құдай білсін. Ал сол құрылысты неге Шұбардан салмасқа?! Орын дайын. Осы мәселені Жұмажан, айналайын, тездеп шешіп бер. Шынын айтсам, бұл мектеп-интернат құрылысын мен алмасам, обкомың бар, министрің бар, әне-мінемен сағызша соза береді. Өтірік деші осымды?!

	— Өтірік дей алмаймын, — деді Тәшенов Нұрмолданың жақсыдан үйрене, жаманнан жирене білетін алғыр кісілік қасиетіне дән риза болып. «Шіркін, әр басшы осылай көре білсе ғой, осылай үйрене білсе ғой, осылай мәселе қоя білсе ғой» дегендей ол енді Сәбитке сыр тарта қарады. Біраздан бері Сәбең де Нұрмолдамен сөйлесіп, жақын тартып жүретін. Бірақ мына бір тосын әңгіме жазушы Сәбиттің ойын да, жанын да тебірентіп жіберді. Нұрмолдаға риза болғаны сондай, оған сүйсіне қарады. Нұрмолда: «Менің колхозымның табысы мынандай, оныкі анадай екен деп, есептеп, есем кетті» демеді. Мектеп пен мектебін, мұғалім мен мұғалімін салыстырды. Адам жанының зергері жазушы Сәбит Мұқановты алғаш өзіне ынтық еткен де Нұрмолданың осынау қарапайым қасиеті еді.

	1958 жылдың көктемінде колхозда мұғалімдерге арналған отыз үйдің құрылысы қызу басталып кетті. Облоно қаржысындағы мектеп-интернат құрылысы да Шұбардан салынатын болды. Сол жылы республикада тұңғыш жарық көрген «Мәдениет және тұрмыс» журналы өзінің алғашқы нөмірінде ауыл мәдениеті жөнінде Нұрмолда Алдабергеновтің проблемалық мақаласын жариялап, оқырмандардың талқысына ұсынды. Бұл талқы бір жылға созылды.

	Бірде Тәшеновпен бірге Мұқанов та Шұбарда болып, құрылыс қарқынын өз көздерімен көрді. Осы сапарында Сәбитті аса қатты таңдандырған тағы бір оқиға болды. Қонақтарын өзі бастап, Нұрмолда бала бақшасына алып келген. Ауладан кіре бере Сәбит өз көзіне өзі сенбей, айналасына таңырқай қарап:

	Нұреке-ау, мынау, Қожанасыр әпенде ғой! Мынау, Алдаркөсе ғой! — деді ағаштан өрнектеп ойып жасалған бейнелерді кезек ұстап. — Қазақстанның біраз жерін араладым. Біраз бала бақшасын көрдім. Сонда көзіме өңшең бір орыс ертегілерінің кейіпкерлері ғана түсуші еді. Жұмеке, қараңызшы, мынау дегеніңіз ғажап жаңалық емес пе? Өлгенді тірілтті деген осындай-ақ болар. Рақмет, Нұреке! Сізге мың да бір алғыс, мына Қожаекең мен Алдакеңнің атынан.

	Қазақ халқының үлкен жазушысын колхоздағы қант қызылшасының тонналаған тәтті түбірімен емес, қамба-қамба қызыл астығымен емес, отар-отар мыңғырған малымен емес, бармақтай ғана бала бақшасымен мұнша табындырып, мұншама таңданта қоямын деп, Нұрмолда да ойлай қоймаған. Сәбит шешіліп, шешен сөйледі. Ана сүтімен бірге қазақ ертегісін еміп өскенін мақтан етті. Бала кезінде өзінің бала жыршы, ғажап ертекші болғанын айтты. Табиғатынан аңқылдақ, ақ көңіл, қазақи мінезді, қарапайым Сәбит осы жолы Нұрмолдаға қатты ұнады. Келе-келе қатынастары жақындап, үй-іштерімен араласа бастады. Ауылдағы Ақжарқын қолы ашық, дастарқаны мол астанадағы Марияммен танысты.

	Сәбиттің ауылға келуі мереке болатын. Отырған жерін ойын-күлкі жасайтын. Сәбит әңгіме айтқанда Нұрмолданың есіне әжесі — Ақапа түсетін. Жарықтық сөзді тірілтіп, көкірегіңе қондырып сөйлейтін еді ғой. Өмірде сөзшең, әңгімешіл адамдар көп қой. Бірақ солардан Нұрмолданың Ақапасы өзгеше еді. Айтқанына иландырып, дегеніне сендіретін. Одан кейінгі кісі Нұрмолдаға мына Сәбең боп көрінеді де тұрады.

	— Нұреке, біздің кейбір пысықайларымыз қазақта мектеп болмаған, оқу болмаған, ғылым болмаған, өнер болмаған деп, қу шөппен аузын сүртеді, — деді бірде Сәбең тебірене, толқи сөйлеп. — Мектеп болмады деген не сөз?! Ойлап, барлап қараған жанға ол жақсы, абыройлы сөз емес. Қазақта мектеп болмаған деген сөз, өнеге, үлгі болмаған деген сөз. Білген, түсінген адамға қазақтың сөзі де, әні де, күйі де, ертегісі де үлгілі, өнегелі мектептің ата-тегі. «Көрмес, түйені де көрмес» дегендей кейде біз солақай шоқпар сілтеп жүре береміз. Ол өзгенің емес, өз сорымыз. Қазақтың мектебі — өмір мектебі. Ал өмірден үлкен мектеп жоқ. Өмір берген білімнен артық білім жоқ. Сені де, мені де өмір тудырған адамдармыз! Тағдыры бір, табы бір жандармыз.

	— Сәбе, айта беріңіз. Әңгімеңіз жақсы...

	— Нұреке-ау, мен бала кезімде жыршы болғанмын демедім бе. Әңгімені жақсы айтатыным содан. Менің жазушылық мектебім — халқымның ауыз әдебиетінен нәр алудан басталған. Мен халқыма шаш-етектен қарыздар адаммын.

	— Сәбе-ау, халыққа том-том кітап шығарған сіз қарыздармын дейсіз. Сонда біз қайтпекпіз?

	— Нұреке, есіңізде болсын, қазақ баласында халқына қарыздар емес, бірақ адам ғана бар, — деді Сәбит толқи сөйлеп. — Одан басқамызды қоя қой.

	— Ол кім?

	Халқына қарыздар емес жанның кім екенін Сәбең жуық маңда айта қоймады. Аяқ асты ауызға ілінген сөздің төркініне ой жүгіртіп, әрі ойын салмақтап, саралап біраз отырды да:

	— Ол — Абай! Ақын Абай, — деді. — Қазақ — Абайға қарыздар. Абай халқына қарыздар емес.

	— Шынымен, Абай ақынға халқы қарыздар ма?

	— Қарыздар Нұреке! Оны айтып отырған академик жазушы мына Сәбит Мұқанов. Абайды оқыңыз.

	— Оқимын, Сәбе. Бірақ... оқығаннан гөрі, естігенді тез ұғамын. Осында Мұхамеджан деген мұғалім бар. Анда-санда Абайды сол оқып беріп тұрады.

	— Нұреке, Абайды анда-санда емес, күнде оқу керек. Бір емес, бірнеше рет оқу керек..

	Сәбеңді зейін қойып тыңдап отырған Нұрмолда осы кез еріксіз мырс етіп күліп жіберді.

	— Нұреке, неге күлдіңіз, — деді Сәбең жақтырмай.

	— Күлген себебім, Сәбе мынау, — деді Нұрмолда іле. — Біз шаруаның адамымыз ғой. Мына диқаншылықта соқамен жерді таяз, жеңіл жыртсаң, егін аз шығады. Ал түренді жерге батыра салсаң, астықтың астында қаласың. Абайды оқығанда да сондай әдіс керек болды ғой.

	— Міне, міне соз түсінді деп, мына сіздей кісіні айтады, — деді Сәбен жарқылдай күліп.

	Сәбит адамдармен тез тіл табысып, ашық-жарқын араласып кететін. Жатсыну, жатырқау деген табиғатында жоқ болатын. Содан да болар, оны колхозшылар жақсы көрді. Әрқайсысы қонаққа шақырысып, әңгімесін тыңдайтын. Әсіресе, колхозшылар Қытайға барған сапарын айтқызуға құмар-ақ еді.

	— Жарайды, айтсам, айтып-ақ берейін, — дейтін ол бәлсінбей. — 1931-1933 жылдары Мәскеуде қызыл профессорлар институтында қытайлық Эми Сяи дегенмен бірге оқыған едім. Досжарлық та қарым-қатынасымыз болған еді. Қытайға барғанымды естіп, әлгі досым үйіне қонаққа шақырды. Бардым. Қытайдың бірталай жазушылары, мәдениет қызметкерлері, міне осылай өздеріңіз сияқты дәмдес-дастарқандас отырдық. Мәжілісіміз қызу. Тәтті де, дәмді де астар бірінен соң бірі кезектесіп келіп жатыр, келіп жатыр. Бір кезде қуырылған ет сияқты тағы бір жана тағам келді. Отырғандар әлгіден тәрелкелеріне жапа тармағай салып алып жатқан соң, жұрттан қалмай, мен де өз сыбағамды салып алдым.

	— Ойпыр-ай, ә? О не болды екен, — деп, отырғандар таңдай қағысып, бір-біріне қарасты. Сәбеңнін оларда шаруасы жоқ, жандай әңгімесін үзбестен жалғай берді.

	— Әлгі қуырылған етті татып көрсем; дәмі тіл үйіреді, ал шайнап кеп жібергенімде, еттен гөрі жұмсақтау ма, балықтан гөрі қаттылау ма, деген ойға қалдым. Жобасы — малдың бүйрегі-ау дедім. Содан кейін тартынған жоқпын. Біразын жеп тастадым. Осы тағамнан кейін үзіліс жарияланды да, қонақтар қоршау ішіндегі баққа шықтық.

	Алақандай нәрседен адам айтқысыз әдемілік жасай алатын қытай шеберлерінің алтын қолы, аумағы азғантай ғана қоршаудың ішіне нелер ғажап өсімдіктерді өсірген. Онда бұлбұл да сайрап тұр! Оның тәтті үніне құлақ түріп, ұйып тұр едім, қасыма Эми досым келіп:

	— Сәбит, саған біздің соңғы тамағымыз ұнады ма? — деп жөн сұрады.

	— Одан тәтті тамақ болуы мүмкін емес, — дедім мен ойымда ештеңе жоқ.

	— Онда сол тағамды саған тағы берсек, жер ме едің? — деп күлді досым Эми.

	— Жемегенде, — дедім мен.

	— Сенің ол жеген тамағың жыланнан жасалған, — демесі бар ма досымның.

	Бағанадан әңгімені іштен тынып тыңдап отырған жұрт осы кезде: «Қап, бәле-ай» деп, сандарын соғып қоя беретін. Сәбең болса, әңгімесін одан сайын қызықтыра, қыздыра түсетін. Колхозшылар оның Цейлонға барған сапарын да ерекше ынта қойып тыңдайтын.

	— Ақын Жаяу Мұса: «Базардан базар барып, шай таппадым, асығып шіркін көңіл жай таппадың» деген ғой. «Шай, шай ішсек көңіл жай, Ақшасын төлерге келгенде, Ай-хой, хой-хой! Иісі тәтті бұл не шай...» Онысы біз білмейтін цейлон шайы екен деп, Сәбең тағы да жұртты әңгімеге ұйытып тастайтын.

	Сәбең әңгіме арасында елмен сөйлесіп, шаруашылық жайын біліп, Нұрмолда жөнінде сыр тартып та қоятын. Көңілінен шыққанын көкейіне қондырып, кейбірін блокнотына түсіріп те алатын.

	Бірде Нұрмолда Қазақ ССР Министрлер кеңесінің төрағасы Д.А.Қонаев пен Алматы Совнархозының бастығы С.Палымбетовке жазған хатын көрсетті. Хатты қолына алған Сәбит, оны дауыстап оқыды. Ол хат былай жазылған еді:

	Талдықорған ауданы, Сталин атындағы колхоздың жалпы жиналысының шешімімен 1958-59 жылдар ішінде шаруашылықта екі қабатты Мәдениет үйін, екі қабатты қонақ үйін, жүз орындық балалар бақшасын, жүз орындық мектеп-интернатын, екі пәтерлік 25 мұғалімдер үйін салып, ауылымызға су құбырын тартпақпыз. Сіздердің жанды көмек берулеріңіздің нәтижесінде 440 орындық екі қабатты мектеп құрылысын аяқтап, пайдалануға бердік. Колхозшылардың қуаныштарында шек жоқ. Сіздерге мын да бір алғыс айтады.

	Біз селомыздағы агроқалашық құрылысын 1960 жылы толық аяқтауды көздеп отырмыз. Сондықтан да жоғарыдағы құрылыс объектілерін салуды Текелі қорғасын құрылыс басқармасының бастығы С.С.Женков жолдасқа 1958-59 жылдардағы жұмыс жоспарына енгізу жөнінде нұсқау берулеріңізді сұраймыз. Колхоз өз шама-шарқынша кейбір қажет құрылыс материалдары мен техника жағынан көмек берер еді. Ал, колхоздың өз құрылысшылары биыл малшыларға арнап жүз тұрғын үй, бір клуб, отыз орындық аурухана, жиырма мал қорасын салуды жоспарлап отыр.

	Өздеріңізге белгілі, біздің шаруашылыққа шет елдік қонақтар жиі келе бастады. Онын үстіне Москва маңындағы Сталин атындағы және Өзбекстандағы «Жарық жұлдыз» колхоздарымен біраз жылдардан бері социалистік жарыстамыз. Бұл екі шаруашылық та дәулетіне сәулеттері сай. Колхоз бастықтары Генералов пен Тұрсынқұлов — Социалистік Еңбек Ерлері, омырауларында Алтын жұлдыздары жарқыраған елге белгілі, атақ-даңқтары әйгілі колхоз маршалдары. Біздер тек шаруашылық табысымызбен ғана емес, мәдени хал-ахуалымызбен де социалистік жарысқа түсіп отырмыз. Сондықтан да жоғарыдағы өтініштерімізді толық қанағаттандыруларыңызды сұраймыз.

	Екі мәрте Социалистік Еңбек Ері, Сталин атындағы колхоздың председателі Н.Алдабергенов.

	— Дұрыс! Мәселені қатырып қойғансыз, Нұреке, — деді Сәбит қуанышын жасыра алмай. — Осыдан барысымеи Димекеңе өзім де кіремін. Мына мәселені құлаққағыс етпесе болмайды.

	— «Түйеге әйт-шу де демеу» дейді ғой қазекем. Құлаққағыс қана етіп қоймай, шаруаның жылжып кетуіне күш сал. Ондай жақсылықты біздің колхозшылар ұмытпайды.

	— Түсіндім, Нұреке, түсіндім, — деді Сәбит, — мұны елдің аманаты дейсің ғой.

	— Келесі келгеніңде аман саулықтан кейін осыны сұраймыз!

	— Апыр-ай, Нұреке, мені де колхоз шаруасына жегіп қойдың-ау, — деді Сәбит күліп. — Орындамасақ, ұят та — деп астанаға жүріп кетті.

	Сол күні Нұрмолда тағы бір хатты Мәскеуге жолдады. Бұл хатты да дәл сол қалпында беруді жөн көрдік.



	СССР Ауыл шаруашылығы министрі,

	СССР Жоғарғы Советінің депутаты

	Мацкевич жолдасқа



	Талдықорған ауданы, Сталин атындағы колхоздың колхозшылары СССР Жоғарғы Советінің депутаты ретінде маған мына төмендегілерді алуға көмектесуге өтініш жасады.

	1. Құрылыс құралдарымен жабдықталған «Беларусь» тракторы.

	2. С-80 жылжымалы электростанциясы мен жүк тиейтін үш автомашина.

	3. Бір «СААК» жылжымалы электр дәнекерлегіш агрегат.

	4. Бензин тартатын ГАЗ-51 машинасы.

	5. Толық жабдықталған техникалық жәрдем беретін автомашина.

	Колхозшылардың жоғарыда атап көрсеткен талаптарын толығымен қолдаймын. Оның орындалуын жүзеге асыруға өзіңізден көмек сұраймын.



	СССР Жоғарғы Советінің депутаты

	Н.Алдабергенов 3 март 1958 жыл.



	4

	Бүгін де шілденің күні шыжып, түні тұншықтырып шықты. Бұл кезде астаналықтардың көбі Алатаудың көкорай шалғынды, қарағайлы, шыршалы, салқын самалды сай-саласын пана тұтатын.

	Тәңертенгілік Мұхаң қаламдасы Ғабиден Мұстафинге телефон соғып:

	— Ғабиден-ау, мына астана ысып, ауа пысып кетті ғой. Өзің үйдесің ғой? — деді майда қоныр дауысы кірпияздана.

	— Үйдемін Мұха, — деді Ғабең сабырмен. Іле сөз аяғын әзілге бұрып. — Біреу-біреу әйт десе, тауға қарай қашқалы отырмын...

	— Ім... Солай де...

	Мұхаң ақырын тамағын қырнап, үнсіз қалды Осы сәтті пайдаланған Ғабиден:

	— Мұха-ау, мен сізді қырғыз туысқанның Ыстық көлінде, ыстық бауырында деп жүрсем, — деді сөз аяғын өзің білге сүйей.

	— Пәлі, Ғабиден қырғыз бауырлардан мені қызғанатындардың ішінде сен де бар ма едің? — деді ол да Ғабеңді іле сөйлеп. — Жақсыда жаттық жоқ деген. Ел мен елді табыстыратын, жақындастыратын адамдар болады...

	Ғабеңнің көңіліне Мұхаңды ренжітіп алдым ба дегендей секем кіріп, үндемеді. Мұхаң болса, қырғыз елін де, Ыстық көлін де мақтап, марапаттап сөйлеп кетті. Кенет Мұхаң:

	— Ғабиден-ау, сенің осы әлгі аузыңнан тастамай мақтай беретін басқарма қазағың қалай өзі? — деп күтпеген сауал қойды.

	— Мұха-ау, Қазақстанда тасы тауға домалап тұрған қазақ екеу болса, соның бірі өзіңіз, екіншісі Нұрекең шығар деп ойлаймын, — деді Ғабең де іле тіл қатып.

	— Ім... Солай де...

	Мұхаң тамағын қырнап аз тұрды да:

	— Жиналыс сайын бастықтармен президиумда қатар отырса, сессияда өзіңдей классикпен бірлесіп мәселе шешсе, қай қазақтың асығы алшысынан түспейді дейсің, қай қазақтың тасы өрге домаламайды дейсің, — деді майда қоңыр үні сыр да аңғарта, сын да таға шығып. — Бірақ мен сені сол басқарма қазақтың тасы мен асығын ғана көріп жүр деп ойламаймын... Қыңқылдап қонаққа шақыра беретін басқарма қазақ па, жоқ жазушы Ғабиден бе? Соны білейін деп едім.

	— Ауылына қонаққа шақырып жүрген Нұрекең, — деді Ғабиден сөз сарынын енді түсініп. — Барамыз десек, хан көтеріп қарсы алады.

	— Жетісу жер жаннаты ғой, — деді Мұхаң. — Қасиетті жерге барып, ел-жұртты көріп қайтқан да жөн бе деймін. Оның үстіне Нұрмолданың колхозды қалашық жасаймын деген сөзі ұнап отыр. Сонысы шын ба, өтірік пе, көзіммен көрсем деймін. Сен оған не дейсін?

	— Кеттік Мұха, — деді Ғабиден қуана қостап.

	— Онда, Ғабиден, былай істейік, — деді Мұхаң сәл тыныс алып. — Мен қасыма немерем Мелісті аламын. Жол серікке ақын Әлімбай баласы Мұзафарды ертейік. Қарсылық жоқ па?

	— Жоқ Мұха.

	— Онда жүруге дайындал.

	— Дайынмын Мұха.

	Мұхаңнын мына ықыласына қатты қуанған Ғабең, іле Шұбарға телефон соғып, Нұрмолдаға ауылына бара жатқандарын ескертті. Сөйтті де тездеп жол қамына әзірленді. Кенет Мұхаңның Нұрмолданы алғаш көрген сәті есіне түсті.

	Онда Абай атындағы опера және балет театрында А.Аданның «Жизель» балетінің премьерасы жүріп жатқан кез еді. Соған қолқалап Нұрмолданы өзі бастап алып барған болатын.

	Бірінші актыдан кейін Нұрмолда:

	— Кетемін, — деді.

	— Неге? — деді таңданған бұл.

	— Мен көре алатын емеспін.

	— Неге?

	— Көзімді жұмып отырдым.

	— Неге?

	— Аяқтарын көтере береді екен, — деді Нұрмолда қабақ шытып. — Жап-жас қыздардың қайта-қайта бұттарын көрсете беретіні тым колапайсыз екен. Көре алатын емеспін.

	— Ол амандасқаны ғой.

	— Өйтіп амандасқаны бар болсын. Мен кеттім... Соны айтты да Нұрмолда алды-артына қарамай кетіп қалды. Мұхаң, Ғабит, Нұрмолда төртеуі қатар отырған. Екінші акты бастала бере Мұхаң:

	— Ғабиден-ау, әлгі бастық қазағың қайда? — деп сұрады. Ғабең жасырмай болған жайды бастан-аяқ баяндап берді. «Не дейді?» дегендей қос Ғабең Мұхаңа қарайды. Мұхаң болса орнынан қозғалақтап, күлімдеп, мұрнына қолы жүгіріп, біраз отырады да: «Кеткен оныкі де жөн, қалған біздікі де жөн» дейді, іштерің білсін дегендей.

	Сөз сонымен тәмәм болған.

	Ғабең өзі Шұбарда талай болды. Сәбит те боп жүр. Жақында бір топ жазушыларды бастап Ғабит те болып қайтты. Ризашылығын бір тілім қағазға жазып та кетіпті. Онысын Нұрмолда барғаи жұртқа қайта-қайта оқытады. Сондағы Ғабит Мүсіреповтың жазғаны мынау еді: «24 сағат ішінде өңім түгіл, түсімде, сендей колхоз көрсемші. Толықсыған күйіңде жазушыдан көп алғыс, үлкеніңе, кішіңе...» Осы жай есіне түскен Ғабең Мұхаңды астанадан тез алып кетуге асықты.

	Алматыдан арнайы келе жатқан қонақтарын Нұрмолда алдынан шығып қарсы алды да, аяқ-қолдарын жерге тигізбестен, апыл-ғұпыл қырманға қарай ала жөнелді. Ұзындығы есік пен төрдей «ЗИМ» машинасының табаны қара жолға тиюі мұң екен, есік, терезелерден борпылдақ шаң-тозаң бұрқырап, оған даланың ыстық лебі қосылып, астаналықтардың мазасын кетіре бастады. «Пәле, Нұрекеңнің мұнысы несі?!» дегендей, бірбіріне таңырқай, таңдана қараған қонақтар жусанды жуан белді аса бере топаны будақтап, аспанға ұшқан, жаңа астығы жалжал болып үйілген, аумағы тай шаптырымдай қызыл қырманға кеп тірелді. Қызу еңбек қызығына енген қырман басындағылар бұларды көре сала жұмыстарын доғарысып, дабырласып, ортадағы ашық алаңға қарай лап берді. Нұрмолда болса, құрметті қонақтарына біресе астық шығымын, біресе диханның ерен қимылын айтып, қайнаған қара қазандай ернеуінен асып-төгіліп, бода-бодасы шығып, сөйлеп келеді.

	— Мынау, «ОБ-10» машинасы, — деді ол енді қасына ерген қонақтарына түйе мойын дүниені көрсетіп. — Астықты өзі тиейді, өзі түсіреді. Бір сағатта бір жарым тонна арпа, бидайыңызды тазартып шығады. Ал мынау...

	— Нұреке-ау, — деді осы кезде Ғабең шыдамай: — Әуелі мына ағайын-туғанмен сәлемдесейік те... машина қанша еңбекқор болса да, колхозшылардан жолы үлкен емес шығар...

	— Әй, мұның жөн екен, — деді де ол енді жиналған жұртқа бұрылып. — Мына кісі — Әуекең. Мына кісі — Мұсекең. Әлгі өздерің кітаптарын көп оқитын, бірақ көздерің көрмей жүрген атақты үлкен жазушылар, пайғамбар кісілер. Астанадан арнайы келіп отыр. Ал енді құрметті Әуекең, қадірлі Мұсекең...

	Әуезов пен Мұстафинді «бірін Әуекең, бірін Мұсекең» дегенді естігенде оларға еріп жүрген жас ақынның қой көздері бақырайып, тас төбесіне шығып кете жаздады. Тұла-бойды кернеген ашу-ызаның бұрқ-сарқ еткені сондай, қаны бетіне шауып, топ алдына суырылып атып шықты.

	— Бұл кісілер Әуекең де, Мұсекең де емес! — деді ол алқына сөйлеп. — Бұл кісілер, бұл кісілер қазақ халқының аттары әлемге белгілі, аса көрнекті жазушылары Мұхтар Әуезов пен Ғабиден Мұстафин. Атақты «Абай» мен «Миллионер» кітаптарының авторлары...

	«Білеміз, білеміз!» деген жұрт сөзіне де құлақ аспай, қос ағаларының лауазымдарын да жіпке ілгендей тізіп-тізіп шықты. Бұл жас ақын — Мұзафар Әлімбаев еді. Мұхаң мен Ғабеңді қорлағандай болған Нұрмолданың қасынан сырғып, қос ағасының жанына барды. «Бәрекелде бала, қатырдың» дейтін-ақ шығар деп еді, ол үміті ақталмады. Ер тоқымы бауырына түскендей мөңкіп, әй бір тулаудың орнына, түк болмағандай қос суреткер тұрған жұртты аузына қаратып, сөйлеп кетті. Жұрт көңіліне қонып, мәз-мәйрам еткен қос ағасының ғажап сөздері мұның құлағына кірер емес. Әлгі «Әуекең, Мұсекең» деген сөздер намысты қоздырып, ұяттан өртеніп барады. Соданда болар, Мұхаңа батпай Ғабиден ағасының құлағына: «Колхозға келіп, біріңіз Әуеке, біріңіз Мұсеке боп кеттіңіздер ғой...» деді ренішін жасыра алмай.

	— Мұзафар-ау, күлме досқа, келер басқа — деді Ғабең бұған күлімсірей тіл қатып. — Алматыға жеткенше, өзің де байқа, Әлімбай атанып жүрмегін.

	Аса қадірлі ағаның мына әзіліне жас ақын аң-таң, аузын ашқан күйі үнсіз қалды. «Әй, Нұрмолда, ел-жұртымызға белгілі жандармыз. Мұхаң, Ғабең десең, аузың қисайып кетпес, Әуекең, Мұсекең дегеніңді қой» десе болды ғой. Бірақ бірі де оны айтар түр байқатпайды. Мұзафардың жанын қинап, мазасын кетірген де сол болды. Оңашалау бір сәтті пайдаланған ол: — Сіздің — Әуекең деген кісіңіз — Мұхтар Әуезов, Мұсекең деген кісіңіз — Ғабиден Мұстафин. Иісі қазақ ол кісілердің бірін Мұхаң, бірін Ғабең деп пір тұтады. Сол кісілердің есімін еске сақтай алмай, қалай ел басқарып жүрсіз?! — деді Нұрмолдаға сұрақты тікесінен қойып.

	— Әй, Сарбала, — деді Нұрмолда да бұған осқыра қарап, — ата, баба дәстүрінде пәленшекемнің баласы, түгеншекемнің баласы дейді. Мен Мұсеке десем, Мұстафаның баласы Ғабекең дегенім. Әуеке десем, Әуездің баласы Мұхаң дегенім. Дәп бір мен қылмыс жасап қойғандай қырыңа алып, қыдың-қыдың еткеніңді қойғын, — деді де теріс айналып кете барды.

	Астанадан келген жазушылар ауылды біраз аралады.

	— Нұреке, колхозыңызды мақтаса, мақтағандай-ақ екен, — деді Мұхаң шын разы пейіл танытып. — Үйлер ретті салынған, кішігірім қала екен десе де болғандай.

	— Мынау мектеп-интернат пен Мәдениет сарайын, анау кітапхана мен колхоз кеңсесін салып бітірсек, ауылымыз бұдан да жайнап кетер еді, — деді Нұрмолда да көтеріле сөйлеп. — Амал не, айтқанымызға қол оңайшылықпен жетпей жатыр. Мына құрылысшы жұртының анау-мынау алдайтыны көп екен. Көзіңді бақырайтып қойып, өтірікті соғып жібереді. Онысына көнбесең, тағы болмайды.

	— Республикада көшелері асфальтталған ауыл, село саусақпен санаулы-ақ қой...

	— Оныңыз рас. Жол министріне барғанымда, Нұреке-ау, ауылға аспалттың керегі не деді. Министр сөйдеген соң, басқалар не демейді. Министр жолдас, өкпелеп жүрмегін, мына сөзіңді сессияда айтамын деп едім, батырға да жан керек екен, көшелерімді аспалттап жатыр...

	— Пәлі, Нұреке, министрді қорқытып, көшемізді аспалттап жатырмын деңіз. Мұныңыз ақылды іс екен, — деді Мұхаң құптай сөйлеп. — Тегі солары лауазымы жоғарылардан ғана ығып, қорыққан адамдарының ғана айтқандарын істеуге әбден бейімделіп алған ба дейсің. Сауап болған.

	Мұхаң енді «не көріп, не білдің, сөйле» дегендей Мұзафарға қарады. Жас ақын колхоз кітапханасында болғанын, ондағы кітап санын, кітапхана жұмысын, колхозшылардың қандай кітаптарды оқып жүргенін, барды бар, жоқты жоқ дейтін турашыл мінезіне басып, атап-атап айтып шықты да нақты фактілерге көшті.

	— Соңғы айларда агроном Еркебала Тоқашева Пушкиннің таңдамалы шығармаларын, Гончаровтың «Обломовын», «Абай» мен «Сырдария» романдарын, ал сүт тасушы Құдайберген Есбосынов «Жас гвардия», «Оянған елке», «Миллионер» сияқты кітаптарды оқыпты. Колхозда кітап оқитын адамдар бар екен.

	— Абайдың шығармалары қанша екен? Қарап, санап көрдің бе? — деп сұрады Мұхаң жас ақынның тиянакты, тындырымды ісіне сүйсінгендей сынай аңғартып.

	— Абайдың он екі-ақ дана кітабы барын, «Қазақ әдебиеті» газетінің бір-ақ данасын көріп, кітапханашыдан бұл қалай деп сұрап едім, селолық кеңестің қаражаты аз, ал колхоз басқармасы кітап пен газет, журналға ақша бөлмепті деді.

	Мына сөзді естігенде Нұрмолда: «Ей, Сарбала не бықсытып тұрсың?!» дегендей жас ақынға жалт қарады. Ол да өз сөзінің зая кетпегенін сезіп, іштей іріленіп, көтеріліп қалды. Онын үстіне Мұхаң:

	— Пәле, Нұрмолда, білімге, ақыл, парасатқа колхозда қаражат жоқ деп, қу шөппен ауыздарыңды сүрткендеріңнен асқан барып тұрған сорақылық болмайды, — деді қолы мұрнының ұшына барып. — Мұны білгенде сенің ауылыңа келмек турғай, маңайыңды басар ма едік. Бұл жұрт жайына да жүрмейді. Кедейді кемеңгер, пақырды байбатша санап, білгішсінетінін қайтерсін? Онысымен де қоймай, өзіңді де шатастырып, матастыратынын қайтерсің?

	Мұхаң енді «осының бәріне кінәлі сенсің» дегендей сөзін салмақтай Ғабиденге қарады. Тегі Мұхаң ашуланса, орынсыз сөйлеу, дауылға қарсы жалаң төс жүгірумен бірдей екенін Ғабен елден ерек білетін. Содан да болар, лып етіп үн шығара қоймады. Қанша қатты айтса да қабақ шытпады. Тек, Нұрмолда бірдеңе айтып қала ма деп, қипақтай берді.

	Өзі шешен, өзі дана, өзі батыл Мұхаң кімнен тайынсын? Кең сарайдай пәк көңілін кәкір-шүкірге қалай толтырсын? Қаламдас досын да, колхоз бастығын да аямады.

	Мұхаңның бүйтіп шала бүлінгеніне Нұрмолда аң-таң. «Болымсыз нәрсеге сонша бүлінгені несі?!» деді іштей.

	— Айналайын Әуеке-ау, — деді ол жуан дауысы тарғылдана шығып, — ұлы Абайдың, дана Абайдың кітабы жоқ бұл ауылда бір үй жоқ. Ондай үйге мен өзім де бас сұқпаймын. Бір кемшілік газеттен кеткен екен. Оны қазір-ақ түзетемін.

	— Дос ұғады деп айтады, дұшпан бұғады деп айтады, — деді осы кезде Ғабең тілге келіп. — Жанған көмірі сапалы болса, пойыз екеш пойыздың да күш-қуаты арта түспек. Сол сияқты бүгінгі колхозшылар жан-жақты білімді, мәдениетті болса ғана шаруасы ілгері басып, тез өсе түспек. Барлық, байлық дегендерің сонда ғана баянды болмақ. Мұны Нұрекең ұқпаса, мұны Нұрекең білмесе, мұны Нұрекең жүзеге асырмаса, басқа кім ұқпақ, басқа кім білмек?! Білмеген жаннан білікті іс шықпайды!

	— Ғабиден-ау, ондай пақырларды күнде көз көріп, күнде көңіл жүдеп жүрген жоқ па? — деді Мұхаң да тебірене сөйлеп. — Байқаймын, бұл ауылда да ойпаң, ой шұқырлы жерлер жоқ емес екен. Жаңбыр жауса, мұндай жерлерге су жиналып, күнге қақталып, көгеріп құрттайтыны белгілі. Ондай суларға құс түседі, ондай суларды мал ішеді. Содан адамдарға ауру тарауы да мүмкін ғой. Нұреке, құдай сақтансаң ғана сақтаймын деген. Ойлы-шұқырлы жерлерге құм төгіп, тегістеп тастау керек болар тегі...

	— Дұрыс айтасыз. Бұл біз байқамаған шаруа екен. Түзетемін! — деді Нұрмолда дәп бір үстінен жүк түскендей нығы қомданып, бүкіл денесі қозғалып. — Ал енді өздеріңізді бүкіл малшы қауымы «әне келеді, міне келеді» деп, жайлауымыз Төлектің төрінде күтіп отыр. Таңертең ауылдан аттанамыз деп, хабар да жібердім. Бір жеті болады деп, ескертіп те қойдым.

	«Бұған не дейсіздер» дегендей Нұрмолда қонақтарына жағалай қарап шықты. Әңгіменің мүлдем жаңа арнаға түскеніне әлгінде өз-өзіне «қап-ай» деп, бармағын тістеп қалған жас ақын да енді балаша қуанды. Іштей тезірек жайлауға жүріп кетуді қалады.

	— Қайдам, — деді осы кезде Мұхаң баптана тіл қатып. — Мына Ғабиден дәп бір Төлектің төрінде туып өскендей мақтай береді, мақтай береді. Еліксін, желіксін, сонан соң ерсін соңыма дей ме екен... Әйтеуір, айтудай-ақ, айтып келеді...

	— Мұха, Төлектің төрі — әу баста Тезек төренің жаз жайлауы болған, — деді Ғабиден көптен іркіп, іште сары майдай сақтап жүрген сырының шет жағасын ғана шығарып.

	— Пәле, мына Ғабиден тағы не дейді? Ол жайды баяғыдан неге айтпай жүрсің? — деді Мұхаң жас балаша бұртия сөйлеп.

	— Мұха-ау, соны айтуға реті келді ме? — деп ақталғандай болған қаламдас досы, әңгімесін қызықтыра: «Мұха, бұл өзі тарихта болған оқиға» дегенді тағы қосып қойды.

	— Тезек төре табиғатынан ақылды, әрі ақын адам болған ғой, — деді Мұхаң манғаздана. — Атақты асыл Шоқан патша әскеріне енді қызмет етпеймін деп, белді бекем буғанда Көкшедегі туған әкесін емес, Жетісудағы Тезек төрені пана тұтқан ғой. Иә, Ғабиден құлағымыз сенде айта бер әңгімеңді.

	— Оқиға былай болған екен, — деп Ғабең жұмсақ жымиып әңгімесін бастап кетті. — Тезек төре жайлауына келді дегенді естіп, жалайырдың Төлек деген байы ерулігім деп, тайыншадай-тайыншадай жүз қаралы бойдақ қойын айдап барып, малына қосады. Байдың жомарттығына риза болған төре одан кетерінде бұйымтайын сұрайды. Төреден лайықты сый-құрмет көрген бай:

	— Қадірлі төрем, бұйымтай сұрай келгем жоқ, қонысыңның қойны-қоншы құт болсын дегелі келдім, — дейді.

	Тезек төре Төлектің мұнысына да іші жылып: — Жалғыз ат сұрау ердің салты, бұйымтай сұрау елдің салты. Сен немене, соны білмеуші ме едің?! — дейді.

	— Төрем, — дейді сонда төрде отырған бай тізерлей қалып. Тауға шықсақ көрінер ойдағымыз, бұйымтай сұрап қоймадыңыз. Сұрағанын ала алмаған мен жаман, сұрағанды бере алмаған сіз жаман боп, досқа күлкі, дұшпанға таба боп жүремін бе, деп қорқамын, — дейді.

	— Қорықпа! — дейді сонда сұңқардай саңқ етіп төре. — Сұра, көңліңдегіні қала!

	— Төрем! — дейді сонда бай да лып етіп. — Бұйымтайым — құрық бойы жер ғана!

	Бұған отырғандар: «Мынаның есі дұрыс па?! Құрық бойы жер сұрағаны не?!» деп, келеке мазақ ете бастайды. Сол кезде Тезек төре: — Бұйымтайың құрық бойы ғана жер болса, қалаған жеріңнен қазық қағып ала бер! — дейді.

	Сонда Төлек бай сыртқа мысықша атылып шығып: «Құрық! Құрық! Құрық беріңдер!» деп, айналасына жар салыпты. Қолына ұстата берген құрықтың ұшын жерге шаншып жіберіп, басынан төңіректі түгел шолып шығыпты да:

	— Ау, жұртым, құрық бойына ілінген жерді көріңдер, — деп қасына шақырыпты. Сонда барып, бағанадан түкке түсінбей отырған игі-жақсылар бармақтарын тістепті.

	— Бұл жайлау енді Төлектің жайлауы, Төлектің төрі! — деп сөзден жығылған Тезек төре дереу үйлерін жықтырып, қоныс ауып, көшіп берген екен.

	Ғабиденнің әңгімесіне әбден риза болған Мұхаң біраз ырғалып, толғанып алды да:

	— Кісілігі мықты кісілер сөйтпегенде қайіушы еді, — деді маңғаз. Сөздері серке, өздері ерке, қайран бабалар. Төлектің іөріне шықпай болмас! — деді іебірене іолғанған Мұхаң бекіген шешімін айіып.

	Бұған дейін қонақіардың жайлауға бару, бармауы екіұшіылау боп іұрған еді. Мұхаңның мына сөзінен кейін мәселе басы шайдай ашылды. Қос суреікер кешкі салқын ауада біраз серуендейіін болып, басіық пен жас ақын кеңсені беіке алды. Нұрекең мамандарға іапсырма бермек іе, Мұзафар өзіне қажеі факіілер алмақ.

	Кеңсеге кіре Нұрмолда іелефонға жармасіы.

	— Әлө, әлө, Барис! — дейді орысшаны қазақшалай белден басып. — У мене дома большой, большой шелобек лежиі. Эіо іи знаеш. Хороша, хороша! Воі, чіо Барис. Улиіса иама, вада зелен. Корова пиоі, піиіса пиоі. Балөзен будеі! Эіо не хорошо. Писок сип. Ты пойнил Барис. Хороша, воі іак делай! Бысіры делай! Где Пеіро! Давай Пеіро. Әлө, Пеіро! Пабеда ненады! Ты давай, зым давай. Зым! У нас балшой, балшой гос.

	Нұрмолданың орысшасын енді ғана іүсінген Мұзафар көмейіне ағыл-іегіл кепіелген күлкіден өзін-өзі әзер ұсіап, сыіылып сыріқа шығып кеііі. Әй бір жаіып кеп күлсін. Зелн водасы мен писок сипы, әлгінде ғана Мұхаң айіқан: «шалшық су күнге қақіалып, көгеріп, құрііап кеіеді, оған қиыршық іас іөгіп, іегісіеп іасіау керек» дегені екеніне, ал «победы ненады, зым надысы», құрмеііі қонақіарды «Победамен» емес, «ЗИМ» машинасымен алып жүремін дегені екеніне қалай ғана күлмесін. Күлгені сондай, көзінен бұршақіап жас шықіы. Үйге кіре болған оқиғаның мұріын бұзбай Мұхаң мен Ғабеңе баяндап берді. Әуелі күлімдеп, езу іаріқан қос ағасы, ақырында: «бәрекелде, не дейді?» деп, ішек-сілелері қаіқанша күлісіі. Кенеі Мұхаңның қабағы кірбің іаріып: — Осы орысша біледі дегендеріміз не біііріп, не іындырып жүр? — деді қаіар оіырған Ғабеңе бұрылып. — Солар сөз білгендерімен, іс білмейді, ііл білгендерімен, дін білмейді. Ал олардан Нұрекеңнін айырмасы жер мен көкіей. Әііең. Төрі класіық білімі болса ғой, дүниеңді дөңгелеіер еді-ау. Нұрмолдаға күлген жұрііы мен сонда көрсем, шіркін...

	Мұхаңның бір мақтап берген адамына шаң жуытпайтын ежелгі әдеті еді. Онысын жақсы білетін Ғабең «үндеме бала!» дегендей Мұзафарға жымия қарап, ым қақты. Ғұлама жанның қоңыр да жұмсақ дауысы естіген құлаққа майдай жағатын. Әп-сәтте әңгіме қызығына айрандай ұйыған серіктестері бар дүниені ұмытып, арбалған жандардай ауыздарын ашып қалғандарын сезер де емес.

	— Нұрмолда жөнінде бір әңгіменің бағанадан бері мені айт, мені айт деп, анталап, аузыма кептеліп кеп тұрғанын қарашы. Айтпасқа болмас, — деп Мұхаң бір сәт кең маңдайын кере сипады. Жұмсақ үн, майда сөз құлақтан кіріп, бойды алды.

	— Бірде, — деді ол әңгімесін әрі жалғап, — облыс басшысы Морозов Нұрмолданың колхозын аралайды. Нұрмолданың өзі ауылда болмайды. Бірақ колхоздың басқа активтері Морозовты құшақ жая қарсы алып, құрақ ұшып күтеді. Көремін дегенін көрсетеді, барамын деген жеріне алып барады. Бәрі жабылып, Нұрмолданың жоқтығын білдірмеуге, сездірмеуге тырысады. Мал сойдырып, ас дайындайды. Көксу өзенін тамашалап келе жатқан Морозов кенет машинасын кілт тоқтатып, қармақ сап отырған үш-төрт орыстың жанына жетіп барады. Олардың ұстаған жарты бедіре балығына көзі түсіп, қатты қызығады.

	— Балықтарыңды маған беріңдер! — дейді ол бұйыра сөйлеп.

	— Неге береміз?! — дейді балықшылар қырсығып. — Бермейміз.

	— Онда сатыңдар! — дейді Морозов.

	— Сатпаймыз! — дейді балықшылар бір ауыздан. — Бізде де ауыз бар.

	— Онда айырбастаңдар! — дейді. Морозов, сүлікше қадалып.

	— Неменеге?!

	— Қойдың басына! Бір қазан етке!

	— О-һо-һо! — дейді балықшылар таңданып. — Оныңыз және құр болмас. Айырбастасақ айырбастайық.

	Мына сөзді естіген Морозов өзіне арнап асылып жатқан бір қазан етті дереу ауылдан өзен жағасына алдырып, жарты бедіре май шабаққа айырбастап, әй-шайға қарамай асығыс тайып тұрады.

	Бұл оқиғаны естігенде Нұрмолда қатты кейиді. Облыс басшысының көргенсіздігіне, колхоз мамандарының жігерсіздігіне ренжиді. Сөйтіп жүргенінде бір күні Морозов колхозға тағы келеді. Бұл жолы оны Нұрмолданың өзі алып жүріп, шаруашылығын аралатады. Дала қосына мал сойдырып, балық, астырады.

	— Морозов жолдас, — дейді ол сапар соңында, — сіз балықты жақсы көреді дегенді естіп, әдейілеп уха жасатқызып жатырмын. Дала қосымызға жүріп дәм татыныз.

	Мұны естігенде Морозовтың көздері жайнап, жүзі бал-бұл жанып, «молодец Алдабергенов» деп, арқасынан қағады.

	Дала қосының дастарқанына бас та, балық та қойылады. Балық бастық Морозовқа, бас ауылдың ақсақалы Ақыққа ұсынылады. Тамақ желініп, кәне, енді қонақ бата жасасын делінеді. Сүйікті асын жеп, қошамет-құрмет көрген Морозов маңғаздана орнынан тұрып, тамағын қырнап, жолдастар, деп, сөйлей берген кезінде Нұрмолда: «Падажди, Морозов, қазақ балыққа бата жүрмейді» дейді. Батаны бас ұстаған ақсақалымыз Ақық жасайды» деп, ел-жұрт алдында оны тиып тастайды. Морозов болса, төбесінен жай түскен жандай орнына жалпиып отыра кетеді. Адамның кісілік асыл қасиеті міне, осындай сәттерде жарқырап, анық көрінеді. Жазатын адамға Нұрмолда бойынан сондай кісілік қасиетті іздеу керек. Кілтсіз кісі есік аша алмайды ғой. Сол сияқты кілтін таппай, Нұрмолданы да түсіне қою қиын, — деп Мұхаң әңгімесін аяқтады.

	Мұхаңның мына әңгімесі Мұзафарға қатты әсер етті: Сыртқа шығып, кеңсені бетке алды. Ойында жүрген сұрақ-сауалдарын елеп-екшеп көріп еді, бәрінің де жаттанды, үйреншікті екенін енді ғана түсінгендей көңілі құлазып сала берді. Жүрісі арпаң-тарпаң, тақырбас, кең кеуделі Нұрмолда қарсы алдынан шыға келіп еді.

	— Нұреке, сізде сұрағым бар, — деді бұл тіке сөйлеп. — Колхоз дүниесін ішіп-жемейсіз бе? Шыныңызды айтыңызшы...

	«Әй, сен өзі не деп тұрсың, денің сау ма?» деген кісіше Нұрмолда оған ожырая қарады. Сұрағымды түсінбей қалды ма деген оймен Мұзафар қойған сауалын нақтылай, анықтай түсті.

	— Нұреке, «алтын көрсе, періште жолдан таяды» деген ғой. Өз басым бастық болған соң колхоз мүлкін бас пайдасына жаратпайды дегенге мүлдем сенбеймін. Колхоз, совхоз басшылары түйені түгімен, биені бүгімен жұтып қойды, ақыры сотталып тынды дегенді ара-тұра өзіңіз де естіп, біз де жазып жүрміз ғой. Оларды қолға түскен, бет-пердесі ашылған жемқорлар десек, ал ұсталмаған ұрылары қаншама?

	— Әй, Сарбала, сұрағыңның сұры жаман екен, — деді Нұрмолда қабақ шытып. — Сол ұры-қарының ішінде мені де бар дегенің ғой сенің. Саршұнақ тышқанның ініне су құйғандай сыздықтатпай, не білгің келеді, турасын айт маған.

	— Нұреке, кешірерсіз, мен шындықты білсем деп едім. Сіз де бастықсыз. Мысалы, келім-кетім қонақтарыңыз бар, салтдәстүрге сай сый-сияпатыңыз бар дегендей...

	— Колхоз дүниесін ішіп-жемеймін деу, әрине, адам сене қоятын сөз емес, — деді Нұрмолда кенет ойға шомып.

	— Нұреке-ау, сөйдесеңізші, — деп Мұзафар да атқан оғы дәл тиген аңшыдай қуанып кетті.

	— Жаңа мен колхоз басалқа мүшелерінің мәжілісін өткіздім, — деді Нұрмолда жас қонағына тура қарап. — Онда колхозға келген қонақтарды қарсы алудың жөн-жоралғысы қаралды. Мұндай шараға деп, — колхоздың жылдық жоспарында арнайы бөлінген қаражат бар. Ол колхозшылардың жалпы жиналысында қаралып, бекітілген. Біздің шаруашылыққа келген қонақтар осы елдің өзі еншілеген қонақ асын жеп, кәделі сый-сияпатын көреді. Ал сендердің бүгінгі татып отырған дәм-тұздарың менің өзімдікі. Ал ертеңнен бастап, осы колхоздың сый-сияпатын көресіңдер. Қонағын сыйлау қашаннан елдің дәстүрлі салты емес пе? Сен өзі тілшіден гөрі, тергеушіге ұқсайды екенсің. Тағы нең бар, сұрай бер...

	— Нұреке, менікі білмегенімді білсем дегендік еді, — деді Мұзафар да өзінің артық кеткенін енді ғана сезген жандай жұмсара сөйлеп.

	— Оның жөн, — деді Нұрмолда да разы ықылас танытып. — Жүр, үйге баралық. Үлкен кісілердің өнегелі сөзін естиік. Бар асыл қазына сол кісілерде ғой...

	Бұл ұсыныстан Мұзафар бас тарта алмады. Нұрмолдамен ілесіп, үйге бет алды. Сыртта серуендеп жүрген Мұхаң мен Ғабеңнің әңгімесі Абай жөнінде еді. Келгендер де қызықты әңгімеге құныға құлақ тосты. Мұхаң шешіліп, шешен сөйледі. Ғұлама жанның әңгімесі аяқталды-ау деген кезде Мұзафар:

	— Мұха, — деді еркелей тіл қатып, — астанадағы академик ағаларымыздың бірінің аузы-мұрны қисаймай Абайдың өлеңін қара халық тұрмақ, ғалым басымызбен біз түсіне бермейміз дегенін өз құлағыммен естідім. Сіз бұған не дейсіз?

	— Пәле, мына Мұзафар қызық сұрақ қойып отыр, — деді Мұхаң жан тебірентер жұмсақ даусына салқын тигендей тамағын қырнап. — Абайды академик түсінбесе де баяғының қазақтары түсінген. Өлеңдерін жаттап, елден-елге таратқан. Тіпті, Абайжан-ау, қазекем олай демеген, былай дейтұғын деп, кейбір сөздеріне редакторлық түзетулер де жасаған. Әрине, қазақтың бәрі бірдей Абай өлеңдерін жете түсіне алған жоқ, олар түсінбейін де деген жоқ, терең мағналы асыл сөзді ұғына қоюға, қабылдай қоюға өрелері жеткен жоқ. Ол үшін ақынды кінәлау әбестік, білместік, білімсіздік. Мен айтып та, жазып та жүрмін. Өздерің де жақсы білесіңдер, Абай он жасынан он үш жасына шейін қырда мұсылманша оқыған. Одан кейін Семейдегі Ахмет Ризаның медресесінде төрт жыл оқи жүріп, үш ай орысша да білім алған. Сөйтіп, он бес жасында оқуды тәмәмдаған. Одан кейін ол білімді өз бетінше ізденіп, бал жинаған арадай дәмін татып, теріп, тексеріп, саралап, салмақтап жинаған. Шығыстың інжумаржандарынан сусындап, Еуропаның әлемге әйгілі, терең ойлы ғұламалары — Спенсер, Луис, Дрепер шығармаларымен танысқан, орыстың Толстойы, Пушкині, Лермонтовы тәрізді ақын, жазушыларының кітаптарын оқыған. Содан да Абай өлеңдері қазақтың басқа ақындарының өлеңдерінен ала бөтен асқар таудай асып тұрады. Абай өлеңдерін мың қайтара оқып, жаттап алған адамдардың да оның терең ойлы, озық мағыналы кейбір сөздерін қабылдай қоюға өрелері жетпей: «ойпыр-ай, бұл не дегені екен?!» деп, таңданып, тауы шағылып жүргендерін өзім де талай кездестіргенмін. Ұлы Абай өлеңін түсіне алмаса, ол әр адамның өз кемшілігі. Абай сөзінде дұрыс емес, қате айтылған, болмаса анық айтпаған еш нәрсе жоқ. Абайдай ақыны бар халық — бақытты халық. Мен Абай халқына емес, халқы Абайға қарыздар дер едім! Абайдай ұлы ақынын кең қолтық, ақ пейіл халқы әлі түсіне алмай, ұғына алмай жүр дер едім. Бұл да оның кемшілігі емес, ұлы ақынның үздік ойына терең бойлай алмай, ит-малдаумен жүрген ұрпағының кемшілігі дер едім. Шыңғыстау бектеріндегі қазақтардың арасында Абайға еліктеп, сөз саптап, тіл безейтіндері де аз емес. Оларды естіп, тыңдап отырып, «Пәлі, мына сөзді де Абай айтқан ба?» деп қаласың. Абай: «Жүректі айнаға, көкіректі көзге» теңейді. «Білімдіден шыққан сөз, талаптыға болсын кез. Нұрын, сырын көруге, көкіректе болсын көз» демей ме Абай. Амал не, көкірегі соқыр академик ғалымсымақтың арамызда жүргені өкініштіақ...

	Мұхаң әңгімесін кілт үзді. Қоңыр кештің жұпар ауасымен терең тыныс алып, бағанадан бері айтқандарын аузынан қағып алып, қағазына қондырып тұрған ақын інісіне күлімсірей қарап:

	— Мұзафар, сен де ақынсың ғой. Абайды сен қалай оқисың? Қалай түсінесің? — деді.

	— Мұха мен Абай кітаптарын басыма жастанып ұйқтайтын, құдайдың құтты күнін құр жібермей өлеңдерін қайталап, аса сүйіп оқитын қазақпын, — деді Мұзафар да іркілмей тілге келіп. — Сонда да танығанымнан танымағаным, ұққанымнан ұқпағаным көп сияқты. Сол себепті де ұлы ақынды тани түсуге, хұсни сырларына қана түсуге талпынамын...

	— Оның жөн екен, — деді Мұхаң ризалық сезіммен. — Абайды ақын оқымау — сорлылық. Абайды халық түсінбеу — бейшаралық. Абайдың философиялық ойларының ең тереңі, әрі философияға өз жанынан қосқан жаңалығы мынау екі жолда болу керек:



	«Кірленген көңіл өз ішін,

	Тұра алмас, әсте жуынбай»...



	Әсерлі әңгімемен біраз бой сергіткен қонақтар енді үйге қарай бет алды. Нұрмолда: «Жарадың, Сарбала» дегендей ақынның арқасынан қағып, алға жіберді.

	5

	Ертеңгілік «ЗИМ» машинасымен колхоз орталығы Шұбардан кеншілер қаласы Текеліге лып ете қалған қонақтар іле жайлау жолына арнайы әзірленген су жаңа «ГАЗ-69» машинасына ауысып мінді. Қоңқақ мұрын, палуан пішінді шопыр шешен жігіті қарсы беттегі биік жотадан жонып алғандай қара жолға тіке тартты. Сол-ақ екен ыңырына, ышқына өрге тартқан газиктің шырылдаған жан даусы шықты. Өрден өр озып, қиядан қия қалысар емес. Бірде өр бірде ой, жол дегенің ойқышойқы. Өрекпіп өрге шыққан да, еңкілдеп етекке түскен де оңай емес. Тақтайдай тегіс жолда жүріп үйренген қонақтардың қай-қайсысының болмасын ойларына үрей кіріп, үнсіз келеді. Жағалай жартас құз табанынан жанай өткен сәттерінде үйдейүйдей боп үйілген қой тастар үстеріне құлап кетердей көрінеді. Кенет газик әупірімдеп арбаның өзі әзер ететіндей бұрылысқа тұмсық тірей тұрып қалды. Көлденең жатқан дөң тас машинаның алқымына кіріп, кептеліп тұрып алды. Нұрмолда домалап жерге түсті. Кептелген тасты алып, сайға домалатты. Жол онымен де ашылмады. «Мені қайтесіңдер» дегендей көлденеңдей жатқан тағы біраз қойтастар көрінді. Оларды да жолдан алып тастау керек. Соны айтпай түсінген қонақтар да қостюмдерін шешіп, білекті сыбанып дереу іске кірісіп те кетті. Алғашқыда қызық көрінгенімен, жол тазарту оңайға соқпады. Қонақтардың қары тез-ақ талды. Бар салмақ бастық пен шопырға түсті. Бодабодасы шығып, ащы тер самайын жапқан Нұрмолданы көргенде Мұхаң:

	— Пәлі, мынау жазаға бұйырылған жандар ғана жүретін жол ғой, — деді бас шайқап. — Төлектің төріне енді қашан жетеміз?

	— Аз-ақ қалды, — деді Нұрмолда аптығын баса алмай. — Әуелі мына бір бұлт жаумай тұрып, Шажаның жағасына жетіп алсақ жарар еді.

	Сөйтті де ол шопырына бұрылып: — Абдықап, айда! Тезірек! — деді.

	Абдыхақтың бұл жолға көзі үйреніп, еті өліп кеткені көрініп-ақ тұр. Газигін тастан-тасқа мысықша бастырып, амалдап айдап-ақ келеді. Көп ұзамай-ақ Нұрмолданың әлгіндегі қаупы шындыққа айналып, сіркіреп, себелеп жаңбыр да жауып берді. Табаны тастақ болғанмен, су тиген соң машина тайғанақтай бастады. Нұрмолданың «Қап-ай, қап-ай!»... деп, әбден мазасы кетті. Жаңбыр да төпеп құйып берді. Абдыхақ енді жүруге болмайды дегендей машинасын тоқтатып, артында отырған бастығына бұрылды. Нұрмолда үнсіз бас шайқады. Алда отырған Мұхаң сағатына қарап:

	— Бар-жоғы екі жарым сағат қана жол жүріппіз, — деді жол табанында сарқырап аға бастаған жаңбыр суына қарап. Ешкім үн қатпады. Тау жаңбыры енді шелектеп құя бастады.

	— Мүсәпір боп, жолда қалғаннан жаман жоқ-ау, — деді Мұхаң арадағы үнсіздікті бұзып. — Мылқау құз-қия болса анау, дүлей жаңбырың болса мынау...

	— Қазір, қазір жетеміз, — деді Нұрмолда абдырай сөйлеп. — Қазір, қазір...

	Газик іші тым-тырыс. Жер сабалаған жаңбыр суы көлкіп, көбіктеніп, сайға құлап, сарқырап ағып жатыр.

	— Пәле, жеткен жеріміз осы болғаны ғой, — деді әлден соң Мұхаң қоңыр, жұмсақ дауысы қатқылдана. — Әлгі көк орай шалғын, кең жайлау қайда?

	— Қазір, қазір...

	— Пәле, мына Нұрмолданың қазір, қазірден басқа айтары жоқ жан екен ғой, — деді Мұхаң іле. — Сен қазір, қазіріңді райкомыңа айт! Обкомыңа айт! Одан қалса, президиумда тізе қосып, мемлекеттік мәселелерді шешіп жүрген, мына отырган Ғабиден досыңа айт! Қазір, қазір дейді ғой. Қазақтың осы жер дегені көш жер. Қазір, қазіріңмен кімді алдаусыратпақсың? Кедейден кемеңгер шықты деп, кем ақылдан көсем шықты деп, бұл қазақ адаспаса, қазақ бола ма? Бай шақырса, бармайтын жерге, хан шақырса, баспайтын тауға осы сор ғой мені айдап келген. Адам адасайын десе, тал түсте адасады екен ғой...

	Мұхаң ашуға қамшы басты. Нұрмолданың да, Ғабиденнің де асты-үстін жездей қақтады. Бірақ олар тіс жарған жоқ. Аузы буылған жандардай үнсіз қалды. Сөз сүйектен, таяқ еттен өтеді деп, қазекем бекер айтпаған ғой, бағанадан іштен тынып, ызаға булығып отырған Нұрмолда сыртқа атып шықты. Нөсерлеткен жаңбыр желкеден төмен шелектеп құйып берді. Аяғы тайып, жарға сырғанай жөнеліп, машинадан ұстап әзер қалды. Өзіне ілесе сыртқа шыққан Абдыхақ кенет қуанғаннан: «Келді! Келді!» деп, бар даусымен айқай салды. Сөйткенше болған жоқ, кілең бір сәйгүлік жетектеген қос салт атты сау ете қалды.

	— Нұреке, қонақтар, қонақтар қайда? — деді келгендер қосарлана тіл қатып.

	— Машинада! Әй, алдымен Әуекеңді атқа мінгізіңдер! — деп жатыр Нұрмолда да қуанғаннан жүрегі аттай тулап. — Өлтірдіңдер ғой түгі. Қайда жүрсіңдер? Кәне, қимылдаңдар!

	Жалаңдаған жас жігіттер қойсын ба, әп-сәтте қонақтардың үстіне сулық жауып, аяқтарына саптама етік кигізіп, лып еткізіп атқа қондырды. Мұхаңның еншісіне ұзындығы есік пен төрдей, аяқтары тағаланған Шұбардың атақты су төгілмес жорғасы Торқасқа тиді. Ғабиден колхоздың бәйге торысын мінді. Нұрмолда өзіне ұсынған Керқасқаны әрі ақын, әрі қонақ деп, Мұзафарға бергізді де, өзі Топайкөкті иемденді.

	Ауыздықпен алысқан атқа мінген қонақтар Шажа өзенінің сағасынан өтіп, Ойсазға жеткендерінде жаңбыр да басылып, жарқырап күн де шыққан еді. Анандайдан ағараңдап қатар қонған қос үй көрінді. Нұрмолда қонақтарды солай қарай бастап жүрді.

	— Пәлі, Ғабиден, — деді осы кезде Мұхаң қаламдас досына бұрылып, — Нұрекең алды-артты ойлайтын азамат екен ғой. Ренжітіп алдым ба, өзін...

	— Әй, Мұха-ай, — деді Ғабиден жұртқа естірте. — Бірде ақ жайлау, бірде сар жайлау Сізге бала болмаса, дана ренжуші ме еді.

	— Пәлі, мына Ғабиден қатырды мені, — деді Мұхаң жайдарыланып.

	Сөйтті де: «Сенің мына сөзің далада қалмасын, жазып ала қояйын» деп, жалма-жан төс қалтасына қолын салды. Сол-ақ екен, түсі өзгеріп сала берді де: «Қаламым, алтын қаламым жоқ, жоғалды» деді жұмсақ та қоңыр дауысы жарықшақтана шығып.

	— Шамасы жотада, жаңағы жол аршыған жерде қалды-ау. Пәлі-ай... Италиядан таңдап, арнап алған қалам еді. Іздеңдер, табындар. Тапқандарыңа сүйіншісі мынау! — деп, Мұхаң қалтасынан бір бума ақша шығарды. — Бес жүз сом!

	Астанадан аса қадірлі қонақтар келеді деп, күбініп, күтініп жүрген жұрт аяқ астынан не істейтіндерін біле алмай үдірейіп, үрпиісіп қалды. Қаламды іздеуге екі-үш жігіт апыл-құпыл атқа мінді.

	— Әй, тоқтаңдар! — деді Нұрмолда жігіттеріне. — Қадірлі қонақтың қаламы жердің тесігіне кіріп кетсе де, тауып келесіңдер! Сүйіншісіне мен өзімнің Торжорғамды байладым.

	Сол-ақ екен жігіттер ат басын жіберіп, тасырлата шаба жөнелді. Мұхаңды бастап, үйге беттеген Ғабең:

	— Алтын қаламның сүйіншісіне аямай ақша да, ардақтап ат та тігілді. Табылар, — деді.

	Мұхаң Ғабиденнің сөзін сүлесоқ тыңдап, үйге көңілсіз кірді. Көпке дейін қабағы жазылмай, сөзге араласпай, кіртиіп отырды да қойды.

	— Иемберген ән салсын! — деді Нұрмолда ошырайып отырып қалған жұртқа қарап.

	— Айтсын, айтсын! — деді білетіндер.

	Иемберген тұлғалы сұлу жігіт екен. Үкілі домбырасын тартып-тартып жіберді де, «Ақ бақайға» басты. Әу дегеннен-ақ күміс көмей, жез таңдай әнші екенін байқатты.

	Отырғандар қопаңдап, орындарынан қозғалып кетті. Мұхаңның қабағы жазылып, жүзіне қан жүгірді. Сол-ақ екен: «Пәлі-ау, мына жігіттің дауысы ғажап қой. Айдалада емес, астанада өнер көрсететін жігіт қой» деп, Иембергенді бірден көтере мақтап, өзі де көңілденіп сала берді. Мұхаң жадыраған соң, басқалар жайнап кетті. Мұхаң жылқышы жігітке қатарынан екіүш ән салдырып, өнеріне риза болып, рақметін айтты.

	Қонақтар әзіл-қалжың айтысып, тамақ алып, қымыз ішті.

	— Мен арқаның да, атыраудың да, қырғыздың да қымызын үзбей ішіп жүрген адаммын. Бір кісідей қымыз жайын білемін. Ал мына жер жаннаты Жетісудың қымызының дәмі де, иісі де өзгеше ме деймін. Бал татып, жұпар аңқиды екен, — деді Мұхаң тамсана.

	— Дұрыс. Дұрыс айтады! — десіп, отырғандар да желпініп қалды. Осыдан бастап, Мұхаң мүлдем өзгерді. Қалам уайымы ұмыт болды. Қымыз ішіп, қызық көрген Мұхаң әңгіме дүкен тізгінін ешкімге берген жоқ.

	Колхоз малшыларының қадірлі қонақтарға деген сый-құрметі Төлектің төрін дүр сілкіндірді. Ақындар айтысқа шықты. Сәйгүліктер бәйгеге қосылды. Осындай ағыл-тегіл көп пейіліне көкірек ашқан саумал ауа мен сары қымыз қосылып, алматылықтардың жүздері алаулап, қызылшырай алтын Нұрға бөленді. Әртараптан әңгіме тиегі ағытылып, естіген жанның құлақ құрышын қандырды.

	Кеңес мәдениет өкілдерімен бірге Мұхтар Әуезов қаңтар айында Үндістанның республика болып жарияланған салтанатты мерекесіне қатысқан еді. Жазушының бұл сапарынан хабардар жұрт үнді елі жөнінде де сұрақ-сауалдарын қоймай қалған жоқ. Төлектің төріне шығып, көп құрметіне бөленіп, табиғаттың әсем суретіне сүйсініп, көңілі өскен Мұхаң сөзден тарылмады, тартылмады.

	— Баяғының көп ертегілерінде айларға, жылдарға созылған ұзақ ұйқыдан оянған алыптар туралы сөз болушы еді, — деді ол әңгімесін әріден қозғап. — Иә, бүгінгі Азия мен Африка елдері сол алыптарға ұқсайды. Сан жылдар империализм мен отаршылдықтың қанды шеңгелінде болған бұл елдер меңіреу ұйқыдан оянған қас батырлардай, балуан тұлғаларын дүр сілкіп, ұлтының азаттық пен тәуелсіздік жолында жең сыбанып ұлы күреске шығып жатыр, бірінен соң бірі құлдық құрсауын шарт-шарт үзіп, талқандап жатыр. Шет елдік үстемдіктен, отаршылдың тепкісінен құтылған Индия, Индонезия, Біріккен Араб республикалары, Марокко мен Тунис елдері өздерінің ұлттық тәуелсіздігін нығайту үшін, діні үшін, тілі үшін күресіп жатыр.

	Мұхаң әңгімесін осы жерде кілт үзді. Балаларға мазмұндама жаздырып тұрған ұстаздай, соңғы сөйлемін баппен қайталап шықты да, үзілген әңгімесін қайта жалғап кетті.

	— Дели қаласы Ескі Дели, Жаңа Дели болып екіге бөлінеді екен, — деді Мұхаң. — Үндістанның ең зор шәһәрі, әрі елді билейтін орталық шәһәрі. Үндістан республика болып жарияланған халықтық мерекесінің салтанатты шеруін салт аттылар тобы бастады. Ықшамдау келген өңшең торы, әдемі араби аттарға мінген, өңкей қызыл киімді, әсем кавалерия көздің жауын алады. Әскердің бәрі сақалды, бастарына сәлде тәрізді жұқа бас киімдерін баса киген. Бұлар — Үндістанның өзгеше жауынгер жұрты сикхи затынан екен. Оларға ілесе, алты сәйгүлікке алтындаған күйме жегіп, Үндістан президенті шықты. Ол күймеден түсіп, таққа отырды. Сөйтіп, парад басталып кетті. Салтанатты шерудің алдында төрт-төрттен қатар түзеген пілдер тобы жүрді. Олардың ұзын тұмсықтары, бас мойын жоталары, екі жақ қабырға аяқтарына шейін алтындаған қызғылт кежіммен жабылған. Үстерінде, мойын тұстарына шейін топтана отырған құстардай кілең әскерлер. Әлгі пілдер кенет тоқтап, алдыңғы аяқтарын бүгіп, иіледі де, тұмсықтарын тегіс аспанға көтеріп, үн салады. Бұдан кейін ежелгі дәстүр бойынша әскерлердің бір түрі — түйелі кавалерия шеруге шықты.

	Өңшең ақ түйелер, шетінен нарлар. Әр түйенің үстінде екі кісілік ерлері бар. Ғажап көрініс. Одан кейін барып, бүгінгі танкілер, мотопехота, артиллерия, аспанда ұшқан реактив ұшақтар көрінді. Парадтан кейін біз президент сарайында, Моғол паркі деп аталатын салтанат бағында президент қонағы болдық. Ол бақты біздің бала шағымызда ертегі аңыздарда еститін Иран бағы, «бағиран» десе де болғандай. Салтанатты сарайдың бұл бағы аса зор. Бұнда айнадай көк мөлдір су әдемі қызыл тасқа бөленеді. Одан кейін гүл мен жемістер кезектеседі. Біз осы бас қосуда Индияның аса көрнекті мемлекет қайраткері Нерумен таныстық. Гандидің құрметіне арнап венок қойдық. Қаланың орта тұсында, Жумна өзенінің жағасында Гандидің қаны төгілген орында, елдің дәстүрі бойынша Гандидің сүйегі құрметпен өртенген екен. Жумна өзені жағасындағы храмнан шығып келе жатқанында дұшпандар атқан оқтан жарадар болып, қансырап жығылған Гандидің тілі: «Қуат еткенім өзің? Рамма» дегенге ғана келіпті. Гандидің қабыры басында сол үн мен сол сөз күнде айтылып, күнде жазылып тұрады екен...

	Осы бір сәт әңгіме әсерінен тебіренген тыңдаушылардың бірінің көзіне мөлтілдеп жас толып, бірінін жұдырықтай жүрегі дүрсілдеп, жайлау үсті тулаған теңіздей толқып кетті. Осымен сәл тыныстайық дегендей Мұхаң аяғын жиып, орнынан қозғалды. Бағанадан жазушының аузын бағып, айрандай ұйып қалған жұрт та есін жиып, есік жаққа бет бұрды.

	Нұрмолда Мұхаң айтқан әңгімелердің бәрін ынта-ықылас қойып тыңдады. Білмегенін білді, естімегеніи естіді. «Шіркінай, тағы біраз күн қасында жүрер ме еді» деп ойлады.

	Құрық бойына ілінген Төлектің төріне зер сала қараған Мұхаң: «сұлу-ақ екен, жерім-ақ екен» деп, сүйсініс танытты. Жері мен елін мақтағанға қай қазақ қопаңдамаған. Ауыл ақсақалы Мамайдың Нұралысы қонақтарға Төлектің төрін таныстыра келіп:

	— Мына еңіс жақ — Сандықтас пен Еңілтас делінеді. Оның арғы беті — Терісаққан өзені, жоғары жағы — Үшқара, Шымылдық қорған, төрінде Бәйгежота. Ал мынау табан астында сарқырап, күркіреп ағып жатқан — Құтырған бұлақ өзені. Оның жоғарғы жағы, анау көрінген асудың аузын — Кісіқырған дейді.

	— Қісіқырған дейді?!

	Мұхаңның дауысы шошып оянған кісідей оқыс шықты.

	— Иә, кісіқырған, — деді Нұралы қарт күрсіне әңгімесін жалғап, — сонау жылдары Төлектің төрін асып Қытай ауғандарды қызылдар қырып салыпты. Сүйектері қурап, сай-сайда қалған. Содан Кісіқырған аталған.

	Мұны естігенде Мұхаңның да, Ғабеңнін де, жас ақын Мұзафардың да тұла бойы шымырлап, төбе шаштары тік тұрды.

	— Ойпыр-ай, әлі де сүйектері қурап жатыр ма?! — деді осы кезде Ғабең тіксіне тілге келіп. — Сұмдық қой мынау...

	— Е, шырақ, біздің бастан не сұмдық өтпеген, — деді Нұралы қарт тамағын қырнап. — Күні кешеге дейін, Нұрмолда Төлектің төрін жайлау етіп, еншілеп алғанға дейін Қісіқырған қиясында адам сүйегінен аяқ алып жүре алмайтынбыз. Бұлар елін сатқан, жерін сатқан кеңес өкіметінің қас жаулары бай-манаптардың сүйегі дегендердің сөзіне, жолың болғыр Нұрмолда пысқырған жоқ, «арам ба, жоқ, адал ма? Бұлар аруақ!» деп, бастары қурап, аяқ-қолдары шашылып жатқан қу сүйектерді жинатып, құранын оқытып, арулап көмді...

	Сай-сүйек сыздап, көздеріне жас толған Мұхаң бастаған топ, жұрттан сытылып, оңашалана берді. Көпке дейін өз-өздеріне келе алмай әрі-бері теңселіп жүріп алды. Сол кезде Мұхаңның есіне Дели университетінде үнді тарихын оқытатын профессормен арада болған әңгіме оралып, бетін өзін күтіп отырған жұртқа бұрды. Нұрмолданы қолтықтай, малдасын құрып жерге отырды.

	Ол әңгіме былай болған еді. Әлгі тарихшы ғалым Мұхаңа үнді тарихының әлі дүниеге бар үндіні танытып болмағанын, сондықтан да тыңнан, жаңа тарих жазу керектігін айтады. Сонда Мұхаң:

	— Орыстың XIX ғасырда өткен үлкен демократ-ойшылы және жазушысы Герцен деген кісі болған, — дейді. Сол адам: «Шығыс елдерінің тарихтары драмалық, трагедиялық оқиғалары болғанмен де, жалпы алғанда іш пыстырады» деген екен.

	Менің ойымша, тарих іш пыстырарлық емес, тарихты жазушылар солай іш пыстырарлық етіп жазған. Бұл ретте барлық европалық халықтардың ырысына қарай сол Европаның, мысалы ескі Грецияның ең алғашқы тарихшылары Геродот пен Ксенофонт аса талантты, аса батыл тарихшылар болғанға ұқсайды. Анығында, олар тек қана тарихшылар емес, оның үстіне өздері тамаша талантты беллетрист, әңгімеші суреткер де болған. Сондықтан ол екеуі көне грек тарихын іш пыстырарлық емес, қайта аса қызықты, аса қызғылықты етіп жаза білген. Солардың үлгісінен кейін барып Римнің, одан әрі орта ғасырдың, одан кейін бар Европа халықтарының тарихтары көңілді, қызықты болып жазылған деп ойлаймын — деген еді. Ғұлама Мұхаңның сол ойына енді «Пәле-ай, қазақ тарихы да қайтадан жазылса, қызықты, есте қалғыш тарих боп жаңадан жан кіргізіп, қан жүгіртіп жазылса, сүйегі қураған, қайғы-қасіреті мол халқының ұрпағына қалдырған аса бір қымбат, сыйлы дүниесіне айналар еді-ау» деген жаңа бір тың оймен толығып, жан дүниесі теңіздей тебіреніп кетті.

	* * *

	Төлектің төрінде болып, қауындай қақ жарылған ел-жұрттың сый-құрметі мен сұлу табиғат көркіне сүйсініп, аса көңілді оралған қонақтардың астанаға келгендеріне де бір аптадан асып бара жатқан. Аяқ асты қала жұрты: «Алматыға Никита Сергеевич Хрущев келеді екен!» деп гу ете қалды. Сол-ақ екен көшелер сыпырылып, көрінген жерде қан қызыл жалаулар желбірей жөнелді. Алматылықтар аман-саулығын алдымен Хрущевтан бастайтынды шығарды. Жұмыс жайына қалды, тұрмыс ұмыт болды. Бүкіл Алматы аздай, оған кең байтақ Қазақстан қосылып, үйде де, түзде де күндіз-түн Хрущев ауыздан түспей қойды.

	Кейбіреулер, тіпті ұйқы көрместен таңнан тұрып, Аманкелді ескерткішіне қарай ағылды. Бәрі Хрущевті көріп, сөзін естіп қалмақ.

	Сол күні таңертеңгілік Мұхаң Мұзафарға телефон соғып, аман-саулық сұрап, Нұрмолданың Алматыға келгенін, оның митингіде сөз сөйлейтінін айтып, түскі асқа Нұрекеңді үйге ертіп келуін тапсырды. Үлкен кісінің кішіні іш тартып, сенім көрсеткеніне не жетсін. Мұхаңдай кісінің тапсырмасын таптұйнақтай етіп орындауға қаламдас інісі бар шаруаны жиып тастап, алаңға қарай құстай ұшты.

	Алаңға жиналған жұртта қисап жоқ, балға үймелеген арадай гу-гу етеді. Сөз беріліп, мінбеге көтерілгендер ел атынан, жер атынан Хрущевті бірінен-бірі асырып мақтап, мадақтап, төбелеріне көтеріп жатыр. Кезек Нұрмолдаға да тиді-ау.

	— Жолдастар! — деді кең иықты, батыр тұлғалы Нұрмолда қазақша сөйлеп. — Біздің Сталин колхозы еттен, жүннен, сүттен жарты жылдық жоспарын артығымен орындады! Мемлекеттен аянып қалар жайымыз жоқ.

	Жылдық жоспар да орындалады! Хрущев жолдас келген екен, колхоз мемлекетке қосымша тағы да ет, тағы да жүн, тағы да сүт бергелі отыр. Никита Сергеевич, сізге айтар тілек те бар. Колхозда жол жаман. Жол салуға көмек керек. Егер сіз колхозға жол салдыртсаңыз, маған сеніңіз, онда колхозшылар ешкімді ұятқа қалдырмайды! Қатырып жұмыс істейді... Сізге рахметін айтады.

	Мына сөзді бірі түсініп, бірі түсінбесе де, жұрт жамырай қол соғып берді. Нұрмолда бар шаруасын бітірген жандай алшаң басып, мінбеден түсті. Оның мына сөзіне көңілі толмаған ақын: «Қап, пәле-ай, сөйлеген соң қатырып сөйлеу керек еді-ау...» деп, іштей намысы қозып, ренжіп те алды. Қайран Мұхаңның тапсырмасы, әйтпесе, оны іздеп қайтсін. Президиум жақты жағалап жүріп, Нұрмолданы әзер тапты.

	— Әй, Сарыбала, хал қалай? Амансың ба? — деді мұны көрген Нұрмолда дәп бір ауылында жүргендей айқай сап. — Әуекең сені тауып алады, үйге алып келеді деген маған...

	— Иә, — дей салды оның мына сөзі қытығына тиіп, қырсыға қалған Мұзафар. — Жүріңіз.

	Бұлар келгенде Мұхаң ауласында ерсілі-қарсылы адымдап жүрген. Қабағы қатулы еді. Мұхаңның түрін көрген Мұзафар тіксініп қалды. Өзі әлдекіммен ұрсысып жүрген жандай. Орысшылап сөйлейді. Боқтап та қояды. «Әке-ау, бұл Мұхаңды күйдіргеи не нәрсе?!». Келген қонақтар үдірейе-үдірейе бірбіріне қарады.

	— Халықты қастерлемеу деген — осы болады! Тарихты, мәдениетті аяққа таптады деген — осы болады!

	Келгендер бұл сөзге де түсіне алмай аң-таң, абыржыған күйде еді. Кенет Мұхаң бұларға бұрылып:

	— Пәле, Нұрмолда кеп қалдың ба? Кәне, үйге кір. Төрлет! — деді дауысы жұмсарып, жүзіне жылу кіріп. — Бүгін қазақтың баласында сенен озған, сенен асып, ақылды сөз айтқан бір пенде болған жоқ! Бәрін радиодан естідім. Сенен басқаның сөзінде татып алар дәм болмады-ау, дәм...

	— Әуеке-ау, кейбіреулер маған қай-қайдағыны айттың, басшыларды жерге қараттың деп, реніш білдіріп жатыр, — деді Нұрмолда шағым айтқан баладай Мұхаңа жаутаңдай қарап.

	— Иә, иә, о жазғандар сөйдемегенде не деуші еді?! Өрелерінің жеткен жері сол болғаны ғой, пақырлардың. Сен Хрущевқа көп жүн, көп ет, көп сүт алғың келсе, колхозға жақсылап жол салып бер дедің. Оның несі айып?! Жол деген өмір! Жолы жақсы елдің — өмірі жақсы. Жолы қиын елдің — өмірі қиын. Соны біліп, соны түсінбейтіндерге бұл өкімет шоқпардай етіп қызмет береді. Шоқпардың тілін шоқпар ғана түсінеді...

	Ғұлама Мұхаңның күйініш-сүйінішін қонақтары енді ғана ұққандай. Кең дастарқанда көңіл де кеңіп, әңгіме де қызып сала берді. Үй иесі ақын інісінің алдына «сен жассың ғой» деп, коньяк қойып, Нұрмолда екеуі шампаннан алып отырды.

	— Ел тағдырын ойламаған — ер азған, ел намысын қорғамаған ер надан, — деді Мұхаң тақпақтай сөйлеп. — Қазақтың қасиетті жерінде тұрып, жомарт елінде болып, сол жер мен елдің асылы мен ардағы туралы жұмған аузын ашпаудан артық бұл өмірде қорлық, басынғандық бар дей алмаймын. Күйінішім де, ренішім де сол менің. Ал Нұрмолда сен айтарыңды айттың. Сол үшін де саған өз атымнан, қаламдас достар атынан шын жүректен алғысымды айтамын. Елге тұлға болды деген осы!

	— Ой, Әуеке-ай, менің сөзім ойқы-шойқы ғой. Сөз өздеріңде ғой. Алтынды шыққан жерден қазған жөн ғой — деді Нұрмолда да қысылғаннан қызара сөйлеп.

	— Пәлі, Нұрмолда, сен қысылма, — деді Мұхаң күліп. — Қазекем: «Сөйлей-сөйлей шешен боласың, көре-көре көсем боласың!» деген...

	Арада бір жыл да зу етіп өте шықты. Ташкентте Азия мен Африка елдері жазушыларының конференциясы да басталған кезі еді. Ертенгілік газет қарап отырған ақын Мұзафардың көзі сол конференцняда Әуезовпен бірге жүрген Нұрмолда Алдабергеновтің суретін көріп, Мұхаңның: «Біздің нар Нұрекең қазақтың қара топырағында өскен өз бәйтерегі, Төлектің төріндей өз биігі ғой» дегені ойына оралып, тебіреніп кетті. Көңілін қуаныш кернеген ол қолына қаламын алды...





Төртінші тарау





ЖАЗИРА


	1

	Нұрмолда жыл сайын жаз жайлауда, қыс қыстауда болып, шаруаны өз көзімен көріп, жағдайды өз ауыздарынан естіп, біраз күн малшыларды аралап қайтатын. «Малшы еңбегі ауыр еңбек» дейтін ол. Расында да, қысы-жазы қар жамылып, мұз төсеніп еңбек ететін осы малшылар қауымы. Олардың өз жеке бастарының жағдайын ойлап, жан-жақка шапқылауға мұршалары жоқ. Мұршалары келгенмен уақыттары болмайды. Бақпаған мал өспейді, өнбейді. Оны қазекем баяғыда-ақ айтқан. Осыған орай Нұрмолда: «Біз малшыларға жақсы жағдай жасасақ олар қарамағындағы колхоз малына жақсы жағдай жасайды!» дейтін. Бұл сөздің шындығын өмір дәлелдеп те отыр. Колхоз тарапынан қамқорлыққа ие малшылар жыл сайын қарамағындағы малдарын аман-сау өсіріп, жоспарларын асыра орындауда.

	Ортаөзек — колхоздың қысқы мал жайылымының орталығы. Мұнда шаруашылықтың отыз екі отар қойы қыстап шығады. Жылқылар Бақанас асып кетеді. Ортаөзек өріске бай, малға жайлы жер. Мұнда изен мен жусан, теріскен мен дүзген, түйе жапырақ пен сасыр, селеу мен сексеуіл, қоянсүйек пен құм жоңышқалары қалың боп өседі. Қыс жайлы болса, мал дегенің өз аяғымен тамағын тауып та жүре береді. Сол Ортаөзекке Нұрмолда күн батып, көз қарайғанда жетті. Қонақ үйге түсіп, таңертең ерте шаруаға кіріспек болатын. Бастықтың келгенін естіп, қонақ үйге колхоздың озат шопандарының бірі Құмарбек келді. Ол өткен жылы қарамағындағы жүз саулықтан 130-дан төл алып, аудан чемпионы аталған. Әйелі Шолпан ұл тауып, үйінде шілдехана екен. Сол қуанышына шақыра келіпті. Нұрмолда сөзге келген жоқ. Тура шопанның үйіне тартты.

	Шілдеханаға біраз малшы қауымы жиналған екен. Нұрмолда колхоздың озат шопандары — Мамайдың Нұралысымен, Имағамбеттің Әбуімен, Әбділданың Нұркемалымен қол алысып, құшақтасып амандасып, төрге шықты. Жағалай жай сұрасып, қауқылдасып қалысты.

	Көп кешікпей дастарқанға ас та, бас та келді. Қонақтарға сөз беріліп, тост көтерілді. Жас нәрестеге де, оның ата-анасына да жақсы тілектер айтылып, бата жасалып, шай қайта келген кезде Нұрмолда жылқышы Иембергенді еске алып:

	— Марқұм Иемберген керемет азамат еді ғой. Әнді жақсы айтатын еді, — деді ауыр күрсініп. Сөйтті де үй иесіне қарап:

	— Мен нәрестенің атын Иемберген қойса деп, тілек айтамын. Ертең есейіп өскенде Иембергендей болсын, жігіттің сұлтаны болсын...

	— Нұреке, сіз айттыңыз болды. Сөзіңіз алланың құлағына шалынсын. Баламның аты Иемберген, Иемберген, Иемберген! — деп Құмарбек дауысын көтере, мақтана сөйледі. — Кәне, болашақ азамат үшін тағы бір тосты алып қойыңыздар.

	Нұрмолда малшы қауымы ортасында ашық жарқын, емінеркін отыратын. Көптің қошаметіне көңілі өскен ол алдындағы шарабын түбіне дейін ішіп те қойды.

	— Мына Нұрекең, бізді тек ішкен-жегеніне мәз болады екен демесін, енді ән тыңдайық! — деді осы кезде Әбу қарт ортаға сөз тастап.

	— Әнді кім айтады, — деді Нұрмолда өлең етіп, отырғандарға жағалай қарап.

	— Әнді Жазира айтады. Шақырыңдар, Жазираны. Тез келсін. Домбырасын ала келсін.

	Сол-ақ екен қарсы бөлмеден үстіне қынама бел көк түсті көйлек киген қызыл шырайлы, жас келіншек сыпайы сәлем беріп, кіріп келді. Күзде осындағы дүкенге сатушы боп келген. Нұрмолда бірден таныды.

	— Қарағым, Жазира, — деді Әбу қарт жас келіншекке мейірлене қарап. — Көп болды дауысыңды естімегелі. Ән салып бере ғой мына көпшілікке... Әне, әне жерге отыра ғой.

	Жазира Әбу қарт ұсынған орындыққа еркін отырды. Домбырасының құлағын бұрап, әдемі бір назды үнге келтірді де, үнсіз тына қалды. Жұрттың есіл-дерті Жазирада.

	Көпшілік ынтыға күткен ән де басталып кетті. Жазираның дауысы жұмсақ, сырлы екен. Домбыраның қоңыр үніне қосылып, құлақтан кіріп, бойды алды. Ән айтқанда Жазираның көзі сәуле шашып, жүзі Нұрланып кетеді екен. Мұндай ғажап құбылыс тек атақты, абыройлы әншілерде ғана болады деп ойлайтын еді Нұрмолда.



	— «Дәмін көріп, бар болса, татқан жақсы,

	Кешіктірмей күң болса, атқан жақсы.

	Жанды қинап, жаманға қор болғанша,

	Аяғында жақсының жатқан жақсы...»



	«Ой, бәрекелді. Жөн сөз ғой бұл. Тағы, тағы да айт!» — деп, отырғандар тұс-тұстан қол соғып, Жазираны қошаметтеп кетті. Әнші келіншек пәлсінбеді. Әнінің көпшілік көңілінен шыққанын сезгендей жүзі гүл-гүл жайнап, өлеңін әрлеп айта берді, айта берді.



	Көйлектің кесте тіктім әдібіне,

	Адамның жолықтырма бәдігіне.

	Жақсыға жан қисаң да арман бар ма,

	Жамандар қайдан жетсін кәдіріңе.

	Каратау кейде тұман, кейде мұнар,

	Жақсыға жайды білер жаным құмар.

	Жақсыға жанымды ұғар болсам душар,

	Баптар ем, жүйрік аттай тағып тұмар...

	Өлеңді айт дегенде тарылмаймын,

	Аққудай көлден ұшқан мамырлаймын.

	Жақсыға жайды білер жаттығым жоқ,

	Жаманға іздесе де табылмаймын...»



	«Ой, өркенің өссін. Мың жаса!» деп, жұрт тағы да желігіп, желпініп қалды.

	— Жазира әнді өте жақсы айтады екен, — деді осы кезде Нұрмолда да шын разы көңілмен. — Көңілді көтеріп тастады. Жұмысын да жақсы істейтін болар.

	— Жұмысына тастай...

	— Ойбай-ау, жұрттың бәріне бірдей, адал демейсің бе?

	— Жазира, терме айтсын...

	— Жоқ «Әудем жерге» салсын...

	Қызып алған малшылар қауымы бірінен бірі асырып, талаптілектерін Жазираға үйіп-төгіп жатыр. Ол да бәлсінбей жұрттың сұрағанын бірінен соң бірін айтты. Жай айтқан жоқ. Жан жүрегімен беріліп айтты. Жүректен шыққан ән, жүрекке жетпей қоймайды екен. Нұрмолданың жан дүниесі тебіреніп кетті. Тұла бойын өзіне бұрын беймәлім ыстық бір сезім биледі. Мәскеуде Роза Бағланованың әнін тыңдап, ол айтып болғанша жүрегінің осылай бір аттай тулап, аузына тығылғаны бар еді. Оны Розаның өзіне де айтқан. Талантты әнші сонда: «Ән айтқанда өздеріңіздей тілеуі зор ағаларды арқа тұтамын» деген еді. «Ал мына Жазира елдің шеті, желдің өтінде жүрген қарапайым малшы қауымнан басқа кімді арқа тұтсын» деп ойлады.

	Нұрмолданың Жазираға жаны ашыды. «Шіркін-ай, жігіттің төресіне жар болатындай-ақ, жаны жібек жан екен, бағының жанбауы-ай! «Жақсыға жанымды ұғар болсам душар, баптар ем, жүйрік аттай тағып тұмар» деуіне карағанда тегі текті жан болды-ау, деді өз-өзінен ойға батып. Нұрмолда: «Жанымды ұғар жарым бар, көңіл жұбатар балам бар» деуі мұң екен, денесі дір етіп, өз ойынан өзі шошып кетті. Бүкіл ғұмыры көз алдына көлденеңдей келіп тұрып алды.

	Қонақтар дастарқанға бата жасап, үй иелеріне алғыстарын айтып, орындарынан тұрды. Көрші қыстақтан келгендер, бірі аттарына мініп, бірі шаналарына жантайып үйлеріне кетті. Нұрмолда да сыртқа шықты. Аспан ашық екен. Шыңылтыр аяз жылы үйден шыққандардың қойны-қоншына еніп, ыстық темірді суға салғандай үсті-бастарын буландырып жіберді. Нұрмолда қонақ үйге қарай жүрді. Жазира да солай қарай бет алды.

	Жұлдыздар төбеден төніп тұр. Өздері жаңа ғана жуылған асыл тастай аспанда жарқырап көрінеді. Нұрмолда ертең күн ашық болады екен деп ойлады. Сөйтті де қатар келе жатқан Жазираға бұрылып:

	— Жазира, шырағым, — деді оған риза көңіл қалыпта. — Саған рахмет. Малшы қауымның ажары, көңіл қуанышы екенсің. Әніңді естіп, әлгінде сені орталыққа алып кетсем бе деген бір ой келіп еді, содан енді тез айнып тұрмын. Өйткені, сені алып кетсем, маған мұндағы малшы қауымы ренжитін сияқты. Қолындағы қызық-қуанышынан айырғанды кім жақсы көреді? Ол киянат емей немене? Ал өзіңнің жайың қалай? Колхозға қояр қандай талап-тілегің бар? Айт. Қолдан келгеннің бәрін жасаймыз.

	Жазираның бұл көптен күткен сәті еді. Көңілінде талайдан айтамын деп жүрген талабы да, тілегі де аз емес сияқтанатын. Соның бәрі көмейіне кептеліп, үні шығар емес. «Әншейінде ауыз жаппас, той дегенде өлең таппастың» кебін киді. Жанды қинап, тамағын қырнап, қанша тырысқанымен, аузына жөнді бір сөз түссеші. Қонақ үйге де кеп қалды. Қазір Нұрмолда мұнымен қоштасады да, жөніне кетеді. Ертең малшыларды аралайды. Одан соң, ауылға кетеді. Енді бір айналып келгенде дәл мұндай сәт кезіге ме, кезікпей ме, о да белгісіз. «Қудайым-ау, қуат берсеңші, тілімді байламасаңшы» деді ол іштей жалына жалбарына тілеп.

	— Жазира қарағым, — деді Нұрмолда мұның қысылып келе жатқанын байқап. — Сен жас көзіңде әнші болуды армандаған шығарсың? Әншілік өнер ғажап қой, шіркін.

	— Арманшыл едім, — деді Жазира дауысы шығып. — Қанша армандасам да сол арманыма қолым жеткен емес. Енді жетпейтін де шығар...

	Жазираның мына сөзінен оның жан жарасының аузын тырнап кеткендей болған Нұрмолда ыңғайсызданып қалды. «Қайқайдағыны қозғап, нем бар еді» деді өз-өзіне кейіп. «Көңілін өсіріп қуантудың, ақыл айтып қанаттандырудың орнына, мұным не менің?». Ол енді ретін тауып, Жазирамен тез қоштасуды ойлады. Қонақ үйге келіп те қалған екен. Енді рахметін айтып, қоштаспақ еді.

	— Менің үйім, әне, — деді Жазира қонақ үйден шеттеу тұрған төрт бөлмелі шатырлы үйді көрсетіп.

	— Үйіңе дейін шығарып салайын.

	Нұрмолда бұл сөздің аузынан қалай шығып кеткенін байқамады. Жазира рахмет айтар деген еді. Олай болмады.

	— Жүріңіз, — деп ол еркін тіл қатты.

	Нұрмолда амалсыз Жазираға ерді. Мұнысына өзі ыңғайсызданып та келеді. «Біреу-міреудің көзіне шалынып қалсақ ұят болады-ау» деп, қыпылдай да бастады. «Аядай ауылда аяқ басқаның аңдулы емес пе?».

	— Міне, үйге де келдік, — деді Жазира күліп. — Мен сізді үйге кіргізбей, дәм татырмай жібермеймін... Сөйтті де тездеп қақпаны ашып, ішке енді. Нұрмолда не істерін білмей сәл кідіріп, тартынып, тұрып қалып еді, Жазира қолын ұсынып, ішке тартып, еріксіз кіргізіп алды.

	Жазираның үйі жылы да, таза екен. Қонағын шешіндіріп, төрге шығарып, өзі лып етіп, ас қамына кірісіп те кетті. Нұрмолда болса: «мұнда неге келдім, мұным не менің?» дегендей жан-жағына тосырқай қарап, үнсіз отырды да қалды.

	Жазира бұрынғысынан да жадырап, гүл-гүл жайнап, дастарқан жайды. Қимылына көз ілеспейді.

	— Мен әжемнің бауырында өскенмін. Ол кісі ғажап адам еді, — деді ол үстел үстіне тағамдарын қойып жатып. — Ертек айтатын. Батырлар туралы да айтатын. Олар жер қорғаны, ел мақтанышы дейтін. Хал-қадарының келгенінше батырларды сыйлап, құрметтеп жүру керек дейтін...

	«Мен де әжемнің бауырында өскенмін. Мен де әжемнен талай ертегілер естігенмін» дей жаздады Нұрмолда да. Осы сәт есіне әжесін алып, ол айтатын ертектер де елес беріп, ол біраз толқып та кеткен еді.

	Жазира ашылып, емін-еркін сөйлей бастады. «Менің мұным не? Үлкен кісіні үйге кіргізіп...» дегендей үркек ой оның ойына тіпті кіріп-шығар емес. Қонағының алдында Нұрекелеп, құрдай жорғалады. Жатырқамады да, жатсынбады да. Көптен таныс, көптен білетін сыр мінез жандай: «Алып қойыңыз, ішін отырыңыз» дегенді де өзімсіне айтуға көшті.

	«Әдемі алма көрсе, пышақтың да тісі қышиды» дегендей Нұрмолдадан шыдам кете бастады. Өзін-өзі әзер ұстап отыр. «Қылықты, әдемі келіншек екен» дейді жұтынып. «Әдемі әйелмен оңашада отырып, өз-өзіңмен бармақ тістегеннен асқан азап бұл жалғанда жоқ па деймін...». «Кетуім керек. Жоқ, кетпеуім керек. Жоқ...»

	— Қарағым, Жазира, — деді Нұрмолда тығыла, қыстыға сөйлеп, — Саған ризамын. Құрметіңе рахмет. Болды енді, кетейін...

	— Неге асықтыңыз...

	— Шынымды айтсам, ыңғайсызданып, үйге сыймай отырмын.

	— Кімнен ыңғайсызданасыз? Менен бе? — деді Жазира күлімсіреп.

	«Дәп сенен» деп, Нұрмолда шынын айтуға жүрегі дауаламады. Ұялды. Жан толқытып, қан қыздырған мына жерден тез кетіп қалуды да ойлайды, кетпеудің де амалын таба алмайды. Уақыт өткен сайын Жазира мұны әбден билеп төстеп бара жатқандай.

	— Апыр-ай, Жазира-ай, ойда жоқта мені жіпсіз байладыңау...

	— Нұреке, сіз бен бізді осылай кезіктіріп отырған ешкім емес, тағдыр болар. Құдайдың жазуы солай болса, оған не шара. Бұл өмірге сіз де, мен де қонақпыз. Сыйласу да осы тірлікте. Қызық, қуаныш та осы тірлікте. Арман-мақсат та осы тірлікте емес пе?

	Көңілі көзінен, пейілі лебізінен мен мұндалап, ап-анық көрініп тұрған Жазираның сырлы да сұлу сөзі Нұрмолданың жан дүниесіне жаңа туған көктем шуағындай нұр сәулесін төгіп, тұла бойын қорғасындай балқытып жіберді. Қараптан қарап мас болды.

	— Болды. Кеттім! — деді ол орнынан ебедейсіз тұрып. Шынында Нұрмолда батылдау бір сөз айтсам деп ойлаған еді. Ол ойы көңілден шықпады. Тілі құрғыр шорқақтық жасады.

	— Түн ішінде қайда барасыз? Төсегіңіз салулы, — деді Жазира төргі бөлмені нұсқап. Бұл сөзін де ол қымсынбай, қысылмай батыл айтты.

	Нұрмолда Жазираның батылдығына еріксіз таң қалды. Үнсіз келісіп, жуынды да, төргі бөлмеге бет алды. Шынында да төсек салулы екен. Тез-тез шешініп, жата кетті. Көп кешікпей ақырын басып көк жібек халат киген Жазира да келді.

	— Келдің бе? — деді Нұрмолда мазасызданып.

	— Келдім, — деді Жазира екі беті от шашып. Сол-ақ екен Нұрмолда оны бас салды. Сол-ақ екен қойнына шоқ түсіп кеткендей құшағын от шарпыды. «Мұндай да өрт әйел болады екен-ау» деді ол өз-өзінен таңдана. Мойнына оралған тастай білек Жазираның бұлқынуына мұршасын келтірмеді...

	Нұрмолда қаншама кеш жатса да, таңғы алтыда орнынан ұшып тұратын. Бүгін өйте алмады. Ұйқыдан оянса, сағат сегіз екен.

	— Ұят болды-ау, — деді ол өз-өзінен қысылып.

	— Кімнен? — деді Жазира еркелей.

	— Кімнен дерің бар ма? — деді Нұрмолда сасқалақтап. — Мына ел-жұрттан ше?

	— Ел-жұрттың бәрі етегіне намаз оқып жүр дейсіз бе?

	— Балалардан ше?

	— Бала көз қызығың, сүйген жар өз қызығың демей ме?

	Жұпар иісі бұрқырап, бауырына кіріп жатқан Жазираның бұл сауалына Нұрмолда уаж айта алмады. «Ел-жұртымды есіркеймін, жоғын бар етемін, барын зор етемін» деп, күндіз-түн шаңдатып, шапқылаумен келеді. Құдайға тәуба, оның да қызық-қуанышын, абырой-атағын көрмей жүрген жоқ. Көріп жүр! Бірақ адам қызығы тек сол ғана емес екенін ол бүгін ғана түсінгендей, бүгін ғана сезгендей. Жұдырықтай жүрегі тулап, көңіл қошы асып-тасып, бал сезімге масайып, қызып-күйіп жатыр. «Апыр-ау, бұрын мұны неге байқамағанмын?!». Жан дүниесін жадыратқан Жазираға мың да бір рахмет емес пе? Оның ойы шорт үзілді. Бойын қуат кернеп, Жазираны бауырына тартты. Еріктен тыс мәгниттей өзіне тартқан асау күштің еркіне Жазира да көне берді.

	Нұрмолда сол күнгі кеш тұрғанына өкінген жоқ. Төсектен бойы жеңілденіп, бұрынғысынан әлдеқайда сергек тұрды. Шайды Жазира тез-ақ дайын етті. Қызыл күрең шайды қанып ішкен Нұрмолда тез-тез киініп, малшы ауылын аралауға шығып кетті.

	Бұрынғы әдеті бойынша ол Ортаөзектегі малшыларды бірінен-соң бірін түгел аралап шығатын. Бұл жолы өйте алмады. Ортаөзекке жақын қыстақтарға ғана барып, кешкісін Жазираға қайтып кеп жүрді. «Өй, бүгін келмейтін-ақ шығармын» деп кеткенімен, сертінен тайып, түн жамылып, қайтып келіп тұрды. Үшінші күні тіпті, ат қулағы керінбес боран болды. Жазира сол түні қатты алаңдады. Шешініп төсекке жатпады. Қайтақайта сыртқа шығып, тың тыңдады. «Мына боранда келмей-ақ қойса екен...» деп тіледі. Бірақ Нұрмолда келді. Жазира балаша қуанды. Нұрмолданы шешіндіріп, тоңған қолын уқалап, ысытып асын берді.

	Нұрмолдаға Жазира күннен-күнге гүлдей құлпырып, жайнап бара жатқандай. Тіпті, өзін баяғыдан білетін де сияқты. Қуанып қарсы алады, күліп шығарып салады. Не десе де, не істесе де жарасымды. Көңілден шығады. «Анау неге бүйтпейді?» дейді ол іштей ойға қап.

	Кенет оның есіне Дайыров түсті. Әйелінен ажырасып, басқа біреуге үйленгенде Нұрмолда да оны «сүйемін деген немене ол?» деп кінәлаған еді. Енді мұның өзі туралы жұрт не дейді?! Нұрмолда өз ойынан өзі шошып кетті.

	Жазира қызық. Бала құсатып бұған ертек те айтып береді. Тіпті, «Еңлік Кебек» хиссасын жатқа біледі екен.

	Мен Кебек сияқты ер жігітке ғашық болсам деп армандайтынмын, — деді бірде ол Нұрмолдаға еркелей. — Сөйтіп жүргенде ауылға Сіз келдіңіз. Бүкіл ауыл: «Еңбек Ері келді, депутат келді» деп, клубқа жиналды. Сонда мен Сіздің мына мойныңызға ал қызыл пионер галстугын тағып, бетіңізден сүйіпсүйіп алғанмын. Жағаңыз үтіктелмеген екен, үтіктеп берер едім дедім... Бірақ онда ол ойымды сізге айту қайда?

	Әйел жанында жатып дәл мұндай ләззаты мол шақты бұрын-соңды басынан өткеріп көрмеген Нұрмолда балдай тәтті сезімге бөленіп, таңғажайып күй кешетін. «Еркек пен әйелдің қызық қуанышы ортақ осындай да ғажап сыры барын бұрын қалай білмегенмін, бұрын қалай түсінбегенмін» деп те ойлады. Ойлаған сайын өткен өміріне деген өкініші де шыға бастады. Ойды ой қозғай жүріп, бір жетінің қалай өте шыққанын да байқамапты. Ортаөзектен Нұрмолданың енді аттанып кетуі керек. Алматы, одан әрі Мәскеу бармақ. Жазира көйлегін жуып, киімін үтіктеп оны ұзақ жолға қимай шығарып салды. Ол да мұнымен қимай қоштасты.

	2

	Арада бір жұма өткенде Ортаөзекке мал санағын жүргізетін комиссияны басқарып колхоздың бас бұғалтері Құмар келді. Келе Жазираға көзі түсті. Дүкенге кіріп, ананы бір, мынаны бір сұрап танысып та алды. Сол күні кеште бір шопанның үйіне тамақ астырып, әдейілеп қонаққа да шақыртқызды. Шақырған жерге Жазира бәлсінбеді; барды. Қонақ кәдесі деп, ән де сап берді. Сағынышқа толы көңілден шыққан ән де ғажап еді. Құмардың аузы ашылып қалды.

	— Әртіссің ғой өзің, — деді.

	Оның бұл сөзін Жазира: «Қайдағы әртістік дейсіз» дегендей өлең қылмады. Құмар болса: «Менменсуін. Жесір қатын жел буаз! Қайқаңдағанмен, қайда барасың!» деді іштей. «Арақ іш» деп, зорлады. «Арақ ішпесең, сусын ғой, шампан іш» деп, жалынып жалбарынды. Жазира рахметін айтып аузына ештеңе алмады. «Бекер-ақ келген екенмін» деп, өзін-өзі кінәлады.

	Араққа тойып алған Құмар ауыз қалжыңын қойып, енді қол жұмсай бастап еді, Жазира оның сумаңдаған қолын қағып жіберді. «Итті күшігім-күшігім десе, аузыңды жалайды» деген осы екен-ау деді іштей кейіп. Жазира жалма-жан үй иесіне рахметін айтып, сыртқа атып шықты. Бүгінгі әрекетінен ештеңе шықпағанына Құмар жасып, мұжылып қалған жоқ. Қайта: «Қатын деген қашан аптығын басқанша кердендемегенде қайтушы еді» деп, іштей ерегесе түсті. Ертеңінде дүкенге тағы барып, ыржалаңдап кешегісіне кешірім де сұрағансыды. Түсінісейік деді. Ойының адал, көңілінің таза екенін сездірді. Бірақ Жазираның суық қабағын жадырата алмады. Бұған оның іші күйді. Ызасы мен намысы қатар қозды.

	Жұрттан Жазира мен Нұрмолданың арасында болған оқиғаны да естіді. Бұл отқа май құйғанмен бірдей болды. «Нұрмолдадан менің қай жерім кем?!» деді. Ақыры ол: «Айналдырған жау, алмай қоймасқа» басты.

	— Менімен болсаң, мына Ортаөзектің ақ дегені алғыс, қара дегені қарғыс кербез сұлуы сен боласың! — деді батпитып.

	— Болмасам ше? — деді күйіп кеткен Жазира тістеніп.

	— Онда Ортаөзектегі сорлы сұлу сен боласың!

	— Нұрмолдам тұрғанда ешкімнен қорқа алмаймын...

	— Нұрмолда дейді?! Ха-ха...

	Құмар ішек-сілесі қатып, қарқылдап күлді.

	— Нұрмолда дейді-ау. Байқұс-ау, Нұрмолда сені ұмытып кетті емес пе? Соны да білмей тұрсың ба?

	Құмардың мына сөзі Жазираның өңменіне оқтай қадалды. Денесі дір етіп, жүрегі шәншіді.

	— Кетіңіз! — деді.

	Құмар ыржалақтап кете қоймады.

	— Кет дегенде ит те зытып кетуші еді. Сол ит құрлы да болмадың-ау, — деді Жазира қатты кейіп.

	— Ит? Мен бе ит?! Көрсетемін мен саған итті! — Құмар шала бүлініп, сыртқа атып шықты.

	Таяқ жеген төбеттей артына қайта-қайта бұрылып, өз-өзінен ит боп үріп бара жатты.

	Жазираның көзінен мөлтілдеп ыстық жас шықты. Әжесінің: «Ит пен ит ырылдасса, тамағының тоқтығы, жігіт пен жігіт қырындасса, ынтымағының жоқтығы» деп отыратыны есіне түсіп, көз жасы ағыл-тегіл болды.

	3

	Нұрмолданың Михаилға: «Уазигіңді дайында, жүреміз» дегеніне де біршама уақыт болды. «Кел» деген кеңсе алдына келіп тұр. Айтқан уақытында бастығын іліп әкетпек болатын. Бір сағат тұрмақ, бес минутқа кешігіп көрмеген Нұрмолданың мына жүрісіне Михаилдың таңданбасқа лажы қалмады. Аяқ асты не аудан, не облыс шақырып жүріп кетті ме дейін десе, осы жаңа ғана шопыры зу етіп, мұның жанынан өте шықты. Өз машинесіне мінбеуіне қарағанда, бұл сапарларының тегін де еместігін Михаилдың іші құрғыр сезеді. Бірақ оның қайда баратынын тап басып біле қойған жоқ.

	Ол мазасызданып сағатына, сонан соң машинадан мойнын созып, жан-жағына қарады. Бастығы көрінбеді. Оның Нұрмолдамен қызметтес болғанына да бір қап тұз желінгендей уақыт етті. Тарау-тарау талай жол жүрді, дәм тартып, талай жерді аралады. Қысылған да, қиналған да, қуанған да сәттер бастарынан өтті. Бір сөзді, айтқанын істейтін сыр мінез кісінің табиғатында жоқ мына жай оны еріксіз ойландыра бастады. Кешелі-бүгін қас қабағынан аңғарған көмескілеу бір күдік, көз алдына бұлдырай көрініп, көлденеңдеп тура қалды. Ауылға арыз тексерушілер келіп кеткен. Бұдан да: «қауын, қарбызды қайтесің?» деп сұраған. «Сатамын. Ақшасына колхозға жаңа техника, Сібірден ағаш аламын» деген. Бықсып, бастықтан да бірдеңе сұраған болар. Соған бола ренжісе, соған бола қынжылса, Нұрмолда Нұрмолда бола ма? Диірменде өскен тышқан дүрсілден қорқушы ма еді. Қырып жібере жаздайтындай боп, КРУ да талай тексерген. Бірақ қылмысты іс таппаған. Өтірік қашан өрге басқан? Ақырында, арызқойлар абыройсыздыққа ұшырап: «Жаздым, жаңылдым. Айтаққа еріп, ақмақ болдым» деп, аяққа жығылған. Өзі көріп, куәсі болған ондайлардың екі-үшеуі Михаилдың көз алдына келе де қалды. Дәп бір солардан қашқандай, Михаил машинадан сыртқа атып шықты. Сағатына тағы қарады. Сол кезде өзіне қарай келе жатқан Нұрмолданы көрді. Әншейінде алқын-жұлқын асығыс жүретін бастығы, бүгін мүлдем өзгерген, аяғын әзер басады.

	Михаил дереу машинаға кіріп, моторды от алдырып, кабинаның есігін ашты. Аспай-саспай машинаға отырған Нұрмолда оған тіл қатпастан құр кеттік дегендей иек қақты. Сол-ақ екен су жаңа уазик орнынан лып етіп қозғалып, зулап жолға түсті.

	Әдетте Нұрмолда қайда баратынын, одан қашан қайтатынын еске ертерек сап, ескертіп қоятын. Бұл жолы өйтпеді. Михаил да сұрамады. Ауылдан шыға солға бұрылды. Көксуға жете бере тағы сөйтті. Бастығында үн жоқ. «Е, баратын жеріміз белгілі болды» деді Михаил да іштей ой түйіп.

	Нұрмолда көпірден өткенше буы бұрқырап, мұз жарып сарқырап ағып жатқан Көксудан көз алған жоқ. Баяғыда арыпашып, шаршап-шалдығып жеткенінде таңдайына балдай татып, бойына қуат берген Көксуы ғой бұл. Нұрмолда оны әсте ұмытқан емес. Дүниеде Көксудай тәтті, Көксудай дәмді су қайда?!» дейтіні де содан. «Ашаршылықта жеген құйқаның дәмі кетпес» дегендей, әйтеуір Нұрмолдаға осы өзен ерекше ыстық. Үнемі суының дәмін, жағасының самалын сағынып жүреді. Кейде тіпті, түсіне де кіретінін қайтерсің. Міне, сол ғажап Көксуын көріп еді, неше күннен бері жанын жегідей жеп, ойын ойран етіп, ақыры, әй-шайға қаратпай алдына сап айдап келе жатқан азаптан бір сәт құтылғандай күй кешті. Шіркін, жаз болса ғой, Көксудың көмейіне тартып кетер еді. Беймаза ойдан құтылып, бойы сергіген Нұрмолда: «Михаил машинаңды Көксуға бұр» деп айтуға аз-ақ қалды. Сол-ақ екен уазик те Көксудан зу етіп өте шықты. Өзіне-өзі «қап-ай» деп, қалған оны қайта ой басты. «Кейін қарай қайтсам ба?» деді. Сол ойын айтуға оқталып, Михаилға қарады. Ол жолдан көз алмай отыр. Нұрмолда оқталған ойынан тез қайтты. Өмірінде дәл мұндай кереғар күн кешпеген шығар. Өз-өзін кінәлап, ұрса бастады. Бірақ өзін-өзі жеңер тағы түрі жоқ. Зорлап, әйелі Ақжарқынды есіне алды. Отасқандарына жиырма жылдан асқан ғұмыры жиырма секүнт болмай көз алдынан зулап өте шықты. Нұрмолда өз-өзінен шошып кетті. «Сұмдық қой, мынау» деді үні шығып.

	Бұрын ол шаруа қамынан басқаны ойлап көріп пе еді? Ойлайтыны машина, трактор, мал, қант қызылшасы, құрылыс, ақша болатын. «Колхозды қалай байытамын. Колхозшыларды қайтсем жақсы тұрмысқа кенелтемін»... дейтін. Енді сонысын ойлап қараса, бар ғұмыры қу қарекеттің ыстық-суығына шыланып, өте беріпті-ау, өте беріпті.

	Нұрмолданың атақ-даңқына қызығушылар: «Е, онда не арман бар, дейтін де шығар». Иә, ол өмірдің біраз қызық-қуанышының дәмін татты. Көп адамның өңі тұрмақ, түсіне кіріп көрмеген елді аралап, жерді көріп жүр. Төсіне жарқыратып бір емес, екі жұлдыз тақты. Мұндай атақ, абыройға қай пенде таңдай қағып, тамсанбас дейсің. Нұрмолданың өзі де: «Мен өміріне ризамын. Бақытты адаммын!» дейтін мақтанып. Өзінің ғұмыр бойы қызық, қуаныш деп малданып, масайрап, масаттанып жүргенін енді жай бір пендешілік нәрсе ме деп қалды. «Еңбегі жанса, ісі оңға басса, кім оның жемісін жемейді, кім оның қызығын көрмейді...»

	Бұрын-соңды дәл мұндай мінезінен бейхабар Михаил Нұрмолдаға не деп сөз бастаудың ретін таппай қипақтаумен келеді. «Үндемеуіне қарағанда, бір пәле болған-ау» дейді іштей секем алып. Мұндайда ойың он саққа кетіп, жаңқаша жан-жаққа шашырай жөнелетін әдеті емес пе? Михаил да біресе ойға, біресе жолға беріліп, қайық үстінде отырғандай қалтылдап келе жатты.

	Кенет Нұрмолданың ойына Ғабит айтты деген бір сөз орала кетті. Сол айтқан сөзді есіне түсіріп, іштей қайталады: «Дүниеде әйелдің көзінен артық қызықтыра алатын, әйелдің көзінен артық сиқырлап өзіне тартып кете алатын күш жоқ-ау. Оның жанында байлық, бақ, мансап, тіпті қоғамдық дәреже дегендердің бірде-бірінде күш те, қуат та жоқ. Егерде байлық, мансап, дәреже бәрі қосылып мойныма асыла кетсе, мен бәрін сілкіп тастап, әйел көзіне қарай жүре берер едім...» Мұны алғаш естігенде Нұрмолда: «Сандырақ сөз ғой» деген. Енді қазір оны айтуға өз-өзінен ұялып отыр. Жазира тура көз алдына келді. Нұрмолда ғашықтар бірін-бірі көре алмаса тұра алмайды дегенді Ақтолыс әжесінің ертегінен білетін. Ондай пәле өз басынан өтпеген соң, өмірде дәл солай бола қояды дегенге сенбейтін. Жұрттың өсіріп, бөстіріп айтатын жай сөзіне балайтын. Ақын, жазушылардың ойдан шығарғаны ғой дейтін.

	Адам өз басына ауыртпалығы түспей, не нәрсенің болса да бағасын білмейді екен. Нұрмолда енді: «Жазираны жақсы көрмесем, мұным не менің?!» деп ойланып, толғанып кетті.

	Айнабұлақтан аса бере Нұрмолда:

	Жазираға, — деді қолын оңға шошайтып.

	— Жазираға?

	Михаил аң-таң Нұрмолдаға қарады.

	— Ортаөзекке, — деді Нұрмолда Жазираның қалай аузына түскеніне таңданып.

	— Жақсы, Нұреке, — деді Михаил әрі арадағы үнсіздіктің бұзылып, әрі барар жердің басы ашылғанға қуанып.

	Нұрмолданың Михаилдан сыр жасырған жері жоқ еді. Мынасы өзіне оғаштау көрінді. Не де болса, шынын айтпаққа, ақылдаспаққа бекінді. «Мүмкін, мұның сөзі құлаққа кіріп, тоқтау болар» деді де:

	— Михаил, Ортаөзекке неге бара жатқанымызды сен білмейтін шығарсың, -деді әріден орағытып.

	— Неге білмеймін, Нұреке, — деді Михаил бірден. — Білемін... Нұрмолданың жүрегі зырқ ете қалды. «Шынымен Жазира екеуміздің жұртқа жария болғанымыз ба?». Ол шыдай алмады.

	— Нені білесің? — деді.

	— Нұреке-ау, шаруамен бара жатқанымды білемін, — деді Михаил.

	Нұрмолданың күпті көңілі сонда ғана орнына түсті.

	— Не шаруамен барамыз?

	— Колхоздың көп шаруасының бірі де. Айтпайсыз ба?

	— Колхоздың шаруасы емес, мен өз шаруаммен бара жатырмын, — деді Нұрмолда қайтер екен дегендей Михаилға қарап. — Мұнымды жұрт кешіретін шығар.

	— Неге кешірмесін? Онда тұрған не бар, — деді Михаил күлімсіреп.

	— Әй, Михаил-ай, сен мені түсінбей тұрсың, — деді Нұрмолда күйгелектеніп. — Мен Жазира деген әйелге бара жатырмын! Жақсы көремін өзін. Ұмытайын-ақ дедім, ұмыта алмай-ақ қойдым. Сен маған ақылыңды айт. Нұреке, мынауыңыз естіген елжұрттан ұят де! Осы арадан машинаны бұрғыз да, кейін қайт де! Сөйтіп, сен маған достық істе, Михаил. Сен сөйтпесең, мен өзімді-өзім жеңе алар емеспін!

	Нұрмолда қатты бір соққы тиген адамдай бүкшиіп, бетін басып отырып қалды. Жанының күйзелгенін сезіп, Михаилдің оған жаны ашып кетті. «Не деуім керек? Не деп жұбатуым керек?!». Оның аузына сөз түспеді.

	— Неге үндемей қалдың, Михаил?

	— Барып қайтайық, Нұреке, — деді ол.

	— Жұрт мұнымды кешіре ме?

	— Сізді кешіреді, Нұреке.

	— Жазираны ше?

	— Жазираны кешірмейді, Нұреке.

	— Неге?

	— Атам заманнан жұрт мінезі солай, Нұреке.

	Нұрмолда үнсіз қалды.

	— Нұреке, бірде біздің Айса деген пайғамбарымыз шіркеуге келіп, мінәжат оқып отырса керек, — деді Михаил жаңа бір тың әңгіме бастап. — Сол кезде бір топ адам улап-шулап, бір әйелді сүйретіп, Айсаның алдына тастап: «мына қатын күнәкәрлік істеді. Мұны біз таспен атып жазалауымыз керек. Бұған сіз не дейсіз?» — депті. Жұрттың сөзіне елең етпестен — Айса пайғамбар құдайға құлшылық ете беріпті. Тағаты таусылған жұрт тағы да қыңқылдап: «Қылмыскерді жазалау керек қой!» деп, тарап кетпей тұрып алыпты. Жұрттың пиғылын түсінген Айса мінәжаттан басын көтеріп: «Кәне, құдай алдында күнәм жоқ, пәкпін дегендерің ана әйелді бірінші болып таспен ұрыңдаршы!» депті де, үзілген дұғасын қайта оқып, отыра беріпті. Ал әлгі кіжініп келгендер: үлкені бар, кішісі бар, үндері өшіп, бірінен соң бірі шіркеуден тайып тұрыпты. Ақырында шіркеуде Айса мен әлгі әйел ғана қалыпты. Дұғасын оқып болған Айса, күнәһар әйелді көріп: «Әлгі сені жазалаушылар қайда? Жер жұтқан ба?» деп сұрапты. Сонда әйел: «Олар мені таспен атып ұрған жоқ. Кетіп қалды» депті. «Онда мен де сені жазаламаймын. Ендігәрі зинақорлық жасап, күнәһар болма. Бара бер!» депті Айса. Бұған қуанып кеткен әйел: «Күнәмді кешірдіңіз бе?» депті. «Күнәңді құдай кешеді» депті сонда Айса пайғамбар.

	Михаил әңгімесін айтып болып, Нұрмолдаға қарады. Ол: «Дұрыс, дұрыс» дегендей басын шұлғып отыр екен. Михаил Нұрмолданы сөйлеткісі келді. «Жазира қандай әйел» деп, сыр тартып көрмек те болды. Бірақ Михаил ол ойынан тез айныды да, әңгіме арнасын шаруа жайына бұрып:

	— Нұреке, — деді тамағын қырнап, — Алматыдан үй сатып алуымыз керек. Тура Көктебенің бауырынан.

	Нұрмолда бұған: «Сен өзі не айтып тұрсың?!» дегендей ожырая қарады.

	— Алматыда колхоздың өз үйі болуы керек, — деді Михаил сөзін жалғап. — Қонақ үйдің аты қонақ үй, ал өз үйіңнің болғанына не жетсін? Мен мұны өзім-ақ тындырам ба десем, ол әрекетімнен ештеңе шығатын түрі жоқ. Горисполком маңайына жуытпайды. «Е, неге дейсіз ғой?». «Қалада тұрмайсың, колхозда тұрасың» дейді. «Колхоздың қалада шаруасы бар ғой» десем, «шаруаңды қонақ үйде жатып бітіре бер» дейді. «Ойбай-ау, қонақ үйіңде қашанғы жатамын» десем, «Әй, басымды қатырмай, жоғал әрман» дейді. Бұл шаруаға өзіңіз араласпасаңыз, бітер түрі жоқ.

	Михаил сөзінің нысанаға дөп тигенін сезіп, одан әрмен қыздыра, қызықтыра сөйледі. «Михаилдың айтып отырғанының жаны бар сөз» деді Нұрмолда оған ден қойып. Өткенде, шет елде, одан Мәскеуде бір айдай болып, Алматыға келгенінде: «Мені осы қонақ үй деген шаршатты. Не бөлмесіне симаймын, не еркін кесіліп отыра да алмаймын» деген еді. Сол сөзді қағып алып, Михаилдың істеп отырғанын көрмейсің бе? Дұрыс айтады. Алматыда колхоздың өз үйі болу керек. Барғанда өздері жатады. Колхозшылар жатады. Қонақ үй іздеп сандалмайды. Тіпті, Алматыда оқып жүрген колхоз жастарына арнап, жатақхана етулеріне де болады. «Шіркін, мамандардың бәрі Михаилдай ойлап, Михаилдай қызмет істесе ғой». Көбі жұмысын білгенмен, шаруасын істегенмен, көпке қажет, пайдалы ой ойлай алмайды. Машина мініп, арақ ішіп, серуен құрғанына мәз. Көз алдындағыны ғана көреді, қысқа ойлайды. Және өздері бір қалыптан шыққандай бір-бірінен аумайды. Бүгін айтқан сөзін ұялмай, ертең тағы айтады. Бүгін істеген ісін ұялмай, ертең тағы істейді. Жұмыс, жұмыс деп, құр әйтеуір, салпаңдап жүргендері. Михаил олардан өзгеше. Ол бүгін айтқанын, ертеңінде қайталамайды. Бүгін істегенін, ертеңінде тағы істеу оның табиғатына жат. Колхозға пайданың қайда жатқан қайнар көзін білетін кім. Ол Михаил. Жақында, Ташкент барып, қауын-қарбыздың мелитополь, багаер, колхозшы деген өнімді жаңа сорттарын тауып, сатып әкелді. «Нұреке, көрерсіз, күзде дәмі бал татыған қауын-қарбыздың астында қаламыз» дейді. Мұнысы: «Нұреке, көрерсіз, күзде шаш етек табысқа батамыз» дегені. Қауын, қарбызды кім екпейді, мол өнімді кім жинамайды. Оның шашылып, төгілмей, іріп-шіріп далада қалмай ұқсатылуын айтсаңшы. Бұл істе де Михаил алдына жан салмайды. Шұбардың қауын, қарбызы күзге қарай вагон-вагон боп, Сібірге қарай жөнеледі, одан вагон-вагон ағашқа айналып қайтып, ауылға келеді...

	Осы бір сәт ол Жазираны ұмытып, жаңа бір тың ойға беріліп отырған. Машина кілт тоқтады. Нұрмолда ұйқыдан көзін ашқан адамдай алдарында тұрған мал санағына кеткен комиссия мүшелерін енді ғана көрді. Құмар Нұрекелеп, жалпақтап, жаны қалмай амандасып жатыр. Басқалары бұған жақын келуге бата алмай, состиып анандайда тұр. Нұрмолда олардың ішіпжеп, ықылық атып келе жатқанын білді. Құмардан жөн де сұрамастан жүріп кетті.

	Әлгінде ғана өздерінен басқа мықты жоқтай даланы бастарына көтеріп, улап-шулап келе жатқан комиссия мүшелері, Нұрмолдаға кезіккеннен кейін, жынынан айырылған бақсыдай жым болды. Ішкен жегендері желкелерінен тер боп шықты. Әсіресе, қалтырап қорыққан Құмар болды. Онысының да жөні бар еді. Жақында ғана бастығынан қатаң ескерту алып, бір қауіп басына төніп тұрған болатын. Сөзге келмейді енді Нұрмолда. Қызметінен алады.

	«Суға кеткен тал қармайды» дегендей ол енді «не істеуім керек?» деп, жанталаса ойлана бастады. Қой санағы кезінде біраз саулықтың ісек боп жазылып кеткені, сап етіп есіне түсе кетті. Бұған, әрине, колхоздың бас бұғалтыры ретінде өзі де жауапты. Бірақ, бұл жауапты берідегі белсенділерге ғана береді ғой. «Ал Нұрмолда болса? Оның орны бөлек!». Осы сәт қояндай қалтырап отырған Құмарға күш бітіп, жоны күжірейіп шыға келді. Үрпиісіп қалған жігіттерге:

	— Құйыңдар, кәне! Ішеміз! — деді батыл.

	Сол-ақ екен дереу бір шөлмектің аузы атылып, стақандарға жағалай сарылдап құйыла бастады.

	— Жігіттер, ден сау болсын! Басқасын ұрғамын жоқ!

	Құмардың мына сөзі жігіттерге жел бітірді.

	— Құмекең айтты болды!

	— Кәне, алып қоялық!

	— Бәрекелде!

	— Маладес...

	Даланы тағы дарылдақ ән басты. Құмар болса, біресе әнге қосылып, біресе өзінен-өзі ойға батып, қызара бөртіп келе жатты.

	Ол Нұрмолданың досын да, қасын да жақсы білетін. Қастары қанша тіс қайрағанмен қайрат ете алмай, қызғаныштан күр іштері күйіп, демдері шықпай, діңкесі қатып жүретін. Саулық қойдың ісек боп жазылып кеткенін солар естісе ғой. Қатындары ұл тапқаннан жаман қуанар еді-ау. «Батырға да жан керек» деген. «Нұрмолда оны қаламайды!...» Табан астында басына мына ойдың келе қалғанына Құмардың өзі де әйелі ұл тапқандай қуанып кетті.

	— Машинаны тоқтатыңдар! — деп, ол дереу жігіттерге айқай салды.

	Бұл кезде Нұрмолда да Ортаөзекке жеткен еді. Михаилды қонақ үйге қалдырып, өзі Жазираға тартты. Есік ашып, үйге кіргенінде, Жазира мұны көре сала, жүгіргеннен жүгіріп, құшағына күмп етіп кіріп кетті.

	Келдің бе, асылым. Шын келдің бе? — деп, көзі мөлтілдеп, жылап жіберді.

	— Неге жылайсың?

	— Қуанғаннан ғой, — деді Жазира еріп, елжірей түсіп. — Мен сені ұмытып та кеткен болар деп едім... Құдай-ау, ұмытпаған екенсің ғой...

	Жазира Нұрмолданы шешіндіріп, киімін ілді. Асын әзірлеп, алдына қойды. Нұрмолдаға ол бұрынғысынан жүдеулеу көрінді.

	Қуаныштан Жазираның бойына қуат құйылып, лезде құлпырып, жүзі нұрланып кетті.

	— Мен сені сағындым, — деді ол Нұрмолданың мойнына еркелей асылып. — Түнде түсімде көремін. Күндіз көз алдымда жүресің... Шын ғашықтар сөйтеді деуші еді... Ғашығым менің, асылым менің...

	Жазираның ыстық демі, Нұрмолданың ес-түсін алып, тұла бойын өртеп жіберді. Мұның да: «Мен саған ғашықпын. Мен сені сүйемін!» дегісі-ақ келеді. Бірақ тілі құрғыр байлана береді. Ол Жазираны қапсыра құшақтап, бауырына басқан күйі төсекке құлады. Бал сезімге мас болған екеуінде де ес-түс жоқ еді...

	— Мен сені көшіріп аламын, — деді Нұрмолда кетерінде.

	— Қайда? — деді бұл сөзді күтпеген Жазира.

	— Қасыма.

	Жазира ауыр дем алды.

	— Немене?

	— Қорқамын, — деді Жазира қинала. — Өзімнен емес. Саған қырсығым тиіп кете ме деп, қорқамын. Бұл дүниеде жақсыға жамандық жасау жойылған ба? Жұрттың бір мұрты май болса, бір мұрты қан емес пе?

	— Жұртқа жаманшылық жасаған жерім жоқ! — деді Нұрмолда қатулы. — Жұртымды жұтатқам жоқ. Колхозымды дәулетті, сәулетті еттім. Атағы Алатаудан асты, абыройы шалқып тасты. Сол жұртым енді маған бір қуанышты қалай қимайды деп тұрсың? Қияды!

	— Жарайды, жарайды, айтқаның болсын, — деді Жазира көңілдегі күдігінен айырылып. — Сені көріп жүрсем болды...

	Таңертең Нұрмолда басқа ештеңеге мойын бұрмастан Ортаөзектен асығыс аттанып кетті. Бүгін астанаға жетіп, Мәскеуге ұшпақ. Одан тура Каирға тартпақ.

	Нұрмолда Каирде өткен Азия мен Африка елдерінің ынтымақ конференциясына қатысты. Одан келісімен колхозшыларға есеп берді.

	— Жолдастар, мен Каирға барамын, сондай үлкен жиналысқа қатысамын деп, үш ұйқтасам түсіме кірмеген нәрсе еді. Жол түсіп, дәм тартып, бұрын көрмеген елге барып келдім, — деді ол толқи сөйлеп. — Сол елде не көрдім, не білдім, соны өздеріңе айтып бермекпін.

	— Айтыңыз, Нұреке, айтыңыз. Құлағымыз сенде — деді жиналғандар ынта қойып.

	— Бұл сапар өзі, аса әсерлі, аса мазмұнды, аса мағыналы болды, — деді ол әңгімесін бастап. — Көрген де көп, көңілге түйген де көп. Анасы да мені айт, мынасы да мені айт деп, ауыздықпен алысып тұр. Шыны солай, жолдастар. Бұл сапарды толқымай, тебіренбей еске алу мүмкін емес. Сөздің қысқасы, жолдастар өткен желтоқсанның 22-сі күні он бес адамнан құралған кеңес делегациясы мен Қытай, Моңғол, Вьетнам, Корей өкілдерін, барлығы сексен адамды «ТУ-104» ұшағы аспанға алып ұшып, Каир қайдасың деп оқтай зулады. Қазекемнің «Көңіл жүйрік пе, көк дөнен жүйрік пе?» дегені бар емес пе? Сол сөз есіме түсіп, өз-өзімнен мырс етіп, күліп жібердім. Бұл қазақ ұшақ мініп, аспанға ұшса, көңілің неге төнер еді деймін де баяғы.

	Каирлықтар бізді аса бір ыстық, жанға жайлы, көңілге қош қошамет-құрметпен қарсы алды. Қыс айы болса да, мұнда күн 20 градус ыстық екен. Көңіл одан да ыстық. «Кеңес халқы жасасын!», «Достық жасасын!», «Бейбітшілік жасасын» деген сөздердің құдірет күшін, шынымды айтайын ағайын, мен сол жерде ғана ұқтым. Ондағы сезімді дәл сол күйінде сендерге жеткізуге менде тіл жоқ. Оған кешірім етесіңдер. «Жоқ жомарттың қолын байлайды» деген қазақ. Сөйтіп дос құшағына кіріп кеттік. Шын достықта тілмәшің де керексіз боп қала ма дедім. Құрмет, қошамет, жайдары қас-қабақтар мен ақжарқын ашық көңілдерден қалтқысыз білініп жатыр. Ертеңінде Порт-Саидта болдық. Соғыста қираған қаланың біраз жері бұрынғы қалпына енді ғана келтіріліп жатыр екен. Елінің, жерінің тәуелсіздігі үшін күрескендердің қабырына гүл шоқтарын қойып, басымызды идік. Атақты Мысыр шаһарын «Мың бір түн» ертегісінен естігенім болмаса, тірлігімде онда боламын, дәмін татамын деп кім ойлаған. Осындай дәрежеге көтерген колхозыма, колхозымды көгертіп, көтертіп отырған сендерге алдымен мың да бір рахмет айтамын. Ал Мысыр жайлы сөз көп. Айта беремін бе, қайтемін?

	Нұрмолда не дейсіңдер дегендей залда отырғандарға қарады. Әр тұстан «Айтыңыз, естиміз», «Қызық екен» деген дауыстар шығып, қалғандары оны қостап гуілдеп кетті. Бұл Нұрмолдаға дем бергендей іштей сан айтып, сан қайталаған әңгімесін одан әрі бастап кетті. Айтқанының мәнсіз, мағнасыз еместігін өзі де сезетін сияқты. Сөз дегенің аузына өз-өзінен құйылып, мені, мені айтсаңшы деп, тіленіп тұрғандай. Қысылу, қымтырылу жоқ. Өзін өзгеше жеңіл, сергек сезінеді. «Көре-көре көсем боласың, сөйлей-сөйлей шешен боласың» деген осыау дейді іштей:

	— Көне Мысыр шаһарында, — деді ол көз алдына өзі көрген ғажап мұнараларды елестетіп, — ерте заманда патшалар салған ғимараттар көп-ақ. Соның бірі Хеопс мұнарасы. Өзін әдейілеп барып көрдім. Білгіштер оны біздің заманымыздан 2800 жыл бұрын салынған дейді. Ол кезде перғауындарды құдай тұтқан көрінеді. Олар о дүниеде де патшалық құрады деп есептеген. Сөйтіп, мұнараның астына иір-иір жол салдырып, өздеріне жатын орын — қабыр әзірлеткен. Тарихшылар «Хеопс патша өз мұнарасын салдыруға Египеттің барлық халқын құлы ретінде пайдаланған» дейді екен. Мұнарасының биіктігі — 146 метр. Әр қабырғасының ұзындығы — 230 метр. Оны айналып шығу үшін бір күн сарп ету керек екен. Осы ғимараттың алдынан бітеу тастан қашалып жасалған адам басты арыстанның үлкен мүсінін көріп, оның ғажап көрінісіне еріксіз таң қаласыз. Дәл осындай тамаша тарихи ескерткіштерді Александрия қаласынан да көп кездестірдік.

	Нұрмолда осы тұста кілт тоқтап, ауыр дем алды. Жүзіндегі таңдану басқа реңге күрт ауысып, үні де өзгеріп сала берді.

	— Атам заманнан бері ауыр жүк арқалаған египеттіктердің жадау-жүдеу тіршілігін көргенде бағы жанбаған байғұс халықай демеске лажың жоқ, — деді ол тамағын қырнап, — Байлық, бар-мәзір әлі де халықтың емес, аздаған бай-манаптардың қолында. Құмырсқадай құжынаған еңбекші халықты панасыз, ылпасыз десе де болғандай. Жапырақты басына күнқағар етіп, етекті лекерлеп жапқан адамдар тоқымдай жердің топырағын қолмен суарады екен. Сөйтіп, құм қуырып, дән алады екен. Жалпы египет жерінің 97 пайызы жарамсыз, өркеш-өркеш, жалжал қызыл құм, оның үстіне 60-70 градустық ыстығы тағы бар. Біз мұнда жиырмаға келген соқтандай жігітті бала ғой, жас қой деп, әлпештеп, ақылынан алжастырамыз. Ал ол жерде он үштегі бала еңбек етіп, өз тамағын өзі табады екен. Ал өздері тым шебер-ақ. Құмды илеп, неше түрлі ыдыс, не түрлі моншақ жасайды. Соларын сатып, тамақтарын асырайды. Суэц каналы ел меншігіне айналғаннан кейін мұндағы француз тіліндегі мектептер жабылып, ел жаппай ағылшын тілінде оқуға көшкен. Біздің колхоздар сияқты Ніл дариясы жағасынан кооперативтер құрыла бастапты. Олардың саны әзірге үш жүздей екен. Жаңа құрылған кооперативтер бірден іске кіріскен, жер өңделіп, тұрғын үйлер салынуда. Түбінде жақсы шаруашылық болып кетулеріне толық негіз бар.

	Конференциямыз 26-желтоқсан күні таңертеңгілік Египет астанасының ең зәулім үйлерінің бірі — Каир университетінің үлкен залында салтанатпен ашылып, жеті күнге созылды. Кеңес делегациясының мүшесі Арзуманян «ССРО және Азия, Африка елдері арасындағы экономиқалық қатынастар» деген тақырыпта баяндама жасады. Баяндама үлкен ынта, ықыласпен тыңдалды. Конференция аяқталған күні египеттіктердің сүйікті көсемі Ғамаль Абдаль Насер келген қонақтар құрметіне қабылдау жасап, қонақасы берді. Түрікмен, өзбек, тәжік және біздің республикадан барған делегаттар сондағы ССРО елшілігінің залында Азия мен Африка елдері өкілдерімен кездесу өткіздік. Сонда мен тілмаш Тарасевич арқылы Египеттің белгілі гуманист-жазушысы Ибраһим Рашад мырзамен таныстым. Екеуміз ұзақ әңгімелестік. Ол біздің колхоздың табысына қатты таң қалды. Не сенерін, не сенбесін білмеді. Мені тым бөстіртіп тұр-ау деді ме, колхозға келуге уәде берді. Мен келіңіз, күтіп аламыз дедім. «Суды қамшымен ұрып, ешқашан да бөле алмайсың» дейді екен египет халқы. Біздің достығымызды да ешкім, ешқашан да қамшымен ұрып су сияқты бөле алмайтындай көрінді маған. Солай емес пе, жұртым. Менің орнымда өздерің не дер едіңдер?

	«Біз де соны айтқан болар едік». «Дұрыс айтқансың, Нұрмолда» деген дауыстар жан-жақтан жамырай шығып, арты ду қол шапалақтауға ұласып кетті.

	Көптің аты көп емес пе? Іштерінде қызғаныштың қызыл күшігі қыңсылаған біраз адамның қол соқпақ тұрмақ, қаны қарайып, жұдырығын түйіп отырғанын ешкім байқай да, сезе де қойған жоқ. «Ойбай-ау, күні кеше ғана, жұмыс істе, көп нан табасың! Көп нан жесең, қарның тояды» дейтін Нұрмолда емес пе, мынау? Қалай-қалай сөйлейтін болған?» деп, Сәрсен бастаған топ елден оқшаулана берді. Оларға Құмар қосылды.

	Колхоздың бас бұғалтырлық қызметінен кеше ғана түскен еді. Қызметінен түскеніне іші күйіп, ызадан буынып, өзін қайда қоярға жер таппай, меңдуана жегендей миы айналып жүрген-ді. «Соқыр атты қотыр ат іздеп табады» дегендей Құмар Сәрсендерді тез-ақ тауып алды.

	Бұл кездесуге Жазира да қатысты. Ол Ортаөзектен тауар алуға келген еді. Жұрттың Нұрмолдамен кездесуге кетіп бара жатқанын естіп, клубқа ол да келген болатын. Нұрмолданың сөзін бастан аяқ ынта қойып тыңдап отырды. Жазира Каирды Нұрмолдамен бірге аралағандай әдемі әсерде қалды. Жұртпен бірге бір-екі рет бұл да көтеріле қол соғып қалды да, артынша: «Қой, мұным не менің?» деп, тез тартына қалған. Оған да себеп жоқ емес еді. Құмардың қызметінен түскенін бұл да естіген. Сөз жоқ, ол Нұрмолдаға мұнысын кешірмейді. Өзі де: «Енді сенімен жауласып, жағаласып өтемін» депті Нұрмолдаға. Мұның мықтының сөзі емес, бейшараның сөзі екенін Жазира іші сезеді, бірақ көңілге күдік кіріп алабұртып отырған. Сол кезде ол Сәрсеннің соңынан жүгірген Құмарды көріп те қалған.

	Нұрмолда залда отырған Жазираны көрген жоқ. Колхоздың есеп беру, сайлау жиналысында кімнің қайда не істеп, не қойып отырғанын біліп те, көріп те қоятын қырағы Нұрмолданың Жазираны көрмеуін кешіруге болатын да сияқты. Оның бар ойы Каирда көргенін көз алдына елестетіп, ел-жұртына жеткізу еді. Жазира оны сезді, түсінді. Тіпті, көріп қала ма деп, қысылып, қымтырылып та отырды. Ақыры ол Ортаөзекке қайтатын уақыты болып жұрттан бұрын сыртқа шықты. Нұрмолда оған жиналыстан соң тура Ортаөзекке баратын сияқтанды. Үйге ертерек жетейін деген бір ой оған маза бермеген күйде, ауылына қарай құстай ұшырды.

	Пәлесі жұғады деп, Құмар бұрын Сәрсенге жоламайтын, тура келсе жалтарып, алдынан шықса, айналып кететін. Бірін-бірі бір кісідей-ақ білетін бұлар мұнысын ерсі де көрмейтін. Бірде көрген, бірде көрмеген, бірде білген, бірде білмеген боп, бірде тату, бірде дүрде араз боп жүре беретін, Сәрсеннен қашатын, әсіресе, Құмар еді. Сол Құмар енді міне, мұның соңынан жүгірді. Мұны ол жақсылыққа жорыды.

	Сәрсеннің де ұнжырғасы түсіп жүргеніне де біршама уақыт болған. Нұрмолдаға қарағанда атқа бұрын мініп еді. Колхозды да одан бұрын басқарып еді. «Бұрын шыққан құлақтан соңғы шыққан мүйіз озыпты» дегендей бұған қазір бастық тұрмақ, бригадирлік те бұйырмай қойды. «Завферма қой, болмаса қоймашы қой» деп, Нұрмолдаға жатып жалынғалы қашан. Аудандағы ағайынына да айтқызып көрді. Нұрмолда болса: «Колхозда Сәрсен істемеген қызмет қалған жоқ, қызылшашы, болмаса малшы болсын!» депті. Бұдан артық қорлау бола ма? Содан Сәрсен: «Қырып, жоямын!» деп кіжініп, арыз жазуға кіріскен. Алғашында жалғыз еді. Келе-келе қатары көбейіп, тірек болар тілеулестер шықты әр жерден. «Айналдырған жау алмай қоймайды!», «Ұра берсең, құдай да өледі! Оның жанында Алдабергенов кім?!» деп, білек сыбанып бірлесті олар. «Жатсын былығып» деп, «Артық қызылша салды» деді. «Малда пәле бар» деді. Бұл фактілер әрине, Алдабергеновті шалқасынан түсірмесе де, аяғына тұсау, жолына орау болса да жетеді деді.

	Сөйтіп жүргенінде: «аудан, облыс басшыларының кейбірі Алдабергеновті мақтап-мақтап, ақыры басымызға шығардық, енді не істейтінін өзі біледі» деп, кейитін көрінеді дегенді естіді. Оларға керегі Алдабергеновті жамандай беру, жамандай беру. Ол Сәрсеннің қолынан келеді. Оған енді Құмар қосылса. Талай жыл колхоздың басбұхы болды. Колхоздың бар пәлесін білетін осы. Құдай оңдап, Құмар да қолға түсті. «Жан күйдірер бір-екі факты болса ғой, шіркін!».

	Әй, жігіттер! — деді Сәрсен бір жартыны үстелдің үстіне тарс еткізіп қойып. — Нұрмолданың мына менен несі артық? Жоқ, мына отырған сенен несі артық? Білім дейтін білім жоқ, жазу дейтін жазу жоқ. Нұрмолданың жанында мына Құмар құдайға басбұх болатын адам. Нұрмолда ешқайсымыздан да артық емес. Артық жұмыс та жасап жүрген жоқ. Түске дейін қызылшашыларға төбесін бір көрсетеді, одан бидай көжесін ішіп ап, малшыларға тартады. Ойбай-ау, со да жұмыс боп па? Нұрмолданың басына бақ қонған адам. Басқа ештеңе де емес. Ал Нұрмолданың басына қандай бақ қонып отырғанын білесіңдер ме? Ей, оны өзім айтпасам, сендер қайдан біле қоямын дейсіңдер? Нұрмолданың басына қонып отырған бақ — қара шыбын. Қара шыбын соқырдың көзіне де қонады, пұшықтың мұрнына да қонады, мылқаудың тіліне де қонады. Қара шыбыны ұшқан күні Нұрмолда да мына өзіміз сияқты пенде боп қалады. Қашан айтпадың демеңдер мұны. Кәне...

	Тұрғандар стақан толы арақтарын әй-шайға қаратпай қағып салды. Олардан Құмар да қалысқан жоқ.

	— Қызмет деген қолдың кірі! — деді ол енді Құмарға тіл қатып. — Алдабергеновпен бірге айға ұшатындай-ақ мұрынды көтерудей-ақ көтеріп едің. Енді сен де, мен де бірдейміз...

	— Шаруа бар, — деді Құмар шыдамсыздана.

	— Білемін! — деді Сәрсен сұқ саусағын шошайтып. — Білемін. Білгенде қандай... Тс...

	Сәрсен көңілді еді. Көтеріңкі көңілге ақаң қосылғаннан соң, оған тағы Құмар келіп қосылған соң, дауыл тұрған теңіздей толқыды. «Өзім деген жігіттер осылай болу керек» деп, арақты судай ағызды. Ішіндегісін ақтарды. Арыз жазып, Алдабергеновті орнынан алдырса, колхозға бастық өзінің болатынын, сонда бұлардың бәрін де қарық қылатынын айтып, кеудесін соқты. Құмарды қапсыра құшақтап, бетінен қайта-қайта шөпілдетіп сүюмен болды.

	Бұл кезде Нұрмолда Ортаөзекті бетке алып бара жатты.

	4

	Алматы облыстық партия активінің жиналысы «Ауыл шаруашылығын одан әрі өркендетудің мүмкіндіктері сарқа пайдаланылсын!» деген ұранмен өтті. Активте баяндама жасаған облыстық партия комитетінің хатшысы Исмаил Юсупов Нұрмолда Алдабергенов басқарған Сталин атындағы колхозға айрықша тоқталды. Колхоз табысын жіліктеп шақты. Мысал көп болды. Соның бәрін залда отырған шаруашылық басшыларына соқырға таяқ ұстатқандай үлгі, өнеге тұтты. Ақыры: «Сендер неге Алдабергенов сияқты бастық болмайсыңдар!» деп ұрсып та алды. Баяндама екі сағатқа созылып, әзер бітті. Жарты сағаттық үзілістен соң дәстүрлі жарыссөз басталды.

	— Колхоздар мен аудан басшыларына қатаң талап қоятын мезгіл жетті, — деді мінбеге бірінші боп көтерілген облыстық атқару комитетінің төрағасы А.Морозов өзінің жаттанды әуеніне басып. — Ендігі жерде кімнің болмасын ауыл шаруашылығына басшылық ету дәрежесі олардың жүгері егісін өсіруге қалай мән беріп отырғандарына қарай бағаланады, — деді ол тағы да қоқан-лоқы көрсете сөйлеп.

	Бұдан соң партияның желтоқсан пленумына қатысып, абыройы тасып, аты ауызға іліне бастаған Панфилов ауданындағы «Октябрьдің 40 жылдығы» колхозының төрағасы Н.Головацкий сөйлеп, 1100 гектар жерге дала аруын өсіріп, оның әр гектарынан 60 центнерден дән, 632 центнерден көк балауса жинағандарын мақтаныш етті.

	Жарыссөз өзінің жаттанды әуенімен жалғасып жатты. Бір кезде Юсупов орнынан тұрып, залда отырғандарды тыныштандырып алды да, сөзді барлық атақ-даңқын тізіп, Нұрмолда Алдабергеновке берді.

	Нұрекең президиумда отырған. Орнынан тұрып мінбеге қарай бет алды. Зал қайта гулей бастап еді, хатшы: «Болды! Сөз тыңдаңдар!» дегендей үстелді тықылдатып тұрып алды.

	— Жолдастар, мен ананы істедім, мен мынаны істедім деп, мақтанбаймын! — деп бастады сөзін Нұрекең. Мына тосын сөзге әркім-ақ елең ете қалысып, құлақтарын тоса бастады. Залда тыныштық орнады.

	— Құр мақтау неме керек, — деді ол енді отырғандарға қарап. «Алдабергенов керемет басшы» дейді. Бос сөз ол. Қазақ: «Түйенің танитыны жапырақ» дейді. Ау, обком хатшысы Юсупов жолдас, өкімет Морозов жолдас, Алдабергеновті он орап алатын талантты, дарынды басшылар міне, мына залда отыр. Соларды сендер неге көрмейсіңдер? Соларға сендер неге қол ұшын бермейсіңдер? Қашан болмасын, балалардың жаттап алған тақпағы сияқты, Алдабергенов деп тақылдап тұрғандарың...

	Ештеңеге түсінбеген жұрт аң-таң, ауыздарын ашып қалған. Активті жүргізіп отырған хатшының өзі де біресе қасындағы Морозовқа, біресе мінбедегі Алдабергеновке қарап, не істерін білмей абдырады да қалды. Ақырында шыдамай:

	— Нұреке, асты-үстімізді жездей қақтайтындай сонша не жазығымыз бар еді? — деді сыздана сөйлеп.

	— Хатшы жолдас, жазығың бар, — деді Нұрмолда төбеден ұрғандай тоқ еткізіп.

	Нұреқеңнің мына сөзі Юсуповқа кеудесіне қойып қалғандай жаман әсер етті. Табан астында қаны төбесіне ойнап шықты. Жыландай жиырылып, сұп-сұр боп, отырып қалды. Нұрекең президиум жаққа назар аударған да жоқ, залға қарап сөйлей берді.

	— Осында отырған шаруашылық басшыларының ақыл-парасаты өзімнен кем дей алмаймын. Құдай сақтасын, олардың бірі де колхозым, совхозым жаман болсын демейді. Қайтсем жоспар орындаймын, қайтсем трактор, қайтсем мәшине, қайтсем комбайн, қайтсем ағаш табамын деп, жарғақ құлақтары жастыққа тимей, шапқылап жүр. Өтірік деңдерші осымды?!.

	Залда отырғандар: «Өтірік емес, шын, шын!» деп, шулап қоя берді. «Естідіңдер ме?!» дегендей Нұрмолда президиумда отырғандарға жалт қарап алды да, үзілген сөзін қайта жалғап кетті.

	— Біздің малшылардың киетін киімі, ішетін тамағы колхоздың мойнында. Колхоз оларға жақсы жағдай жасаған соң, олар да колхозға жақсы жұмыс істейді. Біздің механизаторларымыздың тракторы, мәшинесі қысы-жазы тоқтамайды. Заулап жүріп тұрады. Сынса, запас бөлшегі табан астыңда табылады, жөнделеді. Ал құрылысшыларымыз құрылыс материалдарынан таршылық көрмейді. Себебі? Себебі колхоз керек нәрсенің бәрін тауып береді. Ал колхоз керек нәрсенің бәрін жерден қазып, аспаннан жаудырып алмайды. Арызын айтып, алақанын жайып, облыс, астана басшыларынан қайыр сұрағандай сұрап алады. Обкомға, облисполкомға жалынып барасың, ал министрлер мен совминге жалбарынып барасың. Сөйтіп, мен қазір қайыршыдан асқан сұраншақ боп кеттім. «Ұра берсең, құдай да өледі» дегендей, сұрай берген соң, әйтеуір бірдеме аламын. Ойпыр-ау, обкомы, облисполкомы бар, Совмин мен ЦКсы бар, елді асырап отырған, ет пен майын, сүт пен қантын беріп отырғаи колхоз, совхоз ғой деп, шіркін-ай, бір сәт қана ойланса, бар шаруа тастай болар еді ғой. Колхоз бен совхоз керек жарағына қарық болар еді ғой. Жолдастар, жақында мен көрші колхоздың бастығымен сөйлестім. «Әй, саған не болған. Еті тірі пысық жігіттің бірі емес пе едің. Шаруаны құлдыратып, не албасты басты?» дедім. «Сен сияқты сайдың тасындай техникам жоқ» деді. «Әй, обкомнан, совминнен комбайн, трактор сұрамайсың ба?» десем, екі қолын көкке көтеріп, азар да безер болды. «Тыныш жатқан жыланның құйрығын басып жындымын ба» дейді. «Былтыр қант қызылшасын қазуға техника күші жетпей жатыр деп обкомға барғанда, бюроға дайындап, желкемді қиып жібере жаздаған» дейді. «Содан пәледен машайық қашып жүргенді жақсы көремін» дейді. Мұндай сөзді жалғыз ол емес, осында отырған талай шаруашылық басшыларының аузынан естуге болады. Солай емес пе, жолдастар?

	«Солай, солай» дегек сөз де әр тұстан саңқ-саңқ естілді.

	— Юсупов жолдас, — деді Нұрмолда президиумға бұрылып. — Алдабергеновті мақтама, колхозды мақта. Колхоз жақсы болған соң, Алдабергенов жақсы...

	— Нұреке, түсінбедік қой сізді, — деді ол өтірік күліп.

	— Неге түсінбейсің? Мына отырған колхоз, совхоз бастықтарына керегінше комбайн, қалағанынша тракторын бер де, әйда, Алдабергеновпен социалистік жарысқа түс деші. Көр де тұр, күні ертең Алдабергеновті айдалаға тастап шыға келеді шетінен! Осыны қалай білмейсіңдер?!

	— Нұреке.

	Қызып, қызынып алған Нұрмолда «сөзді қой!» дегендей хатшыға қолын сілтеді. Мұндайды көрмеген Юсупов не дерін білмей тұншығып, түрі бұзылып кетті.

	Айтарын айтып, Нұрмолда мінбеден түсті. Лауазымы жоғары бастықтарға өздері айта алмайтын сөзді әрі батыл, әрі жанына батыра айтқанына шаруашылық басшыларының бәрі Нұрмолдаға дән риза болды. Дүрілдетіп қол соқты.

	Осы активке шұбарлық, кейінірек Панфилов аудандық партия комитетінің бірінші хатшысы болған, Социалистік Еңбек Ері Шаймұхан Сәпиев те қатысқан еді. Нұрмолданы ол сонау бала кезінен білетін. Қалай бригадир болып, қалай колхоз төрағалығына сайланғаны да көңілінде, көз алдында. Оған Нұрмолданың бүгінгі сөзі өзгелерден ерекше әсер етті. «Нұрмолданы білеміз деп, жүргеніміз жай сөз екен» деді ол іштей тебірене толқып. Нұрмолда өскен, Нұрмолда өзгерген. Білімі жеткенмен, батылдығы жетпейтін, ғалымдығы болғанмен, қайраткерлігі кемшін соғатын, басшы біткеннің алдында батыл іске баспайтын, қара басының қаракетінен аспайтын талайларды көріп, талайлармен істес боп жүрген Сәпиев Нұрмолданың азаматтық нар тұлғасын енді ғана танып, енді ғана білгендей еді. Ол бүгін жалғыз бұған емес, ел басқарған азаматтарға мақтау, мадақтаудың шылауына түспеудің тамаша үлгі-өнегесін көрсетті. Өзінің айтар ойы, қояр талабы бар басшы екенін танытты. Сөзі ретті. Айтқаны орынды. Әрине, Нұрмолданың бұл сөзі ел басшыларына жеңіл тиіп жатқан жоқ. «Көрмес түйені де көрмес!» деді-ау Нұрмолда. Білген, түсінген басшыға бұл сөз шапқа тигендей шамданатын сөз емес, қайта ақылдының ісіне шабыт беретін сөз емес пе?

	Қазекем: «Артық қайрат жанға қас» деп, бекерге айтпаған ғой. Обком хатшысы И.Юсуповтың Нұрмолдаға деген өкпесі қара қазандай қайнады. Әлі жетіп, әмірі жүрер біреу болса, аянбас-ақ еді. Алатаудай атақ, даңқы бар Алдабергеновке тіке соқтығуға тіксінді. Бірақ активтен кейін обкомға келіп түсіп жататын арыз-шағымдарға дұрыс қарау жөнінде бөлімдегілерге қатаң тапсырма берді. Алдабергеновтің өзіне бұлай тиісуін біреу-міреудің айдап салуы ма деген қауіп те көңілін күпті етіп, жүрегін сыздатты. Сөйтіп жүргенінде ол күтпеген жерден Шымкент облыстық партия комитетінің бірінші хатшысы болып сайланып кете барды.

	Ал Нұрмолда Алдабергенов Алматы облыстық партия комитеті мен еңбекшілер депутаттары облыстық кеңесі атқару комитетінің бірлескен бюросының шешімі бойынша үшінші мәрте Социалистік Еңбек Ері атағын алуға ұсынылды. Бұл қазан айының үші күні еді.

	Осы бюроны жүргізген Морозов соңынан Алдабергенов өзіме келіп, рахмет айтатын шығар деп күткен еді, бірақ ол кісі президиум жаққа бұрылмастан, тура сыртқа тартты. Мұны байқап қалған Морозов енді өзі қимылдады. Нұреке, деп қазақша тіл қатып, іле өзі де қасына келді. Қолтығынан ұстап, бауырына тартып, «Нұреке, бізге риза шығарсыз» деп жатыр. Жүзіндегі жылылық пен үніндегі мейірімділіктен қуанышты көмейі көрініп-ақ тұрды.

	— Нұреке, — деді ол қуанышын жасыра алмай, — сіз үшін қуанышымда шек жоқ. Жұлдызыңыз құтты болсын! Бұл деген жалғыз сіздің ғана емес, баршамыздың басымызға қона кеткен зор бақыт. Сіз өзі кім болғаныңызды бір ғана сәт көз алдыңызға елестетіп көріңізші. Ғажап, ғаламат...

	— Тым...

	— Нұреке, Нұреке, сіз тым кішіпейілсіз, — деп іліп әкетті Морозов. — Көресіз әлі, үш мәрте Социалистік Еңбек Ері Нұрмолда Алдабергеновіміз бар деп, күні ертең бүкіл республика мақтанатын болады. Дәл солай, Нұреке. Дәл солай. Дәл бүгінгі күн — ұлы отан тарихының қасиетті парағына алтын әріппен жазылатын күн.

	— Оны уақыт көрсетер, — деді Нұрмолда тілге келіп. — Әлгі өзіңізге айтқан мектеп-интернат құрылысы жөндеп жүрмей жатыр...

	— Ой, Нұреке-ай, сол да сөз боп па, — деді Морозов екі қолын жайып. — Сіз айтсаңыз болды, қузаймыз! Қаласаңыз қазір-ақ тапсырма берейін.

	Сөйтті де ол үстел үстіндегі қаздай тізілген телефондарға қол созды.

	— Жарайды, Морозов жолдас, кейін де айта жатарсыз, — деп, Нұрмолда асығыс кетуге ыңғайланып еді, Морозов қолтығынан айрылмады.

	Облыстық кеңестің атқару комитетінде ат тізгінін ұстап, анау айтты анаған, мынау айтты мынаған деп, нені болса да пышақ үстінен үлестіріп отырғандардың жай-жапсары бір кісідей Нұрмолдаға да белгілі еді. Қашан болмасын жоғары жақ не дейді деп, көздері бақырайып қарап отырғаны. Оларға бастық айтса болды. Табан астында аспандағыны алақаныңа қондырады. Ал бастығы бер демесе, көзің көріп, қолың ұстап тұрған нәрсеңді үпілеп-сүпілеп ылым-жылым жоқ қып, жойып жібереді. Мұны Нұрмолда екі жерде екінің төрт болатынындай жатқа біледі. Жалпы, кеңестегі жолдастар Алдабергеновпен қырғи қабақ болмауға тырысады. Оның да себебі жоқ емес. Аудандық, облыстық, республикалық жиналыстарда сынап, мінеп жүре ме деп қорқақтайды. Сондықтан да сұрағанын тауып беріп, жақсы атты болуға тырысады. Тек, мына мемлекет қаржысымен колхозға құрылыс салу мәселесін шешуге келгенде қабырғаларын қара нардай қайыстырып, құр маймаңдағандары болмаса, қатты қайырым жасаған емес. Обкомсыз қия баспайды, мәселе шешпейді. Шешер еді, табан тіреп мәселе қоя алмайды. «Біреудің жоғын біреу ән салып жүріп іздейді» дегендей мезіреті ғана ғой олардың әрекеті. Сол үшін де Нұрмолданың обкомға өзі шығып, Морозовқа салмақ салғаны. Осыдан үш-төрт ай бұрын айтқан шаруасын енді ғана лып еткізіп шешіп бермек. Өткендегідей, Нұреке, бұл мәселе қиын ғой деп қиналып, заңсыздық қой деп, зарлап тұрған жоқ. Салдырамын, қатырамын деп тұр. Нұрмолда рақметін айтып, босанбақ еді, Морозов оны тағы да босата қоймады.

	— Нұреке, Сізден екі өтінішіміз бар, — деді маңғаздана түсіп. — Жеке менің өтінішім екен деп ойлап қалмаңыз. Бюро мүшелерінің өтініші...

	Нұрмолда Морозовқа таңдана қарады.

	— Иә, иә, облыстық партия комитеті бюро мүшелерінің сізге айт деген өтініш-тілегі, айтуыма болады ғой...

	— Айтыңыз, айтыңыз, — деді Нұрмолда қапелімде аузына бұдан басқа сөз түсе қоймай.

	— Бірінші өтініш-тілегіміз колхоздың атын өзгертуіміз керек. Өзіңіз естіп, көріп отырсыз, барлық жерде Сталиннің аты өшіріліп, ескерткіштері қиратылып жатыр. Қырық кісі бір жақ, қыңыр кісі бір жақ болмайық. Колхоздан Сталин атын тез арада, тіпті, мына бюро шешімін Мәскеуге жеткізбей тұрғандаақ алып тастасақ па деп едік. Бұған сіз қарсы болмайды, бізді түсінеді деп есептейміз. Екінші өтініш-тілекке келетін болсақ, ол сіздің мемлекет қаражатымен ауыл, селоларға мәдени-тұрмыстық объектілер салу жөніндегі талаптарыңыз жайлы. Бұл мәселе жөнінде Дайыров, Головацкий сияқты колхоз бастықтары да күңкілдеп үн шығара бастапты. Сынықтан басқаның бәрі жұғады деген. Егерде облыстың барлық шаруашылық басшылары мемлекет қаржысымен маған магазин, маған аурухана, маған клуб, маған үй салып беріңдер деп, жан-жақтан жамырап қоя берсе, обком не істемек, біз не демекпіз? Облыстық партия комитетіне кінә тағар сіздің ретіңіз жоқ. Қолдан келгеннің бәрін жасап та жатырмыз, жасай да бермекпіз...

	«Бұған не дейсіз» дегендей ол енді Нұрмолдаға күлімсірей қарады. Морозовтың беті күлгенмен, іші мұздай суық еді. Оны Нұрмолда аңғармай қалған жоқ. Қипақ, сипақсыз тамағын қырнап:

	— Морозов жолдас, — деді оған тіке қарап. — Обком бюро мүшелерінің өтініш-тілегіне орай мен былай демекпін. Бірінші, колхоздың аты жөнінде. Иә, колхоздан Сталин атын алу жөнінде жарлық жоғарғы жақтан көптен қойылып жүр. Бүгін Сталинді жатып кеп жамандап жатырмыз. Мүмкін, ертең Сталинді жер-көкке сиғызбай қайта мақтайтын шығармыз? Сонда жұртқа не бетімізді айтамыз? Менімше Сталинді бір кісідей білетін маршал Жуков. Мәскеуге барғанымда Георгий Константиновичке арнайы жолығып, бар шындықты айтып, ақылкеңес сұрадым. Сонда ол кісі маған Сталин есімі бір колхозға лайықсыз, алып тастаңдар, құртып жіберіңдер деп, құдайға күнәһар болар жайым жоқ, ақ пен қарасы аралас адам, өзің біл деген. Оның жайы солай... Ал енді екінші мәселеге келетін болсақ, ол менің жеке басымның қажеті үшін емес, колхоз мүддесі үшін, оның болашағы, келер ұрпағы үшін, тіпті қоғам үшін атқарар аса қажет шаруа деп білемін. Мен бұл пікірге өмірден көргендерім мен түйгендерімді саралап, салмақтап, елеп-екшеп барып, бекініп отырмын. Сондықтан да мәселенің қойылуы дұрыс деп білемін. Шындық үшін, дұрыстық үшін күреспей, күнкөріс үшін қызмет ететін Нұрмолда бастық емес, адам. Егер атақ беріп ауыз жаптырамын десеңдер қателесесіңдер...

	— Нұреке-ау, о не дегеніңіз?! Мына сөзді менен басқа жан естімесін, — деп Морозов жуып-шайған болды. — Өзіңізбен ойласқан, ақылдасқан шаруа ғой. Бүйтіп қатты кетпеңіз.

	— Ауылдың жайын ойлау, сонда тұрып еңбек ететін адамдардың жайын ойлау — деді Нұрмолда қыза сөйлеп, — ол мына колхоз бастығы менің ғана емес, партия сенім артып, халық үміт етіп отырған мына сендердің де өздерің біліп, бел шешіп, білек сыбанып атқаратын жұмыстарың емес пе?

	— Дұрыс, дұрыс қой, — деп Морозов енді сытыла берді. Нұрмолданы есік алдына дейін елпелектей шығарып салды. Ол колхоздан арыз түсіп жатыр. Соны қайтеміз демек еді. Бірақ оны айтпай, ішке бүгіп қалды.

	Бипаздау, мәймеңкелеу дегендерді Нұрмолданың жаны сүймейтін, табиғатына жаттын. Қолыңнан келсе, шаруаны тындыр, мәселені шеш. Ал оған шамаң келмесе, желдей есіп желпінбей, ағыңнан жарыл, ақиқатын айт. Сонда ғана сені жұрт түсінеді. Сонда ғана сені жұрт бағалайды. Ел қамын жейді-ау, болашақты болжайды-ау деген біраз азаматтардың қызметі өсіп, жұмсақ орындықтарға отырғаннан кейін «анау не дейді, мынау не дейді» — деп, жапалақша жаутаңдағанын көргенде, ол шыдай алмайтын, шарт кететін. Содан өзі пайда да тауып жүрген жоқ.

	Сыртта мұны біраз адам күтіп тұр екен. Шетінен «Қуаныш құтты болсын» айтып құтықтап, қолпаштап жатыр. Ақ жарқын, ақ адал көңілден шыққан ақ тілеулер тебірентпей қойған жоқ. Осы бір сәт ол өзіне қанат біткендей, ғарышқа ұшып бара жатқандай сезінді.

	5

	«Жел тұрмаса, шөптің басы қимылдамайды» деген емес пе, көп кешікпей-ақ Нұрмолда мен Жазираның арасындағы байланыс Ақжарқынның да құлағына жетті. Жеткізген алысы емес, ағайыны боп жүрген Жаңыл деген апайы еді. «Дос жылатып, дұшпан күлдіріп айтады» дегендей, ол өзі де күйініп, сіңлісін де күйдіріп:

	— Күйеуің тап қазір Ортаөзекте ойнап күліп отыр. Көремін десең, дәп төбесінен түсіремін, — деді екі білекті сыбанып.

	Ақжарқын апасына «Сен не деп отырсың?» дегендей бажырая қарады. Жаңылдың айтқандары санасына жетіп, жанын күйдіре бастағанда барып, бойына жалған намыс кіріп, ызадан өзегі өртене:

	— Осыдан үйге келсін! — деді булығып.

	Апасы Ақжарқынды арыстандай айбат шегіп, арғымақ мініп, айқайға салар, айқайдан соң аттанға басар деп ойлаған еді. Оның мына сөзінен бірден жүдеп, бірден жүні жығылып сала берді. Үміті ақталмады, күткенінің күлпаршасы шықты. «Күйеуінің келгенін күтіп отыратын кез бе еді?! Темірді қызған кезінде соқпаушы ма еді?! Бай керек қатын бүйтуші ме еді?». Қараптан-қарап Жаңыл Ақжарқыннан түңіліп кетті. Қайран сөзінің қор болғанына өкінді. Сіңлісіне көңілі қалған күйі, «өзіңе де сол керек!» деп, ақырын жылыстап үйден тайып тұрды.

	1960 жылдың қазан айында СССР Жоғарғы Кеңесінің үшінші сессиясы өтіп жатқан. Осы сессияның үзіліс кезінде Н.С.Хрущев пен Н.Алдабергенов қол алысып амандасып, біраз сөйлескен еді. Сол бір сәтті тілшілер суретке түсіріп, орталық «Правда» газетінде жарқ еткізді. Сол-ақ екен ол суретті барлық газеттер жарыса жариялады. Ел басшысымен емінеркін әңгіме үстінде түскен бұл сурет Нұрмолданың атақ-даңқын бұрынғыдан да аспандатып жіберді. Достар қуанды, дұшпандар бармақтарын шайнады.

	— Алдабергеновке енді алладан басқаның шамасы келмейді! — деді Құмар түсінен шошынғандай суретке сұқтана қарап. — Алдына барамын... Аяғына жығыламын...

	Құмардың мына сөзіне арыз жазушылар да, арыз жазушыларды айтақтаушылар да «Ей, сен не шатып тұрсың?! дей алмады. Үндері шықпай, құр іштерінен тынды.

	Нұрмолда сессияда сөз сөйлеп, елге үлкен қуанышпен оралды. Тілшілерден бірінші боп, Сәуірбек жолықты.

	— Газет мақала жаз деп, асықтырып жатыр, — деді ол амансаулық сұрасқан соң. — Сессияда сөйлеген сөзіңізбен таныспыз. Колхоз өндірісін дамытудың қазіргі проблемасы жөнінде пікіріңіз қандай? Сол жөнінде газет оқырмандарымен пікір алыссаңыз деген тілек бар.

	— Жақсы, жақсы. Менен не сұрайсың. Маған нені айт дейсің, — деді Нұрмолда ашық жарқын пейіл танытып. — Сұрай бер. Әлде мен өзім айта берейін бе?

	— Айтыңыз, Нұреке айтыңыз! — деп Сәуірбек лып ете қалды.

	Ойыңызды ірікпеңіз.

	— Ойыңды толық айт десең, мәселе былай, — деді Нұрмолда тамағын қырнап. — Колхоз шаруашылығын қалай шапшаң, қалай табысты жүргіземіз? Мәселе осында емес пе? Ол үшін біздің алдымызда, атап айтқанда, шаруашылық басшыларының алдында ғана емес, үкімет пен партияның алдында да үлкен міндеттер тұр. Ол қандай міндеттер дейсіз ғой. Айтайын. Бірінші колхоздарға сатылатын ауыл шаруашылығына қажетті техника бағасы тым жоғары. Ал ауыл шаруашылығының өнімдерін өндіруге көп шығын кетсе де, оның бағасы төмен. Бұл дұрыс көзқарас емес. Бұл жөнінде мен өз пікірімді сессияда айттым. Қолдаушылар да бар. Қолдамаушылар да бар. Түбінде біз жеңеміз ғой деп ойлаймын. Екінші жоспарлау практикасына өзгеріс кіргізу керек. Айталық, жоғарғы жақ маған: «Сен биыл 500 гектар астық, 400 гектар жүгері егесің!» дейді. Оны орындамасам, маған сен тапсырманы орындамадың деп, қоқан лоқы көрсетеді. Бұл дұрыс емес. Колхоз не егіп, не есіретінін өзі біліп, өзі істеуі керек. Онсыз колхоз өндірісін өркендетеміз деу бос сөз. Үшінші мәселе, колхоз уставын қайта қарап, қайта бекіту керек. Төртінші, колхозға деген көзқарас совхозға деген көзқараспен бірдей болуы керек.

	Сәуірбек Нұрмолданың айтқандарының бәрін блокнотына қондырып алды. Онымен әр кездескен сайын әйтеуір, бұл тосын бір жаңалыққа, тосын бір жақсылыққа тап болады. Жазып жүрген кітабының бас кейіпкері Нұрмолда баяғының алып батырлары сияқты жыл санап емес, бүкіл ел алдында күн санап өсіп, бейне бір зәулім бәйтеректей биіктеп барады, биіктеп барады. Нұрмолданың абырой, атағы аспандаған сайын кітаптың жазылуы да қинай, қиындай түсуде. Алғаш ет қызуымен екпіндей кіріскен еңбегінің күн санап салмақтана түскеніне Сәукең де қуанбаса, ренжір сыңай танытар емес. Тек, «Нұрекең жөнінде Сәбең кітап жазып жүр екен» деген сөзді естігелі бері іштей мазасызданумен жүр.

	«Жазушы адам жанының инженері» деген емес пе? Әңгіме үстінде Сәуірбек Нұрмолданың жан дүниесіне де бір өзгерістің кіргенін байқап қалды. Бірақ оның не нәрседен, қандай әсерден болған құбылыс екенін дәл басып тани алмады. Кім болмасын қызметі өссе де, дәрежесі артса да, абыройы асса да қуанады. Ол табиғи заңдылық. Нұрмолданың да мерейі тасып, көңілі шалқуы орынды еді.

	— Соңғы кезде жұрт маған өзгеріп кетіпсіз дегенді көп айтатын болды, — деді бірде Нұрмолда Жазираға сыр ашып. — Не өзгеріс бар. Сен айтшы. Байқайсың ба?

	— Неге байқамаймын, — деді Жазира күліп. — Сен күнненкүнге бала боп барасың...

	— Бала, — дейді Нұрмолда таңданып. — Жазира-ау, о не дегенің?

	— Бала дегенім таза дегенім ғой, — деді Жазира сасқалақтап.

	— Е, сөйдесеңші. Жұрт мені дана деп жүрсе, сен бала дейсің.

	— Мен сені бала деп, жанымдай жақсы көрген соң айтамын...

	— Жұртта мені түсінген соң дана дейді...

	— Оның рас. Жұрт сенің еңбегіңді бағалайды, — деді Жазира күліп. — Бірақ мен жұртқа сене бермеймін.

	— Неге?

	— Нұреке-ау, біреуге біреу жақсылық, біреуге біреу жаманшылық жасап жатқан өмір емес пе? Мен осы жұрттың жақсылығынан жаманшылығы мол ма деп қорқамын...

	Нұрмолда жауап қатпады. Өз басы жұрттың жаманшылығын көрмеген соң, Жазираның сөзін елең қылмады.

	Сол қалпы ол Мәскеуге аттанды. Одан жедел Үндістанға ұшатын болды.

	Күміс қанат әуе кемесі «ТУ-104» Мәскеуден Ташкентке бес сағатта жетіп, жанармай құйып алды да, іле Делиге ұшты. Бүкіл дүние жүзілік ауылшаруашылық көрмесіне қонақ ретінде қатысушы жеті делегация да осы ұшақпен ұшып келе жатқан. Олар — «Свиноводство» журналының бас редакторы Н.Доброхотов, Тимирязев атындағы Ауылшаруашылық Ғылым академиясы агрохимия кафедрасының меңгерушісі, академик В.Кленковский, Ставропол өлкесіндегі «Пролетарская воля» колхозының төрағасы С.Луценко, Қырғыз мемлекеттік ауылшаруашылық институтының директоры — Ж.Құдайбергенов, Ақмола облысындағы «Заречный» совхозының бас агрономы К.Фирсов, Рязань облысындағы «Роза Люксембург» совхозының директоры И.Курсенко және Н.Алдабергенов еді.

	«ТУ-104» Делиге келіп қонғанда мезгіл қыс айы болса да, аспан айналып жерге түсердей күн күйіп тұрғанды. Совет делегациялары тура «Ашака» мейманханасына тартты. Сол күні-ақ көрмеге барды. Көрме Делидің аса назар аударарлық көрікті жеріне орналасыпты. Жұрт оған жан-жақтан ағылуда. Үндістанның 450 миллион халқы ауыл, селода тұрады, бұл бүкіл елдің 80 пайызы. Үнділіктер де егін салып, жеміс-жидек егіп, бау-бақша өсіреді. Сондықтан да олар көрмеден бұл дақылдарды өсірудің қыр-сырын естімекке, білмекке, үйренбекке келеді. Үнді шаруалары кеңес повильонына да көптеп келді. Олар тыңда өсірілген маржандай дәндерді, Алматы апортын, Шұбардың қант қызылшасын, Мақтаралдың мақтасын, Көкталдың жүгерісін көріп, таңданып таңдай қағысты. Үндістандықтар да жерге бай. Бірақ сол байлықты баптап-күтіп, мол өнім алуда қол байлаулар көп сияқты. Мұнда шаруалар күріш пен бидайдың әр гектарынан 7-9 центнерден, ал тарының әр гектарынан 3-5 центнерден ғана өнім алады екен. Бұл әрине, өте төмен көрсеткіш. Сондықтан да үнділік дихандар өздерінен озық елдің тәжірибесін білуге, үйренуге ынтық пейіл танытты.

	8 ақпан күні Үндістанның жас фермерлері Семен Луценко мен Нұрмолда Алдабергеновті өздерінің съезіне шақырды. Съезде Нұрмолда сөз сөйледі. Өз өмірі, колхоз шаруашылығы туралы айтты. Ол суармалы жердің әр гектарынан колхоз бойынша 40 центнерден астық, 500 центнерден қант қызылшасын, 350 центнерден жүгері балаусасын алатындықтарын айтқанда залдағылар ертегі естіп отырғандай бастарын шайқап, таңдайларын қағысып, ақыры қошаметтеп қолдарын соқты.

	Тілшілер де қарап қалған жоқ. Сұрақтарын жаңбырша жаудырды.

	— Алдабергенов мырза, — деді тілшілердің бірі Нұрмолдаға микрофонын ұсынып. — Сіздің колхозыңыз Сталин атымен аталады екен. Ал Сталин туралы пікір кеңестер одағында өзгерген ғой. Сталин атындағылардың бәрі де жойылды десе де болады. Ал сіз басқаратын колхоз Сталин атымен атала бере ме, жоқ әлде, өзгере ме? Осы жөнінде айтып берсеңіз.

	— Біздің колхоздың Сталин атымен атала бастағанына он жылдай ғана болды, — деді Нұрмолда ағынан жарылып. — Солай атаңдар деп, аудан, облыс басшыларының өздері ұсыныс жасады. Ол ұсынысты колхозшылар құп алды. Біздің колхозшылар еңбекті, тәртіпті жақсы көреді. Сталин сияқты тәртіпті, Сталин сияқты еңбекшіл болғылары келеді.

	— Сонда Сталинді жақсы көреді ғой?

	— Сталинді неге жек көруге тиіспіз, — деді Нұрмолда тілшіге дүрсе қоя беріп. — Сталин кеңес өкіметін орнатты. Фашист Гитлерді жеңді. Социализмді орнатты.

	Мұның бәрі оңай шаруа емес қой. Оны соның бәрін бастан өткерген мына біздер ғана білеміз.

	— Сіздің айтқаныңызға сенсек, онда Кеңес Одағы неге Сталинді жабыла жамандап жатыр?

	— Сталинді жамандағандар жамандай берсін, — деді Нұрмолда қабақ шытып. — Бәрі бір онымен Сталин жаман болмайды.

	Тілші Нұрмолдаға рахметін айтып, асығыс кетіп қалды. Кешкісін радиодан тілші хабары берілді. Ойында бөтен ештеңе жоқ Нұрмолда артта қалған колхозын, қайда барса да жанынан қалмайтын Жазирасын еске алды. Ғашықтық деген қиын екен, уақыт өткен сайын сағынышы молайып, көңілі Ортаөзекке қарай алып ұшады. Түнде Жазира мұның түсіне де кіріп шықты.

	Ертеңінде Үндістанға үкімет делегациясын бастап Н.С.Хрущевтің өзі келді. Осы сапардың алдында ғана Никита Сергеевичпен құшақтасып суретке түскен Нұрмолда ел басшысына сәлем беруге ұмтылып еді, біреулер кес-кестеп, жолын бөгей берді. Хрущев нөкерлерімен Бүкіл дүние жүзілік ауыл шаруашылық көрмесіне де келді. Мұнда да Нұрмолданы «досымен» жолықтырмады. «Бұларың не?» деп, реніш білдіріп еді, «Сталинді мақтап, Хрущевті жамандайтын жерді тапқан екенсің! Мәселең елге барған соң қаралады» деді.

	Айтқандай-ақ әлгі сөз елге келе тап алдынан шықты. «Бүкіл дүние жүзіне Сталинді мақтап, Хрущевті жамандапсың! Сұмдық қой мынауың» дейді шеттерінен сұп-сұр боп.

	— Әй, сөз тыңдасаңдаршы.

	— Сөз тыңдайтын жайымыз жоқ. Өз істегеніңді өз мойныңмен көтересің!

	— Е, жарайды.

	Нұрмолда астанадан ауылға келді де, онда да байыз таппай, Ортаөзекке тайып тұрды.





Бесінші тарау





ЖАЛА


	1

	1959-1960 жылдары Сталин атындағы колхоздың тасы өрге домалады, еңбек табыстары еселей артты, колхозшылардың қуаныштары көбейіп, мерейлері өсті, достары шаттанып, дұшпандарының іштері күйіп, бірі тұз жаласа, бірі мұз жалады.

	Колхоз соңғы бес жылдың ішінде Бүкілодақтық ауыл шаруашылығы жетістіктері көрмесіне үзбей қатысып, оның екі алтын, екі күміс, бір қола медальдарын жеңіп алды. Шаруашылықтың машина-трактор паркы нығайды, көп жұмыс механикаландырылды. Жүз гектар жерге шаққанда колхозшылар 3176 литр сүт, 220 килограмм жүн, тірідей салмағы 16,4 центнерден болатын мал мен құс етін өндірді. Соған орай табыс дегенде телегей-теңіз тасып 16 миллионға жетті. Колхозшылардың еңбеккүні — 20 сомнан айналды.

	Ал шаруашылықта өндірістік және мәдени-тұрмыстық объектілерін салу бұрын-соңды болып көрмеген қарқынмен кең қанат жайды. Айталық, механикаландырылған шеберхана орталығы, 440 орындық жаңа мектеп пен екі қабатты балалар бақшасы, 35 орындық аурухана мен 150 киловаттық су электр станциясы, екі мың нүктелік радио торабы мен почта, 450 тұрғын үй мен мәдениет сарайы салынып пайдалануға берілді.

	Колхоздың ірге тасының қаланғанына 30 жыл толу мерекесін республика көлемінде атап өтуге қызу дайындық жүріп те жатқан. Обком мен облыстық атқару комитеті Сталин атындағы колхозды «Еңбек Қызыл ту» орденімен наградтау жөніндегі жоғарғы жаққа ұсыныс жасап та қойған. Иә, Нұрмолда басқарған шаруашылық өсті, өркендеді. Ел, жұрт алдында республикадағы теңдесі жоқ ірі шаруашылыққа айналды. Озат шаруашылықтың тәжірибесі шет елдіктерді де қызықтырды. Қазірдің өзіңде шаруашылық — Германиямен, Чехословакиямен, Болгариямен, Монғолиямен байланыс жасап отыр. Колхоздан май зауытын ашпақ та ой бар еді. Соған қажетті техниканы Германиядан алуға келісілген де болатын. Одақтағы екі ірі шаруашылықпен социалистік жарыста екені де жұртқа белгілі.

	Үндістанда болған оқиға елге Нұрмолданың өзінен бұрын желдетіп жетіпті. Орталық комитеттегілер де, обкомдағылар да салқын қабақпен қарсы алды. Кейбіреулер тіпті, қабылдаудан қашып, төбелерін көрсетпей қойды. Жоғары жаққа түскен арыз шағымдар, домалақ хаттар қайта қаралып, тізімге алынды. Тыңнан комиссиялар жасақталып, бастықтарынан жаңа нұсқаулар ала бастады.

	Нұрмолда алда үлкен бір тексерудің болатынын сезді. Бірақ оған дейін колхозда атқарылатын жұмыстар жетіп жатыр еді. Мәдениет сарайы да салтанатпен ашылуы керек. Оған астанадан, облыстан артистер шақыруға да болады. Бірақ, игілікті істі өз күшіңмен, өз қолыңмен істегенге не жетсін. Нұрмолда колхоз көркемөнерпаздар ұжымын осынау салтанатты күнге арнайы дайындауды ойлады. Сол оймен Талдықорғанға асығыс аттанып кетті.

	Бүгін де репитиция әдеттегідей сағат он бір нөл-нөлде басталды. Сол-ақ екен көрермендер залының қос қабат емен есігі тарс жабылып, бүкіл театрда тылсым тыныштық орнады.

	Бұл көрініс жай сырт көзге ғана. Әйтпесе, директордан бастап, вахтер Бәтимаға дейін қыл үстінде құрақ ұшқан беймаза шақ еді. Әншейіндегі айқай-ұйқайсыз жүре алмайтын әлгі әпенде артистер де енді аяқтарының ұшынан баса қапты, мысықша маймаңдап, бір-бірімен ымдаса, күбір-сыбырға көше қойғандарын қайтерсің. Иә, мұны көзбен көрмей сене қою да қиын. Алайда, артистердің бір-біріне деген ілтипат мейірімділігіне таңдай қағып таңданбау да мүмкін емес еді.

	Кемедегінің жаны бір дегендей, олардың бір жеңнен қол, бір жағадан бас шығара ұйыса, ынтымақтаса қалуы да жайданжай еместін. «Театрдың баласы — спектакль, анасы — репитиция, жолдастар». Бас режиссердің қашаннан қақсап айтатын осы бір сөзін әсемдеп, әдіптеп жазып, әспеттеп қабырғаға іліп қоймаса да, әркімнің жадында. Сондықтан да болар режиссердің «толғағы» қысқан кезінде жаза басып, көзіне түсіп қалмау үшін артист біткен аш пәледен қаш пәлелеп жүргені. Бұл кез олар тұрмақ есік күзетіп отырған вахтер Бәтимаға да үлкен сын. Репитиция кезінде театрда ұшқан шыбын ызыңы да, тышқан екеш тышқанның тықыры да естілмеуге тиіс. Талап солай. Ол ол ма, бас режиссердің: «Репитиция үстінде өлген әкем тіріліп келсе де мені шақырмайсың!» деген бұйрығы және бар. Оны бұзуға вахтер тұрмақ, директордың да құқысы жүре қоюы екіталай. Білетіндер мұны: «Театр, театр болғалы тәртіп дәл осылай!» деп, мақтан тұтып та қояды. Содан ба, әйтеуір репитиция кезінде Бәтимадан сақ адам жоқ. Әр қыбырға, әр дыбырға елең етіп, есепке алып отырғаны. Бірде коридордан болар-болмас абыр-дабыр шығып, соны дәп бір бұл әдейі істеткендей бас режиссер: «Бәтима деген алдынан түйме емес, түйе өтіп кетсе де көрмейді. Шұлық тоқып, пайда тауып отырады!» деп, зікір салып, әлгі анда-санда бір алып жүретін сый-сияпаттан да күр қалдырған болатын. Сонысы есіне түсіп кеткенде мұның да бас режиссерге зығырданы қайнап шыға келетін. Оған пысқырып жатқан ол да жоқ. Арада түк болмағандай: «Бәтима-ау, хал қалай, амансың ба?» деп, өте шығатынын қайтерсің. Тегі театрда анау жақсы айтты-ау деп, майдай еріп, қорғасындай балқуы балқысаң да, ойбай, анау жаман айтты деп, мұздай қатып, сеңдей сіресе алмайсың. Оған артист атаулы мұршаңды келтірмейді де. Қабағыңа қырау түссе, күн боп ерітеді, көңіліңе қаяу түссе, ән салып, ажарыңды кіргізеді. Сөйтіп, қара қазанда қайнаған ашу-ызаңның табан астында дымы өшіп, буы басылып шыға келгенін өзің де байқамай қаласың. Бәтима мұның талайын көріп те, талайына көніп те келеді.

	Ол бүгін де күзетте. Тартпаның түбінде жатқан бір шүйке түбітке қол созар түрі жоқ. Іш пен сыртқа кезек қарап, тың тыңдап отыр. Бір кезде сыртқы есік ашылып, ішке батыр тұлғалы, допша домаланған, жүзі таныстау бір кісі кіріп келді.

	— Шырағым, маған режиссер Әбілтаев керек, — деді кірген бетте.

	— Ол кісі репитицияда...

	— Обкомға барсаң бюро, облисполкомға барсаң мәжіліс, театрға келсең репитиция. Ау, жағалай жаулап алған бұл не деген бітпейтін жиналыс?! Көзіме көрсетші Әбілтаевты...

	— Ол кісі репитицияда дедім ғой... «Өлген әкем тіріліп келсе де маған кісі жібермейсің!» деген бұйрығы бар.

	— Әкесін жібермесең жібермессің, ал менің жолымды бөгеме.

	— Кешірерсіз ағай, мен сізді жібере алмаймын, — деді Бәтима әрі қысыла, әрі қинала.

	Мәжіліс өткізіп отырған министрлерге де емін-еркін кіріп барып, талай шаруасын табан астында тындырып жүрген кісіге мына тосқауыл әрі ерсі, әрі келеңсіздеу көрінді. «Репитиция дейді ғой. Онысы министрдің кеңесінен керемет емес шығар» деді ол іштей қатулана. Сөйтті де «Танымасын сыйламас деген осы-ау» дей беріп еді:

	— Мен сізді танып тұрмын, — деді Бәтима екі беті оттай лаулап. — Сіз, сіз Нұрмолда ағасыз...

	— Дұрыс қарағым... Танып тұрсың. Шаруа шаш етектен. Уақытым жоқ. Шоколадың мойнымда болсын. Көрсетші әлгі Әбілтаев дегенді көзіме — деді күле сөйлеп.

	«Болмайды» дегендей Бәтима басын шайқады.

	— Сен өзі министрдің алдына отыратын қыздан да қиын болдың-ау, — деді ол енді қабақ шыта. — Олармен лезде-ақ тіл табыса қоюшы едім. Ал сен айтса сөз, өтінсе тілек өтпейтін қатыгез бір жан боп шықтың ғой. Түсі жылыдан түңілме деуші еді. Мен соған күдіктенейін дедім.

	— Сіз мені кешіріңіз, — деді осы кез Бәтима әрі қысыла, әрі қинала. — Менің мұным, әрине, әбестік... Жөнсіз... Адамгершілікке де жатпайды... бірақ сіз түсініңізші, репитицияны бұзуға болмайды... Күтіңіз...

	— Бағанадан сені жөн білетін шығар деп тұрсам, қай-қайдағыны айтып, қаншама алтын уақытымды қор қылдың, — деді Нұрмолда енді ренжи сөйлеп. — Егер осыдан мен кетіп, режиссерің өзіңе ренжіп жүрсе, маған өкпелеме. Алдабергеновті кіргізбегенің үшін алғыс та ала қоймассың...

	Қайтер екен дегендей ол соңғы сөзіне салмақ сала айтып, Бәтимаға сынай қарады. Батырға да жан керек деген емес пе, не істерін білмей, екі ұдай ой билеген Бәтиманың көздері бақырая берді. Оның дәрменсіз бейшара халін көріп, Нұрмолданың жаны аши: «жарайды, директорыңды шақыршы» деді телефонды нұсқап.

	— Директорды шақырғанмен бәрі бір репитиция бітпей, режиссерге жолыға алмайсыз.

	— Жолың болғыр-ау, директорының тілін алмайтын ол кім еді сонша? — деді Нұрмолда тіпті күйіп кетіп.

	— Сіз тегі режиссердің кім екенін білмейді екенсіз ғой. Режиссер мықты болса, директорың ләппай тақсыр...

	«Сен өзі не деп тұрсың?» дегендей Нұрмолда бас шайқай, сағатына қарады. Соншама уақытының есік алдында өткеніне бір жағы ренжіді, екінші жағы қуанды. Реніші — облыстық ауыл шаруашылығы басқармасына айтқан уақытында бара алмайтындығы болса, қуанышы — театр режиссерінің кім екендігін енді танып, енді біле бастағандығы еді. «Қалай да күтуім керек. Режисерді көруім керек!». Нұрмолда осылай берік шешімге келді.

	Бәтима бейне түс көргендей, түсінде жаман іс көргендей көңіл күйде еді. «Расында да Нұрмолда кім? Мен кім? Атағы Алатаудай адамды режиссерге жолықтырмады деген не сұмдық? Осының дұрыс болған екен деп, ешкімнің басынан сипай қоймасын да біледі. Соны біле тұра мұным не менің?!» деуге жарамағанына қиналады. Үлкен кісінің қолымнан келер құртақандай ғана өтінішін екі етпей неге орындай салмаймын? Неге сонша тас бауыр бола қалдым?! Бұл жер ме, бұл жер адамды өстіп ақымаққа айналдырады»... Кенет ол ышқына залға қарай жүгіре жөнелді. Бағанадан қабырғаға жабысып, емендей иілмей тұрған оның мына ожар қылығына Нұрмолда әрі таңдана, әрі таңырқай қарады.

	Бәтима жабулы есікті қос қолдап соға бастады. Ол аздай бірекі рет теуіп-теуіп те қалды.

	— Жақып, ау Жақып! — дейді дауысы жарықшақтана. — Аш, аш есікті. Енді қашан? Болсаңшы...

	Сатыр-сұтыр соққыдан шошыса керек, есік шалқасынан ашылып, ішінен қолтоқпақтай ғана, шымыр денелі, ширақ қимылды, қабағынан қар жауған Жақып көрінді.

	— Не боп қалды?! Әуе айналып жерге түсті ме? Мұның не?! Мен саған репетиция демедім бе?!

	Сол-ақ екен екпіндеп барған Бәтиманың ентігі басылып, аузына сөз түспей, қолы ербеңдей беріп еді, Нұрмолда қарап тұра алмады. Адымдай басып, ішке еніп, Бәтиманы тарпа бас салғалы тұрған режиссерге сәлем беріп, қол ұсынды.

	— Нұрекеңсіз бе? Сәлеметсіз бе? Қайдан жүрсіз? — деп Жақып табан астында өзгеріп сала берді. Режиссердің қас-қабағын бағып, қаймығып тұрған Бәтима да енді ғана ес жиып, «Нұрағаңа керек кісі Жақа-ау, өзіңсің» деді әзер тілге келіп.

	— Бәтима, не деп тұрсың? Бұл кісіні бағанадан директорға неге ертіп бармағансың? Әй... — деп, ол қолын сермеп, Нұрмолданы жоғарыға қарай ала жөнелмек еді.

	— Жақып-ай, менің шаруам өзіңде, — деп Нұрмолда табандап тұрып алды. — Қазір айт десең, қазір айтамын. Жоқ, уақытым жоқ, пәлен сағатта келе ғой десең, оныңды айт. Әйтеуір, айтқан уақытыңда құстай ұшып жетіп келемін.

	— Апыр-ай, сізді құстай ұшырып, бізге ынтық қып жүргеп нәрсе тегінде оңай-оспақ болмағаны ғой. Қой, сіздің шаруаңызды тындырмасақ болмас. Мен артистеріме үзіліс жариялайын, — деп Жақып Нұрмолдаға «жүріңіз» деп залды нұсқады.

	— Жақып-ай, мына қарындас мен үшін сөгіс алып жүрмесін, — деді осы кезде Нұрмолда артына бұрылып. — Репитиция деп, саған жібермей, тура бір сағат есік алдында ұстады.

	— Қарындасыңыздың мұнысына алғыс айту да, қарғыс айту да қиын-ау.

	— Е, неге?

	— Атағы Алатаудай Алдабергеновті танымай театрға кіргізбепті деген қайбір жақсы сөз дейсіз. Жұртқа жайылмасын деңіз. Келеке мазақ, күлкіге айналамыз.

	— Әй, Жақып-ай, онда мен аузымды жаптым, — деді Нұрмолда шыңдап. — Көрдім деген көп сөз, көрмедім деген бір сөз...

	— Міне, мұныңыз жөн...

	Жақып Нұрмолданы қолтықтаған бойы залға кіріп кетті.

	Осы кезде ғана уф деп демін алған Бәтиманың да үстінен жүк түскендей өне бойы жеңілдеп сала берді. Орнына енді жете бере, жан-жағынан жамырай артист біткен бас салсын мұны. Сұрақты, әй бір жаңбырдай жаудырды дерсің.

	— Нұрекеңді қыдыр қонған кісі дейді ғой, — деді Бәтима артистерге маңғаздана сөйлеп. — Театрға тегіннен тегін келген жоқ. Үлкен шаруамен келді. Көресіңдер, мұны қашан айтты демеңдер. Театрға бір жақсылық жауғалы тұр.

	— Аузыңа май, астыңа тай, Бәтима-ай... Қуаныштары қойындарына сыймаған артистер гуілі аядай бөлмені аспанға көтеріп әкетті.

	Жақып пен Нұрмолданың әңгімесі де аса ұзаққа созылмады. Шамасы бір сағатқа жетер жетпес уақытта екеуі қолтықтаса залдан жайдары шықты.

	— Қазекем, жақсы көрген кісісінің жұмысын келгеннен сұрап, кетер-кеткенінше бітіріп қояды екен, — деді Нұрмолда көңілдене сөйлеп. — Ал жек көрген кісісінің шаруасын жатып жабысып, дәл кетерінде ғана сұрайтын көрінеді. Шамасы, ондағысы «шаруасы бітсе бітер, бітпесе кете берер» дегені болса керек. Ал Әбілтаев жолдас, сенің бітірген шаруаң жетектеп әкете берер мал да емес, тиеп алар зат та емес, әйтеуір көңілге медеу болар уәдең ғой. Жолың болғыр Жақып, шаруамды бітірді деп, құр сөзді малданып кете беремін де...

	— Нұреке-ай, о не дегеніңіз, — деді Жақып ширыға, жұтына сөйлеп. — Сіз де бердіңіз уәде, біз де бердік уәде, тартып арды куәға. Адал істе қорлық жоқ, сенбесеңіз зорлық жоқ. Қояққойсақ қайтеді, батпай тұрып күнәға...

	— Жарайды, жарайды, — деді Нұрмолда Жақыптың арқасынан қағып, — уәде, уәде. Тарттық арды куәге...

	Сөйтті де ол асығыс қоштасып, кетуге бет алды. Бәтиманың жанынан өте беріп, кілт тоқтап:

	Рақмет, қарындасым, шампаның мойнымда, — деді де сыртқа шығып жүре берді.

	Нұрмолда Алдабергеновтің театрға келуі, бас режиссер Жақып Әбілтаевпен уәде жасасып, оған күн сайын машина жіберіп, колхозына алдырып тұруы артистер аузындағы әрқилы әңгімеге арқау болып, не бір ғажаптар айтылып жатты. Біреулер Алдабергенов колхозында театр ашады екен, Әбілтаевты соған екі айлық беріп режиссерлыққа шақырып отыр екен десе, енді біреулер облыстық театрды колхоз театры жасайды екен, сөйтіп бізді шетімізден шекемізден шертіп, өзі таңдап алады екен десті. Бұған біреулер балаша қуанса, енді біреулер асау тайыншадай мөңкіді. Мөңкіген жағы: «Мәдениет деген немене, ексе жерге шыға қоятын жүгері әлде қант қызылшасы дей ме екен?» десіп, қарсылық та көрсетіп жатты. Алайда, Нұрмолда мен Жақып әңгімесінің түп төркіні, мақсат-мүддесі мүлдем басқадан еді.

	Рас, Нұрмолда Жақыпқа колхозында Мәдениет сарайының салынып жатқанын, соған орай өнерпаз ауыл жастарыңың халық театры атағын алу үшін талаптанып жүргенін айтып, одан көмек сұрай: «Еңбегіңді жемейміз, көңіл үшін қызмет ет демейміз. Театрда алып жүрген айлығыңды береміз. Мұны бір деңіз. Екіншіден, артистеріңді де ойлап отырмыз, олардың алатын ақшасы белгілі ғой. Колхоз театр адамдары үшін арзандау бағамен картоп, жеміс-жидек, алма-өрік және басқа да керек-жарағын сатып тұруды ойластыруда. Әзірше мұны тек екеуміз ғана білейік. Уақыты келгенде өздері-ақ: «О, бәрекелде, піскен асым, аузыма өзі келіп түскен асым» деп жатар деген-ді.

	Әсіресе соңғы ұсыныс Жақыптың көңіліне қона кетті. Нұрмолданың айтқанын мақұлдап, көмегін тек театрдағы жұмысынан кейін ғана бере алатындығын ескертті. Бұған Нұрмолда да келісе кетті.

	Міне, сол күннен бастап, Сталин атындағы колхоздан әр кеш сайын Талдықорғандағы театрға арнайы машина келіп, Жақыпты алып кетіп, қайтып алып келіп жүрді. Атақты шаруашылыққа барған сайын, адамдарымен ашыла сөйлескен сайын мұның Алдабергеновке деген ықылас, ілтипаты өзгерумен болды. Бара-бара «Әй, қойшы...» деген тәрізді секемшіл, сенімсіз шолақ ойлар мен пәтуасыз пікірлердің күлі көкке ұшты. Кіммен сөйлесе де колхоз көрсеткішін көлденең тартып, сандуғаштай сайрай ала жөнеледі. Бірі: «Биыл 1870 гектар дәнді дақылдың әр гектарынан 16,6 центнерден өнім жинадық, мемлекетке тұңғыш рет 26 669 тонна тәтті түбір өткіздік, ал оның әр гектарынан алған түсіміміз 408 центнерден болды» десе, енді оны екіншісі іліп алып.

	Әр сиырдан — 3708 килограмнан сүт саудық, ал бұл облыстың орта көрсеткіштерінен көш бойы озық. Әр сиырдан біздің жарты көрсеткішімізді бере алмай жүрген шаруашылықтардың бар екенін естігенде, байқұстар-ай, ешкі сауып естері шығып жүр екен-ау деп, жаның ашып мүсіркейсің дейді. Тегі шеттерінен шаруашылық көрсеткішін «қызып» алған адамдарша тым шешен сөйлейді. Не сенеріңді, не сенбесіңді білмей аузың ашылып, көзің бақырайып отырғаның.

	Шынында да мұндағы жобалау құны бес миллионға таяу мәдениет сарайы ауыл, аудан тұрмақ, облыс орталығы үшін таптырмайтын ғимарат. «Шіркін театр үйі болар ма еді, — дейді Жақып іштей тілене. Іле онысының құр арман екенін сезгенде іші удай ашып қоя береді.

	Келгеннен кейін Нұрмолда бұған: «Кең отырып та әңгімелесерміз. Ал әзірге мына отырғандардың еті сенікі, сүйегі менікі. Айтқаныңды істемегенін аяма. Бұл бір. Екінші, қазекем жығылсаң нардан жығыл дейді. Сен бізге Ғабит Мүсіреповтың «Қозы Көрпеш-Баян сұлуын» қойып бересің. Менің де, мына отырған жастардың да тілегі осы!» деп, тоқ етер талабын айтып, тайып берген. Содан ол көрінген жоқ, бұл іздеген жоқ. Өзі илейтін терінің пүшпағы болған соң, іле шаруасына кірісіп кеткен.

	Репитиция кейде кешкі сағат тоғызда, кейде онда басталып жүрді. Кешігу деген жоқ. Темірдей тәртіп. Жастардың үйренсем, білсем, игерсем деген ынта-ықыласында шек жоқ. Бала қанат талпынысы мен іңкәр талабына дән риза. Колхоз көркемөнерпаздар үйірмесіне қатынасып жүрген жастардың біразын Жақып бұрынан да білетін болып шықты. Сәуле, Боранбай, Жұмат сияқты жастардың өнері облыстық байқауларда жоғары бағаланып, арнайы дипломдармен наградталыпты. Бұл да ара қатынасты жақындастырып, жұмысқа қызу кірістіріп жіберген.

	Шамасы арада бір айдай уақыт өткенде Жақыпты ала кетуге Нұрмолданың өзі келді. Мұнысын ыңғайсыздау көрген режиссер бастыққа не деуге сөз таппай, абдырап карай берген еді. Оған Нұрмолда мәу дер емес. Көңілсіздеу жүзі мен кірбің қабағынан мазасыз толғаныстың нышаны байқалады. Мұндай көңіл-күйде Нұрмолданы оның бірінші көруі. Сырын білмейтін аттың сыртынан жүрме дегендей, бұл да өзімен-өзі болғансып, бұртыйып отыра берді. Жастар жөнінде, спектакль жөнінде сұрай қалса, қымсынар ештеңесі жоқ, сөзі дайын.

	Алайда, өзі сұрамай, сыпылдап, суырылып алдына түспейін деп отыр.

	— Жақып-ай, сен қаланың қазағысың ғой, — деді кенет Нұрмолда арадағы үнсіздікті бұзып.

	— Солай болдық-ау дейміз.

	— Онда сен маған мынаны айтшы, — деді ол енді бұған кеудесін бұра қарап. — Қаланың адамы ретінде сен мектеп, дүкен салынбапты, көшеге тас төселмепті деп уайым-қайғы жейсің бе?

	— Жемеймін...

	— Дұрыс айтасың! — деді ол іле. — Жемейсің. Себеп? Себебі оны сендерге мемлекет салып береді. Үйің де, бала бақшаң да, клубың да, театрың да өкіметтің мойнында. Өтірік емес қой мұным.

	— Қалай өтірік болсын? — деп таңданды Жақып.

	— Иә, мұның ешқандай өтірігі жоқ, шындық, — деді Нұрмолда қыза сөйлеп. — Жыл санап сонау астанадан мына ауданға дейін адамдарға тұрғын үй салу үшін, тұрмыстық қызмет көрсету үшін он миллиондаған, жүз миллиондаған мемлекет қаржысы ағыл-тегіл құйылып жатады, құйылып жатады. Ал сол қаражат ауылға дегенде, құрып, таусылып қалады. Колхозға дегенде тіпті қуарып, суалып шыға келеді. Жақып-ау, бұл да өтірік емес.

	— Нұреке-ай, мен өзі шаруа жайын біліңкіремеуші едім...

	— Шаруа жайын сен неге біліңкіремейсің? Неге білгің келмейді?! Ауылда тумай аспаннан түскен жоқ шығарсың?! Ауылдың асын ішкенде кереметсіңдер. Өкімет сендерді дандайсытып жіберген. Солай, солай. Ал адам баласына дандайсығаннан жаман қасиет болмаса керек. Сем оны білуге тиіссің...

	Машина зулап келеді. Нұрмолданың неге мұнша шала бүлініп, неге мұнша өзіне соқтығып келе жатқанының себеп-салдарын Жақып түсінсем-ақ дейді. Бірақ ойы құрғыр орға түскендей омырыла қалды.

	— Сен маған мынаған жауап бер, — деді Нұрмолда оны тағы қажай түсіп. — Колхоздың мұғалімі мен қаланың мұғалімінің айырмасы бар ма?

	— Жоқ.

	— Жақсы. Ал енді қаладағы автопарктің шопыры мен колхоздағы шопырдың айырмасы бар ма? Екеуі де шопыр.

	— Жоқ...

	— Сол жоқ емес, бар боп тұр ғой, бар боп тұр. Мәселе қайда, — деп Нұрмолда күйіне сөйлеп кетті. — Мысалы, қалада жұмыс істейтін мамандарға мемлекет қаржысымен үй салына ма, мектеп салына ма, бала бақша салына ма, магазин салына ма? Салынады! Ал колхозда қысы, жазы жұмыс істейтін: сүт сауып, ет өндіретін, егін салып, қант шығаратын маман жұмысшыларға үй салатын, мектеп салатын, бала-бақшасын ашып, дүкен салатын кім? Колхоз! Сорлы колхоз! Яғни колхозшылардың өздері. Тамағынан асқан табысы тек құрылыс салуға кетеді. Колхозға менің жұмыс істегеніме биыл отыз жыл болады. Мемлекет қаражатына отыз үй салынды ма екен?! Отыз тұрмақ бір үй салынған жоқ. Қарызданып, қауғаланып күнін көріп жүрген колхоздың өзі. Осы да әділдік пе?! Осы да теңдік пе?! Мемлекет қаражатымен колхозға да құрылыс салу керек десем, не обком, не облисполком, не аудан түсінбейді. Жақып-ау құдайшылығын айтшы, мемлекетке етін беріп, сүтін өткізіп, аузынан жырып астығын тапсырып отырған колхозшылар қалай ғана мемлекет адамы емес. Бұған қалай ғана күймейсің?! Күші адал, сүті арам есек емес қой олар. Барын да, жанын да отанға беріп, мемлекетке құйып, отырған асыл адамдар олар. Олай болса, оларға да мемлекет қалтасынан шығарып бірдеңе салу керек пе?

	— Керек...

	— Аурухана салу керек пе?

	— Керек.

	— Клуб салу керек пе?

	— Керек.

	— Жақып-ай, сенің мұны түсінгеніне рақмет! — деді Нұрмолда енді көңілдене, көкірегін кере дем алып. — Қазекем, ұра берсе құдай да өледі демей ме? Айта берсем, сарнай берсем күндердің күнінде колхозымның мұңын мен де бір құдайдың құлағына жеткізетін шығармын.

	Осы кезде машина да кеңсе алдына келіп кілт тоқтай қалды. Әдетте қырық минут жүретін араға әп-сәтте жетіп келгеніне сенер-сенбесін білмегендей Жақып жан-жағына жалтақтай қарап, машинадан түсе берді.

	Бұл оқиға көпке дейін Жақыптың есінен де шықпай, қыр соңынан да қалмай жүріп алды. Ақырында «шаруаға шегілген жан ғой, басқаға мойын бұрып қайтсін» деген де қойған. «Жақып-ау, не істеп, не қойып жатырсың» демесе де, көңіл үшін болса да, балалардан бірдеңе шыға ма деп, жөн сұрауына болатын еді ғой. Жақыптың бұл сұрағы сыртқа суырылып шықпай, тек реніш боп іште қатып қала берген еді.

	Спектакльді көрермендерге ұсынар шақ та жақындап, күннен күнге репитиция ширыға, ширатыла түсті. «Балалы үйдің ұрлығы жатпас» деген емес пе, бүкіл бір колхоздың мәдени оқиғасы қалай ғана ауызға ілінбесін. Бала біткен бір-ақ күнде: «Ой, Қозы Көрпеш, Баян сұлуды көреміз. Оңбаған сұм Қодарды көреміз!» деп, улап-шулап шыға келсін. Спектакль шығару олар үшін бейнебір ойыншық ойнаумен бірдей сияқты. Кешіккен сайын: «Енді қашан? Қоятын болса, сағызша созбай қоймаушы ма еді?!» деп күңкілдей де бастаған.

	Балалар асыққан екен деп, Жақып қалай асықсын. Драмалық шығарманың не екенін, әдеби образдың қалай туып, қалай жасалатынын, сахнада жүз ойланып, мың толғанған адам ғана біледі. Жақып өнерпаз жастарға артист деген сөздің әрекет екенін айтты. Кейіпкержандылық, кейіпкерсындылық дегеннің ара-жігін ашып түсіндірді. «Артистке не керек? деп сұрақ қойып, әуелі сену керек, сонан соң әрекеттену керек деп, ал әрекет неден туады деп алып, оған тағы көкірек көзі керек деп, жауап беріп талдап, талқылап кете беретін. Жастар Станиславский, Немирович-Данченко, Щепкин сияқты фамилияларды еститін, солар айтқан ғибрат сөздерге таң қалатын. Қазақ артистері туралы да қызық-қызық әңгімелер естіп, өнер иісі мұрындарына жетіп, еріксіз таңдай қаға бас шайқасатын. «Мысалы, шын артист айтпай-ақ, түсіндірмей-ақ көрермендерін күлдірем десе күлдіреді, күйдірем десе күйдіреді, жылатамын десе жылатады» деп, ол біресе Алдаркөсе, біресе Қожанасыр болып ойнап та кететін...

	Көркемөнерпаздар ұжымының әр мүшесінің сенімін арттыру үшін Жақып табиғи дарындылық туралы да көбірек әңгіме жасайтын. Күләш Байсейітова, Серке Қожамқұлов, Қалыбек Қуанышбаев және басқа да ұлттық өнердің мақтанышына айналған тума талантар хақында да білгенін, естігенін жыр қып айтып беретін. Оған жастар қалтқысыз сенетін. Жақып Константин Сергеевич Станиславскийді өнердің көсемі деп табынып, тағлым айтып отыратын. Бірде мынандай да әңгіме айтқаны бар.

	— Константин Сергеевич ғұлама ғалым, өнердің инженері десек те болатын, — дейтін Жақып бір сәт әңгімеге ерік беріп.

	— Ал ондай адам басқарған театрда қай артистің жұмыс істегісі келмейді? Атағы асқар таудай режиссер Станиславскийдің өзінен дәріс алуға, қызмет жасауға сол кездегі есімі елге әйгілі талай өнер жұлдыздарының арманы болған. Константин Сергеевич өтініш айта келген артистердің өнерін әуелі көзімен көріп, өз сынынан өткеннен кейін ғана театрға қызметке алады екен. Бірде Станиславскийге театр студиясын өте жақсы деген бағамен бітірген бір жас жігіт келіп, «сіздің қоластыңызда жұмыс істегім келеді, мені қызметке алыңыз» деп өтініш білдіреді.

	— Өнеріңізді көрелік, — дейді Константин Сергеевич. Келген жігіт көп қинала қоймайды, аса жоғары бағаланған дипломдық этюдтерін көрсете бастайды. Ең соңында «Бәлем, осыдан қабылдамай көрші» дегендей сеніммен сахнадан секіріп, залға түседі. Станиславский үнсіз отырып қалады.

	— Көкем-ау, кешір мені, сізді театрға қабылдай алмаймын,

	— дейді Константин Сергеевич арадағы үнсіздікті ақыры өзі бұзып.

	— Неге?! — дейді жас жігіт сол кезде төбесінен жай түскендей шошына. — Мен алтын дипломды артиспін. Қызметке неге қабылдамайсыз?!

	— Көкем-ау, саған алтын дипломды аямай бере салған мекеме, — депті сонда Константин Сергеевич, — ал саған құдай тағала таланттан тарлық жасапты. Талант — туа бітетін қасиет. Онсыз артист атар оғы жоқ, дәрісіз құр маңқ етпе мылтық...

	Станиславский соны айтыпты да орнынан тұрып кете беріпті. Ал дипломына сенген әлгі өркөкірек мойнына су кеткендей сүмірейіп қала беріпті.

	Репитициядан репитиция осылай жалғасып жатты. Өнердің құдіретті қасиетін естіген, сезген, көңілге түйген сайын талапты жастардың талабы да ұштала түскендей еді. Бірде Жантық рөлін ойнайтын Жұмат шатақ шығарсын. Таланты да, талабы да бар сияқты еді. Қалай жаза басқан? Қалай танымаған «Көрмес — түйені де көрмес!» деген осы деп, Жақып та өзін-өзі біраз сыбады. «Жұматта жазық жоқ. Ағай, мен Жантықты ойнамаймын. Ол жаман адам» деп, әу баста-ақ ат тонын ала қашқан болатын. Сол кезде: Жәкеңді кезінде мына мен де ойнағанмын. Ол жаман адам болғанымен сыры терең, қулық-сұмдығына құрық бойламайтын, алпыс айлалы ғажап образ. Артист сондай образдармен артист» деп оны, жер-көкке сиғызбай, ақыры Жұматты көндірген, Жантық сенен шығады деп сендірген өзі еді. Соның сазайын енді тартып жүр. Бірде одан Жантық образы шығатындай көрінсе, бірде ол талант атаулыдан жұлынған тауықтай жұрдай бейшара біреу боп шыға келеді. Мұндай сәттердегі Жақыптың жай-күйін, тілмен айтып жеткізу қиынақ. «Сезім жоқ, әрекет жоқ, мақұлықпен мақұлық болған, адамның емес, Алдабергеновтің тілін алған байғұс» деп, өзінөзі әй кеп сыбайтын, әй кеп сыбайтын.

	Кезекті репитиция жүріп жатқан. Сахнада Жантық монологы. Жұмат соны айтып сарнап тұрған: «Көшкен елдің жұртында үріп қалды деген осы да. Малын айдап Қарабай кетті, бір шұқыр бұйырмады Бетпақтың шөлінен... О, Қодар, Қодар...» дей беріп еді, Жақып қолын шапалақтап тұрып алды. Бұл оның «тоқта» деген бұйрығы еді. Жұмат үйретілген аттай кілт тұра қалды.

	— Жұмат-ау, Жұмат, мен бүгін сені мүлдем танымай тұрмын, — деді Жақып ренжи тіл қатып. — Күннен күнге өсудің орнына кері кетесің. Таудай нәрсені түймедей етесің. Қарағым-ау, иттің үргені мен ұлығанының жер мен көктей айырмасы бар емес пе? Көшкен елдің жұртында үріп емес, ұлып қалды. Ұлып...

	Жақып рөлді енді өзі ойнады. Жұмат режиссердің айтқанын айтып, көрсеткенін қайталаған болды. Ынтасыз, ықылассыз әрекеттен жаны күйіп, үміті үзіліп кетсе керек, кенет: «Жантық шықпайды менен, шықпайды!» деп, өз-өзінен жұлынып, сахнаға жалпиып отыра кетті.

	Сол-ақ екен Жақып та:

	— Жантық шықпаса, спектакль де шықпайды! «Қозы Көрпеш — Баян сұлу» құлайды! — деді қатулы.

	Оның мына сөзі ашық күнде назағай ойнап, күн күркірегендей сұмдық естілді. Ел-жұртқа өнерімізді әне, міне көрсетеміз деп, күпініп жүргендердің бірден тауы шағылып, танауы тартылып шыға келді. Арада өлі тыныштық орнады. Одан әрі не болары да белгісіз еді, кенет; «Спектакль құламайды!» деген бір дауыс саңқ етіп, зал есігі айқара ашылып, ішке екпіндей басып Нұрмолданың өзі кіріп келе жатты. Ол бірден сахнаға көтерілді.

	— Жалпиып отырысын... Тұр! — деді бара Жұматтың иығынан тік көтеріп. — Айтқанды істей алмау, көрсеткенді жасай алмау деген не масқара, не сұмдық? Бір ай болды менің бұлар қайтер екен, не істейді екен деп, сонау тесіктен күнде сығырая қарап, сарылып отырғаныма. Жастарымыз өнерлі деп, жан аямай салып жатқан Мәдениет сарайымыз мынау! Бұлар әне қатырады, міне қатырады деп, мәз боп отырған халқың анау! Ал үміт артқан сендердің түрлерің мынау. Жалын жоқ, от жоқ! Ең құрмағанда піскен асқа тік қасық болуға жарамадың-ау... Соншама талапсыз, соншама талантсыз болармысыңдар...

	— Айтқанға бәрі оңай ғой, — деді Жұмат міңгірлей.

	— Е, сен сөйдеймін де. Көре ғой онда! — деп, Нұрмолда Жантық боп ойнап шыға келсін.

	Залдағы жұрт аң-таң. Бәрі де аузын ашып Нұрмолдаға қарап қалыпты. Сөзден мүдірмейді. Жантық боп сарнап тұр. Қодардың сахнада көрінетін тұсында да іркілмеді:. «Уа, көрінбе көзіме. Қозы тіріде саған Баян жоқ, Қарабай тіріде, маған мал жоқ. Маған мал, саған Баян керек. Қайсымызға қатты батар екен, көрейік екеуміз де... Жәкең бір сүрлеу табар. Ал сен ше? Қозы мен Баян аттанады, бір қимылға жарамасаң, қаласың ұлып!» — деп тоқтады да, Жұматқа қайта бұрылып: «Жолың болғыр, Жұмат-ау, Жантықтың қай қылығы қиын, қай ісі түсініксіз? Бәрін саңқылдап, сайрап айтып тұр емес пе? Ойпырау, сонны көкірек көзің саған неге көрсетпейді, неге? Сенде сенім жоқ. Сен Жантықтай адам өмірде болмайды деп ойлайтын шығарсың. Болғанда қандай...

	— Жақып-ай, — деді кенет ол режиссерге бұрылып, — саған ризамын! Бар біліміңді шайнап ауыздарына да, езіп миларына да құйып жатырсың. Жаныңды салып, ақ тер, көк терің шығып, кызмет істеп жүрсің. Оны көзім көрді, құлағым естіді. Еңбегің еңбек-ақ. Қазақ айтқыш қой. «Ән салсаң да өзіңді-өзің жеп саласың» деп, бекерден бекер айтпаған екен. Жерді күтіп баптасаң, арам шөптен арылтсаң ғана өнім, түсім алатының сияқты, өнерге де қызыл май боп қызмет етсең ғана қызығын көреді екенсің-ау, — деді тебірене.

	— Нұреке, соны көбіміз түсінбейміз. Өнерді жеңіл желпі нәрсе дейміз. Сондықтан көңіл де, назар да күндей жарқырап түсе бермейді. Көлеңкеде жеміс өсе ме? Өспейді! Өнер де солай — деді Жақып та көңілдегісін ірікпей сөйлеп.

	— Сенің сөзің дұрыс, — деді Нұрмолда оның арқасынан қағып. — Әлгі Константин Сергеевич данышпан-ақ екен. Тұла бойы тұнып тұрған ғалым болар. Көкірек көзі дегені көңіліме қона кетті.

	— Нұреке-ай, шынымен кино будкасында отырдым дейсіз бе?

	— Отырдым... Неге отырмаймын?

	— Нұреке-ай, мұныңыз ұят болды ғой...

	— Сен оған қысылма, — деді Нұрмолда қипақтап қалған Жақыптың арқасынан қағып. — Сенің кім екеніңді, мыналардың кім екенін, сонан сон өзімнің кім екенімді ұғындырған, түсіндірген сол жер. Сондықтан оған ренжудің еш қисыны жоқ... Бәріңнің де не істеп не ойнап жүргендеріңді сол арадан көріп отырдым.

	Нұрмолда жастарды жағалай қарап шықты. Өз істеріне ұялғандай олардың біразы жүз жасырып, мойнын іштеріне тықты. Өзара күбір-сыбыр көбейді. Осы кезде Нұрмолда тамағын қырнап, иығын қомданып, дәп бір ұшатын қырандай елегізіп, іштей тебіреніп аз тұрды да, сөз бастап кетті.

	— Көкірек көзі дегенді мен қайда, баяғыда бала күнімде естігенмін, — деді тосын бір әңгіме бастап. — Марқұм, топырағы торқа болғыр Ақтолыс әжемнің қоңыраудай сыңғырлаған қоңыр дауысы әлі есімде. Әжем марқұм аса ғажап білімдар адам еді. Ол кісі білмейтін, әй, ертек атаулы ілуде біреу ғана болар. Бала біткен жабылып әжемнің аузын бағатынбыз. Алдар көсе, Кожанасыр, Тазша бала, Жиренше шешен, батырлар жыры, Ертөстік, жалғыз көзді дию, тағысын тағылар. Ертек айтса да, батырлар жырын жырласа да ол кісі адамдарды тірілтіп, көз алдыңа келтіріп, қорқынышты жерінде қорқытып, қуантатын жерінде қуантып айтатын. Әжемнен естігеннің бәрі күні бүгінге дейін жадымда. «Ерте, ерте, ертеде, ешкі құйрығы келтеде» деп алып, ертегісін бастап кететін еді. Соның біреуін ғана сендерге айтып берейін. Өткен заманда бір хан шеру тартып келе жатады. Сөйтіп, сусыз шөл далаға кездеседі хан. Одан шығар жол таппай, жаны қатты қиналса керек. Бір кезде көз ұшынан бір бұйрат бұлдырап көрінеді. Қуанған хан жендеттеріне: «Алдыдан адырлы жер көрдім. Ол ауыз сусыз болмайды. Тез барып қараңдар» дейді.

	Хан бұйрығымен құрдай жорғалаған жендеттер адырдың үстіне шықса, қойнауда жайылып жүрген бір қора қойды, өгізге мініп шеттеу тұрған жаман тұмақ қойшыны көреді. Салып ұрып жанына келген шабармандар қойшыға, әй-шәй жоқ, амандық, саулық сұрамай «Су қайда?» деп зікір салады.

	Өзін адам деп, менсінбегеніне күйінген қойшы: «Су дегенің көл ме?» деп сұрайды.

	— Әй, өзің қалай, қалай сөйлейсің? Бізге хан ішетін ауыз су керек.

	— Хан ішеді екен деп, қасқайып ағып жатқан бұл маңайдан бұлақ көргенім жоқ, — дейді қойшы. Қараның мына сөзіне шаптарына шоқ түскендей тулаған шабармандар оны біраз қысып, шырылдатып шындықты айтқызбақ болады. Бірақ оған қойшы:

	— Әй, мен де сендер сияқты адаммын. Сендер желкеледі екен деп, жерден бұлақ ағызар су иесі Сүлеймен емеспін, — деп әлгілердің діңкесін құртады. Қоқан-лоққыларынан түк шықпаған соң:

	— Жүр, хан алдына, сенімен сонда сөйлесеміз, — дейді жендеттер зығырданы қайнап.

	— Мен сендер сияқты ерігіп жүргенім жоқ. Мына баққан малымды тастап ешқайда бармаймын, — деп сазарып отырып алады. Әбден ыза болған шабармандар қойшыны жамандап ханға қайтып келеді.

	— Өзі бір кесірлі екен. Қанша жалынып жөн сұрасақ та, жөні түзу бір сөз ести алмадық, — дейді.

	— Онда оны ұрып-соқпай, осында алып келіңдер, — деп хан үш жігітін жібереді.

	Хан айтты болды. Қойшы хан алдына келеді.

	— Шақыртқанда неге келмейсің? Судың жөнін неге айтпайсың? Осы қазір басыңды аламын, — деп жендеттеріне әмір етеді. Сол-ақ екен, қылыштарын жалаңдатқан жендеттер де мұның басын төмен ие береді.

	— Тақсыр хан, дат! — дейді сол кезде қойшы.

	— Е, датың болса айт! — деп хан өрекпіген жендеттерін тоқтатып, қойшыға сөйле дегендей ишарат етеді.

	— Мен сізге бір сұңқар мен шөже торғайдың хикаясын айтайын, — деп қойшы сөзін бастап кетеді. — Ертеде бір сұңқар жем таба алмай ашығып, өзен бойлап өрлеп келе жатса, алдынан бір шөже торғай пыр етіп ұша жөнеліпті. Қарны ашып, көзі қарауытып келе жатқан сұңқар оны бүріп алып, енді жеуге айналғанда торғай: «Сұңқар мырза, өзіңе айтар арызым бар, соны айтқызған соң, жесеңіз жей беріңіз» дейді. — Көріп тұрсыз, мен шөже торғаймын, қорбиған жүнім болмаса, сіздің бөтегеңізге жұғын болар қызылым жоқ. Жарымайтын нәрсеге асыл тұмсығыңызды босқа былғайсыз. Қарны ашқан сұңқар қармаққа шаншыр еті жоқ шөже торғайға түсіп, тұмсығын қандапты деген өзіңізге жаман ат қалдырасыз ғой. Мұны айтқанда мен өз жанымды қорғап отырғаным жоқ, сіздің атыңыз бен арыңызға нұқсан келе ме деймін... Шөже торғай осылай депті де, көзін жұмып, қанатын жайып, «жей беріңіз» дегендей жата кетіпті. Шөже торғайдың айтқан сөзі сай сүйегінен өткен сұңқар, бейшараға тимей, жөніне қоя беріпті. Ал мен айдалада қой бағып жүрген қарамын. Астыма мінер атым да жоқ, атымды шығарар атағым да жоқ. Менің басымды алғаныңызды естіген жұрт сондай бір қауіпті жауын жайратты, батыр екен, батыл екен дей қоймас. Қайта қолында қаруы жоқ, қасында қорғаушысы жоқ бейшара қойшыны өлтіріпті деп, келеке мазақ етіп күлмей ме? Жауына шамасы келмеген соң, таз ашуын тырнадан аладының кері келген ғой деп, тірідей сүйегіңізге таңба салмай ма? Аламын десеңіз, міне, басым! — деп, қойшы ханның алдына тізерлей отыра кетіпті. Сол кезде хан:

	— Сөз тапқанға қолқа жоқ, — дейді қабақ шытып. — Басың азат. Бірақ суды қалай табамыз? Соны айт.

	— Әй, тақсыр хан-ай, су таба алмайтын топты бастап қалай жорыққа шыққансыз?! Қос өзеннің арнасы анау әне, көрініп тұр. Соны таппай қолыңызды қаңсытып, шөлден қаталап отырсыз ба? — деп қойшы өгізіне мініп жүріп кетіпті.

	— Сөзден тұтылған хан, қарадан ұтылып, жер шұқып отырып қалған екен, — деп маған қарайтын әжем. Сонда мен әлгі қойшыдай ақылды, тапқыр адам болсам деп армандайтынмын. Әжем қартайды. Мен қойшы болдым. Бірақ байды, батырды ақылмен жеңген атақты адам бола қоймадым. Сонда мен: «Әже-ау, мен қашан ханды жеңген қойшыдай ел аузына ілігемін» деп сауал қоятынмын. Сонда әжем «көкірек көзің болса, әлі-ақ атақ-даңқың жер жарған адам боп шығасың» дейтін. Қартая келе әжемнің көзі көрмей қалды. Қолы шебер кісі босқа қарап отыра алмай, үйдегі жыртық-тесікті жамап-жасқап отыратын. Кейде ине сабақтатып алатын. Кейде инені өзі де сабақтап ала беретін. Бірде мен әже: «Көрмеймін деп, неге өтірік айтасыз. Көрмесеңіз инені қалай сабақтайсыз, киімді қалай жамайсыз?» дегенімде, «Әй, қарағым-ай, менін көзім көрмегенмен, көкірегім көріп тұр емес пе? Құдайым, көкірек соқырлықтан сақтасын» дейтін еді. Мұндай, өнегелі, өмірлі сөз айтқан адамды қалай пайғамбар тұтпайсың...

	Нұрмолданың әңгімесін отырғанның бәрі зейін қоя, ұйып тыңдады. Аты ертек айтты демесең, заты бүгінгі сөз, бүгінгі тілекті айтып, замандастарымен сырласып отырғанын сезбеу мүмкін емес еді. Бұл дидарласу мен бұл сұхбат жастар тұрмақ, самай шашы ағара бастаған Жақыптың өзінде үлкен ой, үлкен тебіреніс тудырғандай әлем-жәлем әсерде қалдырды. Бұған дейін «Шаруадан басқаға жан ауыртып, бас қатырып қайтсін» деген ренішті ойының күл-талқаны шықты. «Ойпыр-ай, бір ай бойы кино көрсететін будкадан репитицияңды көріп отырдым деді-ау, мұнысы не ғажап» деп алып, әрі таңдану, әрі сүйсінумен біраз уақыт өзімен-өзі боп, үн-түнсіз қалды. «Ал мен болсам, дейді іштей тебірене, хал жайды сұрамайды, не істеп, не қойып жатқаныңа қызықпайды, көңіл бөлмейді, театрды жай атақ-даңқ үшін керек еткен ғой...» деп өкпелеп жүрсем... Күнде өз көзімен көріп, өз құлағымен естіп отырса, менен жайжапсарды сұрап қайтсін. Репитиция кезінде не айтылмайды. Жақып артық ауыс кеткен тұстары есіне түсіп бір қысылып, бір қызарып отырды да, репитицияны қайта бастап кетті.

	«Қозы Көрпеш — Баян сұлу» спектаклін көрермен жылы қабылдады. «Жаны да, қаны да, түрі де, түсі де халықтікі бопты, еңбегіңе ризамын» деп, Нұрмолда да өз бағасын беріп, көңіл хошын білдірді. Арада оншақты күн өткенде Алматыдан арнайы комиссия келіп, колхоз көркемөнерпаздарының репертуарларымен танысып, спектакльдерін көрді. Комиссия мүшелері «Қозы Көрпеш — Баян сұлу» трагедиясын көргеннен кейін колхоз көркемөнерпаздар ұжымына «Халық театры» деген құрметті атақ беру жөнінде бірауыздан шешім қабылдады. Жер жаннаты Жетісу өңірінде «халық театры» атына лайық өнер шаңырағы тұңғыш міне, осылай шаңырақ көтерген еді.

	2

	Күнде келеді деп дүрліктірген тексерушілер де келді-ау. Соңғы екі жыл ішіндегі шаруашылықтың бір емес, он екінші рет тексерілуі еді. Оны басқарған СОКП Орталық Комитетінін инспекторы Шупеков болды. Қасына ерткендері де арысы астана, берісі облысқа белгілі лауазымды мықтылар, шеттерінен қабақтары қатулы, жүрістері салмақты. Келе-ақ іске апыл-ғұпыл кірісті. Екпіндері ебінің желіндей өсті. Бүкіл аудан алдарына түсіп, қоғадай жапырылып, құрдай жорғалады. Кейбіреулер тіпті иіліп төсек, жайылып жастық боп шыға келді.

	Тексеру, тергеу дегендерге тегі шұбарлықтардың еттері өліп-ақ кеткендей еді. Мыналардан шынымен-ақ шошиын деді. Шупеков шақырып, сөйлесті дегендер күпкіге түсіп шыққан малдай бас шайқасты. Колхоз партком хатшысы Әбен Сасықов пен төрағаның орынбасары Сейдақ Нысанбаев тіпті тиектен айрылған домбырадай мыңқ-мыңқ етіп тілден қалды. Ештеңені елең қылмайтын ер көңіл Аппақ Мүсәпіров бірдеңе дейтін шығар деп еді, ол да жақ жүні дүрдиіп, «ей, мынаны қой...» дегендей жерге бір түкіріп, жұмысына тайып тұрды.

	Ал аудандық партия комитетінің хатшысы тек Алдабергеновті аңдумен болды. «Ойбай, әне шақырып қалады. Ойбай, міне шақырып қалады!» деп, қия бастырмай, өз кеңсесінде өзін қамап ұстады. Дүниедегі қорлықтың ең үлкені — айтқаның өтпеген, дегенің жетпеген екенін Нұрмолда енді ғана сезгендей, енді ғана түсінгендей көңіл-күйде болар істің алдын болжап ойға шомды. «Апыр-ау, сонша неден жаңылдым, сонша неден жаза бастым?!» дейді. Өткен, кеткендер күні кешегідей көкіректе сайрап-ақ тұр. Біреудің ала жібін аттамағаны, колхоздың тышқақ лағына қиянат жасамағаны өзіне ақиқат. Қобалжып, қорқар түгі жоқ. Дегенмен қойылады-ау деген сұрақтарды ойша сұрыптап, қайтарар жауаптарының нық, әрі дәлелді болуына зер салады.



	«Сенбе жұртқа, тұрса да қанша мақтап,

	Әуре етеді ішіне қулық сақтап.

	Өзіңе сен, өзіңді алып шығар

	Еңбегің мен ақылың екі жақтап...»



	Осындай бір ойға шомып, қиял жетегіне ерген шақтарында әжесі Ақтолыстың көз алдында тұратыны бартын. Жарықтық, қазір де сол баяғы қалпы. «Тағы не сұрайсың, балам» деп, ағынан ақтарылғалы тұр. Нұрмолда бұл кісіден бір күн ертек, бір күн батырлар жырын тыңдайтын. Одан кейін Алдар көсе мен Қожанасыр әңгімелері айтылатын, ақын жырлары да ағылатын. Батырлар жырларын естігенде Нұрмолданың батыр болғысы келетін, шешеннің сөзін естігенде қара қылды қақ жарған әділ би болғысы келетін. Өмірде ақылды, парасатты болу кісісіне байланысты екенін ол қаршадайынан-ақ көңіліне түйіп өсті. Ертектегі қарадан шыққан қойшы мен тазша баланың менменсіген хандар мен байларды тақыр мұзға отырғызған ақылдылығына қайран болатын, таң қалатын.

	— Әй, балам-ай, — дейтін еді бұған әжесі. — Менің көзім көрмесе де, көкірегім көреді. Құдай, көңілі қараңғы көр соқырдан сақтасын. Тегінде сен сауатсызбын деп қорықпа. Саңлаусыз болудан қорық. Төле би тоқсан жасқа келгенінде қаз дауысты Қазыбек сәлем бере келіпті деседі. Елдің жақсылары, шешендері, ойшылдары жиналып, әңгіме-дүкен құрып отырғанда:

	— Қаз дауысты Қазыбегім келді. Бәрің түгел жиналдыңдар. Сендерге айтар бір ауыз сөзім бар, соны шешіңдер, — депті Төле би.

	— Айтыңыз, айтыңыз, — депті отырғандар.

	— Айтсам, сөзім мынау: бір, екі, үш, төрт, бес, алты, жеті, сегіз, тоғыз, он! — деп, жарықтық құр сандарды санап шығыпты.

	Бұған отырғандар не дерін білмей таң-тамаша болады.

	— Бұл не дегені?! Осындай да сөз бола ма? — десіпті кейбіреулер күңкілдесіп.

	— Би-аға, бұл айтқаныңызды мен шешейін рұқсат болса, — депті сол кезде қаз дауысты Қазыбек саңк етіп.

	— Рұқсат, рұқсат — дей берген екен сонда Төле би бас шұлғып.

	— Бір дегеніміз — бірлігі кеткен ел жаман. Екі дегеніміз — егесіп өткен ер жаман. Үш дегеніміз — үш бұтақты шідерден шошынған ат жаман. Төрт дегеніміз — төсектен безген жас жаман. Бес дегеніміз — белсеніп шапқан жау жаман. Алты дегеніміз — асқынып кеткен дерт жаман. Жеті дегеніміз — жас келін жесір қалса сол жаман. Сегіз дегеніміз — серпілмеген қайғы жаман. Тоғыз дегеніміз — торқалы той, топырақты өлімге бас көрсетпесе сол жаман. Он дегеніміз — оңалмас кәрілікке дауа болмас! — деген екен сонда қаз дауысты Қазыбек.

	— О, бәрекелде, рахмет, дәл тауып шештің. Ойы да, тілі де жүйрік, арысым! — деп Төле би Қазыбекке разы болып, батасын берген екен деседі.

	Сонау бала кезде құлаққа кіріп, санасына ұялап сар тап болған сөз еді бұл. Еске түскен жерін қарашы деп, еріксіз езу тартты. «Ойлана түс әлі де...» дегендей Шупеков те мұны шақырмай, жіпсіз байлап қойды. Басқаларының өзімен сөйлесуге бата алмай жүргендерін іші құрғыр сезбейді емес, сезеді. Кейбіреулерінің «Пәлесінен аулақ!» деп, бас сауғалап, сырдаң қаққандарын көзі құрғыр көрмейді емес, көреді.

	Осы тұста оның есіне Қазақ ССР Жоғарғы Кенесі Президиумының төрағасы Жұмабек Тәшеновпен сұхбаты түсті.

	— Нұреке, ертерек айтып, емеуірін танытпады демеңіз, — деп еді-ау ол сонда бірден ашық-жарқын әңгімеге көшіп. — Колхозыңыздың атын дереу өзгертуіңіз керек. Желдің қай жақтан соғып тұрғанын сезетін шығарсыз.

	— Сталин атын Хрущевке өзгертсем қалай? Қателеспеймін бе?! Соны айтшы маған, — деген еді-ау сонда бұл.

	— Дәл соған кепілдік бере алмаймын, Нұреке. Ал Сталиннен құтылмай, жамандықтан да құтыла алмайсыз-ау... Үшінші Алтын Жұлдыз аламыз деген қаулымыз анау. Құмға сіңген судай жоқ болды.

	— Жұмажан-ай, Сталинмен кіндігім жабысып тумағаны өзіңе хақ. Мен одан қорықпаймын. Мен қорықсам: «Әркімді заман сүйремек, заманды қай жан билемек? Заманға жаман күйлемек, заманы оны илемек»... деп, өсиет еткен ұлы Абай бабамның аруағынан қорқамын. Әйтпесе...

	— Ә, бопты! — деп еді-ау сонда Тәшенов те сөзді әріге создырмай, кесіп тастап.

	Нұрмолда Жұмажанының өр де, өжет мінезіне қашан да риза: «Халқымның алмас мінез азаматы» дейтін. Хрущевтің атамакенге арандай ауызы ашылғанда сол айтқаны айнымай келді емес пе? Кезінде:

	— Бауырлас елге барымды аямаймын; ет берейін, сүт берейін, нан берейін, бірақ елім мен жерімді жылатып ешкімге бере алмаймын, — деп ақ дегені алғыс, қара дегені қарғыс Хрущевтің өзіне қасқайып дау айтып, қарсы шыққан жалғыз сол Тәшенов болды емес пе?! Жұмабектей азаматтың төбесін көкке жеткізер қызыл түлкідей қызықтырған қу қызмет емес, туған елі, туған халқы. Сол Жұмажаны болса, мыналар бүйтіп басынар ма еді.

	Оның мына қалпы аялдамада автобус күтіп отырған жолаушыдай еді. «Қызталақ, енді қашан шақыртады» деп тықыршып, мазасы кетуде. Келгелі кегжиіп тілдеспеуіне қарағанда біреулер: «Нұрмолданың жүйкесіне осылай ти!» деген сияқты. «Е, бұ заманда кім жағынып, кім жақсы көрінуге жан салмайды дейсің...»

	Қайта-қайта арыз жаздырып, қайта-қайта тексертіп отырғандар да алыстан келген жау емес. Нұрмолда оларды: «әне, анау ол, міне мынау бұл» деп, көзін жұмып-ақ шетінен жазбай, жаңылмай көрсетіп берер еді. Оған құрғыр қол жетіп тұр ма?

	Кенет оның есіне облыстық Кеңес атқару комитетінің төрағасы А.Қ.Морозовпен сөз қағысып қалғаны есіне түсті. «Өндірістік құрылыстың керегі не? Таста!» деді Морозов мұның ағаш өңдеу комбинатын саламын деген шаруасына қарсы шығып. Нұрмолда алай айтты, көнбеді, былай айтты, көнбеді. Сол кезде:

	— Ау, Морозов жолдас, — деп еді-ау бұл тік кетіп. — Мен саған Қожанасырдың әңгімесін айтамын. Тыңда!

	Көп көзінше айтылған мына сөзді оның тыңдамауға амалы қалмай, тыжырына құлақ түрген еді.

	— Бір күні Қожанасыр үйінің алдына пеш салып жатады, — деп бұл сонда әңгімені іле бастап кеткен еді. — Оған әуелі ең жақын көршісі келіп:

	— О, Қожа, мына пештің аузын күнгейге каратпай, теріскейге қаратып салғаныңыз қалай? Жел пеш аузына маза бермейді ғой, — деп ақылын айтып кетіп қалады.

	Қожанасыр салып жатқан пешін бұзып, аузын күңгейге қаратып, қайта сала бастайды. Осы кезде шеттеу бір көршісі келіп:

	— Әй, Қожа-ай, пештің аузын желдің ығына қаратпай, күңгейге қаратқаның қалай? Аузынан аңырап жел соққан пеште от жанушы ма еді. Менің тілімді алсаңыз, пештің аузын дереу құбылаға қаратыңыз, — деп тайып тұрады.

	Қожанасыр салып жатқан пешін қайта бұзып, аузын құбылаға бұрып, қайта сала бастайды. Осы кезде оған енді алыстау бір ағайыны келіп:

	— Ой, пәле Қожекем-ай, құдайдың күн шығысы тұрғанда, пештің аузын құбылаға қаратқаныңызға жол болсын. Көресін енді, ошақтағы отының бықсып, отың жанбайды, — деп ол да кетіп қалады.

	Қожанасыр бұл ағайының айтқанына да көніп, пешін бұзып, оның аузын күн шығысқа қаратып сала бастайды. Осы кезде көшіп кеткен көршісі келіп.

	— Мәссаған Қожеке, о заман да бұ заман, пештің аузын желдің өтіне қаратып салғанды көрсем, көзім шығып кетсін. Қой, мынауың ел-жұрттан ұят шаруа екен, — деп тайып береді.

	Қожанасыр пешін қайта бұзып, енді оны есік алдындағы есек арбаның үстіне сала бастайды. Осы кезде жиналып келген көршілеріне:

	— Енді пештің аузын қалай қарай бұрам десеңдер де ерік өздеріңде! — деп Қожекең қайқайып шыға берген екен...

	Мұны естігендердің күлкіден ішек сілесі қатты. Әңгіме тым әсерлі шықса керек, Андрей Константиновичтің өзі де елден қалмай, еңк-еңк етіп күліп кеткен болатын.

	Арада екі апта өтпей сол күлкінің аяғы түрткіге айналып шыға келді. «Алдабергенов райком мен райисполкомды, обком мен облисполкомды келеке мазақ етеді екен, олардың айтқан ақыл-кеңесі мен берген бұйрық-нұсқауларын Қожанасыр әпенденің көршілеріне теңейді екен» деген тәрізді түрінен адам шошырлық сөзге қалады. Ол ол ма, әңгіме мазмұны одан да қоюланып, Алматы мен Мәскеуге мұны қарсы қоюшылар да шығады. Бірін-бірі қоздырып, бірінен-бірі оздырып тудырған мұндай оқиғалар тізбегі дәп бір кино лентасындай Нұрмолданың көз алдынан өтіп жатты, өтіп жатты. Шаруадан қалып, жіпсіз байланып «кино» көріп отырғанына жаны ауырыпақ отыр. Ал оны түсініп, оған қиналып, мұнымыз обал болдыау деп, отырған бірі болсашы. Қабақтарынан қар жауып, кірпіктеріне мұз қатқан.

	Осы кезде «Шупеков шақырып жатыр!» деп, алқын-жұлқын біріншінің өзі жетті, Нұрмолда орнынан тұрып, тергеуші жайғасқан партком хатшысының кабинетіне қарай дәп бір сыйлық үлестіріп жатқандай, адымдай жөнелді. Есік ашып, ішке кіргенде Шупеков шұқшиып қағаз жазып отыр екен. «Ә, келдің бе» деген кісіше күңк етіп, қарсыдағы орындықты нұсқады. Нұрмолда орындыққа отырды. Ал Шупеков болса үн-түнсіз қадалып қағаз жазды да қойды. «Шыдамы таусылып, соқтықсын дей ме, кім білсін, беті бүлк етер емес. «Аузы күйген үрлеп ішеді деуші еді, аңысын мен де байқап көрейінші» деген оймен Нұрмолда да хатшының бөлмесін жаңа ғана көргендей жағалай қарап кетті. Мұнысы жақсы болды. Әр нәрсеге көзі түсіп, шақырған Шупековты ұмытып кеткен екен. «Алдабергенов жолдас» деген дауысқа жалт бұрылғаны сол еді.

	Мына сұрақтарға ертеңгі сағат бірге дейін жазбаша жауап бересіз, — деп тексеруші оның қолына қос парақ қағазды ұстата берді. «Е, жайың түсінікті болды» дегендей Нұрмолда да қағазды бүктеп қалтаға салып, жәйімен шығып жүре берді. Сұраққа жауап бермеген кезі жоқ. Одан несіне қорықсын. Әбен Сасықовты шақырып алып, Шупековтың қойған сұрақтарына жауап беріп, қағазға түсіргізді.

	Он екі сұраққа он екі жауап қайтарылды. Ал осынау 1961 жылдың 2-мамыр күні жазылып, бұл күнде архив материалына айналған Нұрекеңнің ағынан ақтарылған «Жазбаша түсінігінің» мән-мағынасын ашып жатпай-ақ, сол қалпында оқырмандар назарына ұсынғанды жөн көрдік. Жауап былай қайтарылған еді.

	«Бірінші сұраққа жауап: — 1960 жылы колхоз бойынша өндірілген жұмыртқа 125 мың дана. Ал осының 48 564 данасы инкубациядан өтті. 6 мың данасы аудандық тұтынушылар қоғамына сатылды. Ал 52 043 данасы аудан басшыларының келісімімен шаруашылықтағы аурухана, балалар бақшасына, мектеп-интернатына, асханаға берілді. Инкубацияға өткізілген жұмыртқаны жоспарға кіргізу жөнінде облыстық тұтынушылар одағының үстіміздегі жылдың 11-ақпанында жазылған қатынас қағазы бар. Тексерушілер бұл жайға назар аударулары керек. Сонда жұмыртқа жоспары өз өзінен орындалып шығады.

	Сонан соң көктемде, қой төлдеген кезде колхоз қаражатымен 4 мың дана жұмыртқа сатып алып, жас төлдер мен қоңы нашар малдарға бердік. Өз басым мұны қылмыс деп есептемеймін.

	Екінші сұраққа жауап: — Өткен жылдың қазан айының 28-і күні колхоз бойынша етке 2500 қой өткізілді. Ферма меңгерушісі мен зоотехниктің салақтығынан 24 үлгідегі есепке бұл мал бір ай кешіктіріліп керсетілген. Бұл кемшілікті мойындаймыз. Бұдан кейін болдырмаймыз.

	Үшінші сұраққа жауап: — Колхоз бойынша қаңтардың 25-інен ақпанның 15-іне дейінгі аралығында 524 қозы туған. Ал оның есепке дер кезінде алынбауы дұрыс емес. Бұл фактіні колхоз басқармасы мен партия комитеті жақын арада мал мамандары мен шопандарының жиналысында қарайтын болады. Шарасыз қалдырмаймыз.

	Төртінші сұраққа жауап: — Күтімде тұрған 2 915 саулық жөнінде айтарым мынау. 1959 жылдың желтоқсан айында біздің шаруашылыққа экономикасы әлсіз «Октябрь» колхозы қосылды. 1960 жылдың күз айында малдарды тұқымына, өнімділігіне қарай бөлгенімізде 2915 кәрі саулық сомпиып шыға келді. Бұл саулықтар бізге қосылған октябрьліктердің малы еді. Өздері бес-алты рет қоздаған. Біз бұл саулықтарды қыстай күтіп-бағып, көктемде жүнін қырқып алып, етке өткізу үшін бордақыға қойдық. Ал бұл саулықтар қоздамайтын болғандықтан ферма меңгерушісі Жетпісбаев жолдас 24 үлгідегі есепте көрсетпеген. Мұнысы, әрине дұрыс емес. Ол үшін Жетпісбаев жолдас қатаң жазаланатын болады. Ал бұл жерде мынаны айтуға тиіспін. Кәрі малдың төл бермек тұрғай, қыстан қара басын аман алып шығуының өзі қиын шаруа екенін кеңсе қызметшілері біле бермес, оның сыр-сияпатын жете білетін малшы қауымнан сұрау керек. Сонда ғана мал басын арамдық жолмен көбейтуді көздеген деушілердің сөздері түсінікті бола түспек.

	Бесінші сұраққа жауап: — Бұл сұраққа жауапты толығырақ беруіме тура келеді. Өйткені, маған, аудан, облыс қаржысындағы құрылыс материалдарын, түрлі машиналарды, тағысын тағыларды алып қояды деген айып тағылады. Мысалы, 1960 жылы 90 тонна цемент, 130 м3 ағаш алыппыз. Ал колхоздардың сатып алар қаражаты жоқтығынан, аудан тұтынушылар қоғамында көптеген құрылыс материалдары босқа жатыр. Ал бос тұрған құрылыс материалдарын ақшам болса мен неге алмаймын? Аламын! Өйткені, колхозымызда құрылыс жыл санап кеңінен қанат жайып келеді. Колхозшыларымыздың 90 пайызы стандарт үйде тұрады. Көбіне су құбыры, жылу жүйесі тартылған. Арызда Сталин атындағы колхоз он алты жеңіл машинаның сегізін алып, сабылтып мініп жүрген Алдабергенов емес, шаруашылықтың сегіз Социалистік Еңбек Ері таңның атысынан күннің батысына дейін еңбек ететін қызылшашы, сауыншы, малшылары. Ал қалған сегіз машинаны кімдер мініп жүр екен десеңші? Сондай-ақ кіржуғыш машиналарының жайы да жоғарыдай. Аудан, облыс сауда орындары біздің колхозға келіп сауда жасаса, әкелген дүниелері өтеді, яғни саудасы жүреді, жоспары орындалады. Бұл деген колхоздың табысы, колхозшылардың ақшасы бар деген сөз.

	Колхоздың соңғы үш жыл ішінде ауданнан алмаған құрылыс материалдарын да айту керек шығар. Мысалы, біз екі жыл қатарынан бір терезелік тақтай, не бір бұраулық бөрене алмаппыз. Сондай-ақ төбе жабатын қаңылтыр да алмадық. Қайта өзіміз облыс шаруашылығына қол ұшын беріппіз. Мысалы, «Октябрь» колхозының бастығы Головацкийге бір вагон ағаш беріппіз.

	Арыз жазушылар мені жоғарғы орындардан сұрағыш деп кінәлайды. Жоғарғы орындардан шаруама қажет нәрсені мен неге сұрамаймын?! Сұраймын. Арыз жазушы жоғары жақта жылы орындарда отырғандарға жаны ашып, бүйрегін бұрмай, жар құлағы жастыққа тимей, күндіз-түні жоқ іздеп, жортып жүрген маған жаны ашысын. Әділдік сол болмақ.

	Алтыншы сұраққа жауап: — Қарабұлақ қант заводынан Сталин атындағы колхоз лимитсіз мың тонна жем алып қойды делінген. 1960 жылы колхоздың №1 бригадасы Қарабұлақ қант заводына 44 900 тонна тәтті түбір өткізді. Сол өзіміз өткізген өнімнің есебінен біз мың тонна жомды неге алуға тиісті емеспіз? Қайта заводтан біз аз жом алып отырған сияқтымыз.

	Жетінші сұраққа жауап: — Соңғы бір жылдың ішінде колхоз орталығындағы көшелер асфальтталды, екі қабатты балалар бақшасы, тұрмыс қажетін өтеу комбинаты, орта мектеп және басқа құрылыс объектілері салынып, пайдалануға берілді. Осының бәріне де колхоз өз қаржысын жұмсады. Және бұлар бізге аз қаржыға түспеді. Кейде тіпті, жылдық тапқан табысымызды төлеуге тура келеді. Ал ол дегенің — 7-10 миллион сом ақша. Колхоз өндірген өнімін тек мемлекетке береді. Еттен де, сүттен де, астық пен қант қызылшасынан да жоспарды үнемі асыра орындаймыз. Сөйткен колхозшыларға мемлекет қаржысымен мектеп, бала бақшасын, тұрмыс қажетін өтеу комбинатын, клуб, тұрғын үй неге салып бермеске?! Осыны аудан, облыс басшыларына айтсам, олар соның бәрін өзің салып алған жоқсың ба дейді. Ал мен: ол рас, сол дайын құрылысты өз қаржысымен облоно, тұрмыс қажетін өтейтін министр, жол министрі сатып ала қойсын деймін. Сонда колхоздың құрылысқа деген шығыны азаяды, ақшасы қалтасында қалады. Ол ақшаға колхоз асыл тұқымды сиыр, жылқы, қой сатып алып, мал өнімдерін еселеп арттырар едік. Бұл сөздің неге сонша түсініксіз екендігіне менің таңым бар. Әйтеуір, осы сөз басшыларға ұнамайды. Онымен қоймай, мені өздеріне қарсы шыққан, үкіметке қарсы шыққан адам көреді. Басшылардың онысын дұрыс деп санамаймын. Өкіметті асырап отырған ауыл, село адамдары тоқалдан туған жоқ, шөміштен мұншама қаға беруге болмайды.

	Сегізінші сұраққа жауап: — Жасым болса елу төртте. 1937 жылдан колхоз басқарамын. Елімнің тілін тапсам, талап-тілегін орындасам, тұрмысын жөндесем, мәдениетін жөнге келтірсем дегеннен басқа ой да, мақсат та жоқ. Жұмыс жөнінде жүз шайысатын кездерім болады. Қатты айту деген — шындықты айту. Ісіне салақ қарағандарға қаталмын. Арызда мені почташы Тромзеге күн көрсетпеді, ақыры қызметінен қуды депті. Колхозшылардың пенсиясын уақытында бермейтін, жұмыс кезінде арақ ішіп, ләйліп жүретін қызметкерді мен ауылымнан қумағанда басынан сипауым керек пе екен?! Ал ауданнан келген ревизормен арада болған кикілжің былай болды. Ол: «Мен жер өлшеймін, машина бер!» деп шіренді. Мен оған: «Берер машинам жоқ, жер өлшейтін көлігіңді мініп келуің керек еді» деп ақыл айттым. Бар болғаны осы.

	Тоғызыншы сұраққа жауап: — Аудандағы барлық жиналыстарға қатыса алмайтыным рас. Кейде тіпті облыстық жиындарға да бара алмай, ескертпелер алып жатамын. Жиналыстарға қатыса берсем, жұмысымды кім істейді? Ал жұмыстың соңында салпаңдап жүрген адам қалайша менмен, қалайша бюрократ болады? Меніңше, бұл үш қайнаса да сорпасы шындыққа қосылмайтын, ойдан шығарылған жай сөз, жала сез. Өз басым ешбір газетке мақала жазып көрген адам емеспін. Рас, облыс, республикадан журналистер, жазушылар, ақындар колхозы-

	мызға келеді, шаруамызды көреді, адамдармен сөйлеседі, сөйтіп барып, мақтап, мадақтап жазып жатады. Ал сол жазғандардың ішінде қазақ қаламгерлерінің қас шеберлері Сәбит те, Ғабит те бар. Мысалы, Ғабит Мүсіреповтің: «24 сағат ішінде өңім түгіл, түсімде, сендей колхоз көрсемші. Толықсыған күйінде жазушыдан көп алғыс, үлкеніңе, кішіге» деген сөзін колхозшылар мақтаныш тұтпай тұра алмайды.

	Оныншы сұраққа жауап: — Үй туралы. Алдабергенов екі қабатты үйді өз қызығы, өз мақтанышы үшін салып жатқан жоқ. Колхозымызға туысқан республикалардан, шет елдерден делегациялар жиі келеді. Өткен жылы Хо ши Мин де келді. Колхозымыздың табысын, халқымыздың қонақжайлығын көзімен көріп, көңілі толған сол кісі кетерінде жұртқа бұрылып: «Ал енді Алдабергенов жолдастың шаңырағын көріп, үйінен дәм татсақ болды!» деген еді әзілдеп. Құрметті қонағымыздың бұлай дерін кім білген. Сылтау тауып, әйтеуір делегацияны аттандырып салдық. Мен сонда құрметті қонағыма бір шәугім шай беруге жарамайтын үйде тұрғаныма қатты өкініп, бармағымды шайнаған болатынмын. Содан үй салуға кірістім. Ал осы кезде колхоз басқармасы шаруашылық есебінен үй салып беру жөнінде шешім қабылдады. Ол шешімнің арандататынын, жақсылыққа апармайтынын мен сонда-ақ сезіп, колхоз басқармасының шешіміне рахметімді айтып, жәрдем кассасынан қарызға ақша алдым. Бұл үйде тірлігімде өзім тұрамын, ал көзім жұмылаған соң, колхоз музейі болады. Сонан соң, менің семьямда үш жан емес, бес жан бар.

	Он бірінші сұраққа жауап: — Бұл сұрақта колхоз 12 гектар жерге қауын, қарбыз егеді делінген. Мұны теріс дей алмаймын. Рас, колхоз қауын, қарбыз өсіре алатын адамдармен жыл сайын келісім-шартқа отырып, өзара пайдалы іске батыл барып жүр. Колхоз өз жерінде өсірген қауын, қарбызын сатып пайда табады. Ол тапқан пайдасына құрылыс материалдарын сатып алады. Мысалы, мен облыстан, республикадан таба алмаған аса зәру дүниелерімді сол қаржымның арқасында басқа жерлерден таба аламын. Бұл кімнің арқасы? Бұл жердің арқасы. Колхозшыларымыз оны мақұл көреді. Сондықтан да оның бас жарып, көз шығарып тұрған ештеңесі жоқ деймін.

	Он екінші сұракқа жауап: — Бұл сұраққа жауап бермесем де болар еді. Бірақ онымды теріске бұрып, басқаша түсінетін болғандықтан, сұрақты жауапсыз қалдырмағым кеп тұр. Арызда мені Жазирамен жақын депті. Ол рас сөз. Тіпті, жақсы көреді деген жеңілдеу сөз бе деймін. Жазира жұмысын жақсы істесе, бойында кісілігі аңқып тұрса, көркіне мінезі сай болса, жүрген жүрісі, істеген ісі таза болса, ондай жанды жақсы көрудің несі айып? Мен кімге болса да, Жазирадай жанды сүймеу айып дер едім...»

	Түсініктің аяғына аты жазылып, қол қойылған. Ал осынау сар тап болып, сарғайған сар қағазда қаншама сыр, қаншама қайғы-қасірет, қаншама ақыл-парасат жатыр десеңізші.

	Көпке дейін Нұрмолда Жазира туралы қайтарған жауабын қайта-қайта есіне алып, ойға шомумен болды. «Ит үреді, керуен көшеді! Тегі үндемеуім керек пе еді?..» бұл ойынан да ол тез айнып, «Е, жарайды... Болар іс болды. Айтылған сөз атылған оқ»... дегендей нық шешімге бекінді. Тергеуші қойған сұрақтарды тағы бір санасына сап, саралап көріп еді, соншама сарбаз ертіп сабылатындай ештеңені көре алмай дал болды. Түймедейді түйедей етіп, «әуедегіні алмады, жердегіні жалмады» дегенде нені мегзеп, нені айтып тұр?! Түсінсе бұйырмасын. Тегі, өтірігін өрге бастыру үшін өсіріп айту арызшылардың ежелгі әдеті емес пе? Өйтпесе, болмайды да ғой. Оларға да өкпе жоқ. Нұрмолда тек тергеушілердің іске сенбей, өтірікке сеніп, қымбат уақытын қор қылғандарына қынжыла қабақ шытты.

	Уақыт бір орында тұрған ба. Тексеруден кейін де екі айдай уақыт зулап, зымырап өте шықты. Тіпті ештеңе, ешнәрсе болмағандай тым-тырыс, хабар-ошарсыз. Қым-қиғаш шаруа қызығына түсіп кеткен Нұрмолда да алаңсыз болатын. Маусымның 28-күні малшылармен бірге болып, үйіне түнделетіп жеткені сол еді, обкомның бюросына тез жетсін деген хабарды естіп, көз шырымын алмастан астанаға бет алды.

	Нұрмолда үнсіз. Өзімен-өзі, ойға шомған. Обком не дейді? Бұл не дейді? Екі жақты да таразы басына тең тартады. «Бұл күнде арызда көрсетілген біраз фактілер түзетілген, жауапты адамдарға шара қолданылған...» Нұрмолда бұл ойына өзі мырс етіп күліп алды, көзін жұмды. Қалың орман ішінде келе жатқандай қалың ой қамаған. Кенет көзі шарадай жанып ашылып кетті. Колхоз тағдыры — менің тағдырым. Менің тағдырым — колхоз тағдыры. Жоғарғы партия, кеңес, шаруашылық органдарына оның ауыл, селоларға құрылыс салуға көмектесіңдер, қол ұшын беріңдер деп мәселе қойғаны қашан? Оған бірде-бір басшы мұныңыз жөн екен деген емес. Бастықтар жақтырмайды екен деп, жұртының жұтаңдау жай-күйін бұл қашанғы жоқтамасын. Жоқтайды! Талап етеді. Ауыл, селоларға құрылыс салдырып бере алмаса, олардың өйтіп-бүйтіп өздері салған құрылыстарын күнде «давайлап» май, сүт, ет сұрап, ауыз ашып, көз жұмып отырған министрліктерге саттырып алдырсын. Әлеуметтік әділдік сонда орнамақ.

	Мазасыз ойдан ба, жоқ әлде тынымсыз жүрістен бе, Нұрмолданың кенет жүрегі сыздап, денесі зіл тарта бастағандай болды. Ол шопырға ақырын ым қағып, машинаны тоқтатқызды да, сыртқа таза ауаға шықты.

	Бұл жер Арқарлының асуы еді. Табан астында шұбар арқандай шұбатылып Іле жатты. Көз ұшында бұлдырап Алатау көрінді. Ал батысқа шалқалай құлап Малайсары тауы жантайған. Малайсары Нұрмолданың кіндік қаны тамып, ит жейдесі тозған жері. Бір жапырақ нан іздеп жиырмасында кетіп еді, содан көре алмай-ақ келеді. Малайсарыма барамын, көк майсасында аунап-қунап жатамын дегелі қашан. Ол көк майсаға төселген құрақ көрпе үстіне балаша аунап жата кетті.

	Әнеу күні де жүрегі өстіп қысқаны бар еді. Сондағы дәрігерге қараламын деген сөзіңді неге ұмытып кетесің дегендей бұл жолғы жүрек қағысы жан қинады. Дем жетпегендей, денені тер басты. Шыбын жан шынымен шүберекке түйілгендей еді. Нұрмолда үнсіз, тілсіз жатты.

	Арада бір сағаттай уақыт өткенде барып, оның дем алысы түзеліп, жұдырықтай жүректің аласұрғаны басылайын деді. Аурудан жазылған жан олжа деген емес пе, Нұрмолданың кірбің қабағы ашылып, көңіліне қуаныш кірді. Сөйтті де:

	— Кеттік, — деді шопырға алға қол сілтеп.

	Бюро мүшелері кіші залға жиналды. Нұрмолданы сыртта күттіріп қойды. Бұлары да саясат. Ойлансын, толғансын дегені. Оның үстіне төрт көз түгелде тағы бір келісіп те алмақ. Алдабергеновпен айтыс оларға да оңайға түспейді. Сондықтан да бір жағадан бас, бір жеңнен қол шығарудың жай-жапсарын әу бастан келісіп алмаса бола ма? Нұрмолда да сыртта текке қарап тұрған жоқ. Соның бәрін біліп, түсініп, неге болса да сақадай сай әзір түр.

	— Жолдастар, — деді обкомның бірінші секретары М.Бейсебаев жиналғандарға бюроның күн тәртібін хабарлап. — Кімде қандай ұсыныс бар? Ашылсын. Қарсы, қалыс жоқ.

	Сөйтті де ол «СОКП Орталық Комитетіне Сталин атындағы колхоздың төрағасы Н.Алдабергеновтің үстінен жазылған арызды тексеру жөнінде құрылған комиссияның жұмыс қорытындысы туралы» деп қаулы тақырыбын дауыстап оқып шықты.

	— СОКП Орталық Комитеті өзі құрған комиссия жұмысына өзі баға береді, — деді осы кезде тексеру комиссиясының председателі Шупеков қабақ шыта сөйлеп. — Обком бюросының тақырыбы нақты болу керек.

	— Мен мына пікірге толық қосыламын, — деді бұл ұсынысты іле қостаған А.Морозов орнынан атып тұрып. — Шупеков жолдас қатемізді дұрыс көрсетіп отыр. Қаулының тақырыбы Алдабергенов жолдастың партияға жат қылығы туралы болу керек. Кім болса да, қылығын бетке айтуға тиіспіз.

	— Жақсы, — деді Бейсебаев, — кімде тағы қандай ұсыныс бар? Андрей Константиновичтің ұсынысын қалай, қабылдаймыз ба? Меніңше, «партияға жат қылығы туралы» дегеннен гөрі, «коммунистке жат қылығы туралы» деп өзгертсек қалай?

	— Сол дұрыс.

	— Жолдастар! — деді бұл жолы Шупеков орнынан тұрып. — Көңілдеріңізге келсе де айтайын, көңіл жықпас солқылдақтықты қойыңыздар. Оны Орталық Комитет білмей, көрмей отырған жоқ. Алдабергеновті әлдеқандай қып әлпештегендеріңіз жетеді. Бюроның күн тәртібі Алдабергенов жолдастың партияға жат тоғышар қылығы туралы болу керек.

	— Шупеков жолдас дұрыс айтады. Алдабергеновке ара түскеніміз жетеді! -деді енді баяндамашы Ливенцов.

	— Жолдастар, — деді осы кезде Бейсебаев тамағын қырнап, — мәселе дұрыс қойылып отыр. Алайда, Алдабергенов бүгін, кеше мақталып отырған жоқ, баяғыдан мадақталып келеді. Атақдаңқы бүкіл елге белгілі адам. Ел алдында ұятқа қалдырып отырғаны да рас...

	— Бейсебаев жолдас, — деді Шупеков енді зіл сала сөйлеп. — Ол сөз айтылғалы қашан. Нақты мәселеге көшіңіз. Уақыт жоқ. Москваға ұшамын. Бюроны 20-25 минуттың ішінде бітіреді деп ойлаймын.

	Обкомның бірінші секретары СОКП Орталық Комитетінің жауапты қызметкеріне қарсы келе алмады, айтқаныңыз орынды дегендей асығыс Нұрмолданы шақырып, баяндамашыға сөз берді. Обком секретари Василий Андреевич бар жоғы бес минуттың ішінде колхозды да, оның бастығы Н.Алдабергеновті да сыпыра жаман-дап шықты. Бәрі белгілі, бәрі түсінікті дегендей баяндамашыға сұрақ та қойылмады. Үй туралы сұрақ тікелей Нұрмолдаға қойылды. «Ондай үй неге керек? Неге салдырасың?!» деген баяғы жауыр болған жаттанды сұрақтар. Жауап беріп көріп еді, ешқайсының естігісі келмей, есек құлақ боп отырғандарын емеуіріндерінен танып, ол да қоя қойды.

	Бұдан соң сөзді А.Морозов алды.

	— Жолдастар, — деді ол маңғаздана, — Алдабергенов жолдастың асқақтап кеткен адам екенін бұрыннан білетінбіз. Бірақ сен асқақтап кеттің деп, біз оның бетіне тура айта алғанымыз жоқ. Оны бізге айтқызып отырған СОКП Орталық Комитетінің жауапты қызметкері Шупеков жолдас. Біз ол кісіге мың да бір рахмет айтуға міндеттіміз. Өйткені, Шупеков жолдас болмаса, біз әлі де Алдабергеновтің атақ-даңқына қарап, оған бірдеңе деуге қаймыққан болар ма едік, қайтер едік. Жолдастар, Нұрмолданың кемшілігі бір басына жетеді. Колхоз бастығымын деп, бір басына 35 мың сомдық үй салдыруға бола ма? Сондай-ақ, колхозға бағасы 5 миллион сомдық мәдениет сарайын салдыруға бола ма? Біз мұны комиссиядан бұрын көрдік, білдік. Бірақ қой дей алдық па? Оны мойындауымыз керек, дей алмадық. Ал біз дей қалған күнде де оған Алдабергенов жолдас пысқырмайтын да еді. Өткен жылдың 3-қазан күні Алдабергеновті үшінші Алтын жұлдыз алуға ұсындық. Онда Бейсебаев жолдас демалыста болатын. Қаулыға менің қол қоюыма тура келді. Бірақ мен қаулыға қол қоймадым. Сол кезде Жоғарғы жақтан телефон соғылды. Кім дейсіздер ғой? Айтайын. Телефон соққан Қазақ ССР Жоғарғы Кеңесі Президиумының бұрынғы төрағасы Тәшенов жолдастың өзі. Жоғарғы Кеңес жоғын жоқтап, сойылын соққан Алдабергенов жергілікті басшыларды тыңдап қайтсін. Алдабергенов тыңдау үшін сен әуелі оның айтқанын істеуің керек. Ал, Алдабергенов не айтады дейсіздер ғой. Оның айтатыны мынау: колхозыма үй сал, мектеп сал, өндіріс орындарын сал дейді. Нұреке-ау, оны өзіңіз-ақ салып жатырсыз ғой десең, онда сол құрылысымды мемлекет қаржысымен сатып ала қой дейді. Алдабергенов ақырында міне, обкоммен осылай саудаласуға шықты. Мұндай адаммен қалай жұмыс істеуге болады? Мен бюро мәселені дұрыс қойып отыр деп есептеймін. Алдабергеновті қызметінен алып, партиялық қатаң жаза беру керек.

	Екінші боп сөз алған облыстық партия комитетінің хатшысы Ә.Алыбаев болды.

	— Алдабергенов жолдас жөнінде жергілікті партия, кеңес, шаруашылық органдарының пікірі жақсы емес, — деді ол да төте шабысқа салып. — Пленум, сессияларға қатыспайтын көрінеді. Жазбаша түсініктемесінде Алдабергенов сүттен ақ, судан таза. Ал шындығында колхоздағы жағдайды толық білмейді. Көбіне сыртта жүреді. Тексерудің қорытындысы біздің қайсымызды болмасын ойландыруға тиіс. Алдабергенов жолдасқа енді колхоз тағдырын сеніп тапсыруға болмайды. Мен Морозов жолдастың ұсынысына толық қосыламын.

	— Жолдастар, — деді бұдан кейін сөз алған бюро мүшесі Третьяков, — Көрмес түйені де көрмес дегендей, біз Алдабергенов жолдастың кемшілігін көре алмадық. Оны ашық, коммунисше мойындаған абзал. Алдабергеновке үшінші Алтын Жұлдыз беру жөніндегі бюро мәжілісі естеріңізде шығар. Араға жыл салмай енді не боп отырмыз? СОКП Орталық Комитетінің бригадасы соқырға таяқ ұстатқандай, бар мәселені қолға ұстатып отырғанда біздің солқылдақтық көрсеткеніміз коммуниске мүлдем жат қылық. Сондықтан да бұл жерде ешкім де бөденеше бұғып қала алмайды. Алдабергеновті атақ-даңққа бөлеген партия. Сол партия сенімін ақтамай, дандайсып кеткен адамға біз қалайша қатаң жаза қолдана алмаймыз? Қолданамыз! Партиядан шығару керек.

	«Ау, сен не деп тұрсың?» дегендей Нұрмолда Третьяковқа жалт қарады. «Іріген ауыздан шіріген сөз шығады» деп, айқаса кете жаздап, өзін-өзі әзер ұстап қалды. «Ашуға ақыл араша... Ашуға ақыл араша...» дей берді.

	— Алдабергенов жолдастың білместігі жоқ емес, бар, — деді осы кезде сөз алған еңбекшілер депутаттары облыстық Кеңесі атқару комитеті төрағасының орынбасары Қамбаров жолдас. — Колхозыма мемлекет қаржысымен құрылыс объектілерін салып бер дегенді ол маған да айтқан. «Мемлекет деген суалмайтын сауын сиыр. Күндіз-түні бірдей еме берсем, еме берсем дейтін шығарсыз. Оныңыз болмайды!» деп ескерткенмін. Бірақ оған құлақ асып жатқан Алдабергенов жолдасты көрмедік. Ал сол үшін қызметінен алса, алуға да болатын шығар, бірақ партиядан шығару дегенге өз басым келісе алмаймын.

	Осы кезде Шупеков сағатына қарап орнынан атып тұрды.

	— Бейсебаев жолдас, — деді ол нығарлай сөйлеп, — бюро мүшелеріне қояр менің жалғыз сауалым бар. Соған жағалай жауап берулерін өтінемін.

	— Айтыңыз, айтыңыз, — деді Бейсебаевтың аузына басқа сөз түспей. — Жауап береміз.

	— Онда өзіңізден бастайық.

	— Жақсы.

	— Сұрақ былай, жолдастар, — деді ол енді маңғаздана түсіп. — Баяғының байларынан Алдабергенов жолдастың қай жері кем?

	Ол енді бұған не дейді екен дегендей М.Бейсебаевқа тіке қарады. Бірінші хатшы дәл мұндай сауал боларын болжамағандай сәл-пәл қысылыңқырап барып, «солайы солай боп тұр-ау» деді сөз аяғын жұта.

	Біріншіні құтқарғысы келгендей Морозов:

	— Баяғының байларынан Алдабергенов асып кетіп тұрған жоқ па, — деді апыл-ғұпыл аптыға сөйлеп. — Екі қабатты үй қазақтың ешбір байында болған емес!

	— Алыбаев жолдас, сіз не дейсіз?

	— Шупеков жолдас, сіз сұрақты тым әділ қойып отырсыз, — деді Әріпбай Алыбаев қапелімде аузына мына сөздің орала кеткеніне қатты қуанып. — Өзіне арнап сарай салдырады. Колхоз жерін жалға береді. Баяғының байлары бүйте алмаған.

	Шупеков кластағы балалардан сабақ сұрағандай бюро мүшелерінің жағалай атын атап, сауалына жауап алып шықты. Қалған Қамбаров та, Әділов те, Ливенцов та, Третьяков та, Рамазанова да, Смалцев те уәделесіп алғандай, Алдабергенов баяғының байы емес дей алмады.

	Нұрмолданың жанына қанжардай қадалған да осы болды. «Есі бар, ел басқарып жүр дегендердің түрі мынау болса, оңғанақ екенбіз». Бұдан әріге ол шыдамады.

	— Ау, Мәсімхан, маған сөз бер, — деді шарт кетіп.

	Бюро жүргізушінің «Нұреке, Нұреке сөз беріледі ғой» дегеніне қараған жоқ.

	— Шупеков жолдас, — деді қазақша санқ етіп. — Баяғының байлары мен мына Алдабергеновтің айырмасы жер мен көктей! Екі ай тексеріп соған көзің жетпесе, оны маңқиып мына отырған бюро мүшелері түсіндіре алмаса, өзімнен неге сұрамайсың?! Шупеков жолдас, баяғының байлары кедей кепшіктің табан ақы, маңдай терін қандалаша сорған. Сөйтіп семірген. Сөйтіп байыған. Ал Алдабергенов колхоздың тышқақ лағының мұрнын қанатқан жоқ. Колхозшылардың бір тиынына залалын келтірген жоқ. Үй салдың, сарай салдың десең, Алдабергенов оны өз қаражатымен, колхоз қаражатымен салдырып жатыр. Ау, бюро мүшелері-ау, сендер мені ақтамаңдар, аямаңдар, бірақ ақиқатты ар алдында арамдамасаңдаршы. Аспан ашық, күн тынышта мұншама бұғынып, мұншама тығылып бастарыңа не күн туды?!

	Нұрмолда кілт тоқтады. Сөйлегені дұрыс болды. Ішке сыймай, зығырданды қайнатқан әлгіндегі ашу-ыза бірден атқып, сыртқа шықты да, тұла бойы жеңілденіп сала берді. Нұрмолданың сөзі дереу орысша аударылып, Шупековке де жетіп жатты. Бірақ ол жөнді сөз естігендей сыңай таныта қойған жоқ. Ұсынысты қолға салдырып, бекіттірді де, бюроның қаулысын алып, сол сағатта Мәскеуіне ұшып кетті.

	Нұрмолда астанада аялдамады, ауылға тартты. Өңі емес, дәп бір түс көргендей күй кешті. Тағдырымды тап осылай табан астында шеше салады деп, өмірі ойламапты-ау. Енді ойланып, енді толғанып қараса, «адам деген ойыншық сияқты екен-ау» деді. Керек кезінде ойнады, қызығын көрді, керексіз етіп еді, сыртқа лақтырып тастады. Нұрмолда осылай суға тұншыққандай ойға тұншықты. Ойға тұншыққан сайын денесіне мұз тигендей тітіркеніп, жүрегі суып сала берді. Өткеннің бәрі кино лентасындай көз алдынан өтіп жатты, өтіп жатты.

	3

	1961 жылдың 17-қаңтарында СОКП Орталық Комитетінің пленумы болды. Бұл пленумда Нұрмолда сөз сөйлеуге тиіс болатын. Алайда, оған сөз берілмеді. Нұрмолданың орнына өскемендік колхоз төрағасы Бошай Кітапбаев апыл-құпыл дайындалды да, пленум мінбесіне сол көтерілді.

	— Никита Сергеевич, — деді ол толқи сөйлеп. — Сіздің нақ өзіңіз еліміздің колхоздары мен совхоздарының егіс даласында жүгеріні жаппай өсірудің бастамашысы және қажымас қайратты жақтаушысы болып отырсыз, сондықтан да біз сізге рахмет айтамыз. Шынында да, егер бізде жүгері болмаса, біздің қалай тіршілік етіп, мал шаруашылығын қалай өркендете алатынымызды мен білмеймін.

	«Мына сөзің ғажап шықты! Қатырдың!» дегендей отырғандар жамырай қол соғып, сөйлеушіні желпінтіп, жігерлендіріп жіберді.

	— Бізде жүгері бұрын мүлде өсірілмеген еді, ал қазір оның егіс көлемі 1100 гектар болып отыр. Әр гектардан 350 центнерден көкбалауса жинадық...

	Бошайдың бұл сөзі де нысанаға дәл тигендей жұрт дүрілдеп, тағы да қол соғып берді.

	— Жолдастар, — деді ол енді дүрсілдеген жүрегі басылып, — мен Никита Сергеевич Хрущевтің осы пленумда сөйлейтін сөзінің тезистерімен толық танысып шықтым. Колхоздарға жаңадан мемлекеттік көмек көрсету туралы, мал шаруашылығы өнімдерінен алынатын табыс салығын жою туралы, запас бөлшектердің, жанармайдың және басқалардың бағасын кеміту туралы ұсыныстарын біздің зор қуанышпен қарсы алғанымызды тура айтуға тиіспін. Рас, біздің колхоздың 12 миллион сом ақшадай табысымыз болғандықтан, қаржы жағынан онша қиыншылық көрген жоқпыз. Ал еліміз бойынша ақша жағынан таршылық көріп отырған шаруашылықтар қаншама? Никита Сергеевич, егер сіздің ұсыныстарыңыз қабылданатын болса, онда артта қалып отырған колхоздардың бастарына бақыт құсы қонып, экономикасы сөз жоқ жедел өрге басады. Ал мен енді өз колхозым туралы айтатын болсам, сіздің көмек көрсету жөнінде ұсынып отырған шаралардың нәтижесінде бұрынғының үстіне 2 миллион сомға жуық қосымша қаржы өз қарамағымызда қалмақ. Біз оны енді колхозда мәдениет орындарын салуға пайдаланбақпыз. Атап айтқанда, жаңа үлгі жобамен мектеп саламыз.

	Осы кезде президиумда отырған Н.Хрущев Бошайға бұрылып:

	— Мектеп салу туралы қазірдің өзінде шешім қабылдадыңыздар ма? — деп сұрады.

	— Дәл солай, Никита Сергеевич, мектеп салу жөнінде шешім қабылдадық, — деді Бошай Хрущевке қарап.

	— Бұларыңыз жақсы. Мектеп керек қой, — деді Хрущев.

	— Жолдастар, — деді Кітапбаев көңілі орнына түсіп. — Маған аса үлкен құрмет көрсетіліп отыр. Мен пленумға қатысып отырмын. Мен өзі сөз сөйлеушілердің тізіміне күн бұрын енгізілген де жоқ едім, ал қазір сөз сөйлеп тұрмын. Меніңше, бұған күле қоятындай аса ештеңе болған жоқ. Мұның өзі, біле білсеңіздер мені және біздің колхозшыларды жаңа табыстарға жетуге сөзсіз жігерлендіреді. Қазір мен қуанып, қанаттанғаным сондай, тіпті бір аяғымның жоқ екенін де мүлдем сезбей тұрмын! Никита Сергеевич сізге мың да бір рахмет!

	Мына сөзден кейін делегаттар дуылдап қол соғып кетті. Бошай болса, өзінің жаман сөйлемегенін сезді.

	Нұрмолданың бұл алғашқы шеттетілуі еді. Бұдан кейінгілері тіпті, жиілеп кетті. Шаруашылық дәулетінің асып-тасып, шалқып тұрғанына қарамастан «ішіп қойды, жеп қойды» деп, тергеу-тексерудің жүріп өткені анау. Дәп бір ішімдегіні тап деп уәделескендей аудан, облыс басшыларының тырсиып теріс қарап отырғаны мынау.

	Сондай бір ауыр күндері «Социалистік Қазақстан» газетінде Сәбит Мұқановтың «Алдабергенов туралы аңыз» атты өлең-әңгімесі жарқ ете қалды. Бұл 1961 жылдың 23-наурызы еді. Редакция тарапынан берілген аннотацияда былай делініпті. «Сәбит Мұқанов республиканың даңқты колхозы — Алматы облысындағы Сталин атындағы колхоздың, оның председателі Социалистік Еңбек Ері атағын екі рет алған Нұрмолда Алдабергеновтің өмірінен «Алдабергенов туралы аңыз» атты өлеңмен жазылған ұзақ әңгімесін аяқтады. Бұл шығарма Қазақстан жазушылар одағында, «Социалистік Қазақстан» газетінің редакциясында талқыланды. Талқылауға қатысқан көптеген жолдастар — жазушы, журналистер, кітап оқушы жұртшылық автордың жаңа шығармасына жоғары баға берді. Мұнда өмірдің нақты шындығы ақындық асқақ шабытпен, оқушыны эстетикалық әсерге бөлеп, баурап алатын поэзиялық көркем бейнемен кестеленеді. Оқиға желісі автор мен кейіпкердің әңгімелесуі арқылы бастан-аяқ шебер өріледі. Соның өзінде автор қазіргі табиғат дүниесі, колхоз өмірі, адамдардың тағдыры туралы өзінің қызықты да қисынды топшылауларын алға тартады. Талқылауда, сонымен қатар кітаптың жекелеген кемшіліктерін көрсеткен автордың жұмысына пайдасын тигізетін кеңестер де айтылды.

	Өлеңмен жазылған бұл әңгіме тұтастай дербес кітап болып шығады. Ал «Социалистік Қазақстан» газеті осы шығарманың бірнеше тарауын жариялайды».

	«Түйеге әйт шу де демеу» деген емес пе, Сәбиттің мына өлеңі Нұрмолданың күпті көңілін көкке көтеріп-ақ тастады. Жүні жығылғандай болған жұртының да еңсесі көтеріліп: «Е, бәсе! Осылай болуы керек еді ғой» дегендей емеурін таныта бастады. Бүкіл колхоз болып өлең-әңгімені жапа тармағай жабыла оқыды. Тағы да жалғасы бар дегенге іштері жылып қоя берді. Нұрмолданы жақтаушылардың тағы да айы оңынан туды. Ал әлгі «Алдабергеновтерің әне құриды, міне құриды» деп, қутыңдап қуанып жүргендер енді міне, ине жұтқан иттей қылқынды.

	Алайда қуаныш ұзаққа бармады. Келесі күні де, одан кейін де әлгі жалғасы бар деген өлең әңгіме газетте жарияланбады. Оқырман аң-таң. Нұрмолда да түкке түсінбей дал боп отырғанында Сәбиттің өзі телефон соқты.

	— Нұреке-ай, мұндағы бастықтар оңбағандық істеп жатыр, — деді аман-саулықтан соң. — Өзің туралы жазғанды күштеп жауып отыр. Қашанғы жабады дейсің. Түннен кейін таң атпаушы ма еді. Ренжи көрме.

	— Білгендерін істесін, — деді Нұрмолда. — Бірақ менің Хрущевке жолығуым керек.

	— Ол қолдан келе ме?

	— Қонаевтың қолынан келеді!

	— Жарайды, Нұреке, жарайды, — деді Сәбит. — Бұл өтінішіңізді осы бүгін жеткіземін.

	Сөз осымен аяқталып, Нұрмолда телефон трубкасын орнына қойды. «Жағдайым қалай болады-ау» деп, ол бұрын ойлап көріп пе еді. «Басқа түссе баспақшыл» деген рас екен. Енді міне, шаруа жайынан өз жағдайының оқтай озып кеткені мынау.

	Жазушы, әрі ақын Сәбит Нұрмолда досы жөніндегі өлең-әңгімесін тым шапшаң-ақ жазып тастаған еді. Аяқ асты жоғары лауазымды басшылардың қабақтарынан қар жауып, ауыздарынан адам шошырлық ауыр-ауыр сөздер шыға бастаған соң, шыдай алмай, жалмандаған жаудың беті қайтсын деген ниетпен жазған дүниесінің сиясы кеппестен апыл-құпыл жариялатқан болатын. Онысының жарқ етіп шығып, жалп етіп сөне қалғаны мынау. Редактор: «Ойбай, Сәбе құрттың!» дейді екі қолын төбесіне қойып. «Ойбайлайтындай не боп қалды?!» дейді бұл аң-таң боп. «Ойбай-ау, Нұрекең сотталғалы жатыр екен ғой. Партбилеттен айрылыпты ғой. Оны неге айтпағансыз» дейді есі шыққан редактор пышаққа түскен малдай қылқынып.

	Орталық Комитет оңдырмай қысып жіберген редактор Шәріповті де түсінуге болады. Өлең-әңгіменің жалғасы енді терілмейтін де, берілмейтін де болды.

	Сәбиттің есіне кенет Ғабит түсті. Осы дүниесіне алғаш: «Сәбит-ау, біз шалдар жазбай отыра алмаймыз ғой, тек бір ғана тілек айтқым келеді — жаман жазбасақ екен, біздің жаман үлгіміз жастар үшін жақсы үлгі көрініп жүрсе, бізге бұдан ауыр күнә болмау керек. Әлі де болса, шыдай тұрсаңшы, толғанып көрсеңші...» деп сызылтып біраз сөз айтып еді. Бұл сөзді ол көңіліне дік алып, ертоқымы бауырына түскен аттай жатып кеп тулаған болатын. Сол ашу-ызамен жазушылар одағы мен «Социалистік Қазақстан» газетінде редакциялық алқа өткізіп, Нұрмолда жөніндегі өлең-әңгімесін жариялап жіберген еді. Ақыры ұзақ сонар дау-дамайға қалды. Орталық Комитет газет редакторын былай қойып, енді мұның өзіне кінә қойып, мін тақты. Айтатындары: «Алдабергенов қылмыскер. Тексеріп жатырмыз! Анықтаймыз. Партиядан шығады. Қызметінен түседі» дейді. Төбесінен жай түсіргендей болған мына сөзге күйіп кеткен Сәбең: «Ей, Алдабергенов қылмыскер болса, мен де қылмыскермін. Алдабергеновті партиядан шығарсаңдар, мені де партиядан шығарыңдар!» деді тәуекелге басып.

	Бұл кез үкімет басшыларының Қазақ ССР-ы мен Қазақстан Компартиясының 40 жылдық торқалы тойын атап өтуге жан ұшырап, шапқылап жүрген шағы еді. «Тойға Н.С.Хрущевтың өзі келетін бопты!» деген сөзді естіген жұрттың көбі қуаныштары қойнына сыймай бөріктерін аспанға атты. Қала көшелері қызыл-жасылға бөленіп, көздің жауын алды. Хрущевтің суреттері көшелерге керіліп, үй-үйдің қабырғаларына ілінді. Ал газет журналдар бірінші бетінен бастап, төртінші бетіне дейін тек Хрущевтың суретін жариялаумен болды. Осынау абыр-сабыр асығыс сәтте Сәбең Қонаевты әрең деп қолқа түсіріп, досы Нұрмолданың өтінішін айтты. «Көрерміз, Сәбе» деді Дінмұхамет асығыс. Бұл кез Қонаевтың Орталық Комитеттің Бірінші хатшылығынан түсіп, Министрлер Кеңесінің төрағасы боп жүрген кезі еді. Мына сөзін Сәбит олқысынып қалды. «Юсуповтан аса алмайтын болды-ау» деді ішіне шоқ түскендей күй кешіп.

	23-маусым күні Н.Хрущев бар сән-салтанатымен теңіз деңгейінен 1 780 метр биіктікте орналасқан Алатаудың ең әсем жерлерінің бірі — ботаның көзіндей мөп-мөлдір Есік көліне сапарға шықты. Ол бұл көлге бұдан бұрын да сан келген болатын.

	Хрущевтың шашбауын көтеріп, соңынан ерген ұлы көш Мичурин атындағы колхозға сәл аялдады. Соның өзіне жұрт деген төбелері көкке тигендей қатты қуанды. Колхоз шопаны Сәлімбай Қайсыбаев Хрущевтың үстіне жасыл жібектен шапан жауып, басына түлкі тұмақ кигізді. Атақ даңқын аспандатып, ата-бабасынан асырып мақтап та берді.

	Хрущев мінген мәшине Есік шатқалына іліне бере арнайы тапсырмамен сапта тұрған пионерлер соққан барабан мен горн дабылы сай-саланы жаңғыртып жіберді. Бұған көл жағалай қоныс тепкен ауыл-ауылдың атқа мінерлерінің айқайы қосылып, тау басы дүрлігіп кетті. Орынсыз айқай-шудан шошынған елік пен киік пысқырына мекенінен безіп, таудан тау асып, зытып берді.

	Хрущев келгенде көл беті ерекше нұр шашып, күмістей құлпырып тұрған. Мұны көре сала ол: «Қандай тамаша көл, қандай тамаша жер» деп таңдайын қағып, тамсанып, айналасына алақжұлақ қарап тұрып алды. Сол кезде дүрілдеп моторлы қайық та келе қалды. Қасына Қонаевты ғана ерткен ол енді моторлы қайыққа отырып, көл бетін жүзіп кетті.

	Есік көлін жағалай қонған ауыл ішінде Нұрмолданың да алты қанат ақ отауы тігілген болатын. Бүкіл ел мереке құрметіне арналған бұл салтанатқа Нұрмолда да айрықша дайындықпен келген. Әуелі кейбіреулер оны бұл жерге жібергісі де келмеді. Бірақ оған көнбеді. Колхозының бар байлығы мен табысы тізілген көрсеткіштерін жайнатып жайып салды. «Ауылды Хрущев аралағанда көрсін! Сонда тілдесіп қалармын!» деп ойлады. Оның бұл ойы орындала қоймады. «Өзіне арнайы тігілген қазақ үйлерін аралайды, халықтың ұлттық салт-дәстүрімен танысады, дайын отырыңдар!» деген жай сөз боп шықты, ауылды аралауға күн бойы Хрущевтың қолы тимеді. Күн еңкейіп, екінті де жақындап қалған. Күтуден әбден зәрезап боп шаршаған Нұрмолда сәл қисайып жатқаны сол еді, әлде кімдердің дабырынан орнынан атып тұрды. Сыртқа шыққаны сол еді, тап есік алдына кеп қалған Қонаев пен Хрущевты көріп, алдарынан шықты. Хрущев мұның сәлемін салқын алды.

	— Сталин атындағы колхоздың көрсеткіштері жасанды, қолдан жасалғаи сипырлар дейді.

	— Хрущев жолдас, ол жала, жалған сөз, — деді Нұрмолда шыдамай. — Колхоз табысын көре алмайтындардың сөзі. Олар үшін: Алдабергенов жақсы, колхоз жақсы. Алдабергенов жаман, колхоз жаман. Болмаса Хрущев пен Алдабергенов жақсы болса, Алдабергенов те, оның колхозы да жақсы. Ал Хрущев пен Алдабергенов жаман болса, Алдабергенов те, оның колхозы да жаман.

	— Мен сені түсіндім, — деді Никита Нұрмолданың сөзін бөліп. — Кеш те болса, саған кемшілігіңді уақыт түсіндіріп берер. Сонда бармағыңды шайнап қойып жүрме.

	Хрущев сөйдеді де жүріп кетті. Нұрмолда қаққан қазықтай тұрды да қалды. «Ей, мынау не деп кетті» дейді өзіне-өзі мың қайтара сұрак қойып. Бірақ жауабын таба алмады.

	Сол күні кеште Сәбит Нұрмолдаға Дінмұхамет Қонаевтың сәлемін жеткізді.

	«Нұрекең айтарын жақсы айтты. Тек Сталиннің орнына, Хрущев колхозы дегенінде асығы алшысынан түсетін-ақ еді. Амал не, өткен өтті. Өкінбесін! Ит үрмеуші ме еді, көш көшпеуші ме еді» депті.

	Ертеңінде Нұрмолда жүгі жеңілдегенмен, ойы ауырлап аулына қайтты. Ал газеттерде: «Н.С.Хрущев моторлы қайықпен көлде жүзіп, саяхат жасағаннан кейін, таудағы жайлауда Талдықорған ауданының Сталин атындағы колхозының шопандарымен кездесті» деген ҚазТАГ-тың тілдей хабары ғана жарияланды.





Алтыншы тарау





ЖАЗА


	1

	Елден ерен ерте тұру Нұрмолданың сүйегіне сіңіп, сартап боп кеткен қасиеті еді. Бүгін де жамбасына тас батқандай төсегінен ерте тұрып кетті. Кеңсеге жете бере, бағана басында қалқиып тұрған радио саңқылдай сөйлеп, төбесінен жай түсіргендей, мұны жамандай жөнелсін. Атын атап, түсін түстеп тұрса да, Нұрмолда өз құлағына өзі сенер емес. Өзі өз болғалы мұндай жаманат хабар естіп көрмеген оның көңілі әп-сәтте піскен егінді бұршақ ұрып кеткендей күй кешіп, күйінгеннен жүзі күрең тарта берді. Обкомның жабық бюросында «қызметінен алынсын!» дегенде де мұндай күйініп, мұндай күйзелмеген шығар. «Сөз сүйектен өтеді» деген шын екен. Нұрмолда өзін-өзі зорлап, орнынан әзер қозғалды. Кеңсеге барып, кабинетіне кірді. Төрдегі өз орнына барып отырмастан, ұзын үстел шетіне сүйенген күйі қатты да қалды.

	Нұрмолда обкомның жабық бюросының қаулысы бір жақты, оған өзінің келіспейтіндігі жөнінде Орталық Комитетке арыз тапсырған болатын. Сол арызын жоғарғы жақта отырғандар қарар, ақ, қараны ажыратар, өзіне тағылған тоғышарлық деген айыпты алып тастар деген үміті де жоқ еместін. Таң атпай радионың мына сарнауы сол үміттен де күдер үздіргендей күй кештіріп тұрғанында, кәбинетке алқынып Базарбай кірді.

	— Нұреке-ау, түрі жаман, мыналар кісі өлтірер, — деді ол екі бірдей газетті үстелге жайып салып. — Мынау «Казахстанская правда», мынау «Социалистік Қазақстан». Бірінің аузына бірі түкіріп қойғандай Алдабергенов тоғышар, Алдабергенов менмен, Алдабергенов колхоз мүлкін талан-таражға салған дейді!

	Ашу-ызаға булыққан Базарбай қатты қайнаған қара қазандай бұрқ-сарқ кетті.

	— Ұра берсе, құдай да өледі деп, бұлар сені жамырай жамандап жатқаны құртудың амалы, — деді ол ентігін баса алмаған күйі екілене сөйлеп. — Колхозымызды жамандап, сені даттағаны, елді жамандап, бізді даттағаны. Атымызды шулатып, абыройымызға дақ түсірердей не істеп қойып едік сонша?! Колхоз шаруасын өмір бойы өгізше өрге сүйрегеннен басқа не жазып едік бұл өкіметке, бұл партияға. Есіңде болсын, біздің үн шығармай өле қалатын жайымыз жоқ. Аянбаймыз! Аяқ жетер жерге біз де барамыз! Аппақ бастаған ауыл ақсақалдары атқа қонғалы отыр. Не дейсің?!

	Нұрмолда бірдеңе демек еді, біреу шымшып алғандай үстел үстіндегі қара телефон шарылдап қоя берді. Ықылассыз, телефон трубкасын қолына алған Нұрмолда, кенет өзіне етене таныс дауысты естіп, үстінен дәп бір ауыр жүк түскендей, жеңілдеп сала берді. Бұл Нұрмолдаға арнайы телефон соғып, халжай сұрап тұрған Жұмабек Тәшенов еді.

	— Нұреке, — деді ол қысқа аман-саулықтан кейін, — бәрін де естіп, біліп отырмын. Сіз бір күннің ғана емес, болашақтың адамысыз. Ел алдында еңсе түсіреді деп ойламаймын! «Шіренгенге шірен, пайғамбардың ұлы емес, еңкейгенге еңкей әкеңнен қалған құл емес» демей ме қазекем. Осы жаңа ғана Сәбеңмен сөйлестім. Қатты ашу үстінде екен. Төбесін оятындай дөкейдің өзіне кіремін деп, кіжініп отыр. Кірме дегенім жоқ. Мына дүрліктіруіне қарағанда соның өзінде де адалдық жоқ-ау деп ойлаймын, Исмайл аканың бір мұрты қан, бір мұрты май болмаса, іс бұлайша насырға шабар ма еді? Бұл қорыққан бұрын жұдырық жұмсайдының кері! Жамандық жамап, жабыла жамандаған түрлерінен қорқам. Кісінің кісілік қасиеті осындайда көрінсе керек, Нұреке! Басқа не дейін. Тілеуіңізді тілер бауырым бар деп біліңіз...

	— Жақсы Жұмажан, жақсы, — деді Нұрмолда туған бауырындай боп кеткен Тәшеновтің мына сөзіне жан жүрегі елжірей тіл қатып. — Құрғыр, шаруа-шаруа деп, көптен өзіңе де хабарласа алмай жүр едім. Үстімнен біраз ауыр жүк түскендей болды ғой... Тілдескенің қандай жақсы болды. Сүзектен тұрғандай хал кешіп тұрмын. Жұмажан айналайын, мені ойлап, қапаланба? Мен ел ішіндегі, ағайын-туған ортасындағы адаммын ғой.

	— Нұреке, — деді Жұмабек көңілдене сөйлеп, — мықтылық жағынан мен бір құдайға, сонан соң өзіңізге сенемін! Еңсе түспес, ел ренжітпес, ағайын алакөз болмас. Бірақ ана дүлейлер аянбас та, аямас та. Құдайға тәубә, битке өкпелеп, тонын шешіп отқа тастайтын қазақ сіз емессіз ғой.

	Нұрмолда мырс етіп күліп жіберді. Жұмабек Тәшеновтің сөзін бағанадан Базарбай да анық естіп, ықылас қойып, тыңдап тұрған. Өзіне де, сөзіне де қатты риза болды. Қазақ ССР Жоғарғы Кеңесі Президиумының председателі, Қазақ ССР Министрлер кеңесінің төрағасы болған кездерінде колхозда талай рет болған Жұмабек Тәшеновті бұл да жақсы білуші еді. Қазекем «Жақсы адам жан-жағына жақсылық жасап жүреді» дегенде «міне, осындай елі мен ерінің ертеңін ойлайтын асыл да, абзал азаматтарға арнап айтқан-ау» деді іштей. «Міне, сондай азаматты таудан құлатқандай домалатып, облысқа жіберу қиянат, қылмыс емей немене» деді тағы кіжініп.

	— Жұмажан ғой, — деді Нұрмолда Базарбайға бұрылып. — Қайрат беріп, қайрап жатыр...

	— Есті азамат қайда жүрсе де есінен адаспайды ғой. Тәшеновті тау көтеретін нар азамат деуші едіңіз, тар маңдайымызға сыйғызбады. Ол аздай, тықыр енді өзімізге де таянып тұр, — деді Базарбай әлгіндегідей емес, басыла сөйлеп.

	— Диірменде өскен тышқан тықырдан қорықпайды демеуші ме еді қазақ. Сен неден қорқып, неден сасып тұрсың?

	— Нұреке-ау, міне, мына пәледен, мына пәледен! деп, Базарбай екі газетті үстел үстіне етектей қып жайып сап, жұдырығымен алма кезек нығарлай соғып-соғып қалды.

	— Не дейді екен? Оқы, естиін.

	Базарбай алдымен қолына «Социалистік Қазақстан» газетін алды да, онда жарияланған фельетонды дауыстап оқи жөнелді. Жазғандары негізінен обкомның жабық бюросында сөз болған фактілер екен. Бұрын талай естіп, талай тексерістен өткен жайлар болғандықтан да, фельетон Нұрмолдаға дөң басынан домалаған бос шелектей құр даурықпа айғай-даңғай естілді. Ықылассыз әрең тыңдап тұрды да:

	— Анау да осының бір сыңар етігі шығар, — деді үстелде жатқан екінші газетті көрсетіп.

	— Ол мынаның орысшасы — деді Базарбай газетті оқуға ыңғай танытып.

	— Оқитындар өзі оқып алар. Керегі жоқ! — деді Нұрмолда қолын сілтеп.

	— Ал, енді не істейміз?

	— Базарбай-ау, есің дұрыс па, сенің? Айтып тұрған не істеймізің не? Жұмыс деген шаш етектен емес пе? Әйда, кеттік бригадаға. Қызылшаны аралаймыз. Дала қосында боламыз.

	Нұрмолда сыртқа бет алды. Түкке түсінбеген Базарбай оның соңынан ерді.

	2

	Жақында ғана болып өткен обкомның жабық бюросының қаулысын колхозда талқылап, жүзеге асыруға енді аттанғалы отырған сәтінде Алыбаевты біріншінің өзі шұғыл шақырды. Бұған дейін де жиналысты қалай ұйымдастырып, қаулыны қалай талқылау керектігі жөнінде талай сөз болған еді. Дегенмен де Алдабергенов жайындағы пікір қысқа күнде қырық құбылып тұрған. Тағы не боп қалды дегендей Алыбаев күпті көңілі алып ұшып, бастығына тез жетті. Мұны Ә.Бейсебаев қабағы қатулы күйде тұнжырап қабылдады. Біразға дейін арада өлі тыныштық орнады. Оны батылы барып, Алыбаев бұза да алмады. Кірген бойда үрлеген тұлыптай тырсиып, тікесінен тік тұрды да қойды.

	— Отыр. Жазушы жұрты осының бәрін дәп біз істеп отырғандай көреді, — деді обкомның бірінші хатшысы Бейсебаев қатқыл тіл қатып. — Жөнін айтсақ, түсінгілері келмейді. Алыпқашып сөйлеседі. Ал Алдабергеновті қашан орнынан аласыңдар деп, күнде қоқаңдап отырған Мәскеу анау! Алдабергеновті аспандатқандарың жетеді! Жерге түсіріңдер! Жерге түсірмейді екенсіңдер өз желкелерің қиылады деп, қыр желкеден қыдыңдап отырған ЦК мынау. Жағдайымыз — жау жағадан алғаннан да жаман!

	— Түсініп тұрмын, — деді Алыбаев біріншінің қас-қабағынан болашақ қауіп-қатердің сыр-сыпатын аңғарғандай күйзеле сөйлеп.

	— Алдабергеновтің жырына тойып болдық! — деді Бейсебаев енді нығарлай, нақтай сөйлеп. — Хрущев пен Юсуповты өзіне қарсы қой деген біз емес. Өзінен көрсін! Нұреке, колхоздың атын өзгертейік, Сталинді құртайық деп, талай айттық. Көнбеген өзі. Ал енді бір Алдабергенов үшін бар абырой-атақтан айрылар жайымыз жоқ. Газеттер мен радио тапсырма алған. Материалдарын беріп жатыр...

	— Иә, естідім де, оқыдым да...

	— Оның бәрі обкомға, саған пайда. Өзі білген өгізге әйт шүу демес болар...

	«Айтарымды айттым, алдыңнан жарылқасын» дегендей Бейсебаев өз үстелін өзі алақанымен сарт соқты. Мұнысын мен болдым, бара бер деп ұққан Алыбаев бастығымен асығыс қоштасты да, сыртқа бет алды.

	Кабинетіне кіргені сол еді, қара телефоны дәп бір жылан шағып алғандай, шырылдап қоя берді. Жалма-жан телефонды көтеріп:

	— Исмаил-ака, сізді тыңдап тұрмын, — деді бірден.

	— Әріпбай, колхозға қашан жүргелі отырсың? — деді Юсупов сыпайы.

	— Қазір, қазір, Исмаил-ака.

	— Тапсырманы тап-тұйнақтай етіп орындап келеді деп, саған мен де, Орталық Комитет те сеніп отыр.

	— Сеніміңізге рахмет, Исмаил-ака.

	— Давай, онда жол болсын. Алда-жалда қиындықтар туып жатса, тура өзіммен хабарлас.

	— Жарайды, Исмаил-ака. Сау болыңыз. Жақында ғана Қазақстан КП Орталық Комитетінің бірінші секретары болып сайланған И.Юсуповтың бұған арнайы телефон соғып, сенім көрсетіп, жол сапар тілеп жатқанына, әрине, Әріпбай Алыбаев төбесі көкке жеткендей қуанды. Жүрегі құрғыр иесіз үйдегі сағаттай дүрс-дүрс соғып кетті. Облыстық партия комитетінің ауыл шаруашылығы жөніндегі хатшысы боп сайланып, осы орнына алғаш отырған сәтінде де осындай бір сезім күйге бөленгені бар еді. Сонда да жүрегі осылай аттай тулап, кеудесіне сыймаған. Обкомның хатшылығына ұсынылған бірнеше кандидатурадан қара үзіп, озып шығамын деп, үш ұйқтаса түсіне кірмеген шаруа еді. Әйтеуір, тізімге ілініп, атының аталғанына тәуба-тәуба деген. Бірақ ойламаған жерден тасы тауға өрмелеп, асығы алшысынан түсті. Өзімен бақ таластырғандарды шаң қаптырып, таң қалдырды. Ал олардан мұның білімділігі асты ма, жоқ іскерлігі артты ма, о жағын тап басып айту қиын. Әйтеуір, «Әріпбайдан артықпын, Әріпбайдан білімдімін, Әріпбайдан іскермін!» деп мақтанып, мастанып жүргендердің ауыздарына құм құйылды. Сөйтіп жүргенде Д.Қонаев орнынан түсіп, оның орнына апай-топай И.Юсупов сайланды. Юсуповты Алыбаев осы өзі отырған орында жұмыс істеп жүрген кезінен білетін, Онда бұл Қапал аудандық партия комитетінің бірінші хатшысы болатын. Ауданға келіп, қонақ болып, қырғауыл атқан қызық күндері де болғаы. Кенет оның есіне И.Юсуповтың:

	— Әріпбай, енді қызметті бірге істейміз, — деген сөзі түсті.

	Ойлап, барлап қараған адамға қарапайым осынау бес ауыз сөзде бес батпан салмақ жатқанын кімге болмасын аңғару қиын емес еді. «Әріпбай, енді қызметті бірге істейміз». Іштей тағы бір қайталап, тәтті ойға берілген Алыбаев өзіне жүктеліп отырған партиялық, мемлекеттік тапсырманы ұмытып, қиялы шарықтап, қиянға кеткен еді. Әуелі Орталық Комитеттің үйі, одан кейін хатшылар отыратын кабинеттер бірінен соң бірі көз алдына елестеп, дәл бір кино лентасындай зырылдап өтіп жатты. Мұндай сәтте адамның ұшқыр қиялына не жетсін. Көз ілеспес шапшаңдықпен асқар таудан да асады, айдын келден де жүзіп өтеді. Өстіп бір шалқып, тасып отырғанда кабинетке Сталин атындағы колхоздың болашақ төрағасы, яғни Алдабергеновтің орнын басатын Асанов кіріп келді. Ұзын бойлы, ер тұлғалы, келісті киінген ол хатшыға күлімсірей сәлем беріп, қарсы отырды.

	Уақыт жоқ, жүр кеттік, — деді Алыбаев жас жігіттің өзінің алдында тым еркін, тым батыл ұстағанын онша ұната қоймай.

	Алыбаев о бастан-ақ осы бір абыройсыз шаруаға араласпасам деп еді. Алдабергеновтің жауы мықты болғанмен, жақтаушылары да осал емес. Қорлаушылары болғанмен, қорғаушылары да бар. Мұны басқа басқа, ал Алыбаев жақсы біледі. Колхоз бастығынан Нұрмолданы оп-оңай ала қою да оңай оспақ шаруа емес. Оны обком да, Орталық Комитет те жақсы біледі. Алдабергеновтің атақ-данқы одаққа емес, дүние жүзіне белгілі. Ел-жұртына қадірлі. Шаруашылықтың шалқып тасып отырғаны, колхозшылардың байып отырғаны тек Алдабергеновтің арқасы деп біледі. Оны Нұрмолданың үстінен түскен арызды тексеру кезінде өзі де байқаған. Колхозшылар «Алдабергенов ішіп қойды, жеп қойды» дегенге мүлдем сенбейді. Сенгілері де келмейді. Бір колхоздан он бес Социалистік Еңбек Ері шыққан. Алдабергеновті қолдайтын да, қорғайтын да солар. Олардың обкомның жабық бюросына қасқайып қарсы шығулары да мүмкін. Сонда не істемек?! Алыбаев алдағы болар айқасты ойша шолып, шыбын жаны шырқырап кетті. Қасына ерген Асанов мұның шаруасын қиындатпаса, жеңілдетер түрі жоқ. «Жарайды, Алдабергеновті өйтіп-бүйтіп орнынан алдым» дейді ол іштей толғанып, «сонда оңың орнына мына Асановты лып еткізіп, отырғыза салуға колхозшылар көне қоя ма? Қызыл кеңірдек қызу айтыс дәл осы тұста тумасына кім кепіл?!».

	Алыбаевтың білмейтін де адамы емес Нұрмолда. Алғаш СССР Жоғарғы Кеңесіне депутаттыққа кандидат болып тіркелген кезінде ол кісімен бірге жүріп, жақын таныс болғаны да бар еді. Ол кезде бұл Гвардия аудандық партия комитетінде екінші хатшы болатын. Біраз күн қасында болып, шаруашылықты аралатып, ел-жұртпен кездестіргені бар. Атақ-даңқы аспандап тұрған Алдабергеновті сонда бұл мақтап, марапаттаған. Жұртты Нұрмолданың кандидатурасына бір кісідей дауыс беруге шақырған. Одан кейін колхоздың 30 жылдық тойына қатысып, Нұрмолдаға шапан жауып, сөз сөйлеген.

	Алдабергеновтің Хрущевтың қаһарына қалай ілініп қалғанын әркім әрқалай айтады. Ал Юсуповтың қырына қалай іліккенін өз көзімен көрді. Өз құлағымен естіді. Онда бұл Қапал аудандық партия комитетінің бірінші хатшысы, ал И.Юсупов Алматы облыстық партия комитетінің ауыл шаруашылығы жөніндегі хатшысытын. Қыстың қысып тұрған кезі еді. «Қаратал қысқы мал жайылым учаскесіне обком хатшысы Юсупов ұшып шықты, күтіп алыңдар» деген суыт хабар жетісімен, хатшыны қарсы алуға, Қапал, Қаратал, Талдықорған, Киров аудандарының басшылары, колхоз төрағалары мен совхоз директорлары солай қарай ағылды. Хатшы кеп қонатын аэродромға активтердің жиналғаны сол еді, аспаннан ұшақ та көрініп, күтіп тұрғандардың жанына емес, аэродромның екінші басына барып қонды.

	Келер деп дегбірсіздене күткендердің шыдамы таусылды. Ақыры, шыдамағандар ұшаққа қарай жаяу-жалпылап жосыла бастады. Біреу адымдап, біреу бүкеңдеп, ақыры жаппай жаяу жарыс басталды да кетті.

	Осы күтіп алушылардың ішінде Нұрмолда да болған еді.

	— Исмаил-ака ұрмай-соқпай мына қазақтардың ащы терін бір шығарып алайын деген ғой. Өздеріңе де сол керек, далбаңдаңдар! — деді де тұрған жерінен қозғалмады. Нұрмолда бастаған үш-төртеуден басқаның бәрі жығылып-сүрініп, аһылапүһілеп, ұшаққа жетіп, Юсуповты қарсы алды. Осы жаяу жарыста хатшыға бірінші боп жеткен Алыбаев еді.

	Сонда Юсупов:

	— Міне, бізге дәл өзіңдей күш-қайраты бойында, денсаулығы мықты қызметкерлер керек. Қарға адым жерге қара терге түсіп, көксау болған малдай аяғын әрең алып жүретіндерден тез арада құтылуымыз керек. Олар жұмыс істеп те қарық қылмайды! — деп мұны біраз көтеріп тастаған еді. Содан бастап, Юсупов екеуінің аралары жақындай түскен.

	Нұрмолда болса, Юсуповты хатшы екен, бастық екен деп, жалпақтаған жоқ, тұрған орнында суық қарсы алды.

	— Исмаил-ака, қазақ: «ұлық болсаң, кішік бол» деген. Мына ақ қар, көк мұзда алдымнан жүгіріп шықпады деп, бюроңа сап, шықпыртып жүрмессің, — деді.

	— О, Нұр-аға, о не дегеніңіз. Сізге өзіміз келіп сәлем береміз ғой, — деп Нұрмолданы өтірік құшақтап, өз кінәсін жуыпшайғандай болды.

	Келер жылы Алматы облыстық ауыл шаруашылығы қызметкерлерінің активі өтті. Сонда Нұрмолда Юсуповтың аузын ашырмай, қатты сынаған еді. Оны Алыбаев ұмытқан жоқ, Юсупов қалай ұмытсын. «Басқа пәле тілден» деген осы екен-ау» деді ол іштей мазасызданып.

	Алда сайрап даңғыл жол жатты. Астындағы көк «Волга» мұны бесіктей тербеп, құстай ұшырып, Іледен де асырып тастаған еді.

	3

	Бұл күндері жалғыз Базарбай емес, бүкіл Шұбар ауылы дүрлігулі еді. Айрандай ұйып отырған ел аяқ астынан ашыған көжедей быжынап, бұрқырап шыға келді. Өйтпегенде ше? Шаруадан басқада жұмысы жоқ бұл ауыл кешеден бері естімегенді естіп, оқымағанды оқып жатыр.

	Радио дегенің таңның атысы, күннің батысы жамандайтыны Алдабергенов. Өздері білетін Алдабергенов қоғам мүлкіне қол сұғыпты, шаруашылықты шайқалтыпты, қызмет бабын бас пайдасына пайдаланыпты, қойшы, менмен, өзімшіл, өркөкірек, тоғышар болып алыпты. Радионың айтқаны аздай, газеттер де жамырай, жабыла жамандап жатыр. Күні кеше ғана Сәбит Мұқановтың «Алдабергенов туралы аңыз» атты өлең-әңгімесін жариялаған «Социалистік Қазақстан» газеті енді «Казахстанская правда» газетімен бірігіп, фельетон деген пәлесін жариялапты. «Ойбай, естімей, оқымай жатқан шығарсыңдар» дегендей аудандық газет пен радио да беттері бүлк етпей, жоғары жақтың айтағына еріп, айтқанын айтып, жазғандарын жамырай жазып жатыр.

	Шұбар ауылы у да шу. Кімге сенерін, кімге сенбесін біліп болмайды. Кезінде «Алдабергеновке енді алладан басқаның әлі келмейді» деп, іші күйіп, у жалаған Сәрсеннің өзі түс көргендей мең-зең. «Ойбай, Алматыдан адамдар келеді екен. Алдабергеновті орнынан алады екен» деген ұзынқұлақ хабар да дүңкілдеп кетіп еді, ақыры бұл да шындыққа айналып, Талдықорған өндірістік басқармасы парткомының хатшысы Жұмахан Балапановты ертіп, ауылға Алыбаев та келді.

	Келе бұл екеуі қызу шаруаға кірісіп те кетті. Әуелі колхоз партком хатшысы Әбен Сасықовты алқымнан алды.

	Алдабергеновтің кемшілігі сенің кемшілігің, партиялық талап, партиялық қырағылық, партиялық жауапкершілік жоқ сенде. Әуелі сені қызметіңнен алып, партиядан шығару керек, — деді екеуі екі жақтап, екі аяқты бір етікке тығып.

	Бұлар жалғыз партком хатшысы емес, колхоздың басқа да активтерімен ссылай қатаң сөйлесуге келіскен. Обкомның жабық бюросының қаулысын коммунистер мен колхозшыларға бірден мойындатып, оның әділдігіне көздерін жеткізу оңай шаруа еместігін бұлар да сезбейді емес, сезеді. Содан да болар ә дегеннен күш көрсете, ықтыра, қорқыта сөйлесу тәсіліне көшті.

	Алыбаев пен Балапанов басқарма мүшелерімен, коммунистермен, колхоз активтерімен жеке-жеке сөйлесті. Бірімен: «Қызметтен алынасың, партиядан шығасың, кемшілікке сен де ортақсың» деп, күш көрсете, қорқыта сөйлессе, бірімен: «сізді біз білмейді емеспіз, білеміз, сіздің адалдығыңызға сенеміз, сіздің партияның атына кір жуытпайтыныңызға сенімдіміз» деп, жылы-жылы сөйлесті. Қорыққандар айтқандарына көнді, қорықпағандар Алдабергеновті қаралаудан ат тондарын ала қашты.

	Сұраққа Социалистік Еңбек Ері Аппақ та келген еді.

	— Қарағым, Әріпбай обком бюросының қаулысын талқылауға өзің келді дегенде қатты қуандым, — деді ол хатшыға көпшік қоя сөйлеп. — Неге дейсің ғой? Айтайын. Осы колхоздың 30 жылдық тойына келіп, Нұрмолдаға шапан жауып, Баянжүрек тауының қос шыршасын сыйладың. «Нұреке, сіз мына шыршадай ғұмыр бойы көгеріп, өніп, өсе беріңіз» деп жұртты таң қалдырып, тамаша тілек айттың. Ол сөзіңді біз ұмытқамыз жоқ, көңілімізде жатталып қалды. Нұрмолда біздің байтерегіміз. Көзіміздің ақ пен қарасы, ар намысымыз. Сен сол байтерегімізді құлатқалы келді дегенге, тіпті сенгім келмейді...

	— Ақсақал-ау менің Нұрекеңе титтей де жаманшылығым жоқ, — деді Алыбаев ақтала сөйлеп.

	— Е, бәсе, өзім де солай ойлап ем...

	— Бірақ, Нұрекеңде кемшілік бар...

	— Ойбай-ау, кемшілік кімде жоқ дейсің?

	— Радио айтып, газеттер жазып жатыр, жаза қолдануымыз керек. Партия талабы солай, ақсақал.

	— Партияның Нұрмолдада ұзында өші, қысқада кегі жоқ шығар. Қырық жыл қызметін істеді! Колхозды өгізше өрге сүйреді.

	— Ақсақал-ау, оның бәрін біліп отырмыз. Нұрекеңнің еңбегі еш, тұзы сор болған жоқ. Партия бағалады!

	— Қарағым Әріпбай, мен Нұрмолданың еңбегі бағаланбады деп отырғаным жоқ. Мына пәле-жаланың ақ-қарасын ажырат деп отырмын. Басына іс түскен екен деп, Нұрмолдадай асылды жасытпа деп отырмын.

	— Жарайды, жарайды, ақсақал, бара беріңіз, — деді Алыбаев Аппақтан тез құтылғысы келіп.

	— Есіңде болсын, — деді қарт есікке жете бере артына бұрылып, — бұл ісің өзіңе сын.

	Сөйтті де қарт есікті ашып, сыртқа шығып кетті. Ішке Саумал кірді. Ол көп кешікпеді.

	Сыртта кезегін күтіп тұрғандар: «Не дейді. Сұрақтарының түрі қандай?» деп, Саумалды ортаға алды.

	— Радиодан естіп, газеттен оқыған боларсыз, — деді әне бір қошқар тұмсықтысы есіктен кірер-кірместен.

	— Иә, оқып та, естіп те жатырмыз, — дедім.

	— Ал өз пікіріңіз қалай? — деді сызыла.

	— Пікірім жаман дедім.

	Есірткі жеген ешкідей ежірейе қалды.

	— Қырық жыл бойы Нұрмолданы мақтап, мадақтап келген осы радио мен газет емес пе еді. Енді не қара басып; есінен алжасқан, — дедім.

	— Олай демеңіз, бірі партияның тілі, бірі партияның құлағы, — деді қабақ шытып.

	— Құдайым, дәл анандай тантыған тілмен, тас керең құлақты досым тұрмақ, дұшпанымның басына бермесін! — дедім. Сол-ақ екен ана Алыбаев дегені үстелді ұрып, орнынан атып тұрды.

	— Сен партияға тіл тигізіп тұрсың! — деді айқайлап.

	— Айқайлама! — дедім мен де шытынап. — Қорқайын ба.

	— Дұрыс істегенсің!

	— Әй, сөзді бұзбашы, айтсын да.

	— Сендер шетіңнен семіргенсіңдер. Көздеріңді шел қаптаған. Семіздікті қой ғана көтереді. Біліп қойыңдар оны! — деді аузынан көбік шаша ашуланған Алыбаев.

	— Семіздікті моп-момақан қойдан гөрі, доңыз шошқа жақсы көтереді. Оны сендер де біліп қойыңдар! — дедім де қайқайып шықтым да кеттім.

	— Әй, маладес Саумал! — деп, оны Базарбай қапсыра құшақтап, бетінен сүйіп-сүйіп алды.

	— Жұрттың бәрі Саумалдай болса, Нұрекеңді алатын жау жоқ.

	— Дұрыс айтасың...

	Тұрғандар Базарбайды қостап, гуілдеп, дүрілдеп кетті.

	Алыбаев пен Балапанов ертеңінде Нұрмолданың үйіне барды. Аман, саулықтан кейін Алыбаев өздерінің обкомның жабық бюросынын қаулысын колхозда талқылап, іске асыруға келгендерін айтып, «колхоз басқармасы, партком, коммунистер мен актив» және өзіңіз боп бізге көмектесулеріңіз керек» дегенді де барынша сыпайы жеткізуге тырысты.

	— Колхоз орнында, адамдар орнында, шаруаларыңа кірісе бермейсіңдер ме? — деді Нұрмолда келгендердің аңысын аңғарып.

	— Нұреке, сізден жасырып, жабатын ештеңеміз жоқ, — деді енді сөзге Балапанов араласып. — Кейбір колхозшылар саяси сауатсыздық танытып, обком бюросының қаулысына тіке қарсы шығып жатыр. Бұл сізге де, бізге де абырой әпермейді. Жағдайды қиындата бергеннен сіз де, біз де пайда таппаймыз.

	— Сонда маған не істе дейсіңдер? Қай колхозшының аузына қақпақ қоямын?

	— Нұреке-ау, сіз ақылды адам емессіз бе? — деді енді Алыбаев. — Кемшілікті мойныңызға алыңыз. Обком бюросының қаулысы дұрыс деңіз. Сіз сөйдеп тұрған соң, жұрт та түсінер. У-шу да өршімес, басылар. Обком сізді далаға тастайды дейсіз бе? Бүгін қызметтен алса, ертең өзі қызмет береді.

	Ойланып, толғанып қалған Нұрмолда:

	— Жарайды, айтқандарың болсын! — деді келіскендей сыңай танытып. — Бірақ сендерге қояр шартым бар, соны орындайтын болыңдар.

	— Айтыңыз Нұреке, айтыңыз, — деп Әріпбай мен Жұмахан қуана күлімдеп, қутыңдасып қалды.

	— Бірінші шартым — менің орныма колхоз бастығы етіп, осы ауылдың баласы, колхозда жұмыс істеген, шаруашылық жайын жақсы білетін Кеңес Жандыбаевты қоясыңдар. Мұны колхозшылар да теріс дей қоймас. Сонда мәселе дау-дамайсыз дұрыс шешіледі. Ал мен өзім обкомнан қызмет сұрап, басын қатырмаймын. Кеңеске орынбасар бола саламын.

	— Апыр-ай, Нұреке-ай, сіздің мына шартыңызды орындай қою біздің қолымыздан келер ме екен, — деді Алыбаев қиналыс танытып. — Оны обком біледі ғой. Оны обком шешеді ғой.

	— Оу, обком деген сендер емессіңдер ме? — деді Нұрмолда қабақ шытып.

	Алыбаев та, Балапанов та: «Жоқ, біз обком емеспіз» дей алмады. Қысылған, қиналған сыңайда үнсіз қалды.

	— Сендер Алматыдан әзірлеп, әспеттеп әкеліп отырған адамыңды колхозшылар білмей отырған жоқ, біліп отыр. Бұл колхозда өз жеріне ие, өз еліне бас бола алатын ер азамат жоқ емес, бар. Ал солардан баса көктетіп, әлдекімді қоямын дегендеріңе колхозшылар көнбейді. Оларды мен де көндіре алмаймын. Колхоз бастығын сайлайтын колхозшылар. Колхоз уставында солай деп жазылған. Оны білетін шығарсыңдар.

	— Білеміз, Нұреке...

	— Білсеңдер жағдай солай. Колхозшылар бастыққа кімді сайлаймын десе, ерік өздерінде. Ал олар колхоздың отымен кіріп, күлімен шыққан, ыстығына күйіп, суығына тоңған, ащы терін төгіп, еңбегінің жемісін көрген жандар. Олармен санаспауға болмайды. Олар әлдекімді емес, өздері жақсы білетін адамды бастық сайлайды. Менің ана Дайыров замандасым: «Білмейтін періштемнен білетін сайтаным артық» дегенді жиі айтатын. Сол айтқандай колхозшылар: «Біз бастықты өзіміз сайлаймыз!» деп қасқайып отырып алса қайтесіңдер?

	Тап осы сұрақтың қасқайып қарсы алдарынан шығатынын Алыбаев та, Балапанов та білмей келген жоқ, біліп келген.

	— Нұреке-ау, біз партияның солдатымыз ғой, — деді екеуі ақтала сөйлеп.

	— Партия солдаты екендеріңді білемін, — деді Нұрмолда олардың мына сөзін көңіліне дық алып. — Солдат екенбіз деп, тыныш елді атып, шауып тастамайтын шығарсыңдар.

	— Бізге бекер ренжисіз, — деді осы кезде Алыбаев табаққа түскен шортандай ыршып түсіп. — Сізді жазалап, орныңыздан алайын деп отырған біз емес. Шамамыз келгенше сізді қолдадық, қорғадық. Оны өзіңіз де жақсы білесіз.

	— Иә, оларыңды білемін, — деді Нұрмолда езу тартып. — Ал енді не істемексіңдер. Соларыңды айтыңдар.

	— Біз жағдайды обкомға хабарлайық, ақылдасайық, — деді Алыбаев. — Жауабын кейін айтайық. Ал колхозшылардың жалпы жиналысын соза беруге болмайды. Ертең түсте өткізсек дейміз.

	— Дұрыс. Өткізіңдер.

	Нұрмолда келген қонақтарын салқын шығарып салды. Бұлардың қолынан бірдеңе келер деп ойлай да қойған жоқ. «Өздері елді көп дүрліктірмей, мәселені тез шешсе екен» деді.

	Кеңсеге келе Алыбаев тіке Алматымен байланысып, Бейсебаевпеи сөйлесті. Жағдайды жасырмай толық баяндап, Алдабергеновтің қойып отырған талабын айтты.

	— Нұрмолда колхозға бастық кім болады деп, басын қатырмасын! — деді Бейсебаев ренжіп. — Ол мәселе шешілген. Оны өзгертпейміз. Жандыбаев келіспеді деңдер.

	— Ал колхозшылардың Алдабергеновтен айрыла қояр түрі жоқ.

	— Алдабергенов о колхоздың меншігі емес. Обкомның кадры. Партияның солдаты. Партия қайда жұмсаса, сонда барады.

	— Әсеке, оны айтып жатырмыз, — деді Әріпбай ылпылдап. — Бірақ жұрт деген желігіп алған.

	— Жұрттың сөзін қайтесіңдер, — деді Бейсебаев нығарлап. — Активпен, коммунистермен сөйлеспейсіңдер ме? Сол колхоздың жалғыз тірегі Алдабергенов қана емес шығар. Сағызша созатын не бар. Бар билік қолдарыңда емес пе?!

	— Жақсы, жақсы, түсіндім, — деді Алыбаев өзінің ағат кеткенін ұғынып.

	Әріпбай мен Жұмахан партия, кеңес қызметінде қатар өсіп келе жатқан жандар еді. Екеуі де аудан басқарды. Балапанов тіпті, Мәскеудегі жоғарғы партия мектебін бітіріп, облыстық кеңестің атқару комитетінде жауапты қызмет атқарды. Облыстық партия комитетінің ауыл шаруашылығы жөніндегі хатшылығына мұның да кандидатурасы ілінген еді. Бірақ ойламаған жерден тасы тауға домалап, Алыбаев сайланып кетті. Бақ талас, тақ таластар сырттай бір-біріне сұлу көрінгенмен, іштерінде қызғаныштың қызыл күшігі қыңсылап жататын.

	Алыбаев та Балапановтан артықшылығын көрсеткісі келмей жүрген жоқ. Соның орайлы сәті енді келген-ақ сияқты. Бейсебаевпен сөйлескеннен кейін Әріпбай: «Ал сен не дейсің?» дегендей Жұмаханға сынай қарады. Ол тіл қатпады. Оның да өз есебі түгелтін. Қаулы обкомдікі. Оны орындатуға тікелей жауапты обкомның хатшысы. Мұныкі тек санға қосылып, абдырамай, аптықпай айтқанды істеу. Ақылмен істеу. Мұндай ер, азаматқа қиын, сын сәтте адамға мінез керек-ақ. Айқай-ұйқаймен, немесе қырып жоямын деумен біте қоятын шаруа бұл емес. Алпыс айла, тоқсан тәсіл қолданатын жер. Жағаласатын адам жағалассын, жанын қинайтын адам, жанын қинасын. Алдабергеновті қызметінен алып, оның орнына басқа біреуді сайлау оңай шаруа еместігін Балапанов та біледі. О баста-ақ, осы бір абыройсыз істен басын алып қашуды бұл да ойлаған. Бірақ құтыла алмады. Құтыла алмаса да, әйтеуір құрық мұның мойнына толық ілінген жоқ. Бұған да тәубә дейді ол іштей.

	Жолдасының не ойлап, не жоспарлап отырғанын Алыбаев та іштей сезіп, біліп отыр. «Осыдан сүрінсе екен» деп, мысық тілеу боп отырсың-ау дейді ол, досының ойынан дөп түсіп. Бірақ оған тап қазір айтысып, тартысып жататын уақыт қайда? Шаруадан басқада ісі жоқ деп жүрген колхозшылар анау әне, ә десең, мә деуге дайын тұрған. «Шеттерінен менмен, шеттерінен кеуделі» деді ол әлдене есіне түсіп, өз-өзінен кіжініп. Сөйтті де телефонға қол созып, Қазақстан КП Орталық Комитетінің бірінші хатшысы Юсуповтың өзімен сөйлесіп кетті.

	Бұл Балапанов күтпеген жағдай еді. Әріптесін жаңа көргендей, ол енді Алыбаевқа барлай, байқай қарады. Өзі болса ғой, Бейсебаевпен емін-еркін тілдесуі тілдескенмен, дәл Юсуповпен дәл бұлай сөйлесе қоюы екіталай. Қараптан қарап отырып Алыбаевтың мына әрекетіне әрі қызықты, әрі қызғанды. Әріпбай бұған: «Көрдің ғой мені, байқа Балапанов жолдас» дегендей сес көрсете қарайды. Юсуповтың не деп жатқанын бұл анық естімесе де, Алыбевты қолдап, құптайтын рай танытқанын аңғару қиын емес еді. Осы сәттен бастап Жұмаханның жүні жығылды. Алыбаевпен ойнауға болмайтынын ұқты. Ендігі жерде оның айтқанын айнытпай істеуге бекінді.

	Біріншінің өзімен сөйлесіп, көңілі орнына түскен Алыбаев Жұмахан бар ма, жоқ па, онда шаруасы жоқ жандай біразға дейін өзімен-өзі боп, үнсіз қалды. Бұл отырыста оның мерейі тасып, көңілі өсіп отырғанын аңғару қиын емес еді.

	— Юсупов жолдаспен сөйлестім! — деді ол Балапанов оны біліп, естіп отырса да әдейі салмақтай түсіп. — Мәскеу де біздің жұмыстың қорытындысын күтіп отырған сияқты. Қысқасы: «ешкімді де қиқаңдатпаңдар» деді.

	— Дұрыс қой, дұрыс! — деп Балапанов та оны қолдай, қолпаштай тіл қатты.

	— Қазір бас мамандармен сөйлесеміз. Бұлғақтатпай, былжыратпай мәселені төтесінен қою керек. Әкесі өлгенді де естіртеді!

	Балапанов: «Иә, сөйтпесе болмайды» дегісі кеп тұрды да өз ойынан өзі шошып кетті.

	Көп кешікпей, колхоздың бас мамандары Алыбаев пен Балапановтың алдарынан бірінен соң бірі сойыл тигендей сүмірейіп өтіп жатты.

	4

	Көптен бері Шұбар жұртын у да, шу қылған тергеу де, тексеру де тынып, енді міне, колхозшылардың жалпы жиналысы да басталып кетті. Президиум мүшелері ұсынылып, төраға сайланып, қаралатын мәселелер бекітілген соң, обкомның жабық бюросының қаулысымен колхозшыларды таныстыру үшін мінбеге Алыбаевтың өзі шықты. Асықпай-саспай қызыл папканы айқара ашып, тамағын қырнап, тек қаулының мазмұнын ғана сыдыртып баяндап берді. Әр сөзді салмақтап, нық айтты. Әсіресе, қаулыдағы Алдабергеновті қаралаған тұстарға қатты шұқшиды. Қаулыны газеттердің жазып, радионың айтып жатқанын және оны колхоз коммунистері мен активтері талқылап, толық қолдап отырғанын да ескертіп өтті. Әр сөзін қалт жібермей тыңдап отырған колхозшылардың қас-қабағына да қарап, әліптің артын бағып, кейде кішірейіп те сөйледі.

	Баяндама бойынша сұрақ коюшылар әр тұстан-ақ қол көтере бастады. Орта тұста отырған мосқалдау кісіге сөз беріліп еді:

	— Нұрағаңның орнына бастық кім болады? — деді ол төбеден қойғандай дүңк еткізіп.

	— Колхозшылар кімді сайласа, бастық сол болады.

	— Колхозшылар Алдабергеновтің өзін сайлайды да!

	— Олай болмайды, — деді Алыбаев алғашқы сұрақтың төркінін енді анғарып. — Неге дейсіздер ғой. Өйткені, Алдабергенов жолдасты обком қызметінен босатып отыр.

	— Алдабергеновті колхозшылар қызметінен босатпай қойса, обком не істейді?

	— Иә, не істейді?!

	Бұл сұрақты қолдап, қолпаштаушылар әр тұстан-ақ бой көрсетіп қалды. Тіпті, кейбіреулер қызды-қыздымен орындарынан да тұрып кетісті.

	Алыбаев әуелі оларға жауап бермей тұрып, залдың тынышталып, жұрттың сабасына түсуін күтті. Колхозшылардың қызарақтауы тоқтап, қызуы басылған соң барып, тілге келді.

	— Жолдастар, Алдабергенов жолдасты тек осы колхоздың ғана Алдабергенові дейтіндеріңіз қатты қателесесіздер. Бұл Алдабергенов — бүкіл елдің, бүкіл қазақтың Алдабергенові емес пе?! Оны обком ешкімнен кем білмейді, түсінбейді емес. Біз бәрін де біліп, бәрін де ойластырып отырмыз.

	Сол-ақ екен көп ішінен: «Дұрыс-ау... Енді қалай... Жөні сол ғой... Әй, босқа даурықпа» деген тәрізді үндер де шыға бастады. Мұны естіген Алыбаев өз-өзінен арқаланып, Нұрмолданы мақтап ала жөнелді. Алдабергеновті мақтаған сайын жұрт оны қолдап-қолпаштап кетті. Колхозшылардың көңілін тапқан ол енді өтірік-шыны аралас әзілге де көшті.

	Бірақ жұрт сұрағын тоқтатпады. Ішінде түзуі де, қыңыр, қисығы да болды. Қисығын түзеп, қыңырын күзеп дегендей, жауабы да беріліп жатты.

	Бұл жиналыста: «Кім қандай сұрақ қояды, кім қалай сөйлейді» деген тәрізді сауалдар да қойылып, соған қарсы алдын ала дайындық жұмыстары да ұйымдастырылып, әйтеуір қамсыз қалмау әрекеттері де ойластырылып қойылған-ды. Жиналысты қызыл кеңірдек қызу айтысқа жібермеудің де айлашарғысы жасалған болатын. Кімге-кім қарсы сөйлеуі де ескерілген еді.

	Сұрақтан соң жарыссөз басталды. Бірінші боп мінбеге қарт шопан Мамайдың Нұралысы көтерілді.

	Жолдастар, — деді ол сиырының әукесі дей ме екен, мінбенің бұрышын сипалап, — менің көп сөзім жоқ. Айтайын дегенім, ана баяндамашы Алдабергеновті жатып кеп мақтап жатыр, жатып кеп жамандап жатыр. Бір сөзі, бір сөзімен соғысып жатыр. Қай сөзіне сенерімді, қай сөзіне сенбесімді білмей, сендерге өтірік, маған шын, құдай біледі-ау, басымның быт-шыты шықты. Алдабергеновті жақсы көрсе, жақсы көремін деп, жек көрсе, жек көремін деп, тоқ етерін неге айтпайды?! Әкесі өлгенді де: «Әкең өліп қалды, иманы жолдас болсын!» демеуші ме еді. Тегінде төрелердің бір мұрты май, бір мұрты қан деуші еді. Сендерді қайдам, ал өз басым мына баяндамашының айтқанынан қорқайын дедім. Алдабергеновті аямаған, мені, сені аяп қайтсін?! Түпке жетейін деп отыр. Еңбек елдікі болғанмен, колхоз Нұрекеңдікі еді. Нұрмолданы құлатқандарың колхозды құлатқандарың. Басқа айтарым жоқ, ағайын... Өздеріңе өздерің мықты болыңдар. Жау шапқан деген жаман ат осы болады.

	Мына сөз отқа май құйғанмен бірдей болды. Сөйлеушілердің бәрі колхозын мақтап, Нұрмолданы жақтап, тап бір өрт сөндіргендей обком бюросының қаулысына лап қойды. Тіпті біреулер: «Алдабергеновке жала жауып, жамандап жүргендердің кімдер екенін де, ал олардың шашбауын көтеріп, қолтықтарына су бүркіп жүргендердің кімдер екенін де білмейді емеспіз, білеміз!» дегенді де айтып салды. Бұл аздай: «Аузымұрны қисаймай, кәне, Нұрмолданы жамандайтын қайсың бар? Шықсыншы көп алдына, көрейік өзін!» деушілер де шыға бастады білек сыбанып.

	Әу баста моп-момақан көрінген колхозшылар әп-сәтте көкпарға түскен көптей қызып алды. Әйт-тәйтің мен қой-қойың ешқайсысының құлағына кіріп шығар емес. Жұрт дегеніңіз жүгі ауған түйедей бір жағына қарай қисайып, құлап бара жатты. Жиналысты жүргізіп отырған Алыбаевтың өзі болатын. Ол дереу жұрттың бетін қайтару мақсатында алдын ала дайындатқызып қойған сенімді екі коммунистке кезексіз, бірінен соң біріне сөз берді. Мұнысы суға түскісі келмеген кісіні зорлап итеріп жібергенмен бірдей болды. Сөздері сөлсіз, айтқандары әлсіз шықты. «Сенген қойым сен болсаң, күйсегеніңді ұрайын» деп, осындайда айтқан екен-ау» деді Алыбаев ашу-ызадан терісіне симай тырсиып. Бірақ канша ашуланғанмен, көпке қалай топырақ шашсын, дереу үзіліс жариялады. Онысы да есепсіз емес болатын.

	Үзіліс кезінде осылардан бірдеңе шығып қалады-ау деген біраз коммунистер мен активтерді оңашалап, жеке жерге шақырып алды.

	— Жолдастар, — деді ол ренішін жасыра алмай, қатты қабақ шытып, — бұл колхоздан мен коммунист деген жоғары атақка лайық бірде-бір жанды көре алмай тұрмын. Қарапайым колхозшылар анау әне, партия туралы, обком туралы ауыздарына келгенін айтып жатыр. Соны естіп отырып неге біреуің: «Әй, не тантып тұрсыңдар?!» демейсіңдер? Мұны қалай түсінуге болады?! Сендердің ауыздарыңа құм құйып қойған кім? Алдабергенов пе?! Жоқ әлде Сасықов па?! Қашан айтты демеңдер, коммунист екенсіңдер, не Алдабергеновпен, не партиямен боласыңдар! Екінің бірі. Шөре-шөрелердің бұты бес тиын.

	Алыбаевты ашу қысып, біраз ақ тер, көк тер болды. Кезіне Сасықов түсіп кетіп еді:

	— Әй, Сасықов, колхозшыларды обкомға қарсы, партияға қарсы ұйымдастырып жүрген сенсің! — деді екі көзі шатынап.

	— Оны біз білмейді емеспіз, білеміз! Обком қаулысы шыққан күннің ертеңінде-ақ сені қызметтен алып, партиядан шығарып жіберуіміз керек еді. Жауды аяған жаралы деген осы, міне, Балапанов жолдас, — деді ол енді Жұмаханға бұрылып. — Партия қатарында Сасықовқа орын жоқ! Мәселесін тез қарап, лайықты жазасын қолдану керек!

	— Қараймыз мәселесін, — деді Балапанов лып етіп.

	— Мен айтайын да, — деді осы кезде Сасықов тілге келіп.

	— Сен не айтасың?! — деді Алыбаев оған дүрсе қоя беріп.

	— Айтатын болсаң, жаңа айтуың керек еді. Енді не демексін?! Сенің жырың бізге белгілі. Естіп болғанбыз! Сен сөйлейтін жер бұл емес, Сасықов!

	Алыбаевтың соңғы сөзді қадап, таусылып айтқаны сондай, өзінің де біразға дейін демі шықпай, үнсіз қалды.

	Онсыз да жүні жығылып, ұнжырғасы түсіп жүрген Сасықов хатшының мына қаһарынан кейін үні өшті. «Қызметінен алса алар, бірақ партияда қалдырар» деп жүрген ол енді жақсылық атаулыдан күдерін мүлдем үзді. «Алдабергеновті аямауға бекінген бұлар мені қайтсін» деді іштей өз-өзін жұбатып.

	Бұл кезде Базарбай бастаған топ та жиналыс жайын сөз етіп: «Ойпыр-ай, осының арты не болар екен?» десіп тұрған. Әзір Ақық та, Базарбай да, Тәтібек те сөйлей қойған жоқ. Бұлар бастарын бәйгеге тігіп отырғандар. Күні кешегі колхоз коммунистері мен активінің кездесуінде Алыбаев Базарбайға: «Сен ертеңнен бастап коммунист те, бригадир де емессің!» дегенде ол: «Мейлі, бригадирлігім де, коммунистігім де Нұрекемнің жолында садаға» деген болатын.

	Кенет сол сөз Алыбаевтың есіне сап ете түсті. «Базарбай айтқан бұл сөзді басқалар да айтуы мүмкін ғой. Ау, бүкіл жұрт жамырап, сөйдеп тұрып алса, мен қайтпекпін?!». Осынау ойдың басына оралуы мұң екен, Алыбаевтың өңі де, сөзі де тез өзгерді. Сабасына түсірген ақылды сөз оның да, басқалардың да ажарын кіргізді.

	— Жолдастар, — деді ол енді өтіне, — партияның, обкомның абыройы сендердің қолдарыңда. Алдабергенов бір адам. Ал партия миллион адам. Сонан соң біз Алдабергенов жолдасты партиядан аластағалы отырған жоқпыз. Бүгін қызметінен алсақ, ертең қызмет береміз. Кемшілік жіберген екен, мойнымен көтерсін дейміз. Оны дұрыс түсінулерін керек. Дұрыс түсіну деген сөз — обком бюросының қаулысын қолдауларың керек. Қалай, менің айтып тұрғаным дұрыс па? Әлде бұрыс па?

	Ол жағалай тұрғандарға қарап шықты. Бәрі бірдей қолдап, қолпаштап кетпегенмен: «дұрыс қой» деп үн шығарғандар да болды.

	— Кейбір жолдастар коммуниске жат мінез көрсетіп, кеудемсоқтық жасап жүр, — деді ол енді салмақтана түсіп. — Олары ұят. Соны айтып түсіндіру керек. Тоқсан ауыз сөздің тобықтай түйіні, жолдастар, түсіністікте деп білемін. Осы колхоздың белсенді мүшелері сендерсіңдер. Коммуниссіңдер. Жақсы мен жаманды, алыс пен жақынды ажырата алатын жандарсыңдар. Жиналыста белсенділік көрсету керек. «Бірің өліп, бірін қал, маған бәрі бір» деп, қашаңғы қарап отыра бермексіңдер. Көрсетіңдер өздеріңнің кім екендеріңді. Талап осы, жолдастар.

	«Жылы жылы сөйлесе, жылан інінен шығады» деген емес пе? Обком хатшысы сәл жылы қабақ танытып, бауырына тартып еді, біраз жанның көңілі босап сала берді. «Ойбай-ау, астана, алматыдағылардан асып біз не білеміз, солардың-ақ айтқаны болсын» деп, жуасып сала берді.

	Үзілістен соң жиналыс қайта басталды. Ешкімді жарыссөзге шығармастан, сөзді Алыбаевтың өзі сөйледі. Әлгіндегідей емес, басылып, жұртқа бағыт-бағдар беріп сөйледі. Сөйтті де кезекті колхоз төрағасының орынбасары Сейдаққа, одан кейін партия ұйымының хатшысы Әбенге берді. Бұл екеуінің сөздері бір-біріне егіз қозыдай ұқсас боп шықты. Жалпы кемшілікті мойындап, обком қаулысын қолдаған сыңай танытқандарымен, Алдабергенов ішіп қойды, жеп қойды, қызмет бабын пайдаланып, қылмыс істеді дей алмады. Қайта шаруашылық табыстарын айта бастап еді, Алыбаев оларды тиып тастады.

	Сөз кезегін енді құрылысшы Потос деген неміс алды. Ол мінбеге көтерілген жоқ. Жұрттың алдына шықты да:

	Ау, ағайын, Нұрмолда атақты бастық боп өз қаражатына үй салған екен, — деді екі қолын жайып, — онысы дұрыс емес екен. Өз ісінің дұрыс еместігін түсініп, салған үйін Нұрмолда суға ағызып жіберген жоқ, колхозға беріп отыр емес пе? Бұл жерде кім пайда тауып, кім зиян шегіп отыр? Әрине, пайда тауып отырған мына бізбіз. Колхозға үй салып берген Алдабергеновке рақмет. Мың жасасын! Бастықтың бәрі Алдабергеновтей-ақ болсын. Менің айтарым осы.

	Мына сөзден кейін жарыссөзге шығамын деушілер тіпті көбейіп кетті. Шеттерінен шешен сөйлейді және өздері. Ақыры жарыссөз бітпей, жалғасы ертеңге қалды.

	Жиналыс барысы кырық кісінің кім жақ, қыңыр кісінің кім жақ екенін, соқырға таяқ ұстатқандай ап-анық айқындап берді. Таразының бір басында әділдік, екінші басында күш тұрғандықтан да мықтылық деген қойсын ба, ақыры көп сөзін көбіктендіріп, аяғын жерге қондырмауға айналды. Нұрмолда өзінің жұмыстан алынатынын білді. Обком бюросы қабылдаған қаулының шешімі солай. Оны орындатпай және қоймайды Алыбаев. «Тоқпағы мықты болса, киіз қазық жерге кіреді» дейді қазақ. Қолына билік тигендердің қоқаңдамайтынын көрген емес Нұрмолда. Сондықтан да Алыбаевтың әрекетіне де, айлашарғысына да ренжіген жоқ. Білгенін істесін!» деді.

	Кешкісін кеңсеге Нұрмолданы жақтайды дегендердің біразы шақырылды. Оңаша келісетін, түсінісетін сөз бар деген соң, бұл шақырудан Ақық та, Базарбай да, Саумал да, Жанат та, Қайныш та, Аппақ та, Нұрила да, Нұрғали да, Қалдыбала да, Зеріш те бас тартқан жоқ.

	— Жолдас колхозшылар, — деді Алыбаев, — сіздерден жасыратын біздің ештеңеміз жоқ. Нұрмолданы сіздер қандай жақсы көрсеңіздер, біз де сондай жақсы көреміз. Ал Алдабергеновтің үстінен арыз жазып, іс қозғап жүрген обком емес, өздеріңсіңдер! Алматыны қойып, сонау Мәскеуге арызданып жүрсіздер! Бұрынғы бұрынғы ма, міне, тағы да арыз түсті. «Алдабергенов салған үйіне колхозшылардан бір мөшек ақша жинап алған» дейді.

	— Өтірік сөз шығар, — деді шыдай алмаған Саумал жан-жағына қарап. — Жөнін айтпаушы ма едіңдер.

	— Өзіңізден бастайық, — деді Алыбаев Саумалға тіке сұрақ қойып. — Үйіңіздің көрімдігі деп, Нұрмолдаға қанша ақша беріп едіңіз? Есіңізге түсіре қойыңызшы.

	— Ой, антұрған-ай, — деді Саумал күйіне, — Нұрмолдаға үйінің көрімдігін мен неге бермеймін? Беремін! Онда жұрттың қанша хақысы бар. Біз ағайын адамбыз, туыс адамбыз. Қызық, қуанышымыз ортақ адамбыз...

	— Арыз тексеріледі, жолдастар, — деді Алыбаев маңғаздана. Осында отырғандар да, отырмағандар да түсінік жазулары керек. Алдабергенов жолдастың қызмет бабын пайдаланып, қарамағындағы адамдардан ақша жинап алды ма, алмады ма, оның ақ-қарасын ажыратамыз. Шарасын қолданамыз. Жауабын Мәскеуге береміз.

	— Ау, Әріпбай, — деді мына сөзге тіксініп қалған Ақық тілге келіп. — Қазақ қазақ болғалы бір-бірінің қуанышына ортақтасады. Құтты болсын айтысады. Қолдан келген көмегін беріседі. Ондай жай жалғыз Нұрмолда емес, осы отырған бәріміздің басымызда бар. Нұрмолда үй салып, қуанышына шақырған екен. Мен оған қалай бармаймын? Мен оған қалай көрімдігін бермеймін? Өйтпесем, менің кісілігім қайсы? Мына айтып тұрғаның жақсы сөз емес екен.

	— Жолдастар, — деді Алыбаев қолын созып, — мен сіздерге жоғары жаққа жазылған арыз жөнінде айтып отырмын. Оған менің де, обкомның да ешқандай қатысы жоқ. Шындықты білгілерің келсе айтайын, арыз жазушы мына өздерініз сияқты осы колхоздың мүшесі.

	— Арызды кім жазғанын біліп отырмыз, — деді Ақық қинала қабақ шытып. — «Бес саусақ бірдей емес» деген ғой. Өз қолыңды өзің қалай кесерсің.

	— Бізді де қинап тұрған сол, — деді Алыбаев алақанын жайып. — Таяқтың екі басы бар демей ме?

	Әңгіме осы жерде үзіліп, келгендер орындарынан үнсіз тұрысып, сыртқа бет алды.

	— Осыдан үндерін шығарып көрсін, — деді олардың соңынан ұзақ қарап, тұрып қалған Алыбаев енді Балапановқа бұрылып. — Колхозшыларды желіктіріп, обкомға қарсы қойып, сөз сөйлеткізіп жүргендер осылар. «Алдабергеновті қорғап қалатын қорған бізбіз» дейтін көрінеді. Енді қорғап көрсін, мықты екендерін көрейін.

	Ол сөйдеді де, СОКП Орталық Комитетіне Алдабергеновтің үстінен жазылған тағы бір арызды Балапановтың қолына ұстатты.

	— Жазаланатын жалғыз Алдабергенов қана болмауы керек. Оның сыбайластары да өз сыбағаларын алуы керек.

	Арызға көз жүгіртіп шыққан Балапанов, «түсіндім» деген кісіше, оны тез бүктеп, төс қалтасына салды. Осы кезде бөлмеге Қасым Асанов кірді.

	— Сенің не ғып қабағың түсіп кеткен? — деді оған Алыбаев. — Сен үшін емес пе, мына біздің екі иықты жұлып жеп, жұмыс істеп жүргеніміз. Кеуделеріне нан піскен колхозшылар анау, әне... Оңайшылықпен көнер емес...

	— Әреке-ау, мен неменеге жетісіп мәз боламын? — деді Асанов ширығып.

	— Себеп?

	— Себебі түсінікті ғой. Мәселе күннен-күнге ауырлап, шешуі қиындап барады емес пе?

	— Ә, — деді Алыбаев, сенің ойыңды түсіндім дегендей сұқ саусағын шошайтып, — жүйрік ат өрге салса, өршеленер болар!

	Сөйтті де, ол «Сөз бітті!» деген кісіше Жұмаханды қолтықтап, екінші бөлмеге кіріп кетті. Асанов оның соңынан ұмтыла беріп, кілт тоқтап қалды. Кешеден бері оны бөтен бір сезім билеп барады. Өзіне деген жұрттың көзқарасы тым бөлек, өңменінен етеді. Содан ба, өзі де дәп бір Алдабергеновтің орнын тартып алуға әдейі келгендей сезінетінді шығарды. Соны Алыбаевқа айтпақ еді, ақылдаспақ еді. Осындай бір оп-оңай нәрсені шеше алмағанына ренжіді.

	Дәл бұлай боларын білсе, о баста мүмкін келіспейтін бе еді. Колхозшылардың райы қиын. Оңайшылықпен Нұрмолдадан айрыла қою ойларында жоқ. Бұлар Алдабергеновтің кінәсы анау деп, мынау деп, баттитып, бадырайтып қанша көпіртіп айтқандарымен, көпшіліктің соған илана қояр түрі жоқ. Содан да Асанов екі оттың ортасында қалғандай, мазасыз күй кешуде еді.

	— Алыбаевтың мұнысы бізге көрсеткен қоқан лоққысы, — деді Базарбай сыртқа шығысымен ширыға сөйлеп, — обкомның қаулысын мойындаңдар, Алдабергеновті қорғамаңдар дегені. Қорғағандарың оңбайсыңдар дегені. Күш көрсеткені!

	— Солайы солай боп тұр-ау, — деді Аппақ қынжыла сөйлеп. — Таяқтың екі ұшы бар дегені тегін емес.

	— Осының бәрін Нұрмолдаға айтып ақылдасайық та, — деді Саумал.

	— Бұл іске Нұрекеңді араластырмай-ақ қоялық, — деді Базарбай. — Не де болса, өзіміз шешелік.

	— Бұл да жөн сөз, — деді Ақық осы кезде сөзге араласып. — Сабыр сақтайық. Әркім өз шешімін таңертең айтатын болсын.

	«Ақа, дұрыс айттыңыз» дескен бұлар үйді-үйлеріне тарасты. Бұл кезде Нұрмолда сыртта, аулада жүрген. Жүрегі аузына тығылып дүрсілдеп, үйге отырғызбады. Кенет ойына Жазира оралды. Ол қасында болса ғой, дәл мұндай жаны қиналмас еді. Жайыңды түсініп, бабыңды тауып, ақылыңа ақыл, қайратыңа қайрат қосар еді. Кімнің кім екені, осындайда көрінеді екен-ау» деді Нұрмолда тебірене ойға беріліп. Сол ой жетегімен түннің жарымын өткізіп, төсегіне құлады. Онда да жаны тыныштық таппады. Қараптан қарап, ұйқтап жатқан Ақжарқынды оятқысы келді. Бірақ ол ниетінен тез айныды. Сөйтіп жатып, кірпігінің қалай ілінгенін де білмей қалды...

	Жиналыс тағы жарыссөзбен басталды. Бірінші боп Сәрсен сөз алды.

	— Алдабергенов жолдастың жырын бүгін өзім бастайын деп тұрмын, — деді ол тес қалтасынан қапталған қара дәптерді шығарып жатып. — Бос мақтап сөйлеген, бос лағып сөйлегенмен бірдей. Алдабергенов жолдасты колхоз боп мақтадық, аудан боп мақтадық, облыс боп мақтадық, оның ақыры не боп шықты. Оны міне, өздерің көріп отырсыңдар. Рас, о баста Нұрмолда жақсы адам, жақсы бастық болды. Оны бұзған мақтау. Оны бұзған тағы өзіміз. Оны жолдастар, обкомның алдында мойындауымыз керек. Обком сендерге Сәрсен емес! Айтқан сөзін тыңдағыларың келсе тыңдайтын, тыңдағыларың келмесе тыңдамайтын. Біліп қойыңдар оны! Сонан соң, мен коммуниспін! Менің партияма қарсы шыққаның — маған қарсы шыққаның! Кім болсаң, о бол, ол менің жауым! Жауды аяған жаралы! Жауды құрту керек!

	Сәрсеннің қызып сөйлегені сондай, аузынан көбігі шашырап кетті. Оған қарап жатқан ол жоқ. Тілі жеткен жеріне дейін Нұрмолданы жамандап бақты. Сөзім дәлелді болсын деп, фактілер келтірген болды. Оны жұрт: «Білеміз, естігенбіз!» деп еді, «Әне сендер әлі де, Алдабергеновті қорғап отырсыңдар!» деп, өз-өзінен шала бүлінді. Сөзінің басын таудай қып бастаған ол ақыры, мінбеден сөзінің аяғын қылқынып, қылдай қып бітірді.

	Өтірік сөздің өрге басуының өте қиын екеніне жұрт көзі осы жиналыста анық жетті. Сәрсеннен кейін сөз алған Құмар да, қанша құлшынғанмен, құлашын кеңге жая алмады. Жиналыс басқарушы «Айтсын, айтсын» деп әспеттегенімен де, ауыз жарытпады.

	— Мен бұрынғы «Октябрь» колхозынанмын, — деді бұдан соң сөз алған ұзын бойлы, ақ сары кісі обком хатшысына қарап. — Колхозымызды Алдабергенов күштеп колхозына қосып алды. Қазір бригадамыз. Жағдайымыз жақсы емес. Колхозымызды қайтарып берсін.

	— Ақсақал, обком бюросының қаулысына қалай қарайсыз. Сол жөнінде пікіріңізді айтыңыз, — деді манадан бергі сөзге әбден іші пысып, күйіп кеткен Алыбаев шыдамы таусылып.

	— Обком қаулысы дұрыс қой. Оны орындау керек қой, — деді октябрлік кісі. Бірақ, обком колхозымызды өзімізге қайтарып беруді ұмытпасын. Менің айтарым осы. Сөзім бітті. Мен болдым.

	Ол мінбеден түскен күйі сыртқа асығыс шығып кетті. Бұдан кейін де үш-төрт адам сөйледі. Сөйлеушілер көбейіп, сөз қадірі кете бастады. Осы кезде мінбеге Ақық көтерілді.

	— Кешеден бері айтылмаған сөз қалған жоқ, — деді ол төрде отырған төрелерге қарап. — Баяғыда үлкендер: «Білген жанға күн жетпейтін күн болады, күнді қанша мақтасаң да түн болады, батырдан бақ қайтатын күні туса, қанша тауып айтсаң да мін болады» деп, сарнап отыратын еді. Солар айтқандай-ақ күн туып тұр екен біздің басымызға. Колхоз шаруасын обком қараған екен, шарасын қолданған екен. Және де ол шараға біз атқан оқ жетпейді екен, біз шапқан қылыш өтпейді екен. Сондықтан да біз текке арам тер болмайық. Обкомның қаулысын Орталық Комитет қарасын. Ақ-қарасын бізге ажыратып берсін. Менің айтар ұсынысым осы.

	«Оныңыз болмайды» дегендей Алыбаев бас шайқады да, сағатына қарап үзіліс жариялады. Жұрт тасыр-тұсыр орындарынан тұра бастады.

	— Жиналыс созылып кетті ғой, — деді Нұрмолда шыдамсыздана.

	— Колхозшылар көнбей отыр ғой, — деді Алыбаев қабақ шытып.

	— Колхозшыларды сендер көндіре алмасаңдар, мен көндіремін! Үзілістен кейін сөзді маған бер.

	— Жарайды, Нұреке, жарайды! — деді Алыбаев оған не сенерін, не сенбесін білмей.

	Айтқандай-ақ үзілістен кейін Нұрмолдаға сөз берілді. Ол мінбеге барған жоқ. Тура жұрттың алдына шықты.

	— Ау, жолдастар, — деді дауысын көтере сөйлеп, — мен сендерге ризамын! Колхозыма ризамын! Еңбегім еш, тұзым сор болды дей алмаймын. Жұмылып жұмыс істедік, бірлесіп шаруа тындырдық. Басымыздан жақсы да, жаман да етті. Оның бәрі өздеріңе аян. Ал, мен бүгін атақ, даңқын берген өкіметке де, ардақтаған ел-жұртыма да шын жүректен рақметімді айтқалы тұрмын. «Егескен ел болмайды» демей ме халқымыз. Өмірде есем кетті дей алмаймын. Сенім артқан шаруаны шамашарқымша атқардым. Мынау, міне, менің арызым! Колхоз бастығынан босатыңдар!

	Нұрмолда төс қалтасынан арызын шығарып, жағалай жұртқа көрсетті. Сөйтті де:

	— Ал, кәне, Алдабергенов жолдас Сталин атындағы колхоздың бастығынан босатылсын деген жолдастар, міне, мына мен құсап, қолдарыңды көтеріңдер! — деді оң қолын жоғары көтеріп.

	Ешкім қолдай қоймап еді, Нұрмолда ішінде Ақық, Базарбай бар біраз адамның атын атап «кетер қолдарыңды» деп, қадалып тұрып алды. Клуб іші гуілдеп, күңкілдеп кетті. Алдыңғы қатарда отырған бес-алты колхозшының қолын Нұрмолда зорлап көтерткізіп еді, басқалары да лажсыздан солардың істегенін істеді. Сол кезде Нұрмолда жиналыс жүргізіп отырған Алыбаевқа бұрылып:

	— Санаңдар! — деді бұйыра. Жалма-жан санау басталды.

	— Қарсы?

	— Қалыс?

	— Жоқ.

	Неше күннен бері жанды қинап, жар құлағы жастыққа тимей жүрген мәселенің өз-өзінен оп-оңай шешіле қалғанына не сенерін, не сенбесін білмей әуелгіде абдырап, аузына сөз түспей қалған Алыбаев тез есін жиып, апыл-құпыл екінші мәселеге көшіп кетті. Обком тарапынан колхоз төрағалығына ұсынылып отырған кандидатура — Қасым Асановтың өмірбаянымен жұртты таныстырды да, оның өзін мінбеге шақырды. Отызға толар-толмас, сымбатты сұлу жігіт мінбеге көтерілген кезде, обком кандидатурасын колхозшылардың қолдайтынына зор сенім білдірді.

	Жұрт іштен тынған. «Обком кандидатурасы, ал кәне, сөйле!» дегендей шеттерінен сынай, шытынай қарайды.

	— Жолдас, колхозшылар, — деді Асанов өзіне оқтай қадалған көздерге тура қарап. — Мен бұл колхозға бастық болудан бас тартамын.

	Сөйтті де ол мінбеден түсіп, қайқайып жүре берді.

	— Әй, мынау, маладес қой! — деді көп ішінен біреу дауыстап. Іле жұрт оны «дұрыс істеді, ей, мынау» деп қостап кетті.

	Асановтың мына қылығы Алыбаевты төбесінен жай түсіргендей етті. Дереу үзіліс жариялады.

	— Сатқын! — деді ол суға тұншыққандай шашалып. — Партия саған әкең жасамаған жақсылықты жасайды. Ал сен!

	— Әріпбай Алыбаевич, жағдай осылай болды енді, — деп еді Асанов ақталғандай сынай танытып. Алыбаев оның аузын аштырмады. Жер-жебіріне жетті. Оған қалғандары қосылды. Өзін итше талап, «есін» әзер кіргізді.

	Үзілістен кейін колхоз бастығын сайлау ұзаққа созылған жоқ. Өз кемшілігін түсінген Асановты шұбарлықтар көп қинай қоймады, колхоз төрағалығына сайлап жіберді.

	Сонымен, неше күн елді дүрліктіріп, есін шығарған жиналыс та тарады. Келген шаруаларының оңынан бітуіне орай бастықтар арнайы ас та әзірлеткен еді. Соған Алдабергеновпен бірге ауылдың біраз ақсақалдары да шақырылды.

	— «Жеңген күні той жасама, жеңілген күні аза тұтпа!» деп, Қасымхан айтты деген сөз бар деуші еді, — деді Аппақ жиналғандарға жағалай қарап. — Сол айтқандай бүгін той жасайтын да, аза тұтатын да күн емес. Күннің жаманы кетеді, азаматтың жақсылығы қалады. Колхоз жабылып істей алмағанды, Нұрмолда жалғыз өзі істеуші еді. Колхоз жабылып көтере алмағанды, Нұрмолда жалғыз өзі көтеруші еді. Тәйірі, қызмет деген қолдың кірі емес пе?! Нұрмолда, денің сау болсын. Сенің денің сау болса, ел-жұртыңның алдында абыройың әлі-ақ асыптасады. Мұны елдің тілегі деп қабылда...

	Аппақтың үні өзгеріп барып, қайта қатайды.

	— Қызметінен алғанмен, Нұрмолда кішіреймейтін адам, жолдастар.

	— Дұрыс айтасыз...

	— Ойбай-ау, жеңсе жел, жеңілсе жер болатын Нұрекем біз емес қой.

	— Қара нардан мықты мал жоқ, Нұрекемнен мықты жан жоқ.

	— Аумин, айтқандарың келсін!

	Аппақтан кейін де біраз адам сөз алды, Нұрмолдаға деген өздерінің ақ адал тілегін білдірді. Олардың айтуына қарағанда Нұрмолда қызметінен түсіп емес, қайта қызметінен есіп отырған адам сияқты, төбелеріне көтере түсті. Дәл мұндай ағайындық, жолдастық, бауырмашылдық көңіл хошы кімді тебірентпеген?! Нұрмолданың жан дүниесі толқып кетті. Кең кеудесін уайым емес, қуаныш кернеді. Ең бастысы — колхозшылар алдында кінәлі еместігін сезінді.

	Соңғы сөзді Алыбаев сөйледі. Жиналған жұртка, Нұрмолдаға рақметін айтты. Колхозға жаңа табыс тіледі. Үлкен астан кейінгі шайға қарамастан, астанаға аттанып кетті.

	— Келген шаруасы біткеннен кейін кетпегенде қайтсін, — деді Аппақ Алыбаевтың соңынан қолын сілтеп. — Қисық таяқтың көлеңкесі қашан түзу болушы еді? Құдай атқа мінсе, атасын, нанға тойса, намысын сатқандардан сақтасын! Нұрмолда-ау, бұл тіршілік дегенің бір әурешілік қой. Жаманға жан, жақсыға ар қадірлі. Біздің арымыз да, қадырымыз да сен. Көпке жақын — көкке жақын!

	— Айналайын, ағайын, — деді осы кезде Нұрмолда орнынан атып тұрып. — Ризамын сендерге. Сендер бар да мені жығар жау жоқ. Қараға өлсем, тірілмеспін! Аққа өлсем сүрінбеспін...

	«Дұрыс! Дұрыс айтады!» деп, ауылдастары оны ду қол шапалақтап қолдап кетті.





Жетінші тарау


	НАЛА


	1

	Нұрмолда қызметін өткізіп бергеннен кейін де тынши алмады. Жау жағадан алғанда, бөрі етектен алдының кебін киді. Үй мәселесі тағы мұны қырына алды: «Алдабергенов жаңа үйіне кіргенде той жасаған. Тойға барушылар оған ақша жинап апарған. Бұл Алдабергеновтің қызмет бабын өзінің жеке басына пайдаланғаны емей немене? Елдің берген ақшасын енді өздеріне қайтарып берсін. Әйтпесе, мәселесін сотқа қаратамыз!» деген тағы бір арыз жазылыпты жоғарғы жаққа. Тағы да тергеу, тағы да тексеру жүріп, Нұрмолда ағайыннан алғанын өздеріне қайырып берді. Ал үйін басы бүтін колхоз иемденетін болды.

	Әрі үйсіз, әрі күйсіз жанның жайы белгілі емес пе? Оның үстіне жұмыссыз жүру Нұрмолданың жанына қатты батты. Таң атса, күн батпады, күн батса, таң атпады. Үй тұрмақ, ауылға сыймай, әбден қиналды. Аудан, облыстан еш хабар болмаған соң, шыдамы таусылған Нұрмолда әйелі Ақжарқынға:

	— Алматыға барамын, ақша бер! — деді.

	— Қайдағы ақша, — деді бұған Ақжарқын екі қолын жайып. — Ақша жоқ үйде.

	Нұрмолда: «Бұл үйде ақша неге жоқ!» демеді, атып сыртқа шықты. Жүрегі алқымына тығылып, тынысы тарылып, тұншықты, жанарына жас толды. Ақжарқынның жиырма бес жыл жолдас болып, төбесіне қара бұлт үйіріп, басына іс, кісіге күні түскенде жанына сүйеу, көңіліне демеу бола алмағанына ренжіді. Барды жоқ қылғанына кейіді.

	Ол өстіп тұрғанында қасына Әбен келді. Бастығының көңіл-күйін қас қабағынан аумай танитын ол келген шаруасын айта алмай, қипақтап біраз тұрды. Сөзді не де болса, Нұрекең бастасын деді. Айтқандай-ақ:

	— Не боп жатыр? — деді Нұрмолда арадағы үнсіздікті өзі бұзып.

	— Нұраға, қоштасқалы келдім, — деді Әбен енді бірден келген шаруасына көшіп. — Бүгін кештен қалмаймын. Үйден дәм татыңыз. Батаңызды беріңіз.

	— Немене, сені де орныңнан алды ма?

	— Нұраға-ау, мен немене, сізден мықты дейсіз бе? — Байтал тұрғай, бас қайғы жасағалы тұр. — Тез кетпесем болмайды, жүріңіз.

	Нұрмолда үнсіз Әбеннің соңынан ерді. Мұның өзінен мықты емес екенін де біледі. Жұрттың бәрі өзіндей қайдан болсын. Әбенді ол бала кезінен білетін. Қаршадайынан колхоздың қара жұмысын істетті. Ер жетті, есейді, ел басқаратын дәрежеге де жетті. «Бос белбеусің» деп, өзіне көп шұқшиятын еді. Ширап өскен екен. Оны соңғы күндері байқап, өзіне риза боп қалды. «Кетем» дегенін естігенде іші қоңқ ете қалды. Әйелі Сараны, құда түсіп, өзі алып берген еді. Туған келініндей алдынан қия өтіп көрген емес. Үйіне барса, балалары Серік, Күләш, Ермек, Ерболат аталап жүгіріп, мұның алдынан шығатын.

	Дәмге үш-төрт ағайынның ғана басы қосылыпты. Әбен аудан өтіп, көшіп бара жатқанын айтып, Нұрмолдадан бата сұрады.

	— Жолдарың болсын, — деді Нұрмолда толқи сөйлеп. — Сен пісіп қатқан азаматсың. Жұмыстан қорықпайсың, қайта жұмыс сенен қорқады. Қазақ: «Ағасы бардың, жақсы болса, жағасы бар, жаман болса, жаласы бар» деуші еді. Саған жарқыраған жаға бола алмағаныма кешірім сұраймын.

	— Нұраға, олай демеңіз, — деді Әбен безек қағып. — Мен сізден тек жақсылық қана көріп өсіп, өнген адаммын. Сіздің арқаңызда осындай үлкен дәрежеге жеттім. Мен көшіп бара жатқанда, мына жұртқа тыныштық орнасын, елдің мазасы кетпесін деймін. Нұраға кешіріңіз, қысылған кезіңізде дәл қасыңызда болсам-ақ деп едім, ол тілегімді жоғары жақ бермей тұр. Өзіңіз білесіз, құдайдан мықты емеспін. Қырсығамын деп жүріп, сізге қырсығым тиіп кете ме деп те қорыққанымнан зытып барамын...

	Әбен ағынан ақтарылды. Кей ағайынның көңілі босап, көзіне жас алды. Нұрмолда тез батасын жасап, орнынан тұрды. Сол күні-ақ Әбендер көрші ауданға көшіп кетті. Сол күні жаңа бастық Базарбайды бригадирліктен түсіріп, оның орнына жас маман Көшкінбайды қойыпты. Көшкінбай Нұрмолданың болашағынан көп үміт күтіп жүрген, жоғары оқу орнын бітірген, еңбек сүйгіш жастардың бірі болатын. Әкесі Жанат пен шешесі Нұрғалипа осы колхозды аяғынан тік тұрғызған қадірменді жандар еді. Нұрмолданың өзі де Көшкінбайды әні-міне өсірем деп жүрген.

	Ол ойға беріліп келе жатты. Сөйтіп, ауылдық кеңестің кеңсесіне қалай кіріп кеткенін де байқамай қалды. Сол-ақ екен қызыл кеңірдек қызу айтыстың тап үстінен шықты. Қолында умаждап ұстаған газеті бар Нұрахмет деген колхозшы кеңес хатшысына:

	— Бауыржан дегенің — бандит екен ғой. Немене, маған сенбейсіңдер ме, міне газет! Оқыңдар! Тұңғыш немереме қайдағы бір қатын алғыш оңбағанның атын қоятын жын ұрған жоқ мені. Кәне, өзгерт деген соң, өзгерт! Бандиттің атының керегі жоқ! — деп езеуреп, кәдімгі қауып алатын төбетше тап-тап береді.

	— Ойбай-ау, ақсақал-ау, куәлікке жазылып қойған атты мен қалайша өзгертем?! Оған хұқым жүрмейді менің? — дейді хатшы жігіт шыр-пыр болып.

	Оған көне қоятын түр Нұрахметте жоқ. Құтырған иттен жаман, сөз тыңдаудан қалған.

	Нұрмолда бір сұмдықтың болғанын іші сезді. Нұрахметтің қолынан умаждалған газетті жұлып алды да, хатшыға беріп: «оқы!» деді бұйыра.

	Умаждалған «Қазақ әдебиеті» газеті еді. Хатшы бала ондағы «Советтік моральға жат қылық» деген мақаланы заулатып оқып шықты. Мақала авторлары қарт коммунистер екен; «Біреудің әйелін алып қашып кетті» деп, Бауыржанды жерден алып, жерге салыпты. Бар жамандықты үйіп төгіп, батырды бандит дейді. Нұрмолда шыдай алмады; «Оңбағандар!» деп, қолын сермеп, сыртқа жалт бұрылды. Соңынан ілеспекке ниет білдірген Нұрахметке:

	— Немерең тұрмақ мына сенің өзің Бауыржанның тырнағынан садаға кет! Құры! Көзіме көрінбе! — деді тұтыға, тұншыға сөйлеп. Сөйтті де сыртқа атып шықты. Ал Нұрахмет болса, оқ тиген жапалақтай тұрған орнында қалпалақтады да қалды.

	«Құлан кұдыққа құласа, басында құрбақа ойнайды» деген осы екен-ау деп, күйінді Нұрмолда іштей. «Халықтың қаһарман батыры Бауыржанды қаралап, ел-жұртына жамандап, жаман атын шығару әлдекімдерге керек болған-ау әсілі. Сол әлдекімдер анау-мынау емес, билігі жүріп тұрған білекті дөкейлердің өздері болмағай. Жолың болғыр-ау, ел-жұртыңның абырой-атағын көкке көтеретін «Қазақ әдебиеті» сені не қара басты?! Бауыржандай батырына ара түсе алмай, ессіз төбеттей айтаққа еріп, бастарына не күн туды?!» деген тәрізді сансапалақ сорақы ойлар қара қарғадай қарқылдап мұның адымын аштырмады. Әзер деп, Бауыржанмен танысқан алғашқы кездесуді еске алды.

	Атақ даңқына ертеден қанық Бауыржан бауырымен Нұрмолда бертінде ғана жүздесіп, тілдескен болатын. Онда да үйде емес, Алматы қонақ үйінде.

	— Нұраға, — деп еді ол сонда қасында тұрған орысты нұсқап, — Вучетич! Танысып қойғын. «Семсерден соқа соғайық!» деп, бүкіл әлемге жар салған мүсіншіңіз осы кісі болады. Алматыда Лениннің ескерткішін орнатпақ. Әм қазақтың игі жақсыларының мүсінін жасамақ. Оның ішінде өзіңіз де барсыз. Ауылға барады.

	— Бауыржан-ау, ауылға осы отырғандарды өзің бастап, алып жүр қазір.

	— Нұраға, — деді Бауыржан қолын көтеріп, — ауылға да, жайлауға да, жазда да, қыста да шақырдыңыз. Бара алмаған кінә менен. Менің орныма досым Вучетич барады! Нұраға, орысқа дос ішкенде керек. Ал қазаққа дос зынданда жатқанда керек!

	Осы кездесуден соң, Нұрмолда Вучетичті Шұбарға алып келді. Елді аралатып, жерді көрсетті. Бауыржан туралы сөз бола қалса, бұрын-соңды естімеген талай тамаша қызық хикаяларды айтады Вучетич. Өзі пысық екен, Нұрмолданың мүсінін жасап, оны өзіне сыйға тартты. Қадірлі қонағын Нұрмолда да құр жібермеді. Астына ат мінгізіп, үстіне шапан жапты.

	Осының бәрі көзді ашып жұмғанша болған жоқ, зу ете қалды. Уақытта тоқтау болған ба. Күнді күн батырып, түнді күн атырып өтіп жатты. Нұрмолданың көңілі нала, ұйқысы шала. Күнде таңертең орнынан не аудан, не облыс шақырып қалар, әйтеуір бір жұмысын берер деген үмітпен-ақ тұрады. Сол үміті құрғыр күте-күте күдер үздіруге айналды.

	Кеше колхоз бастығы Асановқа барып жұмыс сұрап еді. — Нұреке-ау, сізге қызметті облыс дайындап жатыр ғой. Шыдай тұрмайсыз ба? — деп, мұның өзін кінәлай сөйлеген соң, тіпті үндей алмай қалды.

	Нұрмолда бұл ғұмырында бір ай тұрмақ, бір күн жұмыссыз қалған жан емес еді. Жанды қинаған осы болды. Кенет ол құдасы Иманали баласы Рахымбайдан қарыз сұрап, Алматыға барып қайтуды ойлады. Сол оймен көше бойлап келе жатыр еді, қарсы алдынан Жазира шықты. Сол-ақ екен Нұрмолдаға бұлттан шыққан күндей дүние жарқырап, жайнап сала берді. Тосын кездесуден оның сәл-пәл қысылып қалғандай жайы да бар еді.

	— Нұреке, алдымнан шықтыңыз, жақсы болды, алып кеткелі келдім...

	Жазира толқып сөйледі. Мөлтілдеп көзінде жас тұрды. Нұрмолда: «қайда барамыз?» демеді. Жазираның соңынан ерді. Бұлар көлеңкені паналап күтіп тұрған машинаға отырғанда дәл сәске түстің кезі еді.

	— Мен Көксуға көшіп келдім, — деді Жазира Нұрмолдаға қарай. — Жаныңда болайын дедім. Қазір үйге барамыз... Көксу дәл есік алдынан ағып жатыр...

	Сүйіктіңнің ісі сүйкімді деген емес пе? Жазираның әр сөзі Нұрмолданың жүдеу көңілін саумал ауа боп желпіп, мұңлы жүрегіне нұр сәулесін төкті. Ол ілезде-ақ бар ауыруынан құлан таза жазылып кеткен жандай өзін тым сергек сезінді. Көңіл хошы кірді. Әңгімеге араласты. Жұмыс, қызмет, уайым, қайғы атаулы ұмытылды.

	— Жазира-ау, жанымда сен болсаң болды, дүние жадырайды. Жаным жаз болады. Адам осындай да дертке душар болады екен-ау, — деді Нұрмолда өз-өзінен таңдана тіл қатып.

	— Сол дерттен жазылғыңыз келе ме?

	— Жоқ, — деді Нұрмолда тік кетіп. — Қалған ғұмырым осы дертпен өтсе екен деп, тілеп жүрмін бір алладан.

	— Арыстаным менің, — деп Жазира еркелей тіл қатты. — Жұбанышың, қуанышың болсам, не арман бар менде. Мен сені кешегіден де бүгін жақсы көріп тұрмын. Рас, рас айтамын.

	Жанын түсініп, ойына ортақтасып, қыбын тауып отырған Жазираның демі де, лебі де Нұрмолданы күндей ерітіп, қорғасындай балқытып жіберген еді. Екі күн қасында болды. Еңсесі көтеріліп, бойы сергіп, күш-қуаты тасып, ауылына қайтпаққа бекінді.

	— Мен жүрейін, Жазира, — деді ол сүйгенімен қоштасып. — Тіршілік жасайын. Алматыға барамын ба, қайтемін...

	— Жолың болсын, арыстаным, — деді Жазира күлімсірей тіл қатып, іле қолтығындағы буманы Нұрмолдаға ұсынып: — Мынаны ал.

	— Бұл не?

	— Сен сұрамай-ақ қой. Мен айтпай-ақ қояйын. Бірақ аласың.

	— Жо-жоқ, — деп бәйек болды Нұрмолда. — Алмаймын.

	— Мұны алмасаң мені ренжітесің, — деді Жазира өтіне тіл қатып. — У беріп тұрғаным жоқ.

	Нұрмолда оның мына сөзінен шошып кетті. Жалма-жан әлгі буманы «Жарайды әкел!» деп алды да, төс қалтасына тастай салды. Былай шыға алғанын ашып қарап еді, шытырлаған су жаңа ақша! Нұрмолда ток соққандай екі қолы қалшылдап, өзін-өзі әзер ұстады. Мұндайда сумаңдаған суық ой сұр жыландай сап етпей қойсын ба? Ол өз-өзінен біресе қуарды, біресе қызарды, біресе балаша қуанды. Осы бір сәттегі оның көңіл тілін дәл басып айту да қиын-ақ еді.

	Жаңа бастық сайлануы мұң екен, алдымен шаруашылық аты өзгеріп шыға келді. Бұрынғы Сталин атындағы колхоз, енді КПСС XXII съезі атындағы колхоз боп аталды. Алғаш бұл атауға біраз жанның тілі күрмеліп, талайдың құлағына түрпідей тигенімен, келе-келе елдің бәрін өзіне үйретіп, үйіріп кете берді. Нұрмолда болса, тападай тал түсте бар дүниесін әлдекім тонап алғандай күй кешті. Қырық жыл бойы өзімдікі деп, емінеркін жүрген колхозы енді мұны жатсынып, жат бауыр боп бара жатқандай. «Мал бұзылса, төлінен жериді» деуші еді дейді ол іштей мың-сан ойға батып.

	Үйдегі телефон шырылдады. Ауылдан емес, алыстан екенін бірден таныған Нұрмолда трубканы өзі барып алды. Алматыдан Сәбит досы екен. Дауысын естіп, қуанып қалды.

	Нұреке, мұнда біз де қарап жатқамыз жоқ! — деді Сәбит аман саулықтан соң. — Бүгін міне, ЦК-ға Исмаилдың тап өзіне кірдім. Қазақ, ұйғыр бір бәйтеректің бұтағы едік. Үлкенді сыйлап, ағаны құрметтеп өскен ел едік. Қазақта Нұрмолда Алдабергеновтің біреу ғана екенін өзіңе айтқалы келдім... «Нұрекеңді білем ғой, білем» деді маңғазданып. Білсеңіз сол Алдабергеновтің басына сіз таққа отырғаннан бері қара бұлт орнады. Жала жабылды, қызметінен алынды. Бұған Алдабергенов көнгенмен, қазақ халқы көне алмайды. Бұл күнәні тарих кешіре алмайды. Ер намысын қорғайтын халықпыз деп едім, Исмаил: «Айналайын, Сәбе, бұл мәселеге мені араластырмаңыз. Мәскеу ғой, Мәскеу...» деп бебеу қақты. Исмаил, Мәскеуге жөнін айтатын, мұнымыз ұятты іс, қой дейтін кім? Сіз емессіз бе?! Қарамаңыздағы халықтың мұңын мұңдап, жоғын жоқтамағанда, кімнің мұңын мұңдап, жоғын жоқтамақсыз. Әлде Сіздің қазақ ағайынға араша түскіңіз келмей ме? Осы кезде Исмаил шыдай алмай «Сәбе олай демеңіз. Мен қазақ халқын жақсы білемін, жақсы көремін!» деді, басқа гөй-гөйге басып. Нұрекеңді де жақсы білемін.

	Расында да ол кісінің шаруасын түземесе болмайды екен. «Міне, міне, білген адамның сөзі осылай болу керек қой» дедім мен де қуанып. «Нұрекеңнің шаруасын тез түзесеңіз, қашан айттыңыз демеңіз, Сізге бүкіл қазақ разы болады!» дедім тағы да көпшік қоя сөйлеп. Сол-ақ екен Исмаил «Ә, солай ма? Шын ба?» деп, кілт өзгеріп, табан астында көзі жайнап шыға келді. Көп кешікпес, бір жақсылық болатын шығар...

	Сәбен айтқандай-ақ жақсылық хабар көп күттірген жоқ. Ертеңінде-ақ аудан басшылары келіп:

	— Нұреке, құттықтаймыз! Өзіңізді колхоз төрағалығына ұсынғалы келдік, — деді жабыла қол алып. — Әйда, жүріңіз. Бәрі келісілген. Амангелді колхозына барамыз, — деп қол аяғын жерге тигізбестен, ала жөнелді.

	Бұл шаруашылықты Нұрмолда сырттай естігені болмаса, нақты білмейді екен. Көзге тым қораш көрінді. Өзінде құрылыс атаулы мүлдем салынбайтын тәрізді. Үйлері ескірген. Колхоз кеңсесі жап-жайдақ там. Клубтың аты бар да, заты жоқ.

	— Нұрекең бұл колхозды жөндеп алады ғой, — деді аудан басшысы Жұмахан жұртқа естірте. — Бір, екі жылда танымай қалмай жүрмейік.

	— Ойбай-ау, Нұрекеңдей кісіге екі жыл деген көп емес пе?

	Басшылардың мұны көтеріп, көпшік қоя сөйлегенімен аржағында «көрерміз өнеріңді» дегендей зіл запыран да жоқ емес еді. Оны Нұрмолда да сезбей отырған жоқ. «Көрсек көрерміз» дейді іштей тістене түсіп.

	Колхозшылардың есеп беру, сайлау жиналысы көпке созылған жоқ. Колхоз бастығы боп Нұрмолда бірден сайланды. Колхозшылар: «Біздің бағымыз бар екен. Алдабергеновтей ақылды басшыға тап болдық. «Би айтқанды құл да айтады, аузының дауасы жоқ» дегендей. Жұрт баққан малды, біз де бағамыз. Жұрт салған егінді, біз де саламыз. Жұрт шапқан шөпті біз де шабамыз. Бірақ осыдан пайда тауып жүрген біз жоқ. Жылда еңбегіміз еш, теріміз сор боп сомпиып шыға келеміз. Көз жасымызды көрген құдайға рахмет. Нұрмолдадай басшыны әкеп берген аудан, облыс басшыларына рахмет. Бала шағаларының қызығын көрсін! Талай жылдан бері батыр бабамыз Амангелдінің атын қор қып жүр едік. Жарықтық бүгін бір аунап түскен шығар. Нұрмолда, сені ата-баба аруағы қолдасын. Қадамыңа нұр бітсін. Ел қатарына жеткіз бізді. Еңсеміз көтерілсін, есіміз кірсін» десті бір ауыздан.

	Жиналыс соңында Нұрмолдаға сөз берілді. Ол толқып сөйледі.

	— Мен мына шаруасы шашылып, жұмысы қирап жатқан шаруашылыққа бастық бола қалайын деп, алып ұшып құлшынып келгенім жоқ, жүдеу жұрттың жағдайын жақсарту үшін келдім, — деді ол. — Жолдас, колхозшылар, сіздердей тұрмыс құрып, өмір сүруге болмайды. «Қазекеме осы да жарайды» дегенді қою керек. Еңселі биік үйде тұрып; бау-бақша өсіру керек. Ол үшін шаруаны түзету керек. Жақсыдан жақсының несі артық? Көңілден шыққан ісі артық емес пе? Малдан малдың несі артық? Бір-ақ жапырақ еті артық емес пе? Жерден жердің несі артық? Бір-ақ құшақ шөбі артық емес пе? Колхоздан колхоздын несі артық? Бірлесіп тапқан табысы артық емес пе?

	Бастапқыда толкып бастаған Нұрмолда сөйлей келе қызып кетті. Колхозшылардың көкейтесті ойын дөп басып, намысын жани сөйледі. Оның көп көңілінен шыққаны сондай, колхозшылар орнынан тұрып қол соғып, клуб ішін жаңғыртып жіберді. Нұрмолда көпшіліктің өзіне сенетінін, үлкен үміт артатынын білді. Бұл оның бойына қуат құйып, төбесін көкке жеткізгендей әсерге бөледі.

	Колхоз шаруасына ол қызу кірісті. «Әттен көктемде келгенімде, біраз нәрсе істеуге болады екен» деді ол іштей қынжыла. «Жаздың соңы, күздің басы. Талай нәрсе қысқа жіптей күрмеуге келер емес. Бұл колхозда жоқ нәрсе көп те, бар нәрсе жоқ...»

	Нұрмолда ауыл ақсақалдарымен, шаруашылық мамандарымен терезесі тең адамша ашық сөйлесті. Ойын, мақсатын жасырып, жапқан жоқ. Жүріс-тұрысы да, сөйлеген сөзі де, істеген ісі де қарапайым, халыққа ұнамды Нұрмолда амангелділіктерді аузына қаратты. Бір айдың ішінде ауылдың еңбегі сіңген он адамына үй салуға ауданнан қарыз ақша алып берді.

	— Өстіп тіршілік жасамасақ болмайды, — деді ол колхозшыларға. — Биыл он үйдің құрылысын бастасақ, келер жылы он бес үй саламыз. Құдай қаласа, ісіміз оңға басса, үш-төрт жылда-ақ ел қатарына ілігеміз.

	— Айтқаның келсін. Қыдырдың құлағына шалынсын! — дейді жаңа бастыққа риза болған колхозшылар екі езулері екі құлағына жете мәз боп.

	Нұрмолданың колхоз төрағасы болып қайта сайлануы аудан, облыс басшыларының да ел арасындағы беделін одан әрі өсіре түсірмесе, еш төмендеткен жоқ.

	«Аялай білген алақан, соға да біледі» деген емес пе? Өкімет әне, кемшілігін көрсетіп, ұрсып-ұрсып алды да, енді өйтуші болма деп, қызметке қайта қойды Нұрмолданы. Жөні сол ғой...» десіп, өткен-кеткенді жуып-шайып жатты ел іші. Алматылықтар да үнсіз қала алмады. «Әділдікті орнатты, азаматымызды ардақтады!» деп, басқаларды жамандап, Юсуповты мақтады.

	Түс кезі болатын. Нұрмолда таудағы малшыларға жүргелі отырған. Асығыс бюроға шақырылып, апыл-құпыл ауданға жүріп кетті. Бюро көпке созылған жоқ. Алдабергеновті жаңа сайланған колхоз бастығы қызметінен алу жөнінде қаулы қабылдады. Себебін «Мәскеу келіспей жатыр» дегенмен түсіндірген болды.

	Бұл хабар жалғыз Нұрмолданы ғана емес, бүкіл колхозды төбелерінен жай түсіргендей есеңгіретіп кетті. «Мәскеу неменесіне келіспейді екен?!» дейді түкке түсінбеген колхозшылар ан-таң күйде. «Қой, олай бола қоймас», — дейді екінші біреулер бас шайқап, — айдаладағы бізді Мәскеу қайтсін. Адам сенетін сөз емес мынау...».

	Нұрмолданың іші өртенгендей күй кешті. Бастықтардан бұдан басқа жаманшылықты күтуі күтсе де, дәл мынандай масқарашылыққа душар ете қояр деп әсте ойлай қоймаған ісі еді. Ол орнымнан түстім деп емес, ар-намысым ойыншық болды-ау деп күйзелді. Сол көңіл күйген күйі Шұбарға қайтып келді.

	Бір айға жетпей, Нұрмолданың қызметінен алынуы естіген елді елең еткізді. Біреу сенді, біреу сенбеді. Біреулер: «Таудан құзға құлатқандай бұлары несі!» десе, енді біреулер: «Мертікпегенде несі қалды, қайран есіл ер...» десіп, жанашырлық жасады.

	Бұл хабарды Мұқырыда тұратын ақын Қалқа да естіді. Ол да не сенерін, не сенбесін білмеген күйі күйініп, колхоз бастығы Рахметолла Толқынбековке келді.

	— Басеке-ау, Нұрмолданы тағы да домалатыпты ғой. Шұбарға барып, көзімізбен көріп, жүздесіп, тілдесіп қайталық. Дөкейлер иттік жасаса, біз кісілік жасайық, — деді ағынан жарылып.

	— Қалеке-ау, сіз бастасаңыз, біз қостаймыз. Жүріңіз! — деп Рахметолла да лып етіп, көне кетті.

	— Төре болса да, төбе болса да Нұрмолдаға жетер жан жоқ қой, — деді ақын Қалқа тебіреніп.

	Бұлар келгенде Нұрмолда Жанаттың үйінде еді. Аман-саулық сұрасып, төрге озды келген қонақтар. Арадағы әңгіме шолтаң-шолтаң ете қалысты. Ақын Қалқа қолына домбырасын алып, үнін шығарып, күйін келтірді де:



	«Арғымақ атта сын болмас,

	Қиған қамыс құлақсыз.

	Азаматта сын болмас,

	Арты болса тұяқсыз.

	Айдын көлде сын болмас,

	Жағасы болса құрақсыз.

	Асқар тауда сын болмас,

	Бауыры болса бұлақсыз.

	Ақ киікте сын болмас,

	Арты болса лақсыз.

	Нағыз ерде сын болмас

	Бақыт деген тұрақсыз...



	— деп, нөсерлете төгіп-төгіп жіберді. Отырған жұрт ес жиып, еңсе көтеріп қалды. Қызып алған Қалқа өмір туралы толғауларды бірінен соң бірін жосылтты. Тыңдап отырғандар: «О, пәлі!», «Не дейді?!», «Сөзім-ақ қой!» деп, ақынды қолпаштап, көтеріп тастады. Қалқаның толғауларынан кейін отырыстың ажары кірді, сөз әрленді, әредік әзіл-қалжың да айтыла бастады.

	Осы кезде үйге Кеңес Жандыбаев бастаған бір топ жастар кіріп, ақсақалдарға сәлем берді. Олардың ішінде оқу бітіріп енді ғана қызметке араласа бастаған осы ауылдың түлектері Қыдырбек Махметов, Жекен Жетпісбаев, Шайбала Тергеуова, ауданнан Зылиха Тамшыбаева және басқа да біраз жастар бар еді. Шай ішіп, үлкендердің әңгімесін біраз тыңдаған соң жастар кетуге рұхсат сұрады.

	— Нұраға, мына жастар сізді әкесіндей көреді. Жақсы мен жаманның не екенін, еңбекпен тапқан нанның тәтті екенін үйреткен, талабымызды қолдап, азамат боп өсіңдер деп өсиет айтқан, алда жүрген аға өзіңіз болдыңыз. Оны біз ешқашан да ұмытпаймыз, — деді Кеңес тебірене шешен сөйлеп. — Біз сіздің шәкіртіңізбіз. Сіз бастаған жақсы істер өмірден жалғасын табады.

	— Рахмет, рахмет, — деді Нұрмолда мына сөзге қатты толқып.

	— Ағаш тамырымен, ұстаз шәкіртімен мықты деуші еді. Мен сендермен мықты екенімді енді біліп, енді түсініп тұрмын. Рахмет сендерге. Еңбектерің жансын, ел алдында абыройлы болыңдар.

	Жастар үй ішімен тегіс қоштасып, шығып кетті. Сәл-пәл тыныштық орнап еді Нұрмолда:

	— Уақыт деген жастардың желкілдеп өсіп кеткенін, қарттардың буын-буыны сартылдап қартайып қалғанын ескертіп, еске сап тұрады екен-ау. Соны мен енді байқадым...

	— Ой, Нұреке-ау, дүние деген бір керуен сарайы емес пе, — деді ақын Қалқа дауысын көтере сөйлеп. — Ал адамдар дегенініз сол керуен сарайына бет алған ұлы көш емес пе. Біреуміз ерте, біреуміз кеш барып, кезек-кезегімізбен сол керуен сарайынан аттанып жатамыз да...

	Сөйтті де, қолына домбырасын алып, жаңа бір толғауды аңыратты:



	Жақсыға түссе ісіңіз,

	Жоқ болса да, бар қылар.

	Жаманға түссе ісіңіз

	Бір ауыз сөзін зор қылар.

	Өзіне сені тең тұтпай,

	Көпе көрнеу қор қылар

	Қабағынан қар жауып,

	Кең дүниені тар қылар...



	— Апыр-ай, Қалқа бұлай шешілмеуші еді, пәлденіп, тырысып қалатын әдетін қойған ба? — деп біреу күңк ете қалды.

	— Ойбай, жап аузынды.

	— Неменеге?

	— Сөз тыңда.

	— Тыңдап отырмыз ғой. Қалқаға да таң қалып отырмын.

	— Нұрмолда Қалқаны Жетісудың бұлбұл ақыны деп қадір тұтатын. Астына талай ат мінгізді, үстіне талай шапан жапты. Басына баспана да салып берді. Жағы талмай сайрап отырғаны соның өтеуі шығар.

	— Ә... Енді түсіндім...

	Жұрт не десе, о десіп, Қалқаның келіп кетуі Нұрмолданың үстінен біраз жүкті жеңілдеткендей болды. Ол енді жақынды да, жатты да, өткенді де, кеткенді де, досты да, қасты да ойламауға бекінді. Бірақ іле өмірден өзінің мықты еместігін ұқты.

	2

	Жылға таяу сергелдеңге ұшыраған Нұрмолда Еркін ауылдық кеңесінің төрағасы болып сайланды. Баяғыда біреу: «Быламық ішемін деген асым ба еді, сексен көремін деген жасым ба еді» деген екен. Сол айтқандай, Нұрмолда да кассасында көк тиын ақшасы жоқ, жүргізетін бір тұтам шаруасы жоқ ауылдық кеңеске төраға боламын деп әсте ойлаған жоқ еді. Тағдыр айдады, дәм тартты, келді.

	Еңсесі төмен, есігі тар ескі кеңсеге Нұрмолда әзер кірді. Қапырық бөлмеде отыра алмай, сыртқа атып шығып, қызметкерлеріне: «Керек-жарақтарың мен қағаздарыңды дереу алындар. Кеңсені құлатамын!» деді. Жаңа бастықтың мына сөзіне не сенерін, не сенбесін білмей, аңтарылып қалған қызметкерлеріне Нұрмолда тағы да: «Қозғалмайсыңдар ма? Енді қашан?!» деді кінәлай сөйлеп. Атақты кісіні әрі сыйлағандықтан, әрі бағынғандықтан, кқызметкерлер енді қарап тұра алмады, оны-мұныларын сүйрете-мүйрете сыртқа атып шықты. Сол-ақ екен, Нұрмолда қабырғаға иығын тіреп, ырғап-ырғап қалып еді, қабырға қақ жарылып, төбенің жартысы ортасына түсті.

	— Мен ауданға кеттім! — деді де Нұрмолда тайып тұрды.

	Ауыл кеңесінің қызметкерлері аң-таң. Ілдалдалап жұмыс істеп жүрген кеңселерін жаңа сайланған бастық тападай тал түсте қабырғасын қақыратып, төбесін ортасына түсірді. Төрағаның мұнысын ешкім ұға қойған жоқ. Ескі кеңсеге елжірей қарап, іштері удай ашыды.

	Ауданнан келе сала, Нұрмолда енді кеңсенің қалғанын трактормен құлатып, орнын тып-типыл етті.

	— Бір, екі ай клубты баспана ете тұрамыз, — деді ол қызметкерлеріне ескертіп. — Ертеңнен бастап кеңсе құрылысы басталады.

	Төрағаның айтқанындай-ақ ертеңінде Еркінге құрылысшылар келіп, кеңес кеңсесін салуға қызу кірісіп те кетті.

	Еркіндіктер бұған таң қалды. «Кеңсеміз әне құлайды, міне құлайды» деп, құлақтарының құрышын жылда қандырып жүрсе де, ешбір бастық қыңқ демеуші еді, Нұрмолда оны келе сала бір-ақ күнде шешті. Бұған жұрт қалай таң қалмасын.

	Еркін ауылы тап Талдықорған қаласының іргесінде орналасқан. Нұрмолдаға ауыл қалаға жақын болғанмен де, мәдениеті тым қашықтау көрінді. Ол ауылды жаяу аралап шықты. Әр үйге барып, адамдарымен сөйлесті. Біреуді мақтады. Біреуге аулаңда тазалық жоқ, үйіңді тоздырып жіберіпсің деп мін тақты, салақтығын бетіне басты. Төрағаның мұнысы көпшіліктің көңілінен шықты. Көше тазалығы, үй тазалығы жөнінде апталықтар өткізе бастады. Бұл ауыл адамдары арасында бұрын соңды болмаған өзара қызу бәсекелестік туғызды. Біреулердің ұяты оянды, ал біреулер намысқа басты.

	Нұрмолда ауыл ортасындағы орта мектепті көргенде қатты шошыды. Мектеп қара балшықтан салынған екен. Айналасының бәрі жағалай шұңқыр. Бала біткен сол шұңқырда асыр салып ойнап жүргені. Олар үшін әлгі шұңқырлар спорт алаңы сияқты.

	— Мынау сұмдық қой, — деді Нұрмолда мектеп директорына жағалай шұңқырларды көрсетіп. — Мынаны құртпай болмайды.

	— Совхоз директорына, кеңеске де талай айттым, бірі де қол ұшын берген жоқ, — деп директор де зарлап қоя беріп еді.

	— Сен де директор емессің бе? Ұйымдастырмайсың ба? Қол қусырып қарап отырған деген не сұмдық, — деді шұқшия.

	— Қол қуысырып қарап отырған адам мектеп салушы ма еді?

	— Жарайды! — деді Нұрмолда директорға жалт бұрылып. — Мектеп салғанмен, бар шаруа бітіп қалмас. Салған мектебіңе аулаң сай болу керек емес пе?

	Мектеп директоры Балапан Арынова жөн сөзге жығылып, үндемей қалды. Нұрмолда: «олай істейік, бұлай істейік» деп, өз ойын түгел айтты. Айтқандары көңілге қонады. «Ал оны қалай істеу керек?! Мәселе айтқанда емес, істеуде ғой...» Балапанның ойынан дәл түскендей Нұрмолда қалай істеу керектігін де жөн айтып, мектеп ұжымына тапсырма берді. Ертеңінде сырттан құм аралас тас әкелініп, шұңқырларға төгілді. Сөйтіп мектеп ауласы тегістеліп, спорт алаңы жасалды. Тез арада мектеп ұжымы мен төраға тіл табысып кетті. Нұрмолда педсовет пен мектеп көркемөнерпаздар ұжымының концерттеріне қатысуды бұлжымас әдетке айналдырды.

	Сырт қараған адамға Нұрмолда бір беткей, дойырлау, тоңмінезділеу көрінетін. Қорбаңдап, аса шапшаң жүретін. Сонысына қарамастан, оның жан дүниесі сұлу, нәзік жан еді. Жақсы ән, жақсы сөз естісе жаны жадырап, жас балаша қуанып қалатын.

	Ауылдың сырты тым сазды, кей жері тіпті тізеден батпақ боп жататын. Не малға, не жанға пайдасы жоқ болатын. Нұрмолда ауылдық кеңестің депутаттарына: «Еркіннің айналасын құрғату керек. Сөйтіп, оны көк шалғынға айналдыруымыз керек» деді.

	— Қалай, — деді таңданған депутаттар.

	— Ол оп-оңай! — деді Нұрмолда күліп. — Ертең арық қазатын трактор тауып алып, іске кірісеміз. Тек, жұрттан аздап қаражат жинауымыз керек.

	— Бопты.

	Айтқандай-ақ ертеңінде Нұрмолда Текеліден трактор тауып әкелді. Жал-жал арық қазылып еді, бар су соған жиналып, жер құрғап шыға келді.

	Мұны көрген жұрт: «оп-оңай нәрсені қалай өзіміз істемегенбіз» деп таңырқасты.

	Бір күні Нұрмолда мектеп директоры Балапан Арыноваға «Өзің білесің, кеңесте қаражат жоқ. Ақша табуымыз керек» деді.

	— Нұреке-ау, ақшаны қайдан, қалай табамыз.

	— Ақша табуға болады, — деді Нұрмолда нық. — Бірақ оған сенің белсенділігің, келісімің керек.

	— Нұреке, кешіріңіз, мен қылмысты іске бара алмаймын, — деді Балапан шошына тіл қатып.

	— Саған қылмыс жаса дей қоятын әзірге мен ақылымнан алжасқам жоқ, — деді Нұрмолда да ренішін жасыра алмай. — Адал еңбекпен ақша табу керек.

	— Қалай?

	— Мен совхоздан жер бергіздіремін. Сен оқушылар мен мұғалімдеріңнен өндірістік бригада құр. Жеміс саламыз. Алған өнімімізді ұқсатамыз. Бар болғаны сол.

	— Ақшаны қайтеміз.

	— Ақшаның маған керегі жоқ, — деді Нұрмолда. — Мектеп қажетіне жұмсайсыңдар. Жесір-жетімнің балаларына көмек көрсетесіңдер. Жаман ба ол?

	— Жаман дей алмаймын, — деді Балапан төрағаның ойын кеш түсінгеніне іштей қысылып. — Бригада құрамында қанша адам болғаны жөн болар еді.

	— Отыз адам жетіп жатыр, — деді Нұрмолда. — Көнсе, шаруашылықтан техника алып беремін. Қорықпа, еңбектерің далаға кетпейді.

	Мектеп директоры Нұрмолдаға дән риза. Келгелі мектеп шаруасына қызу араласып кетті. Алғашқы рет онысы тым ерсілеу көрінгенімен, қазір күнделікті үйреншікті іс сияқты.

	Еркін орта мектебінің жанынан құрылған өндірістік бригада жаз бойы шаруашылықтан жалға алған көкөніс плантациясында жұмыс істеді. Еңбектері жемісті болды. Плантациядан жинаған өнімнің тең жартысын шаруашылыққа өткізді, қалғанын сатты. Одан түскен табыс мектеп қажетіне жаратылды. Ал бригада жұмысына қатынасқан оқушыларға материалдық көмек көрсетілді.

	«Әй, Алдабергенов дақпырттың адамы ғой, не істей қояды» деушілердің аузына құм құйылды. Оның ғажап істің адамы екендігіне көздері жетті.

	Ол Еркінге сонау Шұбардан барып-келіп істеді. Кейде автобусқа мінді, кейде көз көргендер алып кетіп жүрді. Колхозды жиырма бес жыл басқарғанда астына бір мәшине де мінбепті. Жаяулықтың қорлығын енді көріп жүр. Кеңес деген шын-ақ кедей екен, қанша айтқанмен, төрағасының астына бір машина мінгізуге шамалары келмей-ақ қойды.

	Нұрмолданың көңілін аулайтын әйтеуір, Жазира. Үйіне Нұрмолда келген күн мереке. Құшақ жайып қарсы алады, тілеуін тілеп шығарып салады. Бір күні Жазира:

	— Мен ғажап бір түс көрдім, — деді Нұрмолдаға еркелей тіл қатып. — Түс емес, өңім десе де болғандай. Сен ақ боз атқа мініп, құстай ұшып жүр екенсің. Көрген жұрттар: «Алдабергеновке қараңдар! Аспандап ұшып барады, ұшып барады!» деп мәз. Асылым менің, ардағым менің, сен әлі жұртты таң қалдырасың. Әлі сен көкке көтерілесің. «Айтқаның айдай келсін» деп, аумин деші.

	Нұрмолда Жазираның айтқанын айнытпай істеді.

	— Қыдырдың құлағына шалынсын, — деді Жазира бар жантәнімен тіленіп.

	— Мені ойлап, жүдеме демеп пе едім мен саған.

	— Жүдеп отырған мен жоқ, — деді Жазира Нұрмолдаға еркелей. — Тілеуіңді тілеймін. Ол менің жолдастық, достық парызым. Алып арыстаным менің, мен сені білемін, мен сені түсінемін, мен сені сүйемін! Сен ақылдысың, сен іскерсің...

	— Жазира, қойшы. Көзді бақырайтып қойып мақтайтыныңай сенің, — деді Нұрмолда қысылып.

	— Жақсының жақсылығын айт, нұры тасысын демей ме, — деді Жазира еркелей. — Сенің жақсы екеніңді бүкіл ел біледі. Сен райкомның, обкомның емес, елдің адамысың. Сенің қадір, қасиетіңді ел ғана біледі. Жарайды, жарайды қойдым, — деді Жазира өзінің артық кетіп бара жатқанын енді байқап.

	«Осы Жазира қызық» дейді Нұрмолда бұл сұрақты өзіне сан мәрте қойып, райком мен обкомда не шаруасы бар? Әйел екенін ұмытып кетеді-ау...»

	Нұрмолданың Жазираға қояр кінәсі жоқ. Қашан болмасын, баптап, мәпелеп отырғаны. Қас кабағына қаяу түсіргісі жоқ. Сөзіне де, өзіне де әбден үйреніп алды. Ауырса, жазатын осы Жазира. Таусылса, толтыратын да осы Жазира. Нұрмолда Жазирадай жанын түсінетін жанға тап келтірген тағдырына мың да бір рахмет айтады.





Сегізінші тарау


	ДЕМ


	1

	СОКП Орталық Комитетінің 1964 жылғы октябрь пленумының шешімін талқылау Талдықорған қаласында да өтті. Оған Қазақстан КП Орталық Комитетінің бірінші хатшысы Д.Қонаевтың өзі қатынасты. Ауыл, село, аудан активтерінің ішінен Нұрмолданы көре алмаған Қонаев қасында отырған аудан хатшысы Жолан Сыдықовтан «Нұрекең қайда» деп сұрады. Солақ екен Нұрмолданы іздеу басталды. Еркіннен табылмады, Шұбарда жоқ боп шықты. Нұрмолда табылмаған сайын аудан басшыларының шиқылдап жаны шығып бара жатты. Сөздерінен де, өздерінен де береке кетті. Тападай тал түсте Нұрмолданы таба алмай дал болды. Жолан: «Актив болады деп, айта салуым керек еді-ау» деп, бас бармағын тістеді. Әдейі сақтық жасап, өзі де айтпай, өзгелерге де айтқызбай қойып еді. Соның сазайын енді тартып отыр. «Қонаев оны тегін іздеп отырған жоқ» дейді ішіне бір қулық кіріп. Сондықтан да Нұрмолданы мұның өзі іздеп, өзі табуы керек. Кірбең көңілдің қыртысын жазуы керек. Нұрмолдамен ойнауға болмайтын адам екенін ол бұрын да білетін. Бірақ мансабы құрғыр өзін-өзі билетпеуші еді.

	Сұрастырып жүріп, ақыры іздеген адамын Көксудан тапты.

	— Жолан-ау, өзіңнен басқа мені іздейтін адам шынымен Талдықорғаннан табылмағаны ма? — деді хатшының мына жүрісіне таңданған Нұрмолда.

	— Димекең іздеп жатыр...

	— Ә, — деді Нұрмолда кең тыныс алып, — Алдабергеновті табанымызға салып таптадық деп, табалап жүргендердің күні біткен екен ғой.

	Нұрмолданың мына сөзі Жоланның кеудесінен әлдекім қойып қалғандай болды. Жаны жүдеп, жағдайы болмай, жасып жүргенінде жайын түсінген жолдас бола алмағанына өкінді. Жалғыз Жолан емес, бұл күнде талдықорғандық біраз белсенділер: «Нұрмолдадан озып кеттік, өсіп кеттік!» деп бөсіп жүрген. Қонаевтың Алдабергеновті іздеуі солардың бәрінің де төбесінен жай түсіргендей етті.

	Ел басшысы ауыл ағасын көптен көрмеген бауырындай құшақ жайып, ыстық ықыласпен қарсы алды. Жағдайын сұрап, өткен-кеткенді еске түсірді. Әңгіме соңына таман Қонаев:

	— Нұреке, шаруашылыққа оралыңыз. Қалаған колхозыңызды алыңыз деуге де болар еді. Бірақ, — деді кілт тоқтап.

	Мына сөзді естіген жұрт та іштен тына қалды.

	— Нұреке, менімше, — деді хатшы үзілген сөзін қайта жалғап, — Талдықорғанда көзге көрінетін, көтеретін бір шаруашылық бар. Ол Карл Маркс колхозы. Өзі жол үстінде. Ары өтіп, бері өткенде көзге қораш көрінеді. Не экономикасы, не мәдениеті жоқ. Осы шаруашылықты төрт аяғынан тік тұрғызу Сіздің ғана қолыңыздан келеді. Атқаратын шаруа ұшан-теңіз. Іске кірісіңіз. Бұл шаруа Асқаров жолдаспен де келісілген.

	— Димаш, жарайды! — деді Нұрмолда, — шаруашылықты біліп отыр екенсің, көмексіз көтеру қиын.

	— Көмек болады! — деді Қонаев нық.

	Осы әңгімеден кейін іле Алдабергеновтің өткендегі партиялық жазасын алу жөнінде мәселе қаралып, 1965 жылдың 12-ақпанында Көксу ауданының Карл Маркс колхозына төраға етіп бекітіп те жіберді. Колхоз төрағасы Р.Толқынбеков кезекті еңбек демалысында екен, аудандық партия комитеті оның келуіне қаратқан да жоқ, қайдан шықса одан шықсын деді ме, кім білсін, әйтеуір істі апыл-ғұпыл тындырды да, тайып тұрды.

	Нұрмолда колхозды ауылдық кеңестің төрағасы Әбсемет Нүсіпбаевпен аралап шықты да:

	— Көктем шыға мынаның бәрін, — деді ол жолдың шығыс жағындағы жапырайған жаман тамдарды түгел көрсетіп, — бульдозермен сырып тастаймын. Орнына қант қызылшасын себеміз. Ал жұртты жаңа орынға көшіреміз. Үй салып береміз..

	Әбекең қате естіп тұрған жоқпын ба деген кісіше Нұрмолдаға қарады. Өзінің адымы аршынды екен, бұл бүкең желіспен әзер ілеседі.

	— Жылы орнынан қозғағанға жұрт көне қояр ма екен?

	— Отқа айдаса, боққа қашатын жұрт жынды ма?

	— Қайдам? Қиын шаруа ғой...

	— Әрине, қиын! Қиын деп қырық жыл отырды. Сонда шыққан мүйіздері қайсы?

	Әбекең үндемеді.

	— Әбеке-ау, неге үндемей қалдың, — деді Нұрмолда артына бұрылып. — Үндемей менен құтыламын деме. Осы ауылдағы іске татыр үйдің бірі сенің үйің екен. Үйіңнің ажарын қораң бұзып тұр. Қораны көше жаққа салуға болмайды. Ауылдың сәнін кетіреді. Көше жаққа құлпыртып гүл ек. Қораңды ертең бұзамын.

	Нұрмолданың мұнысы қалжыңы ма, жоқ шыны ма, оны Әбекең ұққан жоқ. Жай әншейін сөз шығар деді іштей.

	Арада жылжып күндер өтіп жатты. Нұрмолда Алматыға кеткен. Келе: «Ал өкімет іске кірісеміз» деді. Ауылды ар жаққа көшіреміз. Сенің қораңды құлатамыз.

	— Қорамды құлатсаңыз құлатыңыз, — деді Әбекең шын ризашылық білдіріп. — Ал елді ес жиғанша жылы орындарынан қозғамай қоя тұрсақ қайтеді.

	— Әй, өкімет сен көткеншектейсің, басқа не істемейді? Осыдан қыңқ деп көр, әңгіме басқаша болады! Елді бастайтын біз! Ел соңымыздан ермесе, онда біздің ер емес, ез болғанымыз да...

	Нұрмолданың: «ананы үйтем, мынаны бүйтем» деп, айтқандары әйтеуір Әбекеңнің көңіліне қонбай-ақ қойды. Тұралап қалған колхоз емес пе, кассасында соқыр тиыны жоқ. Қарызға белшеден батқан. Бұл колхозды трактормен сүйретсе де, мал болуы екі талай. Колхозшылардың еңбек күндеріне алып отырғандары — 1 сом 20 тиын, үш килограмға жетер-жетпес астық... Қоянның түрін көріп, қалжасынан түңілген ғой тегі. Шаруашылықтың мына түрінен шошыр Нұрмолда жоқ. Еңсесі көтеріңкі, екпіні қатты.

	Алматыға барып келісімен, Мұқырыға техника, құрылыс материалдары, киіз үйлер ағылып келе бастады. Колхозға миллион сом кредит беріліпті. Мұны естіген колхозшылар қуанысып, қутың қақты. Үйлерін бұзғанға аса қарсылық та білдіре қойған жоқ. Жаңа бастығының атақ, даңқын естігендері болмаса, мұндағылардың көбі Нұрмолданы көрмепті де. Ісіне, мінезіне сырттай қанық жұрт: «Қашанғы біз жаман атымыз шығып, жаси береміз. Құдай көрген екен көз жасымызды» деп тәубаға келді. Айтқанын істейік, өлтірмес десті.

	Көктем шыға-ақ Мұқырыда құрылыс қызды. Әр колхозшының үйінің орнын Нұрмолданың өзі өлшеп, қазығын қағып берді. Жеткеніне киіз үй, жетпегеніне қос тіктірді. Казимир деген немісті әкеп: «Мына қазақтарға үйді қалай салу керек екенін үйрет! Ал өзің тап мына жерден үй саласың!» деп, бүкіл жұртты соған тапсырып қойды. Бұл бір бастықтың өзінен де, басқадан да маза кеткен шақ еді.

	Түс ауа Мұқырыға Алматыдан обком хатшысы Асанбай Асқаров келді. Бұған дейін Нұрмолдамен бірге қызмет істемесе де, бір-екі рет сапарлас боп, сыр алысқан, сырттан да болса жақсы сыйлас кісісі еді. Өзі астаналық облысқа хатшы боп келгеннен кейін, Нұрмолда бюрода колхоз төрағасы боп бекітілген-ді. Содан бері шамалы уақыт өтсе де мына ауыл ажары мүлде өзгерген. Колхозшылардың қам-қаракет, оң тірлігін көзімен көріп, риза болған хатшы:

	— Нұреке, — деді көңілдене тілге кеп, — қазекем, біреудің ісі оңға басса, тасы тауға домалады дейді екен. Біз жеке өзіңіз емес, бүкіл колхоз ісінің оңға басқанын көріп тұрмыз. Тастарыңыз тауға домалай берсін.

	— Айтқаның келсін! — деді Нұрмолда да іле. — Келгеніңе, жағдайды көзбен көргеніңе рахмет. Біз үйреншікті шаруамыз егін өсіріп, мал бағуға ешкімнен көмек сұрамаймыз. Өзіміз істейміз. Ал құрылысқа көмектерің керек-ақ! Ағаш керек, цемент керек, қызыл, ақ кірпіштер керек. Шіркін, тағыда он, он бес қазақ үй болса ғой дейміз. Банкі деген дәл мен бір ақшасын босқа сұрап тұрғандай қыржияды. Берсе, қарызға бермей ме? Қарызын колхоз ертең-ақ қайтармай ма?

	Қызды қыздымен Нұрмолда бар талап тілегін де, болашаққа арналған іс жоспарын да апыл-құпыл айтып шықты. Бәрі орынды. Айтып тұрған сөзі мен істеп отырған ісіне қарап Асқаров: «Нұрмолданы білемін деп жүргенім бекер екен» деді. ІІІын Нұрмолда енді бой көрсетті, іс үстінде көрінді. Ол іштей: «Сүрініп кетсе, жығылатын, жығылса, жанбасы сынатын осал, жасық жан емес, Нұрекең бітімі бөлек, сүйегі асыл, ешқашан еңсесі түсіп еңкеймейтін нағыз нарқасқа ердің өзі екен» деген ойға қалды. Сол оймен астанаға аттанып кетті.

	Бір күні колхозшылар: «Мұқырыға он министр келіпті!» деп гу ете қалысты. Он болмағанымен, бесеуінің келгені рас еді. «Ат аунаған жерде түк қалады» дегендей министрлер келіп кеткеннен кейін іле екі қабатты мектеп үйі мен мәдениет сарайының құрылысы да қызу басталып кетті. Бұл аздай Мұқырының басынан күпкі құрылысы да басталды. «Нұрмолданың мұнысы несі, қабаттастырып» деушілер де болмай қалған жоқ. Материалдары дайын болғандықтан да шығар, қырқымнан кейін қойды күпкіге түсіруге құрылыс дайын болды. Шопандар болса, ың-шыңсыз қойларын дәрілеп алып, жайлауға бет алды. Ал күпкісі жоқ шаруашылықтар қой басы бір теңге беріп, мұқырлықтардың күпкісін пайдаланды. Сөйтіп, колхоз күпкіге шыққан шығынның 25 пайызын бір жазда-ақ өтеп алды.

	Колхоздың бұрынғы бастығы Рахметолла Толқынбеков демалысынан келіпті дегенді естігенде Нұрмолда оны іздеп үйіне өзі барды. Сәлемдесіп болғаннан кейін:

	— Рақа, өзің жоқта орнымды тартып алды деме. Өзіңді арыз беріп кетті дегеннен соң көндім. Өтірік айтса, аупартком мен обпарткомның жаны шықсын.

	— Нұреке, өтірік емес. Шын. Шаруашылық жұмысы қиын екен, — деп Рахметолла да ағынан ақтарылды.

	— Ал колхоздан қандай жұмыс қалайсың? Қолыңнан ешкім қақпайды.

	— Нұреке, қамқорлығыңызға рахмет. Мен өзімнің үйреншікті мектебіме баратын шығармын.

	— А, бопты онда. Екі қабатты мектеп құрылысын бастап та қойдық. — Көрдім, көрдім, — деді Рахметолла қуанышын жасыра алмай. — Еңбегіңіз ел аузында. Жұмысыңызға табыс тілеймін.

	— Рахмет, Рақа, — деді Нұрмолда кетуге ыңғайланып. — Орынбасарлық орынды ешкімге бермей, ауданға да көнбей өзіңе ұстап тұр едім. Әлі де ойлан, қабырғаңмен ақылдас, жауабын ертең келіп берерсің.

	Соны айтты да ол асығыс шығып кетті. Нұрмолданың бұл қулығы ма, жоқ кісілігі ме, Рахметолла сол күндері оны анық түсіне алмады. Ертеңінде өзіне жолығып, рақметін айтып, үйреншікті мектебіне қызметке барды.

	Нұрмолда кадр мәселесін шешуге келгенде ауданды араластырмады. Өзі шешті. Өзіне орынбасарлыққа басқа ауданда жүрген Әбен Сасықовты алды. Ал партком хатшылығына Еркін орта мектебінің директоры Балапан Арынованы сайлатқызды. Мамандарды өз сынынан өткізіп отырды. Бірде аудандық партия комитетінің арнайы нұсқауымен шаруашылыққа зоотехник жұмысқа жіберіледі. Бұл қой қырқылып жатқан кез-тін. Әлгі маманға Нұрмолда: «Қой қырқасың» дейді.

	— Қой қырықпаймын, — дейді зоотехник.

	— Неге?

	— Мен маманмын, ғалым зоотехникпін.

	— Түрнекке өзі тартыла алмаған офицер солдатқа несін үйретеді. Жіберген кісіңе айта бар. Мен сені қызметке ала алмаймын.

	Осы оқиға аудандық партия комитетіндегілерге жетсе керек. Бір күні аудандық партия комитетінің хатшысы Ж.Сыздықов колхозды аралап жүріп, агрономға қатты тиіседі. Жерден алып жерге салады. «Жұмысың жұмыс емес» деп соқтығады.

	— Әй, Жолан, — дейді осы кезде шыдай алмаған Нұрмолда, — сен айтатыныңды маған айт, үйрететініңді маған үйрет. Колхоз маманында шаруаң болмасын. Олардың не істеп, не қойып жүргенін білетін де, бағалайтын да мына мен боламын!

	Хатшы сөзге келмей, теріс айналып кетеді.

	— Нұреке-ай, хатшы ғой, қатты айттыңыз-ау, — дейді әлгі агроном тек тұрмай.

	— Албасты қабаққа қарай басады!

	Содан Нұрмолда асығыс ауыл ақсақалдарын жинатқызады. Бұл кездесуге ол көптен дайындалып та жүрген еді. Бастық шақырып жатыр деген соң жан қалсын ба, ауылдың біраз кемпіршалдары дереу клубқа жиналады.

	— Ау, ағайындар, — дейді Нұрмолда жиналғандарға жағалай қарап. — Жаман колхоз болмайды! Жаман колхозшы, жаман бастық болады. Бәріміз жабылып жақсы жұмыс істесек, колхозымыз табысты болады. Табысы бар колхоздың тұрмысы да жақсы болады. Тұрмысы жақсы колхоздың колхозшыларының да абырой-атағы биік болады. Өздеріңе белгілі, осы Мұқырыдан шыққан қарапайым еңбек адамы Жұмабай баласы Жексенбайды кім сыйламады. Естеріңізде шығар, Жекеңді жұрт жабылып құрметті еңбек демалысына шығарып салу салтанатына астанадан әдейілеп Қонаев пен Кәріпжановтың өздері де келді емес пе? Жекең бар жақсылықты осы жаман Мұқырыдан тапқан. Сол Жексенбай тапқан жақсылықты біз неге таппаймыз. Жекеңнің сендерден несі артық еді?! Көзі артық па еді? Қолы артық па еді? Жоқ, аяғы артық па еді? Жекеңнің сендерден тек еңбегі ғана артық еді. Сол адал еңбектің арқасында ол ел алдында абыройлы болды, отан алдында ардақты болды. Ал біздерге неге дәл сондай болмасқа?! Үлгі, өнеге дегенді Алатаудың ар жағынан іздемейік, жолдастар. Бір бірімізге үлгі, өнеге бола білейік! Сөйтіп, адамша тіршілік жасайық. Осы айтып тұрғаным дұрыс па, жолдастар!

	Бағанадан томаға-тұйық отырған жұртты ол мына сұрағымен біраз серпілтіп алды. Алғашында болбырлау, босаң шыққан күңкіл-сүңкіл қыза-қыза күндей күркіреп шыға келді. Ауырудың тамырын дәл тапқан балгердей Нұрмолда да көптің көңілін дөп басып:

	— Кәне, жолдастар, мешкей деген жақсы ат емес. Одан құтылуымыз керек пе, жоқ па?! — деді.

	— Дұрыс айтасың, Нұрмолда!

	— Неше жыл мешкей аталғанымыз жетеді!

	— Мешкейі құрсын.

	— Құтылу керек!

	— Қалай?

	— Одан құтқаратын Нұрмолда!

	— Сен үшін Нұрмолда мал баға ма, шөп шаба ма, қызылша шөптей ме, егін ора ма?! Бір басы оның қайсысына жетеді?

	— Әй, сөзді бұра тартпа!

	— Немене, шаншу боп қадалды ма?

	— Бас десе, құлақты айтып ұрынуын-ай мынаның...

	— Бос сөзді қойыңдар енді!

	Жұрт деген ауыздан шыққан сөзді бірінен бір қағып алып, біраз дүрілдеп барып, әзер басылды.

	— Жолдастар! — деді Нұрмолда сабасына түскен колхозшыларға ашыла сөйлеп. — Табыс табу сендерге серт! Оны ұқсату маған серт!

	— Серт! Серт! Серт!

	— Серт болса, серт! — деді Нұрмолда саңқ етіп. Сөйтті де ол ауыл ақсақалдарына колхоз атынан алдын ала әзірленген сыйлықтарды үлестіре бастады. Шапандық барқыт пен көйлектік мата, үнді шайы мен гүлді орамал кезек-кезегімен беріліп жатты. Рақмет деген жаңбырша жауды.

	— Нұреке, — деді Әпбай кезегі келгенде саңқ етіп, — маған шапанның керегі жоқ. Мені, тілегім басқа. Тілегімді беремін десең айтамын, бермеймін десең, айтпаймын. Ал шапаныңды зорласаң да алмаймын.

	— Өстіп, бүйректен сирақ шығармаса, Әпбай, Әпбай бола ма? — деді топ ішінен біреу жақтырмай.

	— Айта бер Әпбай, тілегеніңді аласың, — деді Нұрмолда тәуекелге басып.

	— Мен тамақ сұрамаймын, киім сұрамаймын, — деді Әпбай ағынан жарылып. — Мен осы ауылдың не ойлап, не қоятынын жатқа білемін. Кімнің кім екенін көзімді жұмып отырып, ажыратып бере аламын. Жұмысты кімнің адал, кімнің арам істейтінін менен артық білетін де жан жоқ. Өтірік деңдерші осынымды?! Әпбай өтірік айтпайды! Әпбай ұрлық жасамайды! Әпбай не істесе де, ағынан адалынан істейді. Бірақ сол Әпбай не жұртқа, не бастыққа жақпайды! Неге?! Негесі сол, Әпбай майда-бикелеп сөйлемейді! Турасын айтады! Нұреке, колхозға келгелі өзіңнің аузыңнан естіп жүрген сөзіміз «Адал жұмыс істеңдер!» ғой. Ойбай-ау, ондай сөздің бұлар әкесін естіген. Жұмыс дегенді қатырамыз дегелі қашан. Сен сенсең де, мен сенбеймін бұларға. Ауылдан бел асып көрші, мамандарыңның өзі бас болып, ойына келгенін істейді. Бастық барда жұмыс істеп, бастық жоқта әлейләулемге басқанды кім деуге болады?!

	Әпбай қызына сөйледі. Нұрмолда оның сөзін бөлген жок. Оған ол тіпті арқаланып алды.

	— Нұреке, айтпағым — мен саған керек адаммын! Тілегім — мені өзіңе көмекші етіп ал. Сен ауылда жоқта мына жұртқа мен ие боламын. Сыры белгілі бұлардың... Жан адамға жала жаппаймын! Оны өздері де біледі. Тек не боп, не қойды, соны қаз қалпында өзіңе жеткізем де отырамын. «Ойбай, Әпбай пәле атқа мінді. Нұрекеңе айтып қояды» дейді де, бұлар айылын жияды, ауа жайылмайды. Бұл ел сені сыйлап, менен қорқып қана жұмыс істейді. Қазақтын білетіні аз емес, істей білетіні аз!

	— Мына Әпбай жақсы сөз айтып тұр-ау, — деді Нұрмолда көпке салмақ сала сөйлеп. — Тілегін береміз бе, қайтеміз? Тәртіптің керегі керек-ақ!

	— Әпбайдың айы оңынан, жұлдызы соңынан туған күн болды-ау бүгін...

	— Ау, ағайын, не дейсіңдер? Айтпайсыңдар ма?

	Нұрмолда бригадирді сайлағандай, Әпбайды көмекшілікке сайлатып алды. Ол да уәдесінде тұрды. Колхозшылар тұрмақ, мамандардың өзін зыр қақтырды. Жұмыссыз бейсуат жүру, тентек суды ішіп алып көше таптау пышақ кескендей тиылды. Қиқаңдағандарды қызметінен тайдырды. Әпбайдың ақ дегені алғысқа, қара дегені қарғысқа айналды.

	Мұқырыда Нұрмолда нағашысы Таңатар Құрманғалиевтың үйінде тұрды. Ерте келсе де, кеш келсе де, келіні Шәкен төсегін салулы, дастарқанын жаюлы ұстады.

	Қант қызылшасы жер бетіне қылтия бастағаннан-ақ Мұқырының қолы бос үлкен-кішісі қотарыла плантацияны сиретуге шықты. Елдің мұнысына Нұрмолда қатты риза болды. «Еңбегіне қарай еңбегі» дегендей, күтімі мен бабы келіскен қант қызылшасы тез тамырланып, жайқалып өсті.

	Әпбай болса: «жұмыстарыңды Нұрмолда үшін, мен үшін емес, колхоз үшін, өздерің үшін істейсіңдер! Бастық жоқ екен деп, бұлтаң-сылтаңдамайсыңдар!» деп, шала-пұла іске жол бергізбеді.

	Колхоздың бас бұғалтыры Кәмен дегеннің шешесі Нұрила Әпбайдың алдында құрдай жорғалайтын. Қымс етсе шайға шақырып, тамағын беретін.

	— Нұрила-ау, Әпбайды сен-ақ құтыртып болдың, — дегендерге:

	— Енді қайтемін? Ана жалғыз ұл үшін ғой. Ептеп ұрттап қоятыны бар емес пе, соны бастығына айтып қоймасын деймін де.

	— Әпбай сенің сый-құрметіңнің не үшін жасалып жүргенін біле ме?

	— Е, ол білмейтін жер астында емес пе? Нұрила, сенің шайың дәмді, бірақ мен асқа сатылмаймын. Кәмен бұрынғы әуеніне басса, бастықтың алдынан бір-ақ шығады. Мен сөйдеді деп өзіне айтып отыр дейді.

	— Е, босқа арам тер боп жүрмін десеңші...

	— Енді қайтейін, — дейді Нұрила екі қолын жайып. Бірде Нұрила келіні Күләшпен қант қызылшасын шөптеуге жолға шыққандары сол еді, сонадайдан Нұрмолда көрінді. Келіні тездеп өтіп кетпек еді, енесі оны тоқтатып, «ер адамның, оның үстіне Нұрмолданың жолын кеспейік» деп, іркіліп тұрып қалды. Нұрмолда өткеннен кейін барып, өздері орындарынан қозғалды.

	— Жолымды кеспедіңдер. Бүгін жолым болатын шығар, — деді Нұрмолда әзілдей тіл қатып.

	— Ел қамын ойлап жүрген азаматтың жолын неге кесеміз? Ата салт-дәстүрінде жоқ ырым ол.

	— Дұрыс айтасың, — деді Нұрмолда шын разы көңілмен. — Ата салт-дәстүрінің жақсысын ана келініңе үйрете бер.

	— Жарайды, қарағым.

	Сол күні Нұрила шешей көпке дейін көңілді жүрді. Жаңа бастықты «жөн-жосықты да білетін жақсы адам екен» деп мақтаумен болды. Бірақ кешке үйіне келгенде достарымен көңілді отырған ұлын көргенде өрекпіген көңілі су сепкендей басылды.

	— Бүгін бастық Алматыға кетті, — деді ұлы бұл отырысын жуып-шайған боп.

	— Бастық кетсе-ақ сендердің бастарың қосыла қалады екен...

	— Шешей, қойшы енді, кең дүниені тарылтпай.

	— Әпбай келсе, не беттеріңді айтасыңдар?

	— Бізді үйде жоқ де...

	— Оған Әпбай көне қояр дегенің...

	— Әпбай Нұрмолда барда Әпбай. Нұрмолда жоқта ол да бірдей, біз де бірдей.

	Мына сөзге отырғандар мәз-мәйрам күлісіп, алдарындағы арақтарын қағып-қағып салды. Сол кезде үйге Әпбай кіріп келді де:

	— Кәмен, кәне жүр, бастық шақырады — деді.

	— Соқпа! Бастық Алматыда.

	— Нұрмолда кеңседе сені күтіп отыр, — деді Әпбай қатқыл. — Бір құжатқа қол қоймағансың ба, немене?

	Әлгінде ғана ашық жарқын мәз-майрам отырған Кәменнің жүзі қуқыл тартып, тіл-аузы байланып қалды.

	— Әпбай-ау, қорқыт дегенде осылай қорқытушы ма едің? Баламның жүрегін ұшырдың ғой, — деп Нұрила шешейдің шырпыры шықты.

	Әпбай әй-шайға қараған жоқ, Кәменнің қолынан шап беріп ұстап, сүйрей ала жөнелді. Олардың соңынан қалбалақтап Нұрила шешей де ілесті. Есік алдында тұрған машинаға мініп, ол да кеңсеге барды. Ұлына ілесіп Нұрмолдаға бірге кірді.

	— Шешей-ау, сізді кім шақырды, — деді Нұрмолда Нұриланы көріп.

	— Мына ұлыммен бірге келдім, — деді ол қысыла-қымтырыла. — Үйге бір ұятты қонақ келіп қалып еді... Ұрса көрмеңіз...

	Нұрмолда жағдайды айтпай ұқты.

	— Үйде ұятты қонақ болса, қайта беріңіздер. Кәмен таңертең ерте кел, — деді Нұрмолда жайымен. — Ал шешей сізге айтарым, шөлмек мың күнде сынбайды, бір-ақ күнде сынады демей ме, — деді.

	— Рахмет, рахмет қарағым. Халқыңның алғысына бөлене бер! — деп, ықыласын жаңбырдай жаудырған Нұрила шешей басқа сөзге бармай, сыртқа атып шықты.

	Ертеңінде Кәмен бас бұғалтырлықты Иван Михаилович Ханға өткізіп беріп, өзі оның көмекшісі болды. Мұны естігенде Нұрила шешей күні бойы Нұрмолдаға алғыс айтып жүрді.

	Колхоз бастығының әр ісі, әр сөзі, әр мінезі, әр қылығы жұрт аузына ілінді. Әр шаңырақта айтылатын әңгіме тек Нұрмолда жөнінде болды.

	Бірде мынандай бір қызық оқиға болады. Ауыл кеңесінің кеңсесіне апыл-құпыл асығыс кіріп келген Нұрмолда:

	— Жолдарың болғыр-ау, — дейді аптыға сөйлеп. — Қашанғы қамалып отырасыңдар?! Тападай тал түсте колхоздың тоналып жатқаны анау — әне...

	Кеңес төрағасының да, учаскелік милиционердің де көздері бақырайып, үрейлері ұшып кетеді.

	— Қайда, кәне?! — деп орындарынан атып-атып тұрысады.

	— Көрмес, түйені де көрмес! Кәне, жүріңдер. Ұрыны ұстаңдар!

	Сол бетте бұлар дүрлігіп Мұқырының басына келеді. Көз-

	деріне колхоз дүниесін тонап жатқан ешкім көріне қоймаған төраға мен милиционер таңдана біресе жан-жағына, біресе Нұрмолдаға қарайды. Осы кезде сайды өрлей қиыршық тас тиеген зауыт машиналары көрінеді.

	— Тоқтат! — деп бұйырады милиционерге Нұрмолда өгіздей өңкиген әлгі машиналарды көрсетіп. — Ұрылар осылар, кеңсеге алып жүр.

	Түкке түсінбеген милиционер Ражан Тарақұлов келе жатқан машиналардың қарсы алдынан шығады. «Тоқтаңдар!» деп, қолын көтеріп, бұйрық береді. Өз шаңдарына өздері көміліп, машиналар да тоқтай-тоқтай қалысады.

	— Шопырлардың бәрін маған алып кел! — деп бұйырады тағы да Нұрмолда.

	Тарақұлов бұйрықты бұлжытпай орындайды. Шопырлар болса, «әке-ау, не істеп қойдық» дегендей үдірейе-үдірейе Нұрмолданың алдына келеді, сәлем береді. Ол келгендердің сәлемін алып:

	— Сендер не істеп жүргендеріңді білесіңдер ме? — деп сұрайды.

	— Не істеп жүргені қалай? — дейді ұзын бойлы шопыр оның мына сұрағына таңдана. — Жұмыс істеп жүрміз. Зауытқа қиыршық тас тасып жүрміз.

	— Жоқ, — дейді Нұрмолда басын шайқап. — Сендер жұмыс істеп жүрген жоқсыңдар. Ұрлық істеп жүрсіңдер. Иә, иә, ұрлық!

	— Қойыңыз, — дейді әлгі шопыр қармақ қапқан шортандай тулап. — Ұят сөз айтпаңыз...

	Оны басқалар да қолдап, шопырлар шулап қоя береді.

	— Жолдастар, мәселе былай, әділдік төрелігін өздеріңіз-ақ айтарсыңдар, — деп Нұрмолда қолын көтереді. Сол-ақ екен шопырлардың у-шуы басылып, арада тыныштық орнайды.

	— Ау, жолдастар-ау, — дейді осы кезде ол, — мына мен тапатал түсте сендердің үйлеріңе барып, аулаларыңда жатқан керекжарақтарыңды машинама тиеп алып кетсем, ұрлық бола ма, жоқ ұрлық болмай ма? Соны айтыңдаршы.

	— Ұрлық болады, — дейді шопырлар жуасып.

	— Ал сендердің мына әкеле жатқандарың колхоздың мүлкі. Колхоздың өзіне қажет нәрсесі.

	— Қалайша? — дейді әлгі ұзын бойлы шопыр қылқына.

	— Ау, жолың болғыр-ау, — дейді оған Нұрмолда да күйіп кетіп. — Жер колхоздікі болғанда қиыршық тас кімдікі болмақ. Зауытқа қиыршық тас керек екен, бізге пұлын төлесін, тәртібімен, жөнімен алсын. Ал мынасын не деуге болады?

	— Онысын біз қайдан білейік. Талай жылдан бері осы жерден тас тасып жүрміз. Бір адам бұларың не деген жоқ.

	— Бұрын демесек, енді ес кіріп, деп тұрмыз, — дейді Нұрмолда. — Мына тастарыңды ауылға апарып төгіңдер, жігіттер. Қиянат дегенді қойыңдар!

	— Ойбай-ау, бастығымызға не дейміз?

	— Не дейміздерің не, жігіттер-ау, — дейді Нұрмолда жылышырай қарап. Шындықты айтасыңдар. Жігіттер мені дұрыс түсініңдер...

	Нұрмолданы түсінген шопырлар тастарын ауылға төгіп, зауытына бос қайтады. Мұны көрген зауыт директоры байбаламға басып, обкомға барады. Айтыс-тартыс басталады. Бұл айтыстартыста зан Нұрмолданы қолдап шығады. Зауыт колхоз жерінен қазып алған өнімдеріне шаруашылыққа ақша төлейтін болады.

	Бұл оқиғаны естіген жұрт таңданып, тамсанып бола бере Мұқырыдан тағы бір әңгіменің шеті сопаң етіп шыға келеді. Бір күні жер аралап келе жатып, Нұрмолда қасындағы агрономнан:

	— Мына Талдықорған қант зауыты қызылшаны біздің колхоздың іргесіне дейін салатын болған ба? — деп сұрайды.

	— Нұреке, бұл жер колхоздікі ғой, — дейді агроном.

	— Колхоздың жері болса, онда зауыт неге иемденеді?

	— Ертеректе колхоз жерімізді игере алмаймыз деп, зауытқа берген көрінеді.

	— Колхоз неге игере алмайды жерді? Игереді! — дейді де Нұрмолда сол бетте зауыт директоры Молдабергеновке барып: «Колхоз жерін өзіне қайтарыңдар!» дейді. Директор жерді қайтара қоямын дей қоймайды. «Ұқсатсаң колхозыңа жер жетеді ғой» дегендей сыңай танытады. Бұл зорлыққа Нұрмолда қалай көнсін. Жер дауын аудан мен облыстың басшы органдарының алдына қояды. Зауыттың колхоз жерін өзіне қайтаруын талап етеді. Бұл дау-шар бірден шешіле қоймайды. Көктемде басталған іс келер жылға қалады. Бастықтарының мына әрекетін естіген колхозшылар: «Тірідей тоналып біткен екенбіз ғой» деседі бастарын шайқасып.

	2

	СОКП Орталық Комитетінің 1965 жылғы наурыз пленумы ауыл шаруашылығын одан әрі өркендету мәселесін қарады. Іле СОКП Орталық Комитеті мен ССРО Министрлер Кеңесінің «1966-1970 жылдары ауыл шаруашылығын өркендетуге күрделі қаржы жұмсау туралы, колхоздарға қаржылай көмек беру туралы» қаулысы да жарқ етіп дүниеге келді. Онда ауыл шаруашылығы үшін 1966-1970 жылдары өндірістік объектілерді салуға және техника сатып алуға арналған мемлекеттік күрделі қаржы көлемі кем дегенде 41 миллиард сом мөлшерінде, оның құрылыс, монтаж жұмыстары үшін кемінде 21 миллиард сом мөлшерінде болуы көзделген.

	Бұл қаулыда колхоздарға ақшалай көмек беру туралы ашық айтылған еді. Атап айтқанда, ССРО Мемлекеттік банкісіне колхоздардың берешегін жоюға нұсқау берілді. Енді колхоздардың мойны жеңілденді, машина-трактор және жөндеу станцияларынан сатып алған техника мен жабдықтарына белшесінен батқан берешектерінен құтылатын болды. Оның үстіне жоғарғы жақтан әміршілдік ету, айтқанын істету, колхоздар мен совхоздардың басшылары мен мамандарын баса көктеу практикасынан батыл түрде бас тартып, сән-салтанат пен даурықпалы айқай-шудың қандай да болмасын көрінісін жою қажеттілігі де қатаң талап етілді.

	Бұл қаулыны Нұрмолда бұғалтыры Тілеухан Асановқа үштөрт рет оқытып, жаттап та алды. Содан бастап оны қасынан тастамайтын болды. Облыс, республика басшыларына кірді, колхозының жағдайын айтып, көмек сұрады, банктерден ұзақ мерзімді қарыз ақша беруін талап етті. Нұрмолданың өтініші аяқсыз қалмайтын. Сұрағанын алып, қажетін тауып қайтатын.

	Мұқырыда құрылыс қызу қарқын алды. Колхозшылар да, құрылысшылар да күндіз-түні бірдей аянбай жұмыс істеді. «Жұмысты кім көп істесе, сол менің бауырым, сол менің туысым» дейтін Нұрмолда колхозшылармен әзілдескенде.

	Қат-қабат қарбалас жұмыс кезінде де ол ауыл тазалығына айрықша көңіл белетін. Танертең ерте үй-үйді аралап, ауласының, қора-қопсысының тазалығын тексеріп шығатын. Көрген кемшілігін үлкен-кіші демей бетіне айтатын, дереу түзеткізетін. Оның айтқандарын ешкім де көңіліне ауыр алмайтын. Қайта: «Нұрекеңдікі жөн!» деп қостап отыратын.

	Халық ақыны Қалқа кеңсеге кіре бере, қарсы ұшырасқандардан:

	— Әй, Ерекең өзіңде ме екен? Жөндеріңді айтсаңдаршы пүлданбай, — деді кейіп.

	— Ау, ақсақал-ау, Ерекеңіз кім, біз білмейтін.

	— Еркектің өзін айтамын да.

	Бұл кісінің айтып тұрған еркегі кім дегендей әркім-әркім-ақ иықтарын қиқаң-қиқаң еткізді.

	— Әй, жігіттер-ай, — деді Қалқа кейи сөйлеп, — бұл кеңседе Нұрмолдадан басқа еркек бар ма еді. Нағыз еркекше сөзге келмей шаруаңды тындыратын да, ісіңді бітіретін де сол емес пе?

	Ақынның мына тапқыр сөзін ауылдастары бас шұлғып мақұлдап, «дұрыс, дұрыс айттыңыз» деп қоштай жөнелді.

	— Дұрыс десеңдер, — деді қарт ақын кері бұрылып, — Еркекті көрсеңдер мен іздеді деп айта жүріңдер. Мені ол таппаса, оны мен табатын түрім жоқ.

	Қалқаның мына сөзіне де ауылдастары таң қалып, таңдайларын қақты.

	Тілеухан іштей өзін ешкімнен айлам да, ақылым да кем емес деп ойлайтын. Біреу білетінді мен де білем дейтін. Нұрмолдаға ергеннен бері сол ойының быт-шыты шығып, күлі көкке ұшты. Бастығына ергеннен бері кеңседе отыруды қойды. Қашан болмасын қампиған қара папканы қолтықтап, Нұрмолданың жанында домалаңдап жүргені. Басында онысына қысылып, қымтырылатын. Қазір оған еті өліп, үйреніп алды. Арыз жаз десе, арыз жазады, хат жаз десе хат жазады. Әйтеуір, бастығының айтқанын табан астында айнытпай істей қояды. Өзі тым шапшаң-ақ.

	О баста бұл да: «Қараң қалған колхозды Нұрмолда қалай көтереді. Жай кеуде шығар» деген еді жұрт сөзіне еріп. Бастығы жөнінде қатты қателескен екен. Оны енді мойындап жүр. Күні кеше ғана бір құдыққа қарап, ауыз суға жарымай отырған Мұқыры еді. Таңертең суға кеткен жас келін, көзі боталап: «аталар мен апалар суымды алып қойды» деп кештете үйге бір-ақ келетін. Нұрмолда келгелі екі айға жетпей артезиан құдығы пайда болды. Енді әр үйге су құбыры тартылып жатқаны анау. Бір ауылдан 165 тұрғын үйдің салынып жатқаны және анау.

	Көктемде 30 гектар жерге қауын, қарбыз септірді. Бір қауын 24 килограмм тартып, Мәскеуге көрмеге жіберді. Қазір колхозшылар қауын, қарбызды су тегін жеп отыр. Онымен де қоймай, тұқымын өткізіп, оған қоса тиын-тебені тағы бар алатын. «Осы Нұрмолдасыз-ақ қолдан келетін іс еді ғой» дейді Тілеухан өз-өзінен күйініп. «Бірақ ақыл жетпеді ғой, ақыл жеткенмен батылдық жетпеді ғой» дейді тағы да өзін-өзі жұбатып.

	— Қауын, қарбыз дегенің қып-қызыл ақша, — дейді Нұрмолда бұған, екі жерде екі дегеннің не екенін білесің бе деген кісіше сынай қарап. — Ақшаң болса қалтаңда, базарға қарай талтаңда деп ақын бекер айтпаған.

	Тілеухан оны неге білмесін?! Білгенде қандай? Қысқа жіп күрмеуге келді ме? Колхозға Алдабергенов келген жылдың өзінде-ақ шаруашылық бұрын-соңды болып көрмеген табыспен аяқтады. Сүт өндіру 1300 центнерге, жүн 54 центнерге артты. Ақшалай табыс 1,5 миллион сомға жетті. Қант қызылшасының әр гектарынан колхоз бойынша 320 центнерден өнім жиналды. Құрылыстың жүріп жатқаны анау. Осының бәрі бір жылдың жемісі дегенге әй, адамның сенуі қиын-ақ.

	— Әй, Тілеухан, — деді бірде Нұрмолда, — сен маған осы ауылдың жиырма шақты қыз-келіншегінің тізімін жаса! Ішінде Нұриланың келіні Күләш та болсын, тағы Майра, Сандуғаш болсын. Үйдегі келінді де қосып қой.

	— Немене, сыйлық бересіз бе?

	— Әй, жолың болғыр, Тілеухан-ау, пайда-пайда, бір мезгіл ойлау керек қой, зиян қайда? Жаз, оқу оқиды.

	Тілеухан не деп тұрсыз деген кісіше бақырая бастығына қарады.

	Нұрмолда қыз, келіншектерді өзі айтып, тізімдеп Әпбайға берді де:

	— Тез жинап, осында алып кел! — деді. Тілеуханға мынау бір шешуі қиын жұмбақ болды.

	Ары ойлады, бері ойлады, миы жетер емес. Ақыры дал боп, далиып отырып қалды. Әпбай әп сәтте-ақ қыз, келіншектерді жинап, кеңсеге алып келді. «Ойпыр-ау, бұл кісіге не жаздық, қандай кінәміз бар» дегендей келгендер шетінен үрейлі еді. Оны бірден сөзген Нұрмолда:

	— Қарақтарым, қорқынышты ештеңе жоқ, — деді жайымен. — Жайғасып отырыңдар. Ақылдасатын шаруа бар.

	Күпті көңілдері орындарына түскен қыз, келіншектер орындыққа жайғасып отыра бере:

	— Сендер жаңа оқу жылынан бастап Талдықорғаннан бұғалтырлық, аспаздық, кассирлік оқу оқисыңдар, — деді Нұрмолда төбеден түскендей дүңк еткізіп. — Автобус күнде алып барып, алып келіп тұрады. Ал енді сендер неге оқу оқимыз, оның бізге не қажеті бар дейсіңдер ғой. Оларың дұрыс. Мәселе былай. Мына ауылдың басынан керуен сарайын салмақпыз. Аманшылық болса, екі-үш жылда пайдалануға бермекпіз. Сонда жұмыс істейтін қызметкерлерді осы бастан өзіміз дайындай беруіміз керек. Қалай, оқимыз ба?

	— Оқимыз аға, оқимыз, — деп қыз, келіншектер шулап қоя берді.

	— Онда оқуға дайындалыңдар. Оқытпаймын дегендер болса, маған айтыңдар.

	Қыз, келіншектер болса, «жарайды, жарайды!» деп, жамырап қоя берді. Көз алдына керуен сарайын елестетіп, үйлеріне көңілді жетті.

	«Ойлап таппайтын пәлесі жоқ екен өзінің» деді Тілеухан, мына керуен сарайы дегенді алғаш естігенде. «Сұрайтын екен өзінен...»

	Нұрмолда Тілеуханға керуен сарайын былай түсіндірді: Керуен сарайы дегені ары-бері өткен жолаушыларға арналған қонақ үй екен. Оған келушілер түстенемін десе түстенеді, қонамын десе қонады екен. Асы әзір, төсегі салулы тұрады екен. Ал машиналарды жөндейтін, жуатын, қоятын орындар да салынбақ. Онда колхоз өз өнімдерімен сауда жасамақ. «Мынау біздің миға жүз жылда да келмейтін нәрсе екен» деді Тілеухан бастығының тапқырлығына тағы да бір табынып.

	* * *

	Жақып Әбілтаев ауыр ой үстінде келе жатқан. «Осыдан бес жыл бұрын мен кім едім, енді кіммін?!» дейді өз-өзіне кіжініп. 1960 жылы Талдықорған облысы да, Жақып басқаратын театр да тарады. Жағдай күрт өзгеріп, өмір мүлдем басқа арнаға түсті. Театрдың біраз артистеріне Қызылорда облысынан қызмет ұсынылды. Туып өскен елмен, жермен қоштасу қаншама қиын болса да, басқа түскен баспақшылап Жақып та Қызылорда қайдасың деп кете барған. Әне, міне деп жүріп, бауырындай жақсы көріп кеткен Нұрмолдамен де қоштаса алмаған еді. «Ат баспаймын деген жерін үш басады» демей ме, баяғының ақсақалдары. Бұған да соның кері келді. Бір кезде өзі халық театры атағын алу үшін қол ұшын берген Сталин атындағы колхозға қайтып келіп, қызмет істеймін деген оның үш ұйқтаса түсіне кірді ме екен. Әрине, кірген жоқ. Алайда, арада үш жыл өткенде колхозға режиссер керек деген шақыртумен Қызылордадан Шұбарға көшті.

	Бұл колхоздың аты да, бастығы да өзгерген кезтін. Жаңа атауға ие болған КПСС XXII съезі атындағы колхоз да баяғысынша атақ-даңқы аспандап дүрілдеп тұрған. Колхоз председателі Асанов «Өзіңіз құрған театр екен, несі бар, істей беріңіз, үй де боп қалар» деген. Сол болып қалар деген үй бір жылда да бола қоймай, уәденің аяғы сиырқұйымшақтанып, сұйылып бара жатқан. Баспанасыз Жақыптың не колхозға, не жерге сыймай, әбден титықтап, құр сүлдесін сүйретіп әзер жүрген кезі еді. Иығы салбырап, енді қайттім деп, көше кезіп, пәтер іздеп келе жатқан. Қасынан зу өтіп ете бере, доңғалақтары жер сыза кілт тоқтаған машинаны да байқай қоймады.

	— Жолың болғыр-ау, сен Жақып емессің бе, — деген таныс дауыстан селк етіп, өз көзіне өзі сенбей серейіп тұрды да қалды. — Еңсең түсіп кетіпті ғой. Соншама жүдеп-жадап не болған? Отыр машинаға!

	— Ассалаумағалайкум, Нұреке.

	— Уаликумассалам. Ал сөйле...

	— Нұреке, кісіге сенгеннің күні құрсын... Енді қайда барамын? — деп күңк етті.

	— Мұқырыға?..

	— Мұқырыға?

	— Иә, Карл Маркс атындағы колхозға. Бір жыл болды, мен сонда бастықпын.

	— Естігем. Орныңыз құтты болсын...

	— Рақмет. Ал мен де сенің жағдайыңды естіп, біліп жүрмін. Үйі жоқтың, күйі қайдан болсын. Колхозыма қызметке шақырамын. Жүр, шаруашылықты көр. Келіссең, ертеңнен бастап осы күзде салынып бітпек болашақ алты бөлмелі үйіңнің жанына қос киіз үй тіктіремін. Көшіп кел де, кіре бер. Қалай?

	Алда отырған Нұрмолда кең кеудесін жаза арттағы Жақыпқа қарады.

	— Нұреке-ау, мен онда не істеймін?

	— Жолың болғыр, Жақып-ау, колхозда не істеймінің не? — деп Нұрмолда ренжи тіл қатты. — Өнерлі, талапты жастар Мұқырыда да бар. Халық театры атағын алу үшін күресесің.

	— Ел іші қашан да талант пен талаптылардан кенде емес қой, — деді Жақып та қысыла, қымтырыла. — Алайда, солардың басын құрайтын, өнерін шыңдайтын әуелі орнықты орын болуы керек емес пе?

	— Е, мұның жөн сөз — деді Нұрмолда Жақыптың сөзін іле.

	— Мәдениет сарайымызды «Минтяжстрой» тресі салып жатыр. Құдай бұйыртса, келер жылы бітіреді. Мәдениет сарайының алдында фонтан атқылап, аққу жүзіп жүреді. Ал ішінде халық театры, түрлі спорт секциялары, қолөнер үйірмелері жұмыс істейтін болады. Биылдың өзінде 140 семья жаңа үйге кірмек.

	— Апыр-ай, Нұреке-ай, мен білетін Мұқырыда өзгерістер болса болар-ау, бірақ...

	— Көрпеңе қарай көсілсеңші дейсің ғой, — деді Нұрмолда көңілдене түсіп. — Сен Мұқырыны көрмегелі қашан?

	— Алты ай боп қалды-ау...

	— Сол алты айыңа тағы бір алты айды қоссаң, әлгі айтқандарды өз көзіңмен көретін боласың...

	— Апыр-ай, Нұреке-ай, мынауыңыз Ақтолыс әжеңіздің ертегісіндей тым қызықты екен...

	Сөйткенше болған жоқ, жер апшысын қуырған ақ «Волга» Мұқырыға тұмсық тіреп, оң жаққа жалт бұрылды. Жақып өз көзіне өзі сенер емес, тосын көрініске жалтақтап қарай береді. Қай жағына қараса да қатар-қатар салынып жатқан құрылыстар. Екі қабатты мектеп үйі болу керек, тіпті төбесі жабылып, жан-жағы асфальтталып жатыр. Ауыл балалары алақайлап, қол шапалақтап қуанып жүр. Қуанған мұнда жалғыз балалар емес, ересектердің де екі езулері екі құлағында сияқты. Қаздай тізіліп, қатар қонған жаңа қонысқа Жақып еріксіз таңырқай қарап, таңдай қақты. Бұрын үлкен қара жол кішкене қараша ауылды қақ жарып өтетін. Жаралай жапа жамылған жаман тамдар көрер көзге сүйелдей қадалатын еді. Сол көрініс енді жылан жалағандай көзден-ғайып болыпты.

	— Мынау міне, болашақ сенің үйің, — деді Нұрмолда іргесі қаланып, қабырғасы тұрғызылып жатқан құрылыс жанына машинасын тоқтатып. — Келіссең, ертең көшіп кел. Әзірге репетицияны бригаданың ескі клубында өткізесің. Қалай?

	Жақып бас шұлғи келісті. Ертеңінде Мұқырыға көшіп келіп, қазақы үйге кіріп алды. Сондағы әйелі Нағима мен тоғыз ұлының қуанғанын көріп, төбесі көкке жеткендей өзі де мәз-мәйрам болып еді. Не керек, содан өмірі де, қызметі де құлпырып сала берді.

	Колхоз көркемөнерпаздар үйірмесінің мүшелері білімді, тәжірибелі режиссер ағаларын алақайлап қол соғып, қуана қарсы алды. Жақып та, жастар да іске құлшына қызу кірісті. Халық театры атағын алу үшін Мұхтар Әуезовтің «Айман-Шолпаны» мен Бәкір Тәжібаевтың «Ана жүрегі» спектакльдері дайындалды. Бұрын сахнаға «Құдағи келіпті», «Той боларда», «Рабиға» сияқты спектакльді шығарып, мерекелік концерттерге қатынасып, көрермендердің құрметіне бөленіп, сатылап өнер сынынан етіп жүрген талапты ұжымның бұлайша алға ұмтылып, құлаш сермеуі табиғи құбылыс еді. Оның үстіне Нұрмолда да: «Ауылын азаматына қарап таны» деген, «Өнерпаз ұл, қыз өсірмеген ауыл қандай ауыл» деп, жастар намысын қайрай түсіп, «керектеріңді табамын, сұрағандарыңды беремін, қайран жастық мәнсіз, мағынасыз өтпесін, өнерге, білімге құлаш сермеңдер» деп, үйірме мүшелерін қанаттандырып қойған екен. Жақып та бірден құлшына іске кірісіп кетті.

	Шаруасы шаш етектен боп жүрсе де, ол бригаданың ескі клубына бас сұғып, режиссер досы Жақып Әбілтаевпен де әзілдесуге уақыт табатын еді.

	— Жәке, сенің данғарадай алты бөлмелі үйіңді биыл бітіріп беремін, — дейтін ол досының арқасынан қағып. — Ал, айдынында аққу жүзген Мәдениет сарайың дәл биыл біте қоймас...

	— Нұреке, Мәдениет сарайы бітпегенмен, «Айман-Шолпан» спектаклі бітеді, — дейтін Жақып та әзілдей тіл қатып.

	— Сонда сертіме сенен мен мықты боп шықтым демексің ғой.

	— Жоқ, ойбай, — дейтін Жақып енді азар да безер болып. — Мықты сізсіз! Оған ешкімнің таласы жоқ.

	— Е, мен мықты болсам, мына халқыммен мықтымын да, мына сенімен мықтымын да. Жалғыз ағаш орман емес демей ме?

	— Дұрыс айтасыз — деп, Жақып Нұрмолданы қостап, «репетицияға қатысыңыз» деп тілек білдіретін қолқалап.

	— Жолың болғыр, Жақып-ау, мен сенің репетицияңа баяғыда қатынасып болғанмын, рахмет, — дейтін де Нұрмолда апыл-құпыл асығыс шығып кететін.

	Осының өзі адамға деген үлкен сенім еді. Өзі айтқанында тұратын Нұрмолда бір сөзді кісіні аса құрметтеп, жақын тартып жүретін. Сондай адамының бірі — Жақып еді.

	* * *

	Алматыдан шыға бері жұлдыздай аққан ақ «Волганың» моторы Мұқырыға тұмсығы тиер тиместен, көк жөтел тигендей күрік-күрік жөтеліп, ақыры қақалып-шашалып үні өшті. Өз екпінімен біраз жер жүріп, жол жиегіне дейін қаулап өскен қызылша плантациясының тап қасына барып тоқтады. Шопыр жігіт лып етіп жерге түсті де, машинасының капотын ашып, ана жер, мына жерлерін шұқылап көрді де, ал оның алпамсадай партизан бастығы таза ауа жұтып, бой жазу үшін сыртқа шықты.

	Атақты партизан Қасым Қайсеновтің бұл талай жүрген жолы еді. Енді өз көзіне өзі сенер емес. Күні кеше ғана мына жерде мұның да ауылын еске сап, жапырайған жаман тамдар тұратын; әрі өтіп, бері өткенде сол көрініс мұның да көзіне оттай басылатын. Қалың боп, қаулап шыққан қызылшаны жабылып арам шөптен отап жатқан болулары керек, плантацияда адам деген қара-құрым көрінді.

	— Әй, батыр, енді қашан, — деді Қасым бүкіл кеудесімен моторға еніп кеткен шопырына дауыстан.

	— Ой, аға болмай жатыр, қазір... Шопырдың үні жарық-шақ шықты.

	— Не дейді, мынау...

	— Карбюратор құрыпты, аға...

	Қасым сарт еткізіп санын соқты. Шопыр жігіт жүгіріп, жол шетіне шығып, әрі өткен, бері өткен машиналарға қол көтере бастады. Тападай тал түсте, айдала емес, ауыл шетінде тұрғандықтан ба, жоқ әлде уақыттарының жоқтығынан ба, кім білсін: «е, не боп қалды? Қандай жәрдем керек еді?» деп, елеп ескерген бірі болмады, дәл жандарынан жау қуғандай зулап, зымырап өтіп жатты. Сөйтіп бұлардың біраз уақыты текке кетті. Бір жағынан шөл де қысып, жағдайлары қиындай түсті. Жұрттан үміттері үзіле бере бұларға жақындау кеп, бір уазик тоқтады да, ішінен кең кеуделі, батыр тұлғалы кісі апыл-құпыл түсті де, қызылшашыларға қарай жүрді. Қасым Нұрмолданы бірден таныды. Жүгіріп барып сәлем берді.

	— Не ғып тұрсыңдар? — деді сәлем алған Нұрмолда.

	— Машинамыз бұзылып...

	— Әй, Әбітай! — деді осы кезде Нұрмолда саңқ етіп? — Ана машинаны тіркеп гаражға жеткіз. Жігіттерге мен жіберді де, тездеп, дұрыстап жөндеп берсін! Моторы бұзылса, мотор салсын.

	Сөйдеді де, ол қызылша плантациясында жұмыс істеп жүргендерге қарай адымдай басып жүріп кетті. Қасым оның соңынан ілесті.

	— Қант қызылшасының шығымы жаман емес, ә? — деді Нұрмолда Қасымға көңілдене тіл қатып. — Қандырып тағы екі-үш рет суғарсақ, арам шөптен отасақ, гектарынан 400 центнерді емін-еркін алғалы тұрмыз.

	Партизан Қасым қант қызылшасының жайқалып өскенін көргені болмаса, оны қалай күтіп-баптаудан бейхабар еді. Содан да әңгімеге емін-еркін араласып кете алмай, құр қипақтап, тамақ қырнаумен келеді.

	Нұрмолда бұдан жөн де сұрамастан, плантацияға ендеп кіріп, адамдармен ашық-жарқын сөйлесіп кетті. Өзінің қимылы ширақ, жүрісі шапшаң екен. Украинаның қалың қарағайлы орманында алдына жан салмайтын партизан Қайсенов борпылдақ топырақта Нұрмолдаға ілесе алмады. Қайта-қайта сүрініп, бір жығылып, бір тұрды.

	— Батыр-ау, сен өзі кімсің? — деді мұның жүрісіне іші пысып кеткен Нұрмолда енді ғана жөн сұрап.

	— Нұреке, мен партизан Қасым Қайсенов деген ініңізбін ғой...

	«Ә, әлгі ел аузында аңыз боп жүрген партизан бауырым сен бе едің» дегендей Нұрмолда бұған ожырая бір қарап алды да, «болсаң, боларсың» деген кісіше:

	— Батыр-ау, бағанадан жөніңді айтпаушы ма едің? Жол болсын! — деді Нұрмолда күліп.

	— Айтқаныңыз келсін. Алакөлге бара жатыр едім.

	Осы кезде плантация басына қос машина да келіп тоқтайтоқтай қалысты.

	— Машинаң жөнделіпті.

	— Рахмет, Нұреке.

	— Алакөлден қайтыс қашан?

	— Бүрсігүні қайтсам ба деймін.

	— Онда біз былай істейік, — деді Нұрмолда, — Бүрсікүнің сәрсенбі ғой. Сол күні мен өзіңді тура сағат екіде, тап анау жерде күтейін. Келістік пе, осыған.

	— Келістік, Нұреке.

	— Онда жолың болсын.

	— Айтқаныңыз келсін.

	Содан партизан Қасым Алакөл тартып кете барды. Арада болған әңгімені ағасы ұмытып кеткен шығар деп те ойлады. Бірақ уәдені бұзуға дәті бармады. Айтқан күні Мұқырыға келді.

	Уәделі жерде уазик те, Нұрмолда да көрінбеді. Қасым сағатына қарады. Сөйтті де «тоқтап, біраз, күтсем бе екен, жоқ әлде жүре берсем бе екен» деген екі дай ойға қалды. Шопыры бұған «не дейсіз?» дегендей жалтаңдап қарай берді. Осы кезде біреу: «ағатайлар-ау, мені ала кетіңдерші» дегендей жан ұшыра қол бұлғап, жол жиегінен шыға келді.

	— Қара басып, сендерді көрмей қала жаздаппын ғой, — деді бұларға алқынып әзер жеткен кісі. — Нұрекем күтіп ал сіздерді деген.

	— Ол кісінің өзі қайда?

	— Мұқырының басында. Жүріңіздер, сіздерді күтіп отыр. Қазір-ақ алып барамын.

	Расында бұлардың барар жерлері үлкен жолдан онша бұрыс та емес екен. Нұрмолда қонағын қазақ үйден сыртқа шығып, құшақ жайып қарсы алды. Сыбаға ас тартылып, дастарқан басы әңгімемен қызды. Сөздің кебін Қасым сөйледі. Оның әңгімесіне Нұрмолда дән риза болып, кетерінде:

	— Партизан бауырым, ерлігіңе рахмет, мынау астыңа мінгізген атымыз, біздің колхозшылар солай ұйғарды! — деп, керқасқаны көлденең тарта берді.

	Нұрмолдадай алып ағадан дәл мұндай қошемет пен құрмет көре қоямын деп, әсте ойлап көрмеген Қасым Алматыға төбесі көкке әзер жетпей аса көңілді келді. Келе Сәбеңе телефон соғып, болған жайды бастан аяқ апыл-құпыл баяндап шықты да:

	— Айналайын Сәбе, Нұрекең ғажап кісі екен, үйімнен дәм татырып батасын алайын деп едім, соған жәрдем ет, — деді етініп.

	— Жарайды Қасым, — деді Сәбең де мына жайға қуанып. — Нұрекеңнің қолға түсуі білсін, қонақ ету оңай.

	— Рахмет, Сәбе. Жақсы болды ғой.

	— Әй, Қасым, сен Нұрекеңді үйіңе шақырма! — деді Сәбең даусы қырылдап.

	— Сәбе-ау, о не дегеніңіз? — деді мына сөзден шошып кеткен Қасым. — Үйге шақырмай, қонақты қайда шақырушы еді?!

	— Табаққа түскен табандай шоршып кеттің ғой, — деді Сәбең күле сөйлеп. — Шоршыма да шошыма! Нұрмолда даланың адамы, қалаға сыймайды. Үйде байыз тауып отыра алмайды. Нұрмолда үйге келсе болды, біз оны-мұнымызды арқаланып, тауға қарай жөнеп береміз.

	— Досыңыздың сырын енді түсіндім, Сәбе, — деді осы кезде Касым көңілдене. — Сіздің айтқаныңыз болады.

	— Келістік онда.

	Бұл оқиғаның да болғанына біраз уақыт өтті. Колхоздың қат-қабат қара жұмысы қара қазандай қайнап жатты.

	* * *

	— Әй, жолың болғыр Тілеухан-ау, — деді бірде Нұрмолда ауылдан шыға бере, әлде нені ұмыттырған жандай мұны кінәлай сөйлеп. — Сен біздің елден шыққан Еділ деген ғалым баланы біледі екенсің ғой.

	— Білгенде қандай, Нұраға! Еділмен бірге оқығанмын. Доспын! — деді мақтана.

	— Сол досыңа апар мені.

	— Жарайды, Нұраға.

	Бұл қазан айының басы еді. Шаруашылықтың қат-қабат жұмысының лаулап жанып, күйіп тұрған кезі болатын. Дәл осындай қиын да сын сағатта Нұрмолданың Еділді есіне алып, оны іздеуі Тілеуханды тағы да таң қалдырды, әрі өзін мақтаныш сезімі биледі.

	Бұлар Еділді институт лабораториясынан тапты. Ғылым кандидаты деген атақты енді ғана қорғап, химия лабораториясында меңгеруші боп қызмет істеп жүрген жас ғалым бүкіл елге атақ-даңқы мәшһүр Нұрмолдадай кісі өзін бауыр санап іздеп келеді деп еш ойлаған емес еді. Аң-таң күйі, абдырап амандасты.

	— Қарағым, Еділ, — деді Нұрмолда лабораторияға таңырқай қарап, — сенің талабың мен талантыңды сырттай естіп, е, біздің елден де ғалым шыққан екен деп, масайрап мақтанып қалдым. Ісіңді құдай оңғарсын, өзіңді ата-баба аруағы қорғасын.

	— Айтқаныңыз келсін, — деді жас ғалым қысыла-қымтырыла. Сонан соң іздеп келген ағасына өзі басқаратын лабораторияны аралатып, жұмысымен таныстырды. Бұрын-соңды мұндай ғажапты көрмеген Нұрмолда:

	— Ауылдан шығып та адам мынандай ғажап ғылымның тілін меңгереді екен-ау. Бұл үлкен еңбек! — деп Еділге қатты ризашылығын білдірді. Қоштасарда: «Ал Еділжан, мен енді үлкен шаңырақтың тұтқасы, сенің шешең Тәтім анаға сәлем беруім керек» деп еді, Еділ:

	— Нұраға, жүріңіз үйге, — деді лып етіп.

	Бұл күні жас ғалым үйінің дастарқаны ағыл-төгіл жайылды. Ескелді, Балпық бабаларына құран оқылып, бата жасалды. Тәтім анасы мен Нұрмолда ағасының әңгімелері бірден жарасым тапты. Өткен-кеткен оқиғалар бірінен соң бірі айтылып жатты.

	Бұл күн үш жасар Дәметкенге де ерекше қуанышты күн болды. Үй ішінің жабыла сыйлап, құрмет көрсетіп жатқан кісісі аса балажан боп шықты. Дәметкенді алдына отырғызды. Атын сұрады, кімнің баласы екенін білді. Қолымен көтеріп, кеудесіндегі жарқыраған жұлдыздармен ойнатқызды. Тіпті, біреуін өзі ағытып, мұның кеудесіне тағып:

	— Атаң мына мен таққан жұлдызды сен де тақ, балам. Еліңнің маңдайы жарқыраған жұлдызы бол, — деп ақ батасын берді. Сонан соң үй-ішіндегілердің атын атап, Мұқырыға қонаққа шақырды.

	— Көп созбай келе беріңдер, ел-жұртты көріңдер — деді. Уәделерін алған соң:

	— Келін қарағым — деді Зеннатқа қарап, — жақсы жердің, текті елдің баласы екенсің. Қосағыңмен қоса ағар. Жақсыда жаттық жоқ. Енді саған жалпақ Жалайыр да, жер жаннаты Жетісу да бөтен емес. Келін енесінің топырағынан жаратылады деуші еді, сол рас па деймін. Тәтім-ай, келін өзіңе тартыпты, кең пейілдігі елге тартыпты. Анау болды, мынау болды деп, Алматыға қалдырмай, ауылға алып келесің. Бала қызығын көрді деген бақыт осындай-ақ болар! — деп, Нұрмолда сәл іркіліп тұрды да, Еділге бұрылып: — Менің де бабам Жылкелді, сенің де бабаң Жылкелді, сол есіңде болсын! — деді.

	— Апа-ау, Нұрекеңнің: «Менің де бабам Жылкелді, сенің де бабаң Жылкелді дегені несі? — деді Еділ іле, Нұрмолда үйден шығып кетісімен.

	— Құлыным-ау, екеуіңнің де бабаң Жылкелдіден тараған...

	— Қалайша? — деді таңданған Еділ анасына жақындай түсіп. — Ескелді бабам мен Балпық бабамның әкелері бір ме еді?

	— Жоға, — деді қарт ана баласының мына сауалына бас шайқап. Сөйтті де Еділ бұрын естімеген жаңа бір әңгімені бастап кетті.

	— Балпық әулиенің әйелі Сұлушаш атына заты сай, аса көрікті кісі бопты, — деді Тәтім шешей шешіле сөйлеп. — Тал бойындағы жалғыз-ақ міні қырыққа келгенше пұшпағы қанамапты. Ал әйелінің бала көтермегені Балпық әулиенің қаперіне кіріп шықпапты. «Апыр-ай, Балпық ұрпақсыз өте ме, қайтеді?» деп, бұған Ескелді әулие іштей қатты қапаланып жүреді екен. Дарабоз бәйбішеге бірде екеуі сәлем бере барғанында Ескелді әулие:

	— Жеңеше, осы ұрғашының жақсы мен жаманының айырмасы неде? — деп сұрапты. Сонда Дарабоз анамыз еш ойланбастан:

	— Көшкенде жүгін артар боталы боз інгені болса, астына мінетін кісінеген құлынды биесі болса, алдына алып, әлдилеген бесігі болса, ең асыл, ең жақсы әйел сол-дағы! — депті.

	Мына сөзден кейін Балпық әулие: «Бір шарананың кесірінен Сұлушашым жамандар қатарына қосылды-ау» деп, қатты кейіп, көңілі жүдеп сала береді. Араларында бала жоқтығы Сұлушашты да уайымға батырады. Сөйтіп жүргендерінде бір күні Сұлушаш мал басы көкқасқа қошқардың өріске ермей, қайтақайта маңырап, үйге қарай бергенін көріп, оны өзі ұстап, жаңа ғана қонақ боп түсіп жатқан Ескелді әулиенің алдына жетектеп алып келіп, бата сұрайды. Сол сәтте әулие кісі белдігін мойнына бос тастай салып:

	— Уа, құдай, мені шын Ескелді ғып жаратқан болсаң, келер жылдың дәл осы уақытына қаратпай Балпық бауырыма, дәл мына тұрған көкқасқа қошқардай ұл бер! — деп бата жасапты.

	Сенің бабаңның айтқаны айдай кеп, келер жылдың дәл сол уақытына жетпей Сұлушаш аман-есен босанып, көкқасқа қошқардай ұл туыпты. Бұған қуанбаған ел қалмапты. Балпық әулие сүйіншіні ең алдымен Ескелді әулиеден сұратыпты. Сүйінші сұрай барған кісіге сонда сенің Ескелді бабаң үш бестілік қара нар мінгізіпті. Ал өзі балаға: «Бауы берік болсын!» айта келіп, үш күн, үш түн ойын-күлкі жасап, кетерінде:

	— Біз өскен, өнген іргелі ауыл едік, құдай тілеуді қабыл етіп, Қыдыр ата қолдап, бұл балаға да біздің үрім бұтақтың жолын берсін! — деп бата жасап, жас нәрестеге өз әкесінің аты Жылкелдінің есімін берген екен. Нұрмолда сол Жылкелдінің шөбересі. Оның: «Менің де бабам Жылкелді, сенің де бабаң Жылкелді» деуінің себебі сонда, — деп Тәтім ана әңгімесін аяқтады.

	Ертегідей қызық әңгімені құптай, құлай тындап отырған Еділ оның шолтаң етіп, тез біте қалғанына не сенерін, не сенбесін білмеген жандай, көз жұмған қалпы біраз отырып қалды. Тағдыры қызық ата, баба тарихын тиіп қашып естігені болмаса, оның бірде бірін оқып көрген емес. Өзекті өртер өкініші сол ғана. «Неге бұлай?!» «Оған кім кінәлі?! Әп сәтте сұрақтан сұрақ туындап, ойды ой қозғап, жас ғалымның шақшадай басын, шарадай етті.

	Араға бір, екі апта салып Еділ ағасына берген уәдеде тұрып, от басымен Мұқырыға келіп, Нұрмолданың үйінде екі-үш күн аунап-қунап жатты. Тілеухан да парталас досын күтіп, көңілі көтеріліп қалды. Ол Еділді оңашалап:

	— Нұрағаң бар ғой, Нұрағаң — пайғамбар адам, — деді ағынан ақтарыла. — Жиырма бастық жабылып істей алмайтын шаруаны жалғыз өзі істеп жатыр... Құдай дем берсін де...

	Сөйтті де ол колхозда істеліп жатқан жұмыстарды рет-ретімен дәл бір баяндама жасаған кісіше заулатып айта берді, айта берді.

	Ал жас ғалым оны дәл бір ертек айтып отырғандай ықылас қойып тыңдады.

	Ертеңінде Нұрмолда Тілеуханнан:

	— Балаларыңның оқуы қалай, — деп сұрады.

	— Жаман емес, Нұраға.

	— Тәртібі ше?

	— Тәртібі де жаман емес сияқты, Нұраға.

	— Ішінде Еділ досыңдай ғалым шығатыны бар ма?

	Тілеухан мына тосын сұраққа не деп жауап берерін білмей абыржып қалды.

	— Әй, қайдам, — деді ақырын үні шығып. — Жақсы оқы дейсің. Тәртіпті бол дейсің. Сол айтқандардың бірі құлағына кірсе, зор болмаса да, қор болмас еді...

	Нұрмолда ауыр күрсінді. Бала туралы әңгіме кілт үзілді. Әңгіме үзілгенмен ой үзілген жоқ еді. «Әкенің емес, адамның ұлы болсаң, халқыңның қалаулысы, еліңнің тіреуі боласың, шешенің емес, ананың қызы болсаң, кестенің бізі, жемістің сөлі боласың. Ал адамның ұлы бола алмасаң, қу құлқынның құлы, кісінің қоры, заманның соры боласың. Ананың қызы бола алмасаң, көңілдің кірі, көп қатынның бірі боларсың!» деген халықтың үлгі өнеге сөзі оның жан дүниесін билеп алған еді. Кенет ол:

	— Шіркін-ай, — деді жан-жағын шола қарап. — Ата-анасына: «алтыным-ай», ел-жұртына: «азаматым-ай», тең-құрбысына: «қимасым-ай» дегізген баладан айналып кетпейсің бе? — деді тебірене.

	Үні өзгеше шықты. «Нұрекемнің мұнысы несі?» дегендей ойға шомған Тілеуханның іші кенет қылп ете қалды.

	* * *

	Екі-үш күн қатарынан малшыларды аралап, жол соқты боп, шаршаңқырап келе жатқан Нұрмолда кеңсеге кіріп қана шықпақшы еді. Жолай жандарынан әлем-жәлем сары автобус зу етіп өте шықты.

	— Аналар кімдер болды? — деді ол бірнеше күн қасында жүрген шаруашылықтың бас зоотехнигі Кеңесбай Көпбосыновқа бұрылып.

	— Артистер-ау деймін...

	— Оны қайдан біле қойдың...

	— Мен артиспін деп, автобусының өзі айқайлап айтып барады, Нұреке.

	Нұрмолда мырс етіп күліп жіберді де:

	— Олар шын артистер болса, екеумізді де жетістіріп бара жатқан жоқ. Сыбап барады-ау.

	— Е, неге — деді Кеңесбай шошып. — Жынды ма? Бізде шаруасы не?

	— Клубы жоқ колхоз да болады екен-ау демей ме?

	— Келер жылы біздің Мәдениет сарайымыз болады. Өнерлері тасып бара жатса, келсін сонда.

	Бұл кезде машина кеңсе алдына келіп тоқтаған еді.

	— Олай болмайды, — деді Нұрмолда сыртқа түсіп жатып. — Сендер барып, әлгі артистерді алып келіңдер. Концерттерін қойсын.

	— Клуб жоқ қой, — деді Кеңесбай күңк етіп.

	— Клуб жоқ болса, дала бар.

	Өз-өзінен иығын қиқаң еткізген Кеңесбай артистердің соңынан қуып берді. Өздері көп ұзай да қоймаған екен. Машинасын тоқтатып:

	— Әйда, ауылға жүріңдер! — деді Кеңесбай амандық-саулықтан соң.

	— Бармаймыз! — деді артистер шу етіп. — Жаңа барғанда клубымыз жоқ деп, қабылдамай қойғансыңдар.

	— Әй, сендерді колхоз бастығы Нұрмолда Алдабергеновтің өзі шақыртып жатыр, — деді күйіп кеткен Кеңесбай айқайға басып.

	— Нұрекең шақыртса, барамыз, — деді шымыр денелі, биязы жігіт жұмсақ тіл қатып. Бастығы осы болуы керек, басқалары жым болды. Автобус кері бұрылды.

	— Алып келдім артистерді, — деді Кеңесбай есіктен кіре, болған жәйді баяндап.

	— Қай артистер екен?

	— Мына Панфилов ауданының артистері екен.

	— Ойбай-ау, жолың болғыр Кеңесбай-ау, ішінде әлгі «Аңшының әнін» айтатын жігіт бар ма екен? Білдің бе? — деді орнынан атып тұрып.

	Табан астында не дерін білмей әбден сасқан Кеңесбай сыртқа қарай жүгірді. Автобусқа жетер-жетпестен:

	— «Аңшының әнін» айтатын қайсысың? — деп айқай салды.

	— Мен, — деді әлгіндегі биязы жігіт сәл жымиып. Осы кезде Нұрмолда да жүгіріп сыртқа шыққан екен.

	Әнші Дәнешті «Аңшының әнін» айтатын, айналайын-ай, сен бе едің» деп, көптен көрмеген бауырындай бас салды. Кеңесбай болса аң-таң. «Шын бауыры болса, болар» деп те қояды.

	Нұрмолда Әпбай досына:

	— Халыққа айт, кешке концертке келсін. «Аңшының әні!» айтылады! — деп тапсырма берді де, артистердің бірін қалдырмай үйіне қонаққа алып кетті.

	Кеште далаға арналып сахна жасалды. Ашық аспанда үкілі Ыбырайдың, Біржан салдың, Әсеттің әндерімен қатар халық әндері бірінен соң бірі шырқалды. Әнші Дәнеш Рақышевтың өнеріне Нұрмолда қатты риза болды.

	— Алтынның қолда барда қадірі жоқ деген, — деді ол әнші бауырымен қоштасарда қимастық көңілмен. — Сенің қызық қуанышың да, қадір, құрметің де алда. Соған аман сау жет. Талантыңды ұштай бер.

	Мына сөз Дәнештің жан жүрегін елжіретіп жіберді, көңіліне ұялап, қонды да қалды. Нұрмолда ағасының сол алақанына сап, аспанға көтерген кешін марқұм Дәкең де жыр ғып, көзіне жас толып, тебіреніп айтушы еді-ау.

	Бұл оқиғаны Кеңесбай да көпке дейін ұмыта алмай жүрді. «Ойпыр-ай, мен бастық болғанда қайтер екенмін» дейтінді шығарды ол іштей.

	3

	Желтоқсан айының желдетіп, даланы демітіп, сырттағының бәрін шыныдай шытынатып тұрған күндерінің бірі еді. Кешелі-бері аяздың аяқ асты күшейгені сондай, күн ұясына қонбайақ терезелерді қырау шала бастады. Қыстың аты қыс, ысқырып аязды болу, бұрқырап бораны тұру, болмаса тып-тыныш, жайма-шуақ бола қалу табиғатына лайық, затына біткен мінезі. Он екі айдың ішіндегі — дүлейі осы желтоқсан. Қашан да қабағынан қар жауып, демінен үскірік соғып тұрғаны. Бүгін де ол оңып тұрмаған еді.

	Нұрмолда, күн райына да, әйелі Ақжарқынның кірбің қабағына да қарамады. Өзіне арнап салдырған Мұқырыдағы даңғарадай алты бөлмелі үйге жүкті әкеп, үйіп-төкті де, қалған шаруаны жігіттерге тапсырып, іле Шұбарға кейін қайтты. Шаруасы шаш етектен, сіңбіруге мұршасы жоқ. Ертең облысқа барады, одан мүмкін астанаға жүріп кетеді.

	Колхозға Мәдениет үйін салып жатқан «Минтяжстрой» құрылысшыларының қарқыны да қарын аштырады. Бүйте берсе, іс аяғы сиырқұйымшақтанып кете беруі де ғажап емес. Бастықтарына барып, мән-жайды айтпаса, қамшыламаса болмайды. Кейіндеген істің кері кете беретін ежелгі әдеті. Оның үстіне «Минтяжстрой» колхозға клуб салды деген не сұмдық?» деп, мұндағылары қара аспанды бастарына төндіретін көрінеді. «Көңілсізден көтенсіз бала туады» деген. Нұрмолданың көңіліне содан қаяу түскен еді. Министрлікке тек өзі барып сөйлесуі керек. Ондағылардың да өзіне ынтасы ауып, ықыласы түсіп тұрмағанын бұл да сезбейді емес, сезеді, түсінбейді емес, түсінеді. «Алдабергенов келе жатыр» десе, министрдің өзі бас болып бөденедей бұғып, таптырмауға тырысатынын да біледі. «О заман да, бұл заман «Минтяжстрой» колхозға құрылыс салды дегенді естіп пе едіңіз. Бұл реті келмейтін шаруа. Сіз адасып жүрсіз...» деген болатын бұған ә дегеннен министр аузымұрны қисаймай. Сонда Нұрмолда оған: «Сендер өзі не киіп, не ішіп, жейсіңдер» деп қадалған. «Колхоздың сүтін ішесіңдер, етін жейсіңдер, терісінен тігілген тонды киесіңдер. Сөйте тұрып қол ұшын бергілерің жоқ. Министр жолдас, мұны қалай түсінуге болады? Қаулы болса анау. Үш қайнаса сорпамыз неге қосылмайды? Қосылады... Жоба дайын. Колхозға Мәдениет сарайын салып бересің. Бермейді екенсің, оныңды айт. Сөйлесетін жерде сөйлесеміз...» деп, министрдің жағасынан алып, шаужайына жабысқан. Сөйтіп менменсінген министрдің де, бітпей тұрған шаруасының да бетін бері қаратқан болатын. Бірде осы әңгімені Бауыржанға айтқанында «Нұреке-ай, сондайда қасыңызға ертіп жүрмейсіз бе? Бір министр емес, бірнешеуін шаруаңызға жегіп бермеймін бе?» деп кіжініп қалып еді. «Әлде сол батыр да батыл Бәукең бауырымды осы жолы қасыма ертіп алсам ба екен» деп те қояды.

	Нұрмолда жол бойы осындай аласапыран ой үстінде болды. Кенет дәл қасында отырған кенже қызы Рабиғаға бұрылып: «Сен бағана осы не дедің?» деп сұрады.

	Рабиға әкесін ренжітіп алдым ба дегендей әрі қысылып, әрі қызарып «Әке-ау, мен жай... фантазия ғой деп едім...» деді. Бағана қызына оқитын мектебін көрсетіп, одан кейін салынып жатқан Мәдениет сарайына алып барып, «мына жерде фонтан болады, ана жерде аққу жүзіп жүреді» деп, болашақ колхоз сарайын суреттеп айтып берген. Сонда қызы: «Әке, мына айтып тұрғаныңыз фантазия ғой» деп, сенер-сенбесін білмегендей сыңай танытқан. Сол сөз енді жүрекке шаншудай қадалып келе жатқан жайы бар. «Көңілдегі көрікті ой ауыздан шыққанда өңі қашар» деп, Абай айтқандай, кім біледі, керемет деп жүрген құрылысының түбінде не боп кетерін. Сондықтан да асықпасқа амалы жоқ.

	Бұлар есікті ашып, үйге кіргенде қабырғадағы кілемдер мен сәнді жиһаздардың орны үңірейіп, үй ішін ұрылар үптеп-түптеп кеткендей, бөлмелер аңғал-саңғал, көзге қораш көрінді. Мына көрініс ішін удай ашытқан Ақжарқын бұрышта тұрған бұжыр орындыққа сылқ етіп отыра кетті. Әкесі мен шешесінің соңын ала кірген Күлән мен Рабиға да бір-біріне үрпиісе қараған күйі босаға түбінде бақырайып тұрды да қалды. Тек Нұрмолда ғана түк көрмегендей, оғаш ештеңе болмағандай бөлмеден бөлмеге кіріп, ерсілі-қарсылы жүрді де алды.

	«Кедей болсаң, көшіп көр» деген бекер емес екен. Оны Ақжарқын бүгін білді. Нұрмолдамен отасқан отыз жыл ішінде Шұбардан бір жаққа көшем-ау деп, ұйқтаса түсіне кірді ме екен. Оның үстіне қыстың көзі қырауда жылы орнымды суытамын деді ме екен.

	— Шай қойыңдар...

	Сол сөзді күтіп тұрғандай, Күлән мен Рабиға ас үйге қарай жүгірді. Ақжарқын төрге көрпе төседі.

	— Күнде ертең, күнде ертең дегенше, бүгін көшіп алғанымыз жөн болды, — деді ол өзінің әлгіндегі күңкіл-сүңкіл сөзін жуыпшайған жандай күйеуіне қас-қабағын жаза сөйлеп. — Жер деп жердің жорғасы бар дейсің бе? Әлі-ақ Мұқырының данқы аспандап кетсе, шіренген мына Шұбарды сонда көреміз...

	— Ақжарқын-ай...

	Нұрмолданың мұнысы «сөйлемеші» дегендей қатқыл шықты. Бұған әйелі де қылт ете қалды.

	Үнсіз шай ішіліп бола бере, сырттан абыр-дабыр шығып, іле есік қағылды. Үй-іші «бұлары кім?!» дегендей үрпиісе бірбіріне қарасты. Сол-ақ екен есік тоқ соққандай солқылдап кетті. Ғұмыры дәл бұлай есігі қағылып көрмеген Ақжарқын: «Басакөктей, басып кірердей болған бұл қайсысы? Бол, тез есік аш» деді кенже қызына иек қағып.

	Рабиға жалтақтай, жасқана барып күршекті ағытты. Солақ екен есік айқара ашылып, бұрқырап ішке енген аязға ілесемінесе екеу көрінді. Үсті-басы ақ қырау ат жақты, ұзын бойлысы адымдай алға ұмтылды да, оның соңына ерген орта бойлы жастау жігіт «маған осы жер жарайды» дегендей момақанси есікті жапқан күйі босағада тұрып қалды.

	— Ассалаумағалейкүм, Нұраға...

	Гүрілдей шыққан әлгі дауыстан Нұрмолда шошып кеткендей отырған жерінен ұшып тұрды.

	— Жолың болғыр, Баукенім, Бауыржанбысың — деп, құшағын ашып, бауырына қысып, мауқын басып жатыр.

	Алғашқыда аңтарылып қалған Ақжаркын үйіне кімнің келгенін енді түсінді. Түсінді де үңірейген үйінің түріне қарап, бір қызарып, бір бозарды.

	— Күлән, Рабиға қарақтарым, үйге Бауыржан ағаларың келді! — деп, Нұрмолда шын қуанышын жасыра алмай, бауырының киімін шешіндіре бастады. — Ақжарқын, аузыңды ашып неге тұрсың? Көрпе сал, қазан көтер...

	Иығын ауыр жүк басқандай Ақжарқын орнынан ауыр тұрды. Керіле кербез басқан күйі бұрышта тұрған теңге қарай жүрді.

	— Жеңеше! — деді осы кезде Бауыржан саңқ етіп. — Ағама мен қонақ болайын деп келгем жоқ. Сәлем беруге келдім. Отырғын былай. Алдымыздағы асқар таудай ағамызға құрдай ұшып қызмет көрсетсеңіз болды. Бізді қойғын...

	Бауыржанның мына сөзі Ақжарқынға атқан оқтай қадалды. Не істеп, не қоярын білмей қатты састы.

	— Бауыржан қайным, — деді әйтеуір өзін-өзі қамшылай, — атақ-даңқыңа қанықпын. Үй көшіп, өзіміз абыр-сабыр, жиынтерін үстінде отырғанда келдің. Пайғамбардай пір тұтатын өзіңді енді қалай күтіп алам деп, қысылып, қымтырылып жатқан жайы бар жеңешеңнің. Мені көргенде еліктің лағындай лып ете қалмады деме, көріп отырсың жеңешеңнің денесі ауырлап, шау тартқан шағы...

	— Слушаюсь! — деп, осы кезде Бауыржан қолын шекесіне апарды. Сол-ақ екен сұсты қабағы жазыла берді. — Көшіп жатқандарыңды естідім. Көш көлікті болсын.

	— Айтқаның келсін, қайным.

	Ақжарқын іштей «уф» деп, әзер дем алды.

	Осы кезде Бауыржан босаға жақта тұрып қалған жолдасына қарап: «Әй!» деп, саңқ ете қалды. Оның салмақты да нық әрі қаһарлы үнінен жігітпен қоса, Ақжарқын мен қыздарының да жүрегі зырқ ете түсті.

	— Стоять смирно!

	Сөйтті де ол Нұрмолдаға кілт бұрылып:

	— Менің бажам. Айнабұлақта тұрады, — деді.

	— Ол жігіт саған бажа болса, маған қонақ. Берген бұйрығыңды бұз. Қасыңа кеп отырсын, — деді Нұрмолда күле сөйлеп.

	— Слушаюсь! — деді де ол енді қалшиып, қатып қалған бажасына «отставить» деп бұйырып, сұқ саусағын нұқып, қасынан орын көрсетті. Сол-ақ екен бақырайған бажасы оқушы баладай имене басып қасына келіп отырды.

	Ас қамына кірісіп кеткен Ақжарқынның да, үрпиісіп, үдірейісіп қалған Күлән мен Рабиғаның да Бауыржан жөнінде елден естігендері мен кітаптан оқығандары болмаса, өзін көздері көріп, сөздерін естіп тұрғандары осы. Сондықтан да болар көңілдегі мен көз көріп отырған Бауыржанды бір-бірімен салыстырып, бір-бірімен салмақтастырып, төр жаққа ұрлана қарап қояды. Рабиға Александр Бектің «Арпалысын» бір емес, екі рет оқып шыққан еді. Сол Бауыржан өз үйінде, әкесінің жанында әңгіме соғып отыр дегенге не сенерін, не сенбесін білмеді. «Ертең мектепке бара «Мен Бауыржан Момышұлын көрдім» деп, балаларға жар салады. Естіген әңгімесін айтады.

	Дастарқан басында Бауыржан көңілді отырды. Кубада болғанын, Фидель Кастроның қонақ жасағанын айтты. Кенет ол Нұрмолдаға жалт бұрылып:

	— Фидельді мен қонаққа шақырдым, — деді қабақ шыта, қаһарлана.

	— Мұның жөн болған, — деді Нұрмолда. — Бір Фидель Кастроны қонақ жасауға Қазақстанның шамасы жетеді ғой.

	— Қазақстанның шамасын қайдам. Ал өз шамаң әбден жетеді. Бір колхоз бір жылда 167 үй салып, пайдалануға берді дегенді көрген де, естіген де жоқпын. Салған үйінді, оған кірген кісілердің қуанышын көріп, төбем көкке аз-ақ жетпей отыр. Құдық қаздың, гараж салдың, мың жаса, Нұраға. Фидель Кастро дәм тартып, Алматыға келе қалса, ай-шайға қаратпай, табанын жерге тигізбей тура саған, Мұқырыға алып келемін. Дайындалғын! Жеңеше, Фидель Кастроны күтесің!

	— Батыр қайным-ау, бұл жеңешеңнің қолынан Хо-Ши-Мин де дәм татқан. Ертерек ескертіп қойғаның қандай жақсы болды... Қонағыңды зыр жүгіріп, құрақ ұшып қарсы аламын... Қарсы алғанда қандай. Оған қам жеме, қайным, — деп Ақжарқын да елпілдей тіл қатты. Ішілген ас-дәмге жеңешесінің жылы сөзі қосылып, суық сорған денені тез жылытып жіберді. Бауыржан көңілдене «дастарқанға бата жасаймын» деген кісіше қолын жайып, жоғары көтерді. Қатар отырып әңгіме тыңдаған Күлән мен Рабиғаға оның арса-арса салалы саусақтары көкке сермелген найзадай аса сұсты көрінді. Бауыржан тамағын қырнап, отырған жұртқа жағалай бір қарап алды да, дастарқанға бата жасады.



	— Балаларға

	Абайдың ақылын,

	Махамбеттің батылын,

	Сәкеннің сәнін,

	Күләштің әнін берсін! –



	Жеңеше, саған Халқымның кел-көсір асын, Дастарқаныңа малдың басын, Ағынан ақтарылған, ақылы кайтпаған Ақсақалдардың ақ батасын берсін! Ал, Нұраға, саған, Жыр алыбы Жамбылдың жүзге келген жасын берсін. Аллаакбар...

	Осыны айтты да ол бетін сипап, орнынан тұрды. «Ойбай-ау, мұның не, қайным-ау, түн ішінде қайда барасың? Қона кет» деген жеңешесінің өтініш-тілегіне құлақ аспады:

	Келмек парыз, кетпек рұқсат, — деді де сыртқа бет алды. Сол-ақ екен, үй-іші де қотарыла қозғалып, құрметті қонағын шығарып салды.

	* * *

	Бұрынғы жаман аттан Карл Маркс атындағы колхоз бір жарым жылдың ішінде-ақ ада болды. Колхозшылар еңбеккүніне 10 сомнан астам ақша алды. Шаруашылық аудан, облыс озаттарының қатарына қосылды.

	Астанадағы ақын, жазушылар Мұқырының жиі қонағы болатын болды. Сәбит пен Ғабиден шаруашылықты аралап, еңбек адамдарымен кездесулер өткізді. Елде Қанабек Байсейітов те болып, аунап-қунап жатып қайтты. Ал баяғы Алдабергеновтің үстінен фельетон жазатын Брагин Карл Маркс колхозындағы өзгерістерді өз көзімен көріп, таң қалып, таңдай қағып, «Казахстанская правда» газетіне «Менің досым Алдабергенов» деген сала құлаш мақала жазды. Азамат екен, өткенде өзінің Нұрмолда жөнінде қателескенін, сол ісіне өкінетіндігін айтып, өз кемшілігін мойындапты. Ал Нұрмолданың бүгінгі ғажап ісін тебірене баяндап, жоғары баға беріпті. Мақаланы мұқырылықтар бала-шағасына дейін жабыла, жапатармағай оқып шықты.

	Маусым айында Шымкент облысында қызылшашылардың республикалық семинар кеңесі өтетін болып, Нұрмолда соған шақырылды. Облыстық партия комитетінің бірінші хатшысы Ливенцовтың өзі арнайы телефон соғып, «Нұреке, міндетті түрде келіңіз, күтемін!» деп өтініш жасады. Онымен де қоймай, мұндағы облыс басшыларына да құлақ қағыс етіп қойыпты.

	— Нұреке, — деді бірде Жұмахан Балапанов телефон соғып, — семинар кеңеске қалай, барасыз ба? Ливенцов жолдас сізді маған қатты тапсырып отыр. Өзіңізбен де сөйлестім дейді.

	— Сөйлескені рас, — деді Нұрмолда арада болған әңгімені еске алып. — Бармасам, өкпелейтін сияқты. Барсам, шаруам қалып барады.

	— Нұреке, барғаныңыз жөн ғой...

	— Обкомның хатшысына міне енді сен де қосылып отырсың. Бастықтардың тілін алмай көр. Алдыңа келтіреді.

	— Нұрекең де қай-қайдағыны еске салады — деді Жұмахан қысылып.

	— Менің байқауымша сол Ливенцов жолдас мені өзіне өкпелі деп жүр-ау деймін. Кінәсін жуып-шайғысы келетін тәрізді. Менің алдымда не кінәсі бар еді оның? Ешқандай кінәсі жоқ, — деді Нұрмолда нық. — Иә, бюроға материал дайындады. Ол оның міндеті еді. Бюрода сөз сөйледі. Оған сөз сөйлемеуге болмайтын. Материал дайындауға сен де, Әріпбай да қатысты. Қатыспауға болмайтын шаруа еді ол. Сендердің орындарыңда болсам, мүмкін мен де сөйткен болар ма едім. Кім білсін. Жұмахан-ау, мен ағымнан жарылып айтып отырмын. Ешқайсыңда менің өкпем де, ренішім де жоқ. Жігіттерге соны жеткізші. Бөтен ой болмасын.

	— Жарайды, Нұреке, жарайды — деді Жұмахан үстінен бір ауыр жүк түскендей.

	— Қазір де менің тасымның өрге домалап тұрғаны өздеріңнің арқаларың. Әнеукүні өзіңе бардым. Кұр қол қайтқам жоқ. Бір трактор, бір машина алып қайттым. Рахмет саған Жұмахан, менің атымнан, колхозшылардың атынан.

	— Нұреке, өзіңізге де рахмет. Кешірімпаз болғаныңызға рахмет.

	— Жарайды, жарайды, қойдық! — деді Нұрмолда күліп.

	Шымкентке Нұрмолда өз машинасымен баратын болды. Ондағы мақсаты — көптен ойда жүрген Түркістандағы Ахмет Ясауи басына барып, мінәжат ету еді. Оны Жазирадан басқа жан адамға айтқан жоқ.

	— Мұның жөн екен, — деді Жазира қуанып. — Әттең некелі жарың болсам, етегіңе жабысып, бұл сапарыңда қасыңнан қалмас едім...

	— Ау, Жазира-ау, бұл не сөз? — деді Нұрмолда шошына. — Мен сені некесіз жарым деп жүргенім жоқ. Жүр бірге! Әулиелер бәрін біледі...

	Жазира оны дәл осылай дей қояды деп күтпеп еді. Сөзіне де, көңіліне де разы болып, көтеріліп қалды. Сұңғыла жан соңғы кезде Нұрмолдада бір өзгерістің барын байқайтын. Бірақ тамырын тап баса алмай жүрген. Содан да болар көңіл құрғыры кірбең еді. Аяқ асты әдетте жоқ жабыса кеткеніне енді өкініп тұрғаны мынау.

	— Менікі жай сөз ғой, — деді Жазира өз кінәсін жуып-шайып. — Аруақтар қолдасын, әулиелер қорғасын! Қыдыр қостасын, жолың болсын, асылым, асқарым менің.

	Мына сөзге Нұрмолданың тұла бойы тоқ соққандай шымыршымыр етті. «Жазира бірдеңе сезіп жүр-ау...» деді көңіліне күдік кіріп. «Шындықты айтсам ба?!» деп те оқталды. Бірақ сабыр сақтағанды да жөн көріп, іркіліп қалды.

	Жазира оның киім-кешектерін қаттап, жол қапшығына салды. Еркелей құшағына кіріп, біраз үнсіз құшып тұрды.

	Нұрмолда кетерінде оған бір бума ақшаны беріп: — Мынаны өз атыңа кассаға сал! — деді қатқыл. Жазираның тартына «көп қой» деуге ғана шамасы әзер келді.

	— Керек тастың ауырлығы болмайды. Кезінде отыз жыл колхоз басқарып, жалаңбас, жалаң аяқ көшеде қалғанмын! — деді Нұрмолда қабақ шытып.

	Жазира «білем, білем ғой оны» дегендей еркелей Нұрмолданың көңіл күйінің кілтін тауып, тігісін жатқызып, ұзақ жолға аттандырып салды.

	Нұрмолда аттанысымен, оның бейнесі Жазираның көз алдынан кетпей, ұзақ тұрып алды. Өткен күндер ойға оралса-ақ, тағдыр екеуіне де елден ерек қызық, қуаныш жазған екен, қайғы-мұң, қасіретін де аямай тартқан екен. Жазираның көзіне мөлтілдеп ып-ыстық жас толды. Сол-ақ екен: «мұным не менің, жаман ырым бастап» деген кісіше есін тез жиып алды. Жүрегі аттай тулап тұр екен, орындыққа отырып, әзер басты. Сонда да Нұрмолдадан ажырай алмады. «Сенің менен жасырып жүрген бір сырың бар. Соны айт деп неге тілемедім». Жазира өз ойынан өзі шошып кетті. Өрт шыққандай орнынан атып тұрды.

	Үлкен жолға түсе машина жүрісі үдеп берді. Ашық терезеден жылы леп денеге жібектей жұмсақ тиеді. Нұрмолданың бұл талай жүрген, таныс жолы. Көңіл көзімен бәрін де көріп, біліп келеді. Жанында Жазирасы отырған сияқтанды. Сол-ақ екен қанаттанып кетті. «Сен жүйріксің бе, жоқ мен жүйрікпін бе» деп машинамен жарысқа түсті. Көңіл қошы келгенде ол тіпті ұшақпен де жарысатын. Біреулер жетіқат аспан үстінде кітап оқып, газет-журнал қараса, енді біреулер не істейтіндерін білмей қалғып-шұлғыса, Нұрмолда көзді жұмып, қиялға берілетін. Ондайда әжесі Ақапасының ертектері есіне түсетін. Сөйтіп ол ұшқыш кілем мен самұрық құспен жарысатын.

	Қазір де ол сондай бір тәтті қиял құшағында келе жатыр еді, кенет кекірігі азып, асқазанының үсті удай ашыды. Дереу машинаны тоқтатып, сыртқа атып шықты. Үш-төрт рет лоқсып барып, әзер құсты. Қысылғаны сондай маңдайынан шып-шып тер шықты. Кеудесі босап, ауыр дем алды.

	«Осы ауру соңғы кезде жиілеп барады-ау» деді ол іштей мұңға батып. «Жоғалып кетіп, өзі аяқ астынан пайда бола қалады. Бұл не пәле?! Дәрігерге қаралмаса, болмас. Осыны өзінен жасырып жүргенімді Жазира сезеді. Айтуым керек еді өзіне». Нұрмолда осылай өзімен-өзі сөйлесіп, біраз тынығып, тыншып алған соң, машинасына кеп отырды.

	Сол-ақ екен ақ «Волга» шапқан тұлпардай көсіліп сала берді. Қара жол да зулай ала жөнелді.

	4

	Алдабергенов басқарған шаруашылықтың табысы семинаркеңесте алдымен аталды. Облыстық партия комитетінің хатшысы Ливенцов Нұрмолданы бұрыннан білетіндігін, оның аса шебер колхоз шаруашылығын ұйымдастырушы екенін баса айтып, оны мақтан тұтты. Нұрмолда баяғысынша президиумнан орын алып, жұрттың құрметіне бөленді.

	Қайтарында Түркістанға соғып, Ахмет Яссауидің мазарында болып, мінәжат жасады. Күннің ыстығынан сақтанып, түнде жол жүрді. Сонда да жолда ауырып, Нұрмолда Мұқырыға жүдеу көңіл келді. Онысын және жан адамға сездірмеуге тырысты. Бірақ Жазира оның ауырып келгенін біліп қойды. Алайда «асылым-ау, ауырып жүр екенсің ғой» деуге аузы бармады. Соның ыңғайына қарай көшті. Нұрмолда болса, қою тамақ ішпейтінін күннің ыстығына жапты.

	Жол жүріп келгеннен кейін де Нұрмолда шаруашылықта не болып, не қойғанын, ауыл жаңалықтарын сұрайтын ежелгі әдеті еді. Бұл жолы да сонысынан танбады. Оған әбден үйреніп алған Әбен өзі жоқта істелген шаруалардың жайын баяндап, Сарбастауда шұбарлық Тоқберген баласының той жасағанын, оған Мұқырыдан да біраз малшылардың барғандығын айтты.

	— Бәйге болды ма, — деді Нұрмолда мына хабарға елең етіп.

	— Болды.

	— Бәйгеге Айқасқаны қостыңдар ма?

	— Қостық, — деді Әбен сәл іркіліп. — Айқасқа мәреге Шұбардың атақты Ақтабанымен құйрық тістесіп жетті.

	— Е, жарайды, — деді Нұрмолда қуанып. — Бүгін құйрық тістеген жүйрік, ертең шаң қаптырмай ма? Бәйгені қайттіңдер?

	— Бәйгеге алғанымыз құнан қой. Оны ақын Қалқаға бердік.

	— Қалқа оны қайтті?

	— Қалқа оны үйіне өңгеріп алып кетті.

	— Қап-ай, — деді сонда Нұрмолда қабақ шытып — Қалқаның онысы несі екен. Аруақ қолдап, ауылдың аты озып тұрғанда бір қойды олжа қылмай-ақ, жиналған жұртқа таратып беріп, батасын алмай ма екен. Көптен күткен қуаныш, қызықты сөйтіп бір қыздырмай ма екен. Қалқа сол қойды пайда көрмей-ақ, жұртқа сыйлағанда, колхоз оған бір құнан өгізді соғымына сойып бермей ме екен. Қалқаны қара басқан екен, үлкен олжадан қағылып.

	Нұрмолданың аузынан шыққан бұл сөз тыныш жатсын ба, сол күні-ақ Қалқаның құлағына барып жетеді.

	— Кедейдің аузы кер ауыз деген осы, — дейді сонда ақын санын соғып. — Бұл құнан қой маған құт болмайды екен, — деп ертеңінде оны алып соғып, көрші-қолаңына таратып береді.

	Қалқаның мұнысын естігенде Нұрмолда:

	— Сөз сүйектен өтеді деген бекер емес екен, — дейді күліп. Содан ол дереу жиналып малшылар ауылына жүріп кетеді. Айналдырған ауру алып ұрмай қойған ба? Алматыда жүр-

	генде бір күні алып ұрды. Сәбит, Қанабек зыр жүгіріп, дереу Совминнің ауруханасына жеткізді. Профессор Нұғыманов қарап, аурудың диагиозын қойды.

	— Асқынып кеткен, асқазанға операция жасау керек, — деді.

	— Нұрекеңе оны біз қалай айтамыз, — деді төбелерінен жай түскендей болған Сәбит пен Қанабек абыржып. — Басқа лажысы жоқ па?

	— Болса, Нұрекеңнен аянамыз ба? Қонаевтың өзі звондап, халын сұрап жатыр...

	Бұл ғұмырында Нұрмолда ауруханаға жатып көрмеген жан еді. «Еңбекеіз өткен бір күнім, өлі күн» дейтін. Онысы астамшылықпен айтылған жай сөз екен. Қу жан не істетпейді, операцияға да көнді.

	Ауруханада бір ай жатты. Жолдас-жора, ағайын-туған күн құрғатпай көңіл сұраумен болды. Ал колхоздың бас мамандары Әбен, Қеңесбай, Әбсемет, Әубәкір, Балапан, Рахметолла, Жәлел кезекпен келіп, жұмыс жайын хабарлап, қажетті ақылкеңестерін алып тұрды.

	Бұл кезде шаруашылық жұмыстары бір арнаға түсіп, қалыпты жүре бастаған. Қызылшашылар өздеріне тиістіні қалт жібермейтін. Малшылар болса, малына ие. Құрылысшылар өз міндетін білетін. Баяғы айқай-шу, ойбай-аттан пышақ кескендей тиылған болатын. Шаруашылық жұмыстары сырт көзге осылай жеңілдеген сияқты көрінгенімен, шындығында басшының өйту керек, бүйту керегін де шөлдеген егіндей тіленіп те, сұранып та тұратын.

	Партком хатшысы Балапан Арынова облыстық партия комитетінде болып, колхоз төрағасы Нұрмолда Алдабергеновті үшінші рет Социалистік Еңбек Ері атағына ұсынуға тапсырма алды. Өзі ауырып жатқанда бұл үлкен қуаныш болатын болды ғой деп ойлағаны сол еді, «мұны өзіңнен басқа жан адам білмесін» деген және тапсырма алып, жұмған аузын ашпады.

	Астанадағы ауруханада жата беруге Нұрмолда шыдамады, сұранып Талдықорғанға келді. Ондағы ойы, бір қадам болса да колхозға жақындау еді. Сонысы дұрыс болды. Колхоз көркемөнерпаздар ұжымының өнерін көрмекке Мәдениет министрлігінен жазушы Ә.Кекілбаев басқарған арнайы комиссия келіпті. Соған орай Карл Марке атындағы колхоздың көркемөнерпаздар ұжымы халық театры атағын алу үшін Талдықорған қаласының Мәдениет үйінде екі күн өнер көрсетті. Бұл кезде Нұрмолда ауруханада жатқан еді. Денсаулығының нашарлығына, дәрігерлердің ренішіне қарамастан ол үстіне ала халат жамылған күйі театрға келді. Күні кеше ғана өнерпаз жастарым болса деп армандап, үміт артқан өрендерінің өнерін көңілі тасып, мерейі асып, көппен бірге ол да тебірене көріп отырды.

	Шымылдық жәйлап ашылды да, Маман аулындағы той басталды да кетті. Апалы-сіңлілі қос ару — Айман мен Шолпанның, мырза күйеу Әлібектің әзіл-қалжыңдары тым жарасымды-ақ. Әрі ақылды, әрі сұлу Айман (Нағима Таласбаева) көрермендерді бірден баурап алды. Ал беделді әкеге, ақылды апаға арқа сүйеген Шолпан (Бағдагүл Атамбаева) өжет мінезімен, ұтымды сөзімен, сүйкімді қылығымен өзгелерден дара көрінді. Айман мен Шолпан рөлдерін ойнаған қос өнерпаз ойындарында жасандылық, жаттандылық болған жоқ. Нағима да, Бағдагүл де кейіпкерлерінің жан сұлулығының, ар сұлулығының сырын ашуға талпынған. Олары сәтсіз де емес.

	Ал Әлібек рөлін Сәлім Нұрбеков ойнады. Бұл да өнерлі жас екен. Сөз саптауы, үнінің әуенділігі, қимыл-әрекеті табиғи шығып жатты. Сонысымен де көрермен ықыласына бөленді.

	Спектакльдегі басты тұлға — Көтібар батыр ғой. Бұл рөлде ойнаған Бекен Әлкеновке де көрермен дән риза боп жатыр. Оның батырға ұқсас ірі пошымы, сахнадағы қорбаң-қорбаң жүрісі, түйеден түскендей дүңк етпе сөзі, арамдықтан ада аңқау болмысы Бекенді баяғының Көтібар батырымен егіз қозыдай ұқсастырып жібергендей. Ал басты тұлғаның бірі Жарасты осы спектакльді сахнаға қоюшы режиссер, Қазақ ССР-інің еңбек сіңірген артисі Жақып Әбілтаевтың өзі ойнады. Ол бұл рөлді профессионал театрларда да сомдап, көрермендердің ризашылығына бөленген болатын. Жақып актер, режиссер ретінде осы жолы да үлкен творчестволық жеңіске жетті. Ол сахнаға шығарған екі спектакльдің екеуін де көрермендер жылы қабылдап, ал астанадан арнайы келген комиссия мүшелері лайықты бағасын берді.

	Соның ішінде Жақыптың жүрегін дүрсілдеткен Нұрмолданың «ризамын» деген жалғыз ауыз сөзі еді. 1967 жылдың 26-қазанында Қазақ ССР Мәдениет министрі І.Омаров қол қойған қуанышты хабар да жетті-ау. Карл Маркс атындағы колхоз көркемөнерпаздар ұжымына халық театры атағы берілсін деген қаулыны ауруханада жатқан Нұрмолдаға алып ұшып жеткенде барып, Жақып оның нар тұлғасының шөге бастағанын, ширақ қозғалысының баяу тартқанын көріп жүрегі дір еткен еді. Нұрмолда оған арымайтын азамат, халық қамын ойлайтын қаһарман батыр тәрізді көрінетін. Өз көзіне өзі сенбей сол жолы тым жүдеп-жадап қайтты.

	Нұрмолда Талдықорғандағы ауруханада да тыныш жата алмады. Ауданға келді. Онда дәрігер Измайловтың кабинетіне жайғасты. Бұл колхоздан небәрі үш-төрт километр-ақ жер-ді. Шаруашылыққа өзі барып тұрса да, болмаса мамандар келіп тұрса да, ешкімге еш ауыртпашылық түсе қоймайтын. Оның үстіне жаным қиналғанда Жазираны жаныма шақырып алдырам ғой деп ойлады.

	Ауруханаға жатқаннан бері Нұрмолданың көңілін сұраушылар күннен-күнге көбеймесе, азайған жоқ. Алғашқы кездері бұл да: «кім келеді» деп, ананы-мынаны еске алып отыратын еді. Енді бұрынғыдай емес, көңілін сұраушыларды жөн-жосықсыз қабылдай беруді қаламайтын сияқты. Оның үстіне келгеннен бері де дәрігері: «Сізге келушілер көп. Оның бәрін қабылдай беруге болмайды. Нұреке, тыныштық керек» дегенді де, қыңқылдап қайта-қайта айта беруді шығарды.

	Ал бұл айтқанның бәрі Нұрмолдаға түсінікті жай еді. Тыныштықты бұл да қалайды. Алдағы күннің не болары белгісіз, бұл тірлікте сартап боп төсекте сарғайып жатқаннан қиын ештеңе жоқ екенін де ол ауырғаннан бері біліп келеді. «Нұрекеау, ауырып тұрдың аунап тұрдың» деген. Әлі-ақ тәуір боп кетесіз. Көресіз, құр аттай құлшынып, жұмысыңызға да кірісесіз!» деп, жабыла айтқан жұрт сөзінің жай сөз, жел сөз болғаны ма?! Мұның ауруханада жатуы созылып барады. Созылған сайын дене ауырлап, уайым батар күннің көлеңкесіндей ұзарып барады, ұзарып барады.

	Тап қазір де ол тыныш жатқан жоқ. «Ауырған адамнан бейшара жан жоқ па» деп жатыр. Қай-қайдағы, жай-жайдағы, тіпті бар-ау, әлдеқашан ұмыт боп кеткен нәрселері тіріліп, ойға орала береді екен. Өздерін: «Е, қойшы!» деп елемесең, ерегескендей есіріп, өзеуреп кететіндерін қайтесің. «Өмір дегенің өрт екен-ау» деді ол кенет жаудай жағаласқан ойларын басқа арнаға бұрып. Бұл тірлікте жұрт біткеннің асықпай, аптықпай, алқынбай жүрмегенін көрмепті-ау. Ешкімді сөгер жайы жоқ, өзі де: «ана шаруам бітсін, мына шаруам бітсін!» деп, шаңдатып шапқылаумен бопты. «Жұмыс, жұмыс!» деп, бар ғұмырының дарылдап өтіп кеткенін енді сезіп, енді өкініп жатқаны мынау. Ол кенет өз ойынан өзі шошып кетті.

	Осы кезде бөлмеге дәрігер Измаилов кіріп:

	— Нұреке, Алматыдан Моргенштерн жолдас келіп тұр. Қабылдауыңызды сұрайды. «Нұрекеңді мазаламай-ақ қойсаңыз қайтеді. Келгеніңізді айтайық, тілегіңізді жеткізейік» деп едім. Қиылып, оған көнер түрі жоқ.

	— Михаил келді дейсің бе? — деді Нұрмолда әлгіндегі ауыр ойдан әзер айығып.

	— Иә.

	Жолың болғыр-ау, кіргізбейсің бе? Ол менің өмірлік досым ғой. Мен сенің мына бөлмеңде ол доспен көріспей, ол доспен тілдеспей жата алмаспын. Сонан соң, кетіп қалмай, қасымызда сен де бол. Измаилов жолдас, қазіргі досым сен боп тұрсың. Сенен жасырар ештеңеміз жоқ біздің.

	«Жарайды» дегендей дәрігер де лып етіп, сыртқа шығып кетті. Нұрмолда болса, жалма-жан келген досын көңілді қарсы алуды ойлап, жатқан төсегінен тұрып, үсті басын зорлап жөнге келтіре бастады.

	Көп кідірмей-ақ Михаил да бөлмеге кірді. Ескі достар құлаштай құшақ ашып, құшақтасып, бір-біріне мейірлене арқадан қағысып, ұзақ амандасты. Михаил досының Алматыда болғандағасынан көп төмендеу, арып жүдеген кейпін көргенде: «Дауасы табылмаған екен-ау. Қайран Нұрекем-ай»... деді іші бауыры езіліп, елжірей. Бірақ досының алдында өзін қалайда мықты ұстау есіне түсіп, тез қайраттанды.

	— Біздің жағдай, Михаил дос, осылай боп тұр, — деді Нұрмолда дауысы солғын шығып. — Міне, мына Измаилов жолдастың қарамағындамын. Қашан жазып, ел қатарына қосады, ол да өз қолында...

	Күні кеше ғана екі иығына екі кісі мінгендей ер тұлғалы еңгезердей досының мына шөжіген нардай жүдеу-жадау түрін көру Михаилға жеңіл тиген жоқ. Не деп көңілін сұрап, не деп жұбатарын білмей албырап, далбырап аз тұрды да, арнап алып келген жеміс-жидектерін жайнатып үстел үстіне қоя бастады. Сол-ақ екен дәрі сіңген бөлме ішінде, енді дәмі бал татитын Алматының қызыл апортының хош иісі бұрқырап кетті.

	— Арнайы барып, Алатаудың бауырынан кеше ғана үзіп алдым. Біразға шыдайды, — деп жатыр Михаил енді ғана тілге келіп. — Мынау дәрілер. Мұны сіз алыңыз. Әдейілеп Израильдан алдырдым...

	Михаил бір бума ораулы дәріні Измаиловқа берді.

	— Нұрекеме, дауа болсын! — Рахмет.

	Измаилов та бұл екі достың тізе қосып колхоз жұмысын өркендетудегі, ауыл мәдениетін өсірудегі ел аузындағы ерен еңбектерін бір кісідей-ақ білетін еді. Михаилдың «арнайы іздеп келдім» дегеніне бұл да риза боп қалды. Өмірлік дос деген өстімегенде кәйтуші еді. Әңгімелерін ынта, ықылас қойып тыңдады.

	— Жолың болғыр, Михаил-ау, сенің келгенің қандай жақсы болды, — деді Нұрмолда кеудесін жаза құлшына сөйлеп. — Қазекем, «түстік өмірің болса, кештік мал жи» деген ғой. Мен де ауырдым деп, құр жатқаным жоқ. Ой ойлап, «ананы алай, мынаны былай істесем» деп, колхоздың жұмысын шаруалап жатырмын. Соным өзіме ұнаса да, кейбіреулерге ұнамайтын сияқты. Шын көңілмен, ақ ниетпен қолдап, қоштайтындарды кездестіре алмай далмын. Шеттерінен құр көңіл жықпастық танытады, жай әншейін қолдаған болады. Ал ар жақтарында Алдабергеновтің-ақ осы ақылы асып-төгіліп жатады екен деген арам сөзі тағы тұрады...

	Осы тұста оның алқынған демі күшейіп, сөзден қалды. Құлаққа ұрған танадай бөлмеде көріктей көтерілген кеуде сырылы анық естілді.

	— Ойлап қарасам, — деді Нұрмолда үзілген сөзін қайта жалғап, — енді маған түктің де керегі жоқ сияқты. Ойбай-ау, маған ештеңенің керегі жоқ болғанымен, ел-жұрттың өзіне керек емес пе?! Бүгінгі ұрпаққа біз жақсы іс қалдырсақ, келер ұрпақ та болашағына дәл сондай адамдық игілікті іс қалдырмай ма? Мұның несі жаман? Аң да, мал да өлмес күнін біледі. Өз тамағын өзі тауып жейді...

	Нұрмолданың мына күйініп, күйзеліп сөйлегені Михаилдың жанына қатты батты. Сыр мінез досын ауруға қосылып, уайымның да қосарлана жеп жатқанын сезгенде өзін-өзі қоярға жер таппай кетті.

	— Нұреке,деді ол кенет әңгіме арнасын мүлдем басқа жаққа бұруға бекініп, — әлгі өзіңіз айтқан керуен сарайы жөнінде мен де ойланып, толғандым...

	— Иә, сен не ойландың? — деді Нұрмолда мына сөзге елең етіп. — Айтсаңшы...

	— Нұреке, көзіңізге мақтағаным емес, шыным. Мұқырының басынан әмбебап керуен сарайын саламын дегеніңіз ғажап іс! Қос қолды көтеріп қолдайтын жоспар. Бірақ маған сол әмбебап керуен сарайының жатын орны, яғни қонақ үйі, асханасы, спорт залы, сауықтыратын орындары Мұқырыда емес, Көкеу өзенінің бойынан салынуы керек сияқты. Сонда ғана демалушы жолаушыларға жан-жақты аса жоғары мәдениетті қызмет көрсетуге болатын тәрізді. Мұқырыдағы керуен сарайында жолаушылардың тек машиналары мен жүктері тұруы керек. Жөндеу шеберханаларының да осында болғаны жөн. Ал жолаушылардың өздері Көкеу бойындағы қонақ үйде демін алады, тамағын ішеді, қажетінше серуен құрып, тынығады. Көксу бойында болып, оның жұпар ауасын жұтып, бал татыған суын ішкен адам ол жерге тағы бір келіп аунап-қунап жатуды өмір бойы армандайды емес пе?

	— Жолың болғыр, Михаил-ау, жөнін айтасың, — деді Нұрмолда қуана тіл қатып. — Сенің мынауың аса қажет ұсыныс болды. Керуен сарайын тура өзің айтып отырған жобадай қалыпта

	салуымыз керек. Қанша ойласам да, Михаил-ау, сенің айтып тұрғаның менің қаперіме қалай кірмеген десеңші. Әйтеуір, бірдеңе жетіспейтін сияқтанатын да тұратын. «Мұқыры басынан әмбебап керуен сарайын саламын» деп, мен айтпаған адам жоқ. Естігеннің бәрі «макұл екеннен» әрі асып, ештеңе дей қоймады. Ал сен болсаң, міне, ойға ой, шаруаға шаруа қосып тұрсың! Рахмет достым.

	Екі достың әңгімесіне Измаилов араласпады. Бірақ қызыға тыңдап отырудан жалықпады. Әсіресе, Нұрмолданың өмірге, шаруаға, адамдарға деген іңкәр көңілі таңқалдырды. Осындай адамның ауруына дауа таба алмайтын дәрігер өзінің дәрменсіздігіне қапаланды.

	— Жолың болғыр, Михаил-ау, — деді Нұрмолда қоштасар сәтте досының қолын алып. — Алтын Жұлдыздың бірі сенікі, бірі Тәтібектікі. Өзіңе тиесілісін ала кет...

	— Нұреке, сіз қызықсыз, — деді Михаил күліп. — Сіздің Жұлдыз — біздің жұлдыз. Біздің Жұлдыз сіздікі емес пе? Тұра берсін өзіңізде...

	Михаил келіп, Нұрмолданың көтерілген көңілі көпке дейін тынши алмады. Досының әмбебап керуен сарайы жөніндегі айтқандарын тағы бір ой елегінен сүзіп көріп еді, тағы да топ етіп, көңліне қона кетті. «Иә, иә, дәл Михаил айтқандай істеуім керек!» деді нық шешімге келіп. Сөйтті де, «Біздің жігіттер неге Михаилше ойламайды» деді қапалана күй кешіп. «Көргендері жоқ па, әлде оқығандары аз ба, әйтеуір ақылға ақыл қос десең, шолтаң еткізбей жүрген кездері жоқ. Ал ішкенге, жүргенге, кигенге келгенде шеттерінен шапшаң-ақ». «Көп айтса көнді, жұрт айтса болды, әдеті жаман адамның»... Қайран Абай-ай, бәрін біліп, бәрін сезіп, бәрін айтып, күңіреніп еткен екенсің ғой... Соры қалың, күлкісі көп қайран қазекемнің пайғамбары-ай...

	Кеше Нұрмолда тамеанып: «Қанабектің әйелінің жасаған тамағының дәмі-ай» деген соң, Жазира бүгін баптап лағман пісіріп әкелген еді. Сондай аңсары ауған дәмді тағам алдына келгенде, бір ұрттап аузына ала алмады.

	— Сорпасынан татып көрші...

	— Жазира-ай, тамағыңды мен ішпейін деп отыр дейсің бе?

	Сөйтті де алдындағы асты кейін ысырып, төсегіне құлай кетті.

	Жазира ақырын күрсінді. Оған төсекте жатқан Нұрмолда қосылды.

	Нұрмолданың денсаулығы күннен-күнге кері кетпесе, оңалудан қалып бара жатты. Оны жұрт та білді, өзі де сезді. Бірақ аурудың дегеніне Нұрмолданың көнгісі жоқ. Қазанның өліарасында ешкімнің айтқанына көнбей кеудесін сүйретіп, Мұқырыға барып, шаруаны аралап, көріп еді, соған міне, енді ғана: «Неге өйттім екен» деп, өз-өзінен күйініп, өз-өзінен күйзеліп отыр.

	«Аш адам ұрысқақ, ауру адам тырысқақ» деген бекер емес екен, бұл да мінез көрсете бастады. Айтқанын істеп, алдында құрдай жорғалап жүргеннің өзінде, сәл нәрсеге ренжи қалады, сәл нәрсеге қылт ете қалады. Қажетін қас-қабағынан танып, айтқанын айнытпай істеп отырған Жазираның өзіне де бұл кісінің бабын табу күннен-күнге қиындап бара жатқан еді.

	Мен өліп қаламын-ау, балаларым жетімдік, әйелім жесірлік көреді-ау деп қорықпаймын, оған уайым жемеймін, — деді ол бірде қабақ шыта. — Бұл ғұмырда жиған дәулет те, алған атақ та солардікі. Мен қорықсам, артымда қалған шаруам шашылып қала ма деп қорқамын. Ауылым тозып, колхозым құрып кете ме деп шошимын...

	Соңғы кезде оның айтқандарының бәрін толық түсіне қою да қиындап бара жатқан еді. «Мұнша неге күйзеледі? Мұнша неге күңіренеді? Мұнша неге үміті үзіледі?» Оны ешкім де тап басып айта алмайтын.

	Ал Нұрмолда болса, тыныш ұйқыдан қалды. Көзі ілінгендей-ақ болады. Ұйықтап жатқандай-ақ сезінеді. Тірлік те сол баяғы қалпында көз алдында жайнап-ақ тұрады. Кенет, кенет соның бәрі де сағымдай бұлдырап көз алдынан ғайып болады. Бұдан кейін де тыныштық орнамайды. Ақ денелі, Ақапасы көрінеді. Ол Мұқырының басынан кіріп, аяғынан бір-ақ шығады. Көзі көріп тұрып, сезіп тұрып, бұған «балам еді-ау» деп, мойын бұрмайды. Сол-ақ екен жұрт деген: «Алдабергенов дегенді арамыздан аластауымыз керек! Колхозымызды құртты! Малмүлкімізді шашты!» деп, жамырай шулайды-ай кеп. Әп сәтте ауыл азан-қазан болады. Нұрмолданың төбе шашы тік тұрады. Жүрегі алқынып, аузына тығылады. «Түсім ғой бұл» деп, өзінөзі жұбатқандай болғанмен, мына көзі көріп, құлағы естіп тұрған сұмдықтар оны албастыдай бас салумен болады. Жан ұшыра жан-жағын қармайды. Қолына ештеңе іліне қоймайды. Кәдімгі тау басынан сырғанағандай, енді төмен қарай құлап, зымырай ала жөнеледі. Мінгені біресе шана боп сырғанайды, біресе ат болып ала қашады. Нұрмолда осындай берекесіз, беймаза күй кешіп жатып, жанында отырған Жазираның: «Нұрекеау, Нұреке-ау, не болды, не болды» деп, жалбарына шыққан жан дауысын зорыға зорға естиді. Есеңгіреп қалған есін әзер жиып: «ойпыр-ау, не болды?» деген кісіше жасаурап Жазираға қарайды. Жазира болса, жүдеу жанды жасытпауға тырысады. Түк болмағандай кеудесін көтеріп, аузына сусынын тосады.

	Нұрмолда түс көріп, одан өзінің шошып оянғанын сезген еді. «Түсіңде қорықсаң, өңіңде қуанасың» деген есіне түсіп: «Айналдырған жау алмай қоймайтын шығар» деп, жазыламынау дегеннен күдер үзе бастаған үміті енді, кенет, қайта тірілгендей болды. Сол-ақ екен, Нұрмолда ширап, төсегінен тұруға ұмтылды.

	— Түс көрдің-ау деймін, — деді Жазира оның мына талпынысына қуанып.

	«Солай» дегендей Нұрмолда оны мақұлдап, бас шұлғыды. Шөлдеп, тағы сусын ішкісі келді. Тамаққа да тәбеті бар сияқтанды. Жазира сусынын беріп еді, іше алмады. Аузын шайды. «Қу тамақтан су екеш, су да өтпеді деген не сұмдық?!». Мұндай азапты жан адамның басына бермесін! Жаңа ғана жанын жай таптыра ма деп, жылт еткен үміт енді міне, жаман шамдай жалп етіп, сөне қалды. Содан Нұрмолда төсегіне сылқ етіп қайта құлап түсті.

	Қарашаның алғашқы күнінен бастап, аурудың жайы күрт өзгеріп, оңала бастады. Нұрмолданың тәбеті ашылып, тамағынан су өтті, сусын өтті. Тіпті, сорпа да ішетін болды. Соның өзінен-ақ бойға қуат бітіп, қан жүгірді. Ұйқы түзелді. Бұл өзгеріс оның жадау-жүдеу көңілін тез жадыратты.

	Ауру Нұрмолданың қасында отырып, қызмет көрсетуге тілек білдірушілер ішінде шұбарлықтар да аз болған жоқ. Ауруханаға Нұрмолданың өз қалауымен Аппақ пен Ақық, Базарбай мен Тәтібек кезек келіп, әрі ағайындық, әрі замаыдастық парыз-қарыз істерін өтеумен болды.

	— Жолы болғыр, Жекен батырдың жайы, шаруасы қалай? — деп сұрады бірде Нұрмолда көңілін сұрай келген Тәтібектен.

	— Жекеннің жайы да, шаруасы да жақсы ғой. Шапқылап, шауып жүр. «Көңілін сұрайын десем, Нұрекеме кіргізбейді» деп күнде бір күңкілдеп қояды.

	— Келін қалай?

	— Келін жақсы.

	— Қызметі қалай?

	— Қызметі де жақсы, Нұреке. Мектепте бала оқытады.

	— «Онысы жөн болған екен» дегендей Нұрекең енді сұрақ қоюын тоқтатты. Сол-ақ екен есіне баласындай боп кеткен Жекеннің қылығы түсіп, сәл езу тартты. Онда Нұрмолданың жау жағадан алғанда, бәрі етегіне жабысып, иттей таланып жүрген кезі еді.

	— Келіндеріңізді алып келемін. Нұрағамның ақ «волгасын» сұрап алып бер, — дейді Жекен ағасына.

	— Ойбай-ау, тап қазір Нұрекеңнен машина сұрайтын кез бе? — дейді Тәтібек інісінің мына қылығына іштей күйініп. — Басын қатырмайық...

	Бұл сөзге інісі қыңқылдап, тоқтай қоймайды. Ақыры көнбеген соң: «сұрасаң өзің сұра, менен аулақ» дейді қолын сілтеп.

	Жалындаған жас жігіттің ауылы атақты Шұбар болса, ал оны басқаратын адам даңқы бүкіл елге жайылған Нұрмолда Алдабергенов болса, бұл қалай қалыңдығының ауылына есек мінгендей, ескі-ұсқы машинамен бармақ? Намысқа күйіп, өрт болып жанған ол Нұрмолда ағасына өзі барады. Келген шаруасын айтудың ретін таба алмай қиналып, қипақтап тұрғанда:

	— Жолың болғыр, Жекен-ау, шаруаңды айтпаушы ма едің? — дейді Нұрмолданың өзі жөн сұрап.

	— Сіздің ақ волгаңызды сұрай келдім, — дейді сол кезде Жекен де күңк етіп.

	— Жолың болғыр-ау, онымен қайда бармақ едің?

	— Алакөл жаққа...

	— Е, жайша ма?

	— Келініңізді әкелемін...

	— Бәрекелде... Не дейді? — дейді Нұрмолда әрі таңдана, әрі қуана. — Мін «Волганы»» Әкел келінді...

	Содан Жекен ағасының ақ «Волгасымен» Үйгентас жаққа барып, сүйген жары Әсияны аулына алып келеді. Ағайын-туған, дос-жарандарын жиып, тойын жасайды. Жас жұбайлардың тойында Нұрмолда да болып, екі жасқа өмірлік тату-тәттілік тілеп, ақ батасын береді.

	Қазекем қазбалап жөн-жосық сұрамай қойған ба? Ауылға жаңа түскен жас келінді: «Ойбай, Жәкемнің келіні найманның қызы екен...» деушілер де шығады сымпылдап. Мұны естігенде Нұрмолда қабақ шытып: «Құс ұшып бармайтын жер болмайды, қыз ұшып келмойтін ел болмайды. Найманның қызы тұрмақ, қалмақтың қызы болса да, Әсия енді осы елдің келіні! Бұдан былай сұмаңдаған сұмырай сөздеріңді естімейтін болайын!» дейді қатқыл.

	Бұл оқиға да зу етіп, зымырап көз алдынан өте шықты. Нұрмолда дәп бір шаршап қалған жандай ауыр күрсініп, көз ілді.

	Сондағы Нұрмолданың әлгі сөзі қамшы болды ма, әйтеуір жас келін келген жерінде отырса опақ, тұрса сопақ бола қоймады. Табиғатынан зерек, алғыр, ақылды Әсия тең құрбыларының алды боп жүрген ару болатын. Келін болғанда да кесірлік мінез көрсетпей, кісілік мінез танытты.

	Сөз реті келгенде айта кеткеннің айыбы да бола қоймас. Нұрмолданың ақ «Волгасын» мінген Жекен Жетпісбаев аға жолын қуып, шаруашылық басқарумен келеді. Қазір де ол Қабылиса жырау атындағы ұжымның төрағасы. Досқа сыйлы, елге қадірлі азамат. Ал Әсия болса, ұлын ұяға қондырып, қызын қияға ұшырған тәрбиелі ана, «Міне, мен оқытқан бала мынау» деп мақтанатын сан мың азамат шәкірті бар өнегелі ұстаз.

	«Жетісудағы жалпақ Жалайыр ішінде Домалақ анасына аумай тартқан ақылды, парасатты келіндер екеу болса, бірі осы Әсия. Ал біреу болса, сол біреудің өзі де осы Әсия» дейтіндей ол бұл күнде.

	Жазира түс көріп, содан шошып оянды. Өз қолымен Нұрмолданы ақ боз атқа мінгізіп, ұзақ сапарға аттандырып салыпты.

	Бұл өмірде жақсылы-жаманды бастан өткергендері, көзбен көргендерінің бәрі домаланып Нұрмолданың санасында сайрап жатты. Қараптан қарап, баяғыда ұмыт болды дегендерінің өзі еске түсе беретінін қайтерсің.

	Нұрмолда Көксу ауыл шаруашылығы техникумына жиі барып, науқандық жұмысқа балаларды өзі сұрайтын. Директорына соқпай, тура оқу ісінің меңгерушісі Мұрат Халықовқа жолығып.

	— Жұмысты жақсы істейтін балаларыңнан таңдап бере ғой, — дейтін.

	— Нұраға, сіз алдымен директорға жолығыңыз. Мен кішкентай адаммын, — дейтін ол қатқыл.

	— Жолың болғыр, Мұратжан-ау,дейтін сонда Нұрмолда күлімеіреп. — Сен бүгін кішкентай адам болғаныңмен, ертеңгі ел басқаратын есті азамат емессің бе?

	Міне, өзі жақсы көретін Мұрат та көз алдынан бұлдырап, кете барды. Содан көзі жаутаңдап төсектен тұра алмай қалды. Басында молда отырды. Сонда барып ол дәм-тұздың таусылғанын, ғұмырдың үзілетінін сезді. Әжесі Ақапа көз алдында жүретін болды. Өлерде айтқан ертегісі есіне түсіп, соны Жазираға бастан-аяқ айтып бергісі келді. Бірақ тілі күрмеліп, қиналып айта алмады. Тек қолынан қысып ұстап, көпке дейін жібермей жатты да:

	Ғұмыр деген бақ пен сор екен-ау — деді де демі бітіп, қисая берді.

	Таң алды еді. Шолпан жанып, жарқырап тұрды. Жазира Нұрмолданың бетін жауып, еңіреген күйі ауруханадан шықты.

	Тағдырға не дауа? Сөйтіп, атақты Нұрмолда Алдабергенов 1967 жылдың 17-қазан күні 61 жасқа аяқ басқан шағында дүние салды.

	Алматыдан комиссия төрағасы Ықсанов та келіп жетті. Халқымыздың аса көрнекті жазушысы, Нұрмолданың жан жолдасы Сәбит Мұқанов жұбайы Мәрияммен келді. Сол күндері марқұмның қазасына ортақтасып, рухына бас иіп, қабырына бір уыс топырақ саламын деушілер Алматы — Алакөл, Балқаш — Жаркент жақтан Мұқырыға үсті-үстіне ағылып келіп жатты.

	Карл Марке пен Ленин көшесінің қиылысар тұсындағы алты бөлмелі көк үйден шыққан жоқтау үні кімнің болмасын сай-сүйегін шымырлатқандай тым зарлы еді. Ерін жоқтап ел еңіреген, еңсе түскен осынау қаралы сәтте сонадайдан аяғын аршын адымдап «бауырымдаған» біреу көрінді. Сол-ақ екен көп ішінен «Әй, мынау, Баукең ғой, Бауыржан ғой...» дескен сөздер де естіле бастады.

	Бауыржан аққан бойда мәйіт жатқан бөлмеге кірді. Кірді де босағада қалт тұрып: «Нұраға!» деді дауысы жасқа тұншығып. — Басыңа Бауыржан бауырың келді. Рухыңа басымды иемін!» Шамасы бір минуттай үн-түнсіз тұрды да: «Хош бол, бауырым...» деп, кейін бұрылды. Одан жоқтау айтып, жылап отырған жеңешесі Ақжарқынға көрісіп, көңіл білдіріп, жаны күйіп, бауыры езілген күйде сыртқа атып шықты. Содан көшеге түсіп, салынып жатқан Мәдениет сарайына дейін барды да, теңселген күйі ерсілі-қарсылы жүрді де алды. Оның бұл оқшаулау жүрісі оғаштау еді. Бірақ онда оның шаруасы болмады. Отырарға орын, жүрерге жер таппағандай қабағынан қар жауып, қаһарынан ызбар шашып, жан адамға жұғыспастан, өзімен-өзі жүрді де қойды.

	Кенет мұның есінс Мұқырыға келгеннен кейінгі Нұрмолдамен кездесуі түсті. Мезгіл көктем болатын. Күн көзі жылып, кар еріп, жер жібіп, сай-сала сарқырап суға толып, табиғат ананың тамаша бір тіршілік тынысымен дем алып жатқан шағы еді. Бір уысқа толар-толмас. Мұқыры ауылын үлкен қара жол қанжардай қақ жарыи өте шығатын. Тарыдай шашылған әне жерде он үй, мына жерде бес үй, бөлек-бөлек, бөлек-бөлшек боп басы бірікпеген бұл ауылды Бауыржан қанша басып өтсе де, не өзі, не көзі көрмепті. Енді байқап, енді бажайлап қараса, ауыл деп ауыз толтырып айта қояр не клубы, не дүкені, не кеңсесі жоқ, не есік-терезесі жөні бір үйі жоқ, өңшең жұқалтаң, кілең бір жүдеу жер тамда түтін түтетіп, таң атырып, күнін батырып жүрген тек қазекемдер екен.

	— Нұреке-ау, мына ауылды сізге қалай қиып берген? Арық малдай арса-арсасы шыққан түрі тым жаман ғой. Шошып тұрмын. Түк шықпайды мыңадан! — деп ренішін ірікпеп еді.

	— Әй, Бауке-ай, қиыны қиын-ақ шаруа боп тұр-ау, — деп Нұрмолда да ауыр күрсініп, сөзін әрі қарай жалғап кеткен еді. — Сен бұл ауылдың бүгінгі түрін көріп шошып тұрсың. Сен оның ертеңін көр. Бүгін-ертең мына жаман тұмақтай жапырайып тұрған жер тамдардың бірі қалмай, жермен-жексен болады. Ескі үйде тұрып, еті өліп кеткендердің бірі шырылдап, бірі барылдап: «Ой-бай, осы отырған орнымыздан қозғай көрме. Жаңа үйің не, ескі үйің не бізге. Өз елімізде, өз туған жерімізде отырмыз. Жетеді осы бізге!» деп, бірі аңырап арыз айтады, бірі айқайлап ашу шақырады. Бірақ Нұрмолда олардың сөзін естімейді. Бақыртып, бажылдатып жер тамдарын құлатады да, жаңа жерге көшіреді. Жеткеніне киіз үй береді, жетпегеніне қос тігіп береді. Күзде олар көк күмбезді көк үйде отырады. Мың екі жүз балаға арнап мектеп құрылысын бастадық, бұйырса оған күзде кіреміз. Қашан айттың деме, өзіңді қонаққа шақырамын. Ал енді бүкіл ауылдың ауызы қараған осында бір құдық бар екен. Одан су алуға таңертең кеткен жас келін үйіне қас қарая әрең оралады екен. Себеп? Себебі, кезегі жетіп су алған жас келіннің шелегін ауылдың мүсәпір кемпір-шалы «Әй, қарағым, мынауыңды маған бере тұр» деп, бірінен соң бірі қотара құйып ала береді екен. Сол құдықты құрттым. Әр үйге су құбырын тартқызып жатырмын. Аманшылық болса, енді үштөрт айда әр үйге сарқырап су жететін болады. Оған дейін су таситын машинаның қызметін көре тұрамыз.

	— Нұреке-ау, мынау деген...

	— Иә, Бауке, не дейтінің көмейіңнен көрініп тұр. Шынында бұл оңай шаруа емес! — деп қыза сөйлеп кетті ол. — Бірақ оңай емес екен деп, елді жүдетіп, жерді жетім етіп, қашанғы қалтаға қолды салып жүре беруге болады? Осы шаруамен үлкен үйге бармақпын. Мәселе қоймақпын. Көмек өтініп, қаражат сұрамақпын. Мына бес көшені жобалап, онда орналасатын екі жүз елудей үй орнына қазық қағып, белгі орнаттым. Колхоз Мәдениет сарайының орны — Ленин көшесі мен Карл Маркс көшесінің қиылысқан тұсы болмақ. Дүние-мүліктің шашылып жатқаны анау, жанға батады. Кешіктірмей гаражды да қолға алуымыз керек. Диірмен тағы бар... Бұл ауылдағы шаруа. Ал енді сыртта мұз жастанып, қар жамылып дегендей жұмыс істеп жүрген малшыларымыздың жайын ескермесек, оларға жағдай жасамасақ, онда біздің кім болғанымыз...

	Осы кезде бебеу қаққан машина дауысы Нұрмолданың сөзін де, Бауыржанның ойын да бөліп жіберді. Көше ортасында келеді екен, жол жиегіне шыға беріп еді, шыдамай жаны шыққан әлгі машина дәл қасынан зу етіп өте шықты. «Сол айтқандарының бәрін дерлік екі жылға жеткізбей жүзеге асырған бұл не деген алып адам» дегендей Бауыржан айналасына әрі таңырқай, әрі таңдана қарады. Іле «Қайран арысымның айтпағаны, біз естіп білмеген арман-мақсаты қаншама десеңші» деп, күйіне күрсініп, қаралы үйге қарай бет бұрды. Жұрттан шеттеп, шоғырланып тұрған топқа келіп:

	— Нұрмолда қайда жерленеді?! — деп сұрады.

	— Шұбарлықтар өтініш жасап отыр...

	— Шұбарлықтар?! — деп Бауыржан жаралы арыстандай гүр ете қалды. — Шұбарлықтардың енді Нұрмолдада шаруасы болмасын!

	Бағанадан осы бір сөзді күтіп тұрғандай мұқырылықтардың бірі:

	— Нұрекеңнің соңғы тері сіңген, еңбегі өнген жері — Мұқыры. Нұрмолданың, рухы осында жатып, осында дем алуға тиіс — деп асыға, аптыға сөйледі.

	— Молчать! — деп саңқ етті осы кезде Бауыржан. — Нұрмолда халқының маңдайына біткен, арманда кеткен арысының бірі. Ол қазақтың қара топырағында өніп, өскен дара тұлға. Нұрағамның орны — астанамыз Алматы. Алатау бауыры... Бұл Бауыржан Момышұлы мына менің сөзім.

	Тұрғандар ауыздарына құм құйылғандай үн-түнсіз қалды. «Бұған не дедік?» дегендей бір-біріне қарасып, бір-бірінің аңысын аңдып, бір-бірін алға сап, бедірейіп, безеріп тұрып алды.

	— Бауке, бұл мәселе былай ғой, — деді әлден уақытта аудан басшысы Жолан Сыздықов амалсыздан тілге келіп. — Комиссия ақылдасып жатыр... Шешеді...

	— Шешіміңді тап қазір айт! — деп қалды Бауыржан.

	— Шешім не Шұбар, не Мұқыры... — деді Жолан да естиін дегенің осы ма дегендей сөз аяғын жұта.

	Сол-ақ екен Бауыржан:

	— Кеттім! — деді самұрық құстай саңқ етіп. — Алматыға барамын. Жалғыздың өзіне айтамын. Ит жоқта шошқа үреді қораға!

	Ол соны айтты да жалт бұрылып жолға түсті. Кенет, кілт тоқтап, артына бұрылып:

	— Сәбит, әй Сәбит! — деп дауыстады. Өзіне қарай келе жатқан оны көріп:

	— Мұндағы шаруаны бір құдайға, сонан соң саған тапсырамын, — деді.

	— Жақсы, Бауке, жақсы... — деп Сәбит те уәдесін беріп, ылпылдап жатыр.

	— Машина. Машина қайда?!

	Нұрмолданың бар қасірет-қайғысы өз мойындарына түскендей болған комиссия мүшслері Бауыржанның бұл сөзін естімегендей, елеусіз қалдыра беріп еді, қолды бір сілтеген ол үлкен қара жолға қарай бет алды.

	Сол-ақ екен бықсып жанған тезектің ащы көк ала түтініндей көп ішінен күңкіл-сүңкіл де көтеріле берген-ді. Содан секем алды ма, жоқ Бауыржандай «пәледен» құтылғандарына қуанды ма, кім білсін, Жолан машина іздеп, ақырында Әбітайға:

	— Апарып сал, ана ағаңды, — деп жаяулап кетіп бара жатқан Бауыржанды нұсқады.

	Әбітай Омарбаев Нұрмолданың Мұқырыға келгеннен бері қасынан екі елі қалмаған, талай дос-жарандарымен сапарлас болған, жазушы Сәбитті де, батыр Бауыржанды да сан рет үйлеріне жеткізіп салған шопыры еді. Сулығының қос етегі жарбаңдап, көшені тарпа бас сап кетіп бара жатқан Бауыржанды көргенде, оның жаны шығып кетердей, екі көзі тас төбесіне шығып:

	— Бауыржан аға ашулы ғой. Жалғыз апаруға қорқамын! — деді аузына басқа сөз түспей.

	— Не дейді, ей мынау? Ағаң ашуланса, інісін шайнайтын әлде аю, әлде арыстан емес шығар, — деді әлде бір өктем үн кеңкілдей күліп. — Қорқамының не?

	— Қорықпасаңдар, өздерің не қып айрылып қап тұрсыңдар?

	Әбітайдың шыдамай шырылдап айтып қалған бұл сөзін елеп ескерген ешкім бола қойған жоқ. Халықтың Бауыржандай еркесін жаяулатып жібергендері қаперлеріне кіріп те шығар емес, өздерімен өздері «өйтеміз де бүйтеміз» деп, өзеуресіп жатыр. Әбітай зыр жүгірген күйі машинасын от алдырды да, қасына жөн біледі-ау, сөз біледі-ау деген қарттың бірі — Сақбайды отырғызып, батыр ағасының артынан салды.

	Мұқыры мен Алматы арасындағы үш сағаттық ұзына жол бойына Бауыржан ләм-мим демеді. Қабағы қатып, өңі солып, алдыңғы орындықта сүлесоқ отырды да қойды. Әбітай болса, біресе алдындағы жолға, біресе жанындағы өзі жақсы көретін ағасына жалтақтай қарап, қыл үстінде отырғандай, машинаны былқ еткізбей зымыратып, зулатып-ақ келеді. «Аман-сау астанаға жетсем» дейді. «Мінезі пілге жүк, аты аңызға айналған арыстандай ағамды ренжітпей, дәл есігінің алдына апарсам» дейді. «Сонда ғана мына мойыннан зор селебе түсер еді-ау» дейді.

	Өзі ойлағандай-ақ аман-сау Алматыға да жетті. Батыр ағасын міне, есігінің алдына да әкеп тұр. Әбітай іштей «уфф» деп, машинасының есігін ашып, сіресіп қалған ағасын жерге де түсірді. «Қош бол, аға» деп, енді кейін зытпақ еді.

	— Әй, бала. Айда, үйге жүргін!.. — деді ағасы гүр егіп.

	— Рахмет аға... Рах...

	— Молчать!

	Онымен де қоймай ағасы бұған жалт қарады. Өңменінен өтер өткір суық жүзі «оттама, түс алға!» дегендей екен. Содан шошып кеткен Әбітай жарға тірелген жандай бұлтаруға шамасы келмей, сүмірейе соңынан ерді. Серігі Сақбайды да жалғыз қалдырмай, жанына ілестіріп алды.

	Шай ішіліп бола бере, Бауыржан орнынан тұрып кетті де, қолына екі кітап ұстап қайта оралды.

	— Мынаны екеуіңе ескерткішке берейін — деп, кітаптың алғашқы бетін ашып, қол қойып, бұларға ұсынып.

	— Сөйлесетін жалғызды таппай отырмын. Жолдарың болсын. Қайта беріңдер! — деді. Сөйтті де орнынан лып етіп тұрып, кабинетіне кіріп кетті. Қолдарына Бауыржанның қолтаңба кітабы тиген бұлардың қуаныштары қойындарына сыймай, астарына ат ауыстырып мінгендей ауылдарына арындап жетті.

	Нұрмолда Алдабергеновті жөнелту рәсімі ішіндегі біраз қиындық туғызып, біраз дау-шарға ұрындырған жай — «марқұмның денесін қайда қоямыз?» деген жалғыз сауал төңірегінде өрбіген еді. Бұл жөніндегі комиссия талқысына түсіп жатқан талап, тілектердің қай-қайсысы болмасын не ретсіз, не жөнжосықсыз, не қажетсіз деп, кеудесінен кері итеруге, не шеттетіп шегеріп тастауға көнбейтін, таразы басын тең басқан, соңында «сойылын» сүйреткен іздеуші, жоқтаушылары иық тірескен аса мығым ұсыныс, пікірлер болатын. Сол салмаққа шыдай алмаған облыс, астанадағылар ауданға: «Өздерің біліңдер, өздерің шешіңдер» деп, билік тізгінін бірден қолдарына ұстата салды. Әр нәрсенің тым әріден аңысын аңдап, тігісін жатқызып ойлайтын комиссия мүшелері бұл жолы да қалай аңдамай аяқ бассын. Баспады. Екі ауылдың қызыл кеңірдек қызу таласына «Қай жеңгендерің біздікі» дегендей салқынқандылықпен сабыр сақтап, әліптің артын бағып отырып алды. «Шіркін-ай, әлгі Бауыржан батырдың жоғын-ай, мыналарды сонша сыздатпай үнін шығаратын» дейді кейбіреулер көп ішінен күңкілдей. Бірақ ол үнге құлақ асар, құптай қояр жан қайда? Додаға түскен арқанның бір ұшы шұбарлықтардың, екінші ұшы мұқырылықтардың қолында ары тарт та, бері тарт боп күйіп, қызып тұрған шағында тоқсан ауыз сөздің тобықтай түйінін айтып, ара ағайындыққа Сәбит түсті.

	— Құрметті жұрағат, — деді ол тебірене сөйлеп. — Талап, ұсыныстарың орынды. Нұрмолдадай арыс азаматымызды батыр Баукең айтқандай, астанамыз Алматыға, болмаса, мына комиссия сыңай танытып, бүйрегі бұрылып тұрған еңбегі жанып, екі мәрте Социалистік Еңбек Ері атанған құт-мекені Шұбарға жерлеуге де болады. Оның еш қайсысының не терісі, не ерсісі жоқ. Алайда Нүрекеңдей құрыш қуат иесінің, небәрі екі жылдай қысқа уақытта бүкіл бір ауылды аяғынан тік тұрғызған, Мұқырының мыжырайған жер тамдарының орнына кең сарайдай көк үй салдырған, шаруашылықтың экомомикасын көтерген, еңбегі еш, тері сор адамдарына атақ-абырой әперген екінші құт-мекені осы Карл Маркс колхозы. Көзіміз көріп, көңіліміз өсіп, жанымыз елжіреп, болашағынан зор үміт күтіп отырған Мұқыры елін қалайша ескерусіз қалдырамыз? Бұл жер — Нұрекеңнің ашы тері тамған жер, қасиетті жер. Қадірменді халайық, біз, міне, соны ұмытпайық. Нұрмолдамен мен көп жыл жолдас болдым, көп уақыт сырлас болдым. Мына Мұқырының басындағы екі ауылды орнынан қозғағанда сол жерге ол парк орнатуды, арлы-берлі өткен жолаушылар дем алатын, бой сергітетін, қажет етсе сауда-саттығын жүргізетін мекен-жай жасауды, керуен сарай жасауды армандайтын еді. Бұл шаруаны әне-міне бастаймын деп жүргенінде жаман ауру жабысты. Оның арты міне, есіл ерден айрылып, еңіреп отырмыз, Ес жияйық, ағайын. Меніңше Нұрмолданың орны Мұқыры...

	— Шұбарда ескерткіші тұрған жоқ па? — деп әлдекім күңк ете қалып еді, Сәбит іле:

	— Нұрмолдадай арысымызға неше ескерткіш орнатсақ та артықтығы жоқ! — дөп жауапты келте қайырды.

	Сол-ақ екен: «Жөн сөз осы. Дұрыс шешім. Рахмет, Сәбе» деген тәрізді қоштап-құптаған лебіздер күйген тасқа су шашқандай әр жерден-ақ бұрқ-бұрқ ете қалды. «Ақжарқын да осы ойда» деген сөз шығуы мұң екен, тіпті бағанағы күңкіл-сүңкілдің үні өшіп, марқұмды жөнелту рәсіміне байланысты шаруаның бәрі бір арнаға түсті де, беті бері қарады. Айналасы екі жыл ішінде көрмегенді көріп, ішпегенді ішіп, кимегенді киіп, таппағанды тауып, ел санатына қосылған мұқырылықтар қаралы қоштасу рәсімінде Нұрмолдадай бақ пен базарын еңкейген кәрісі мен еңбектеген баласына дейін табандарынан тік тұрып, ұзақ сапарға ұялмастай етіп шығарып салды.

	Мұқырының басында, үлкен қара жолдың шетінде, баяғы өзі керуен сарай саламын деп жүрген жерде томпайып жаңа қабыр пайда болды. Ол Нұрмолда рухының тұрағы еді.





Тоғызыншы тарау


	ТҰҒЫР


	1

	Жаңа құрылған Талдықорған облыстық партия комитеті мен еңбекшілер депутаты облыстық атқару комитеті марқұм Нұрмолда Алдабергеновке ескерткіш орнату жөнінде арнайы қаулы қабылдап, қаржы шығарды. Бұл істі атқаратын мүсінші мен сәулетшіні табу жөнінде жазушы Сәбит Мұқановқа өтініш жасалынды. Досының болашақ ескерткішін ойлап, Сәбең де қатты толқып жүрген. Енді өзінің білек сыбанып, бел шешіп кіріспесе болмайтынын сезінген ол:

	— Мәриям-ау, үйге әлгі Хәкімжан мен Шотаны шақырмасам болмайтын сияқты, — деді бір күні қабақ шыта сөйлеп. — Нұрекеңнің шаруасы созылып барады.

	— Шақыр, Сәбе, шақыр, — деді жан жолдасы Мәриям мына сөзге лып етіп. — Жарықтық елдің бүгінгі шаруасын ертеңге қалдырмаушы еді... Шақыр Сәбе, достық қарызыңды, азаматтық парызыңды өте. Мен қазанға ас сала берейін.

	Қазақ әдебиеті мен өнерінің ақсақалдарының бірі Сәбең өздеріне арнайы телефон соғып, үйіне шақырғанын зор мәртебе тұтатын сәулетші Шота Уәлиханов пен мүсінші Хакімжан Наурызбаев айтылған уақыттан кешікпей, алып ұшып, жетіп келді. Оларды Сәбең мен Мәриям қуана қарсы алып, төрге оздырды.

	— Айналайын, Хакімжан мен Шота өздеріңе мен бір үлкен өтініш жасағалы отырмын! — деді Сәбең тебірене сөйлеп. — Шаруа адамы демесеңдер, қазақ халқының үлкен озық ойлы, арыс азаматтарының бірі — Нұрмолда еді. Ол дүние салды. Артында өнегелі ісі мен бітірген шаруасы қалды. Ал біз енді осы кісіге лайық тұғырын тұрғызып, ескерткіш орнатуымыз керек. Соны келер ұрпақтан ұялмастай етіп, жүзеге асыратын сендерсіңдер...

	Қолдан келгеннен біз аянбаймыз, Сәбе, — деді Хакімжан мен Шота қосарласа тіл қатып.

	— Сендердің қолдарыңнан бәрі де келеді, — деді Сәбең көңілдене сөйлеп. — Сендерді берген құдайдан айналдық. Ал Хакімжан сен Нұрекеңмен аралас-құралас болдың. Көп жайды мына Шотаға қарағанда, сен жақсы білесің. Нұрмолданың қадір, қасиетін түсінесің. Мүсінін де көк тастан ғажап қашадың. Өзіңе айтар алғысымда шек жоқ, — деді де ол жанында отырған Шотаға бұрылып: — Шотажан-ай, сен Нұрмолданы жақсы білмейсің. Ол сенің кінәң де емес шығар. Бүгін мен саған ол кісі жөнінде білсін деген ниетпен бір-екі әңгіме айтпақпын. Мұнымды не дейсің?

	— Сәбе-ау, мұныңыз жөн ғой, — деді Шота күліп. — Айтыңыз, құлағым сізде...

	— Әңгіме былай, — деп Сәбең тебірене сөзін бастап кетті. Нұрмолдамен қалай танысқанын, одан қалай достасқанын жыр қып баяндады. Табиғатында әңгімені қызықтырып, шебер айтатын Сәбең бұл жолы да сол шабытынан танбады. Ертегі айтып отырғандай сәулетші мен мүсіншіні естен тандырды. Сәбеңнің әңгімесінен кейін марқұм Нұрмолда жөнінде бір кісідей-ақ білем деп жүрген Хакімжандікі жәй әншейін боп шықты. Бұрын естімеген, білмеген қызықты жайлар қосақтасып, табан астында Нұрмолданың кісілік, азматтық, батырлык тұлғаларын биіктете берді, биіктете берді. Әсіресе, оның керуен сарайын салу жөніндегі ойлары мен жоспарлары Шотаны да, Хакімжанды да таң қалдырды. Әңгіменің қызығына түсіп алған Сәбең:

	— Айналайындар-ау, кәне, ақиқатын өздерің-ақ айтыңдаршы, Нұрмолдадай алып тұлғаға ұялмастай ескерткіш орнатуымыз керек пе, жоқ па? Бұл осы отырған біздерге сын ба, сын емес пе? — деді кенет.

	— Сәбе-ау, Сіз айттыңыз болды ғой, — деді Шота бастапқыдай емес, батыл. — Нұрекеңе ескерткіш орнатамыз.

	— Алты мың сомға ма?

	— Сәбе-ау, не деп тұрсыз, — деді мына сөзден шошып кеткен Шота.

	— Айналайындар, жағдай солай боп тұр, — деді Сәбең қинала.

	— Мемлекеттің беріп тұрған дүниесі ғой.

	— Алты мың сомға жөні түзу бейіт те салына қоймас.

	— Бұл сөздің де жаны бар, — деді Сәбең сәулетшіні қостай.

	— Дегенмен де сендер келістіріп ескерткіштің жобасын жасасаңдар, шығатын шығынды нақты көрсетсеңдер деген ағалық тілек бар менде.

	Арада үнсіздік орнады. Қонақтар әңгіме қызуымен не ішіпжегендерін де білген жоқ. Шота өзін Сәбеңнің алдында қарыздар санайтын. Бабасы Шоқан жөнінде аз тер төккен жоқ. Кітабын жазды, киноға түсірді, сахнаға шығарды.

	Әрине, оны Сәбит Мұқанов бұл үшін емес, халық үшін істеді. Буынсыз жерге пышақ салып, Шотаны орынсыз қинап отырғанын да жақсы біледі.

	— Жоба жасау сендерге серт, оны өткізу маған серт.

	— Жарайды Сәбе, келістік, — деді Шота.

	Сол күннің ертеңінде сәулетші мен мүсінші Мұқырыға келіп, марқұмның жатқан жерін көрді.

	— Келістіріп Керуен сарайын салуға таптырмайтын жер ғой, мынау, — деді Шота айналасына таңдана қарап. — Талантты тұлғалар таңғажайып ой ойлайды. Бастық дегендер толып жатыр. Соның бірі шаш-етектен пайдасы бар табан астында жатқан мына байлықты көрсе қайда жүр. Сәбеңнің Нұрмолданы қастерлеуінің сырын мен енді ғана түсінгендеймін.

	Шотаның мына сөзіне Хакімжанның да іші жылып сала берді. Бастан өткен әңгімелерді айтып, оны қызықтырған үстіне қызықтыра түсті.

	— Нұрекең марқұмның колхоз деген сөзді жақсы көруінің өзі ғажап еді, — деді ол тағы бір өткендегі оқиғаны еске алып. — Шаруашылықтың құрылғанына 30 жыл толған мерекесіне келіп, салтанатты кеште отырғамын. Сол той үстінде маған: «Әйелің аман-сау босанды. Ұл тапты!» деген қуанышты телеграмма келді. «О, бәрекелде!» деп, мұны естіген жұрт жабылып құттықтап жатты.

	— Жолдастар! — деді сол кезде Нұрекең қонақтарға жар салып. — Бүгін өмірге ұл келді! Оның әкесі — Хакімжан! Әне отыр, әне! Хакімжанның баласының бауы берік, жасы ұзақ болсын, дәл өзіндей елдің қадірлі азаматы болсын деп, тілек айтып, кәне мынаны тастап жіберейік! — деп тосын жоғары көтерді. Өзім әрі қуанып, әрі масаттанып отырғанмын. Нұрекемнің мына сөзі, тіпті қанаттандырып жіберді.

	— Жолдастар! — деді Нұрекем тағы да саңқ етіп, — Хакімжанның баласы біздің колхоздың 30 жылдық тойы үстінде дүниеге келді. Соның құрметіне ол баланың атын Колхозшы қоямыз. Кәне, жедел телеграмма салыңдар! — демесі бар ма?! Қызып отырған жұртқа не керек, «Нұрекең айтты болды, Колхозшы, Колхозшы!» деп, шеттерінен шулап қоя берді. Табан астында, солай деп, телеграмма да салынып кетті.

	— Мәссаған! — деді Шота мына әңгімеге қызығып. — Сонан кейін.

	— Әйелім аман-сау босанса, ұл туса атын әлде Бектас, әлде Нұртас қойсам ба деп, іштей арпалысып жүргенмін. Нұрекең төбемнен жай түсіргендей жынды жасады да қойды. Есімді тез жиып, почтаға жүгіріп: «Ұлымның атын Нұртас қойыңдар!» деп, мен де жедел телеграмма жөнелттім.

	— Өзі әпенде кісі болған екен ғой, — деді Шота күліп.

	Осы кезде жолдан бұларға қарай көк «Волга» бұрылды. Алматыдан келе жатқан батыр Бауыржан екеуінің сәлемін алып, Нұрекеңе құран оқыды. Одан үнсіз біраз отырды да:

	— Шота, Хакімжан! — деді ол саңқ етіп. — Мына жатқан кім? Білесіңдер ме?

	— Білеміз Бауке, Нұрекең...

	— Көрінген қазақты Нұрекең деуге болады!.. — деді орнынан тұрып. — Мына жатқан пайғамбар!!! Понятно? Пайғамбар...

	— Понятно...

	— Онда тыңдағын. Нұрағамның ескерткішін көргенде менің еңсем түспейтін болсын. Онсыз да жетісіп жүргенім жоқ!

	Бауыржан осыны айтты да, Хәкімжан мен Шотаның алдында шешіне бастады.

	— Сендерден жасыратын нем бар менің? Көріңдер! Бүкіл денесін көрсету үшін ол бір орында шыр айналып шықты. Батыр ағаларының қандала шаққандай қызылшақа, бөртіп, қабыршақтанып кеткен үсті-басы мен бір түйір ет жоқ арса-арса қабырғаларын көргеңде Шота мен Хәкімжан өз көздеріне өздері сенер-сенбесін білмей, бір-біріне шошына қарады. Онда шаруасы болмаған Бауыржан:

	— Көрдіңдер ме? — деді.

	— Көрдік.

	Бауыржан көйлегін киіп, бұларға бұрылды да:

	— Денемдегі жаңағы өздерің көрген қожырлардың бәрі — нервтің кесірі, — деді-де, ауыру жайын баяндап кетті. — Қышығанда жанымды көзіме көрсетеді. Өзімді-өзім қоярға жер таппаймын. Қасынамын, болмаған соң, әр түрлі ащы дәрілер де жағамын. Бірақ дауасын таба алмаймын. Тіпті, шыдам таусылған соң, ызадан арақты да ішіп жіберемін. Құрғыр арақ та азабымды жеңілдетпейді. Мына тарамыс қолға, сойдиған саусақтарға қараңдар. Құр сүйекке жабысқан көн теріден басқа не бар?! Күн санап бүкіл дене өстіп семіп барады. Бір зіл батпан еңсемді көтертпей, дәл төбеден албастыдай басады да тұрады. Ұйқым бұзылған, кей түндері сарғайып таң атқанша, зар қағып кірпік ілмей шығамын. Осының бәрі тәнім мен жаныма түскен жарақаттардың зардаптары. Соғыста мен жиырма екі рет жарақаттандым. Жұрт мені қол аяғы балғадай, денсаулығы темірдей деп ойлайтын болуы керек. Ал менде құйымшақ жоқ, снаряд жұлып әкеткен. Одан жұлынға зақым келген. Бір емес екі рет контузияға ұшырадым. Бұлар менің тән жараларым. Ал жанымның жарасы бұлардан да көп. Қайран қазағымның қаймағы деп жүрген интеллигенциядан алған екі жүз жарам бар! Қара басып қатыннан алған екі мың жарам бар! Оның бәрін сендерге айтып, бастарыңды қатырмаймын. Ауру деген азап, тоздырып барады, жүйкені жұқартып барады. Жаралы бүркіт сияқтымын, қыбыр еткен нәрсе қитығыма тиеді, тез ашуланамын, біреулерге тілім де тиіп кетеді. Кімдікім аясын, сонан соң олар: «Бауыржан пәлен-түген» деп, жабыла жамандап, шулап қоя береді. Мен — азап тартқан, ауру адаммын. Мені сөкпеу керек, мені аяу керек. Ал мен ауру едім деп, жұртқа қалай жар саламын? Денемдегі дертті қалай көрсетемін? Екеуіңнің жөндерің бөлек. Сендер ғажап өнер адамдарысыңдар. Талантсыңдар. Сендер мені кешіресіңдер. Сендер мені түсінесіңдер. Солай емес пе?

	— Өте дұрыс айтасыз, Бауке, — деді Шота мен Хакімжан қосарласа тіл қатып. — Біз сізді жақсы көреміз, мақтан тұтамыз!

	— Мақтан тұтар жанның бірі жатыр, әне! — деді Бәукең Нұрмолда жатқан жерді нұсқап. — Сәбит айтқан тілекті мен де айтамын сендерге. Нұрағамның тұғыры дәл өзіндей зор болсын!

	Бәукең сөйтті де теріс айналып кетті. Содан өзін күтіп тұрған машинаға отырды да, кетіп қалды. Шота мен Хакімжан көпке дейін тіл қатыспады. Батыр ағаларының арса-арса, қызылшақа денесі көз алдарынан кетпей тұрды да қойды.

	Содан Сәбеңе берген серттері, Бауыржаннан естіген сөздері бар Шота мен Хакімжан Нұрмолданың ескерткішінің жобасын жасауға қызу кірісіп кетті. Жетісу өңіріндегі алты жүзден астам ескерткіштің әр қайсысы сарапқа салынды.

	Бауыржан тура ағасының үйіне келді. Құран оқылып, бата жасалған соң:

	— Аруақ риза болсын! Мен кеттім! — деп ол асығыс орнынан атып тұрды. Үйдегілер үдірейе, үрпиісе, үнсіз жол берісті. Қаһарлы Баукеңе «Мұныңыз қалай?» деуге біреуінің де батылы жетер емес.

	— Батыр қайным-ау, — деді сол кезде Ақжарқын дауысы дірілдей шығып. — Келмей жатып кетем дегенің қиын болды-ау. Марқұм ағаң да, үнемі асығып, апшыны қуырып жүретін еді. Шаруа-шаруа дегенде алдына қойған асқа да қарамайтын. Сен де міне, келе сала кетемін деп, ағаңның артында қалған жесір мен жетімді місе тұтпай кеткелі тұрсың. Не дейін мен. Астан үлкенмін десең өзің біл... Жолың болсын...

	Бауыржан кілт тоқтап, жалт бұрылып:

	— Жеңеше, слушаюсь! — деп қырандай саңқ етті. Сөйтті де төрдегі өз орнына барып жайғасты. Қатулы жүзі өзгеріп, жанжағына жайымен қарап алды да, Нұрмолданың басында болғанын айтып, әңгімесін бастап кетті:

	— Нұрағам өзі жатқан осы жерді ғажап жасаймын дейтін еді. Адамдар дем алатып, көңіл көтеретін парк орнатпақшы, керуен сарайын салмақшы болатын. Лабасы тауының етегі, үлкен қара жолдың бойы, тілеуі ақ екен, өзіне бұйырыпты. Енді бұл жерден ел көзіне көрінетіндей ескерткіш орнатуымыз керек.

	Үйдегілердің құлағы Бауыржанның аузында. Ол айтқан әр сөзді қалт жібермей қағып алып отыр.

	— Күн жексенбі болатын, — деп ол бір сәт үзілген әңгімесін қайта жалғап кетті. — Нұрағаның демалысқа қарамай жұмыс істей беретінін, кеңседен кісілердің үзілмейтінін білетінмін, сәлем беремін деп, салып ұрып жетіп келсем, тірі пенде жоқ, тым-тырыс. Сөмкесін сүйретіп көшеде бір бала кетіп барады екен, дауыстап шақырып алдым да:

	— Нұрмолда Алдабергенов қайда? Білесің бе? — деп сұрадым.

	— Білемін, — деді әлгі бала.

	— Білсең кәне, айта ғой, — деп едім шыдамсыздана.

	— Нұрмолда аға гаражды қоршап жатыр, — деді ол ауылдың шет жағын қолымен шошайта көрсетіп. — Әне, анау жерде. Кісілердің бәрі сонда. Балалар да бар. Апама айтып, мен де қазір сонда барамын...

	— Әй, атың кім сенің?

	— Бауыржан.

	Бауыржанға рахметімді айтып, гаражға барып Нұрағаға сәлем бердім. Шаруасын сұрадым. Сол-ақ екен сарнап қоя берді.

	— Гараждың түрі мынау. Аңғал-саңғал. Еріншектің ертеңі біткен бе, әне-міне деп, созып алдық. Дүние анау — шашылып жатқан. Бүгін қоршап алмасақ, тіпті болатын емес. Көрген кісіден ұят...

	— Немене, мұның өзі бір күнде біте қалатын шаруа ма? — деп сұрадым. — Түсінбей қалдық қой...

	— Соны мыналар да түсінбей тұр, — деп Нұрағам өзін қоршап тұрған активтеріне қарады. — Бүгін-ақ бітіреміз. Көз қорқақ, қол батыр. Сенбесең, кешке кеп көзіңмен көр.

	— Жарайды, көрсек көрерміз, — деп мен кетіп қалдым. Кешінде қол тиіп келе алмадым. Бірақ кейін бір келгенімде аумағы ат шаптырым гаражды лып еткізіп қалай қоршап алғанын өз аузымен айтып бергенде «мынауыңыз шын ба» деп, таң қалып, таңырқағаным бар еді...

	— Жарықтық Нұрекең ғажап адам еді ғой, — деп қалды осы кезде Әбекең де шыдай алмай. «Білсең, қалғанын сен айт!» дегендей Бауыржан оған иек қағып, өзі орындыққа шалқая берді. Сол-ақ екен, қарт жауынгер, ауылдық кеңестің төрағасы Әбекең де әңгімесін құлшына бастап кетті.

	— Колхоз колхоз болғалы қоршалмаған гаражды көк тиын шығармай, бір күнде қоршап ала қоямыз дегенге, әрине, біз де таң қалдық, таңырқадық. Біріміз сеніп, біріміз сенбедік. Ол кісінің айтқаны бізге ертек сияқты. Әрі ойлаймыз, бері ойлаймыз, ақыры өреміз жетпей, «Әй қойшы, көрерміз...» дейміз. Бауке, өзіңіз келіп кеткеннен: кейін, Нұрекең бізге: «Ал іске кірістік. Маған еріңдер!» деп, адымдап алға ұмтылды. Содан он екі қадам аттады да маған: «Сен міне, мына жерден шұңқыр қаза бер» деді де, өзі әрі кетті. Сөйтіп, он адамға жұмыс тауып берді де маған қайта оралып: «Жер қатты екен» деп, кәресін құйғызып, шырпы жақты. Сол-ақ екен қазған жер лап етіп жанып берді. Қалғандар да соны істеді. Басында түкке түсіне қоймаған бізге енді-енді ес кіре бастады. Жер қазыла бере діңгек те жетіп келді. Оны жерге бекітіп едік, қоршауға қағылатын тақтайлар да сарт-сарт ете қалды. Сөйтіп, бар жұмыс рет-ретімен, жүйелі жүрді де отырды. Сонда Нұрекең: «Тәуба, тәуба, біздің де қолымыздан бірдеңе келеді екен ғой. Гаражды қатырып жібердік қой. Батыр Баукең келе қалса, ұялмай, қысылмай көрсете алатын болдық қой...» деп, баладай мәз боп, қуанғаны әлі есімде. Жарықтық екі сөзінің бірінде «Ой, бізге ондай болу қайда, мынандай болу қайда?!» деп, өздеріңді-өздерің кемітпеңдерші дейтін еді. «Сендердің де қолдарыңнан іс келеді. Көресіңдер әлі...» деп, шетімізден көтеріп, мақтап та қоятын. Айымыз оңынан, күніміз солынан туды деп, мәз-майрам боп жүргенімізде амал не, қара басып, Нұрекеңнен айрылып қалдық қой...

	Әбекең әңгімесін күрсіне аяқтады.

	— Жақсы адам құдайға да керек екен деседі ғой, — деді отырғандардың бірі күңк ете.

	— Е, бұл жалғаннан кім өтпеген...

	— Артына Алатаудай іс қалдырды...

	— Бірде біздің үйге балалар келгіш боп кетті, — деді Ақжарқын осы кезде сөзге араласып. — Олар келсе, Нұрекең де құрақ ұшып, күңкілдесіп сөйлесетінді шығарды. Бірде бес-алты бала келіп еді, Нұрмолда қазір-қазір деп, ішіп отырған асын тастап, әлгілерді машинасына отырғызып, кетті де қалды. «Нұрмолда-ау, мұның не?» деп кейісем, «Балаларға қалбыр жинатып, қырманға сылдырмақ жасаттым. Дауысын естісең ғой сен оның. Керемет! Суықторғайлардың жүрегі су-су етеді! Қырманға енді құстар жоламайтын болды...» деп мәз-мәйрам боп тұр. Уф, қашанда халық қамын ойлайтын қара нарым-ай...

	— Ау, жеңеше! — деді осы кезде Бауыржан саңқ етіп. — Жасығанды қой, көздің жасын тый. Уәде — уәде! Фидель Кастро Алматыға келсс, атақ-даңқы жер жарған Алатаудай Алдабергенов ағамның артын жоқтап отырған Ақжарқындай жесір жеңешем Мұқырыда отыр, соған жүр деп, өзіңе алып келемін. Шал-шақпыттың шақырған жеріне жүгіріп кетпей, үйіңде отырғын, — деді.

	— Ойбай, не дейді? — деп Ақжарқын шошып кетті.

	— Әзілің жарасса, атаңмен ойна деген осы-ау, — деп жатыр отырғандар да.

	— Ендігі шаруа — Нұрағамның басына келістіріп ескерткіш орнату, — деді Бауыржан орнынан тұрып. — Бастықтарға айтпасаң, өздері біліп, бастары істемейді.

	Сөйтті де ол үй-ішіндегі кісілермен жағалай қоштасты.

	— Сау бол, қайным, — деді Ақжарқын қайнысына рахметін айтып. — Өзіңдей бауыры, Сәбиттей досы, мынандай елі тұрғанда, Нұрмолданың ендігі үйі де өзіңдей сесі биік, өзіңдей ерен болады ғой деп ойлаймын...

	— Болады, жеңеше болады! — деді Бауыржан нық. Сөйтті де сыртқа бет алды.

	Нұрмолданың жылына дейін Мұқырыға келіп, марқұмға құран оқып, бата жасаушылар үзілген жоқ. Олардың ішінде есімдері елге белгілі Жазылбек Қуанышбаев та, Кенен Әзірбаев та болды. Жұрттың айтуымен Нұрмолданың артында қалған ісі мен сөзі аңызға айналды. «Жарықтық-ай, тірлігінде дүние жинамай, абыройын аспандататын дос-жаран жинаған екен ғой...» десті мұны естігендер.

	Хакімжан мен Шота да Сәбеңе берген серттерінде тұрып, уәделі шаруаны дер кезінде дайын етті.

	— Айналайындар-ау, мыналарың ғажап дүние ғой, — деді Сәбең досына арналған ескерткіштің жобасын көріп, балаша мәз болып. — Рахмет сендерге. Ал мұнымыз қаншаға түседі?

	«Сәбе-ау, соны өзіңіз айтпайсыз ба?» дегендей сәулетші мен мүсінші үнсіз қалды.

	— Алпыс мыңнан асса да бірдеңе етеміз — деді Сәбең аңқылдап. — Қорқатын ештеңе жоқ...

	— Сәбе-ау, алпыс мыңыңыз не? — деді Хакімжан күңк етіп.

	— Енді қанша?

	— Екі жүз қырық мың сом...

	— Оһо-һо-о! — деді Сәбең дауысын соза.

	— Екі жүз қырық мың сом дейсіңдер ме?

	— Иә. Өздеріңіз ғой...

	— Жарайды, жарайды, қиналмаңдар, — деді Сәбең сабасына тез түсіп, жігіттерді сабырға шақырып.

	Сөйтті де телефонға жармасты. Онымен де көп сөйлескен жоқ.

	— Қонаев өзінде екен. Жүріңдер! — деді Хакімжан мен Шотаны асықтырып.

	Сол бетте үшеуі Орталық Комитетке келді. Сәбең мүсінші мен сәулетшіні сыртта қалдырмай, өзімен бірге Қонаевқа ала кірді.

	— Димаш, — деді Сәбең ашық жарқын. — Мына жігіттер үлкен шаруа тындырып келіп отыр. Көп ізденіп, Нұрмолда марқұмның ескерткішінің жобасын жасады. Міне, көрші өзің. Ғажап...

	Үстелге жайылған жобаны Қонаев та көріп, қатты ұнатты.

	— Сәбе-ау, қазақ қасиеттесең қара тасқа да қасиет бітеді демей ме. Мынаның табиғаты Нұрекеңе лайық нәрсе екен. Жарықтық жаратылысы бөлек, кесек тұлға еді ғой. Отыз жыл түк істелмеген Мұқырыны екі-ақ жылда жайнатып жіберді емес пе.

	— Димаш-ай, өзіңнің дәл осылай дейтініңді біліп келіп тұрмыз, — деді Сәбең де ағынан ақтарыла. — Біреулер осы ескерткішті Нұрекеңе көпсінетін көрінеді. Қымбат деп, қабырғалары майысады екен...

	Қонаев Сәбеңнің мына сөзіне жымиды да, жобаның бұрышына «Қабылдансын!» деп, қолын қойып берді. Орталық үйден Сәбең балаша қуанып шықты. Сол бетте «Жүр де жүріңдер!» деп, Хакімжан мен Шотаны үйіне алып кетті.

	Сол ескерткіш қазір Мұқыры ауылына кіре берістегі үлкен қара жолдың шетін ала аумағы тай шаптырымдай алаңда асқақ көрінеді. Жер жаннаты Жетісу өңіріндегі жеті жүзге таяу ескерткіштің ішіндегі ең әсемі де, ең биігі де марқұм Нұрекеңнің осы тұғыры. Жарықтық тірлігінде ауылдастарына: «Жолың болғыр-ау, ананы алай, мынаны былай жасасаңшы...» деп жүретін еді. Сол тілегін ол бүгінде жалпы жұртқа жария етіп тұрғандай.

	Құдайға тәуба, Нұрекең елеусіз, ескерусіз қалған жоқ. Елжұртының көз алдында қадір-қасиеті күн санап артып, биіктей түсуде. Ескерткіштің тап алдындағы: «Ескелді, Балпық аруағы қолдасын, сонда сен Нұрмолдадай боласың!» деп жазылған үлгіге де, өнегеге де толы ыстық тілекті көзіне жас толтырып, жүрек толқытпай ешкім де бейжай оқи алмайды. Ел атынан айтылып тұрғандай болған осынау киелі сөз алдында кім болмасын басын иіп, тәжім етеді. Ұрпақ пен ұрпақ жалғастығының жарқын көрінісі бұл тірлікте тап осындай-ақ болар.

	Ел мен елді, жер мен жерді жалғастырып жатқан Мұқырының тап іргесіндегі үлкен қара жолдың бойындағы Нұрекеңдей аса қастерлі тұлғаны күніне сан мыңдаған адам таңдана, тамсана көріп өтеді. Солардың ішінде білетіндері құран оқып, бата жасап жатады. Ал соңғы кездері Жетісу өңірінің жас ұрпақ өкілдері өздерінің салтанатты қуаныштарын Нұрмолданың ескерткішінің алдына келіп, тәжім етіп, гүл шоқтарын қоюдан бастайтын болыпты. Мұны қалай өміршең өнеге демессің.

	Бұл күнде бұрынғы Шұбар ауылы да, ондағы шаруашылық та Нұрмолда Алдабергеновтің есімімен аталады. Ауылдастары атақты жерлестерінің туғанына 80 жыл толу мерекесін де зор салтанатпен атап өтіп, музей ашқан еді. Сол музей міне, он жылдан бері үзбей жұмыс істейді. Ал шаруашылықты жетпісінші жылдардан бері Нүрекеңнің ізбасары, осы елдің белгілі азаматтарының бірі Көшкінбай Жанатов басқарып келеді.

	Қашан да кімнің кім екенін таразылайтын, асылдың асыл, жасықтың жасық екенін анықтайтын, ақ-қараны ажырататын — алтын уақыт. Күндер де өтер, жылдар да жетер, заман да өзгерер. Ел де, жер де жаңарар, сөйтіп, болашақ атты күн де жарқырап туа берер, туа берер. Сол болашақ атты алтын күн нұры алдымен халқының Нұрмолдадай қастерлі азаматына түспек, оның асыл тұлғасын шамшырақтай жарқыратып тұрмақ. Асқар таудың алыстан көрінетініндей уақыт өткен сайын Нұрекеңнің де алып бейнесі алыстан анық көріне бермек. Тірлігінде тек елім деп, жерім деп, аянбай еңбек еткен есіл ердің асыл арманы да сол еді-ау.

	Жарықтық, жатқан жерің жарық болсын! Аумин!





	Оглавление

	Бірінші тарау

	ӨЛІАРА

	Екінші тарау

	БАСТАУ

	Үшінші тарау

	ТҰЛҒА

	Төртінші тарау

	ЖАЗИРА

	Бесінші тарау

	ЖАЛА

	Алтыншы тарау

	ЖАЗА

	Жетінші тарау

	НАЛА

	Сегізінші тарау

	ДЕМ

	Тоғызыншы тарау

	ТҰҒЫР





