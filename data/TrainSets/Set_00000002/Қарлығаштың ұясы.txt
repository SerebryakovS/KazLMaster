	Тынымбай Нұрмағанбетов

	Қарлығаштың ұясы





	Повесть





	Ауруы әбден меңдеген соң жеті жасар Шорманды әжесі жақын ағайындарының бірі – Қиянбектікіне жіберуді жөн көрді.

	Шоқатайдың «Белорусымен» барасың дегенде Шорман қуанып қалды. Асығыс киімдерін жиыстыра бастады. Әжесінің айтуымен оған көрші кемпір су жаңа туфлиі мен көйлегін, сандыққа салып қойған костюм-шалбарын алып берді.

	Шорманның қуанышында шек болған жоқ. Көкшіл көздері күлімдеп, туфлиінің шаңын алақанымен сүрте бастады.

	Көрші кемпірдің көмегімен әп-сәтте киінді. Костюмі тым үлкен екен. Саусақтарының ұшы жеңінен әзер көрінеді. Шалбарының балағы да тым ұзын болған соң әлденеше қайырылды. Қуанғанынан әрі тракторға мінуге асығып, кемпірден: «Шоқатайдың тракторы келді ме екен? Қашан жүреміз?» – деп әлсін-әлсін сұраумен болды.

	Әбден киініп алған соң, белі кең соққан шалбарының ышқырлығын бір қолымен демеген күйі әжесінің жанына келді. Әжесі ыңқылдап, қатты ентіккен күйі басын әзер көтеріп, мұның шашынан иіскеді. Ұзын жеңінің ішінен саусақтарын әзер тауып алып, қайта-қайта сүйді.

	– Айналайын, бара ғой. Бар-р... – Әжесінің дауысы қалтырап, көзінен жас тамшылары көрінді.

	– Әже, мен Шоқатайдың тракторымен қайтып келемін. Әжесі Шорманды қайта еңкейтіп маңдайынан сүйді.

	Еріндері ып-ыссы.

	– Бара ғой, қалқам...

	Бала әжесі сүйген жерін алақанымен бір сипап қойып, есікке қарай беттеді.

	Кең киімімен ебедейсіз қозғалып, Шорман сыртқа шықты. Сыртқы есіктен шыға сала-ақ Шоқатайдың қызыл «Белорусін» іздеді. Трактор тамның сырт жағында күркілдеп оталып тұр екен. Бала қуанғанынан: «Шоқатай аға», – деп айқайлаған күйі жүгіре жөнелді.

	Трактор кабинасына отырған соң Шорманда тіпті ес қалмады. Төңіректі бір шолып қарады. Трактор ішінен де айнала анық көрінеді екен. Кабина терезесіне тілін тигізіп көрді.

	Ескі қыстақты мекендеген бұл шағын ауылға машина-тракторлар жиі келе бермейтін. Тек осы көктемнен бастап су жаңа «Белорусымен» Шоқатай келіп-кетіп тұратын болды. Сондықтан да ауыл балаларының Шоқатайдың тракторы көрінгеннен-ақ қарсы жүгіретін әдеттері бар. Жайшылықта бірі Шоқатайдың «Белорусы», бірі тіркемесі болып тіркесіп ойнайды. Үлкейгенде Шоқатайдыкіндей бір-бір «Белоруське» ие болуды қиялдайды. Солардың бірі – Шорман. Шоқатай үйлеріне жиі келетіндіктен, ол оған өзгелерден гөрі үйір болып алған.

	– Қиянбектікіне барам-м... Әжемнің өзі айтты, – деді асыға-үсіге, қабатына келіп жайғаса берген Шоқатайға.

	– Бұрын қыдырып па едің?

	– Бір-ақ рет.

	– Тракторға мініп көріп пе едің?

	– Айбаршаның үйіне барғанда мінгем.

	Сонан соң екеуі де үнсіз отырды. Трактор үлкен жолға түсті. Шоқатай темекі тұтатты. Шорман терезеден жол жиегіне қараумен болды. Сәлден соң іші пысты. Шоқатаймен әңгімелескісі келді.

	– Аға, тракторың неге қызыл?

	– Бояған ғой.

	– Үлкейгенде осы тракторды маған бересің бе?

	Шоқатай Шорманға қарап ыржия күліп, бір қолымен арқасынан қағып қойды.

	– Беремін.

	Бала тағы да әрдеңелерді сұрағысы келіп еді, трактор дауысымен қабаттаса сөйлесу едәуір қиынға соқты. Сонан соң трактор селкілімен тербетіліп отырып қалғып кетті.

	Ол трактор үлкен ауылдың шетіне келгенде ғана оянды. Шорман мұндай үлкен ауылды бұрын көрген жоқ-ты. Сондықтан терезеге тақала отырып, ақ шатырлы қаз-қатар салынған үйлерге, көшеде сапырылысқан көп адамдарға көз алмай қарады. Әлгі үлкен ауылдан өтіп, трактор бұралаңдаған жолмен алыстан мұнартып көрінген тауға қарай тағы ұзақ жүрді.

	Ақыры бұлар көк шалғынды қойнауға тарыдай шашыла салынған шағын ауылға жақындап, шеткі үйдің жанына келді. Кабинадан секіріп түсті де, Шоқатай Шорманды көтеріп алды.

	Үйден әуелі ырғала басып мол денелі Қиянбек шықты. Шорман бұрын оны бірнеше рет көрген. Үйлеріне барып тұратын. Соңынан арық қара қатын ере шықты. Бұл әйелді Шорманның бірінші рет көруі.

	– Оу, Шорман бала, келдің бе? – деп Қиянбек мұның костюмінің ұзын жеңінен әзер көрініп тұрған қолын алды.

	– Ойбай-ау, Оштай апамның дәу жігіті осы ма? – деп, әлгі қара қатын Шорманның тершіген маңдайынан бір сипады. Сонан соң екеуі де Шоқатаймен болып кетті. Қара қатын сөз берер емес.

	– Айналайын, Шоқатайжан-ау, керек уақытта келе қалғаныңды қарашы. Бір машина тақтайды орталықтан қалай әкелерімізді білмей, мына ағаңмен екеуміз әбден дал болдық. Көп жасағыр... Бала-шағаңның игілігін көргір-р... Айна-ал-айын... – Қара қатын Шоқатайдың жеңінен ұстап айрылар емес.

	– Әй, сабыр етсеңші. Балалар әуелі сусындап, демін алсын. – Қиянбек жуан дауысымен гүрілдей сөйлеп, әйеліне ұрысқан болды.

	– Ие, сөйтсе сөйтсін. Ұяттағы-ай. Мен де келмей жатып бас салған екем-ау. Үйде ашыған көженің суы бар. Ішкенде шекелеріңді жаратын құдықтың салқын суы тағы тұр.

	Қара қатын енді үйге қарай жүгірді. Шорман да қазір байқады. Ол жалаңаяқ екен. Жауырыны іріген көне көйлегінен денесі жылтылдап жүр. Шорман оған күлімдей қараған күйі Қиянбек пен Шоқатайдың соңынан еріп үйге қарай беттеді.

	* * *

	Қиянбек әйелімен екеуі ғана тұрады. Сондықтан болар, алғашқы күннен-ақ Шорманның қимылын, сөйлеген сөзін қызықтап қауқалақтап жүрді.

	Шоқатай кеткен соң үшеуі отырып шай ішті. Шорманды төрге отырғызды. Өзі әбден ыстықтап әрі кең киім жараспай тұрғандықтан, «әкеңнің киіміндей қолпылдатпай әкелші, былай іліп қояйын», – деп қара қатын өзі шешіндіріп, Шорманның костюм-шалбарын төргі бөлмеге алып кетті.

	Шорманның ауылының, әжесінің халін сұрады. Өзіне олардың әбден ден қойып отырғанын білген соң, Шорман да еркін сөйледі. Әжесінің ауырып жатқандығын, өзінің мұнда біраз күнге қыдырып келгендігін айтты. Қара қатын да қостап қойды.

	– Міне, жігіт болайын деген бала. Біздің там салып жатқанымызды біліп, көмектесуге келген ғой. Кесек таси аласың ба?

	– Білем-м, әжем екеуміз тауық қора соққанда кесегінің бәрін мен тасығам.

	Көйлегін керіп тұрған қарнын алақанымен сипап отырып, баланың бұл сөзіне Қиянбек кеңкілдеп тұрып ұзақ күлді:

	– Ойпырмай, мын-наның сөзі... Тауық қора соғып ем деш-ші.

	Қара қатын да шиқылдап жатыр.

	Шорман аз-кем ыңғайсызданып қалды. Әжесімен екеуінің көктемде тауық қора соққаны рас-ты. Ол кезде әжесі де сап-сау еді. Бұл лайын жасап, әжесі екі көзді қалыппен кесек құйған. Енді соны қалай дәлелдерін білмей қиналды.

	Шайдан соң сыртқа шықты. Қиянбектің жаңадан салып жатқан алты бөлмелі үйін түгел аралап шықты.

	– Әй, Шабаркүл, күн ауып кетті. Кесек тасысайшы, – деп Қиянбек ас үйде күйбеңдеп жүрген қара қатынды шақырды. Өзі қол арамен әлдебір тақтайларды кесе бастады.

	Шорман да Шабаркүлмен бірге кесек тасуға шықты.

	Шабаркүл оған кесекті қалай көтеруді, қайда, қалай қою керектігін үйретті.

	Сонан соң жанынан өтіп бара жатқан екі баланы шақырып алды.

	– Әй, мұнда келіңдер, мына Шорманжанмен таныстырайын.

	Біреуі Шорман қатарлы да, екіншісі ересектеу екен. Екеуі аяқтарын еріне басып, бұлардың жанына келді. Шорманға, «бұл қайдан келген бала» дегендей, таңырқай қарасатын секілді.

	– Кішкене кесек тасысыңдар. Сонан соң бірге ойнайсыңдар.

	Ересектеуі кеуіп жатқан кесектерді жиыстыра бастады. Кішісі жан-жағына алақтай қарап тұрыңқырап қалып еді, Шабаркүл ұрса жөнелді.

	– Ойбай-ау, мына неме неғып тұр, әй. Маған қонаққа келіп пе едің? Әкең сияқты, басқаның ісіне бақырайып аяғын баспайтын біреу боларсың өзің. Көтер мына кесекті ақың кетсе де!

	Қолына бір кесекті ұстата қойды. Бала мұрнын бір тартып қойып, кесекті амалсыз ұстады да, Шабаркүлдің соңынан ере берді.

	Үшеуі тамның маңына кесектерді үйіп тастады. Кесекті көптеп көтергені үшін Шабаркүл Шорманды мақтады.

	«Сендерден кіші болса да қаруы бар екен» деді.

	Балалар шаршай бастады. Шорманның да демалғысы келді. Бірақ Шабаркүл әлдене деп ұрсып жүре ме деп, сыр берген жоқ. Үй иесінен жуыр маңда рұқсат болмаған соң, екі бала тамды айнала беріп үйлеріне қарай жүгіре жөнелді.

	– Әй, қайда кеттіңдер?

	Шабаркүлдің айқайына олар мойын бұрған жоқ.

	– Жарайды, азанда келе қойыңдар. Аздап қолқабыс етерсіңдер.

	Шабаркүл көйлегінің шаң-шаң болған бір шалғайын қаққыштап тұрып: «Әттеген-ай, енді сәл көмектескенде, біраз кесек тасылып қалатын еді. Жүгермектердің зып етіп кете қойғанын қарашы», – деп күңкілдеп қойды.

	* * *

	Арада екі күн өтті. Шорман үй-ішіне едәуір үйренісіп қалды.

	Бұл үйдің жұмысы күн шықпастан басталады. Әуелі Шабаркүл тұрады. Қора айналып қашқан ешкіні әлде босанып кетіп, түнімен енесін еміп шыққан бұзауды қарғап-сілеп жүріп, малдарын сауады. Сиырын айдап апарып табынға қосады. Қой-ешкілерін ұзатып айдап салады. Сонан соң үлкен шойын қазанның астына от жағып сүт пісіреді. Самауырға шоқ салып қойып, тұрып қалған сүзбесін жаяды. Көзден таса болса-ақ совхоздың егініне қарай беттейтін қозы-лағы тағы бар. Бір ғажабы: не істесе де жау қуғандай асығып жүріп істейді. Сондықтан болар, ауыл адамдары оны «Қиянбектің жорғасы» дейді.

	Қиянбектің өзі кештеу тұрады. Былқ-сылқ еткен ауыр денесін әзер игеріп есік алдына шығады. Бұл кезде Шабаркүл оған құманмен су әзірлеп қояды. Қиянбектің намаз оқуды бастағанына көп болған жоқ. Алғашқы күндері намаз уақтысын өткізіп алып, кеш тұрып қалып та жүрді. Ондайда Шабаркүлді кінәлайды.

	– Жұрттың бәрі бес уақыты намазын түгендеп жүр деймісің. Алаңсыз оқымай жүрген кездерің де болды ғой. Қайта, құдайға шүкір, ниетің түзу. Шариғатта құман салдыратып барып дәрет алғанның өзі намаз оқығанмен бірдей екен, – деп Шабаркүл де жұбату айтқан болады.

	Шабаркүлдің жұбату айтуымен көңілі жай түскен соң, есіктің алдындағы сөреге аяқтарын айқастыра отырып:

	«Өзің не істеп жүрсін?» – дейді керенау күйде. Мұндай сәтте Шабаркүл малдарды жайғап болғандығын, шайдың да қайнағандығын айтуы тиіс.

	Қиянбек оның айтқандарын ықылассыз тыңдаған болып: «Бүгін денем алдырмай қалған ба?» – деп, екі қолын бырт-бырт еткізе кезек-кезек сілкілейді.

	– Енді үйдің әлегі ғой. Күннің шығуы мен батуы бір тынбайсың. Абайласаңшы.

	– Әлгі баланы тұрғыз. Кесек тасысын. Өзі ұйқышыл неме ме, қалай?

	– Оштай апам бетінен қақпай өсірген ғой. Ұйқысы барлау екен.

	Сонан соң Шабаркүл жұлқылап Шорманды оятады. Үшеуі таңертеңгі шайларын ішеді де, жұмысқа кіріседі.

	Қиянбек әлдебір тақтайларды жонып, аралайды. Есік-терезелердің орнын қарыстап немесе белбеумен өлшеп жатады. Шабаркүл мен Шорман кесек құйып, кепкен кесектерді үйдің бөлмелеріне тасиды.

	Осындай қиқы-жиқы жұмыстармен олардың әр күні өтіп жатты.

	Түс кезі болатын. Күн тым ыссы еді. Әбден шаршағандықтан, бәрі есік-терезесі қымталған салқын үйде демалып жатқан. Қиянбек аһылап-уһілеп, жалаңаш кеудесін алақанымен қайта-қайта сабалап, дөңбекшумен болды.

	– Япырмай, мына құдайдың күнінің ысуын-ай. Үй салуды қайдағы бір жайсыз жазда бастадым білем осы...

	– Мұздай суға түсіп алсаң қайтеді? Әлде көженің суынан сіміріп аласың ба? – Шабаркүл бәйек болып жүр.

	– Әй, көженің суынан әкеле қойшы. – Ырсылдап отырып қызыл қауақты басына көтере ұзақ сімірді де, Қиянбек төсегіне қисая кетті. Бұрын түс кезінде ұйқтап дағдыланбағандықтан, таңертеңнен кесек тасып шаршаса да, Шорманның ұйқысы келмеді.

	Қараңғы бөлмеде қарманған сәтінде қолына алғаш іліккен фуфайканы басына жастаған күйі, үнсіз жата берді.

	Шабаркүл табалдырықтың аузына таяу жатқан. Әлден уақытта:

	– Шал-ау, ояумысың? – деген сыбыры естілді.

	– Е, немене?

	– Айбарша мен Есенжолды көріп пе едің?

	– Е, көрмей қара басып па?..

	– Жай, білесің бе дегенім ғой. Екеуінің айдай баланы тірі жетім етіп кеткенін айтамын-ау. Жалғыз қамқоры Оштай апам еді.

	Шабаркүл әлдекімге аяныш білдіргендей ауыр дем алды.

	– Әй, сен осындай бір жұртта қалған әңгімені қоқытпай жатшы. Аз уақыт көзімізді ілейік.

	Қиянбек олай-бұлай дөңбекшіп біраз жатты да, қорылға басты. Шабаркүл одан әрі үндеген жоқ.

	Олар әңгімесін алғаш бастағанда-ақ Шорман елең ете қалған. Өйткені Айбарша мен Есенжол туралы бұрын да көп естіген. Тіпті үйге келген кемпірлерге солар туралы айтып, әжесінің ағыл-тегіл жылап алған кездері де есінде.

	Шорман Айбаршаны екі рет көрді.

	Осыдан бір жыл бұрын әжесі оны Айбаршаның үйіне ертіп барған. Өзі теміржолда істейді екен. Тілі енді шыға бастаған баланы Шорман қайтқанша ойнатып жүрді. Айбарша да Шорманға бірден ыстық көрінді. Әсіресе оңашада кеудесіне қысып тұрып, өзін қайта-қайта сүйгіштеген бір сәті Шорманның есінде ұмытылмастай болып қалып қойды.

	Шарап дейтін күйеуі бар екен. Оны Шорман ұнатпады. Түсі суық. Оның үстіне Шарап Шорманды жақтырмаған сыңай танытты. Тіпті бұлар қайтамыз деп отырған күні әлдебір себеппен Айбаршаға ұрсып та алды.

	Әжесі мен екеуі Айбаршаның үйінде екі-ақ күн болды. Бірақ сол екі күн Шорманның есінен кетпей қойды. Әрдайым: «Әже, Айбаршанікіне тағы да барамыз ба? Айбарша қашан келеді?» – деп, әжесін мазалап жүрді. Ақыры Айбарша келді. Ол Шорманға көп алма әкелді. Шорманға алған костюм-шалбары да бар екен. Баланың ол күнгі қуанышында шек болған жоқ. Түнде Айбарша мен әжесінің ортасына жатты. Іштей Айбаршаның өздерімен бірге қалып қоюын да қалап еді.

	Бірақ ол бір түнеді де, ауылына қайтып кетті. Сонан соң қайтып келген емес.

	Ал Есенжолды ол әлі көрген де жоқ.

	Жаңағы сыбырды естіген соң Шорманның енді тіпті ұйқысы келмеді. Шабаркүл де ұйқтады-ау деген кезде сытылып сыртқа шықты.

	Күн күйіп тұр екен. Көңілсіз күйде тамның көлеңке шетіне қарай жүрді. Дәл қазір үйіне қайтып кеткісі келді.

	Осы кезде трактор гүрілі естілді. Келе жатқан Шоқатайдың «Белорусы» екен. Шорман қуанғанынан тракторға қарсы жүгіре жөнелді.

	– Шал-ау, келіп қалды. Тақтайды алып келе жатыр, – деген Шабаркүлдің дауысы естілді. Көзін уқалаған күйі сүрініп-қабынып іштен Қиянбек шықты.

	Трактор тоқтаған соң Шоқатай кабинадан асықпай түсті. Бұрынғыдай көңілді қалпы жоқ.

	– Шоқатай аға, менің үйге қайтқым келеді. Аяушылық білдіріп, жанына ентіге жүгіріп келген Шорманның ол шашынан сипады.

	– Әжең базарға кетті. Саған көп-көп алма әкелемін, – деді.

	– Қайдағы базар? Мені алып кетпеді ме?

	– Ана-ау, таудың ар жағындағы... Саған «жыламай жүрсін, қайтып келемін» деді.

	Шоқатай қолын алыстан мұнартқан тауға қарай сілтеді. Бала жабырқаған күйі үн-түнсіз теріс айналып кетті.

	Бүл кезде дабырласып Қиянбек пен Шабаркүл де келген. Тақтайларын уақытылы әкелгені үшін Шоқатайды кезек-кезек айналып-толғанып жатыр. Шорман жанынан кеткен соң, Шоқатай оларға әлдебір жайды күбірлеп айтып тұрды. Сөз арасында Шорманның әжесінің аты аталды. Бірақ оның не айтып тұрғанын Шорман трактор гүрілінен толық естімеді.

	Бала жүрегі сәл өрекпіді де, артынан ұмытып кетті. Ертеңіне Қиянбек пен Шабаркүлдің үйі жанына гүрілдеген Шоқатайдың тракторы тағы келіп тоқтады. Біраз кемпір-шалдар келіп тіркемеге мінді. Бәрі де дабырласып Оштай кемпірді әңгіме етісті. Кішкентай Шорманға аяугершілік білдірген болды. Шабаркүл: «Сенің ауылыңа барып қайтамыз» деген соң, оның да барғысы келіп, Шорман тракторына су құйып жатқан Шоқатайдың жанына келді.

	– Аға, мен де кетемін. Әжемді сағындым.

	– Сені ертең кабинаға мінгізіп алып барамын. Бүгін адам көп. Кабинаға сыймайсың.

	– Олар қайда барады? – Шорман сұқ саусағымен тіркемеде отырғандарды нұсқады. Шоқатай әуелі не дерін білмей мүдіріп қалды. Қолындағы бос шелекті қоя сала, Шорманның жанына келіп, шашынан сипады. Маңдайынан сүйді.

	– Олар қыдырып барады. Ал, сен осында бол, жарай ма?

	Шорман үнсіз басын изеді. Шабаркүл жанына келіп арқасынан қақты.

	– Айналайын, сен үйде бола ғой. Амандық болса, кешке келіп қаламыз. Өзіңді мына Шоқатайдың келіншегіне дайындап кеттім. Асханада бір тостақ айран тұр. Қарның ашқанда, нан турап жерсің. Қозы-лақты байқай жүр. Егінге түсіп кетсе, бригәдір қыр соңымыздан қалмайды. – Тіркеме дөңгелегіне аяғын қойып жармаса бере тағы да: – Айналайын, Шорманжан, әйтеуір, үйді есіз тастай көрме, – дегенді қосып қойды.

	Қиянбек пен Шоқатайдан өзгесі тіркемеге жайғасты. Трактор гүр-р, гүр-р етіп біраз тұрды да, үй сыртындағы жолға қарай қозғалды.

	Үйде жалғыз қалғандықтан, Шорман көңілсіз күйде болды. Тамның көлеңкесінде ала мысықты ермек етіп біраз отырды. Шоқатайдың үйі бұл арадан біраз қашықтау болатын. Шабаркүлмен бірге еріп барғанда оның жаңа еңбектеп жүрген бөпесін жұбатқаны бар. Келіншегі де Шоқатай сияқты ақжарқын адам. Шорманға бірден ұнады. Кетерінде шалбарының бір қалтасын толтыра конфет берген. Сонда кетіп қалғысы келіп тұрды да, Шабаркүлдің «үйден ұзап кетпе» дегені есіне түсіп, ойланып қалды. Іші пысқан соң, салынып жатқан тамның терезесінен жерге қарғып ойнады. Бір секіргенде аяғын ауыртып алған соң, оны да қойып, үйдің көлеңкесіне келіп отырды.

	Түс таянған кезде алғаш келген күні кесек тасысқан екі бала қасына келді. Ұзын бойлысының аты Мұратбек, кішісінің аты Сағын екен. Үшеуі кесектен үйшік қалап ойнады. Егінге беттеп бара жатқан қозы-лақты бірге қайтарып келді. Сонан соң суға түсуге каналға барды. Ойын қызығына түскен соң, Шорман Шабаркүлдің «үйден ұзап шықпа!» дегенін ұмытып кетті. Үшеуі ұзақ шомылды. Бір-біріне әбден үйренісіп те алды. Мұратбек өзінің алдағы күзде екінші класқа баратынын айтып мақтанды. Жағада жатқан ескі газетті екеуіне судыратып оқып берді. Канал жағасында ұзақ ойнап, су сорған беттерін алақандарымен сипалап қойып, үшеуі үйге қарай келе жатты. Тал түс. Күн күйіп тұр.

	– Торғайдың ұясынан зұмыртқа алайық, – деді Сағын ойда жоқтағы ұсынысына өзі де риза болып. Астыңғы бір тісі түсіп қалғандықтан, ш менен ж-ны осылай бұзып айтады екен.

	– Дабай, алайық, – деп Мұратбек бірден қостады. Шорман үндеген жоқ. Бірін-бірі қостап ауылға қарай жүгіре жөнелген екеуінің соңынан еріп келе жатты.

	– Біз кесе бес зұмыртқа алғанбыз, – деп Сағын есе сөйлеп алға түсті. Мұратбек те қалысар емес.

	– Ой, ұяға қолды тығып жіберсек, өзіміз деген торғайдың өзін де суырып аламыз.

	Үшеуі Қиянбектің үйінің жанына келді.

	– Нұрбұқаның ескі тамына барамыз.

	– Ой, ол алыс қой, – Мұратбек жаратпаған сыңай танытты.

	– М-мен-н таптым. – Сағын бір кезде айқайлап жіберді, – сендердің-ң... Шабаркүлдің үйінің ауызғы бөлмесінде қарлығаштың ұясы бар. Мұратбек те қостай кетті.

	– Кілт сенде ме? – Шорман үндеген жоқ. Кілтті каналға кетерде есіктің табалдырығының астындағы қуысқа тығып кеткен болатын.

	– Дабай, кілтті әкел, есікті ашамыз.

	– Ашуға болмайды.

	– Біз үйден ештеңе де алмаймыз. Ұядағы зұмыртқаны ғана.

	– Бәрібір, есікті ашпаймын.

	– Ой, мынау не дейді-ей. Сендей көк көзді бір-ақ ұрып жылата салармыз.

	– Біздің ауылдың балалары көп. Забылып қалса, сен мылза-мылза боласың, – деп, Сағын сәл шегініп барып, жұдырығын түйіп қойды.

	– Өй, мұны мен өзім-ақ... – Шорманға Мұратбектің жармаса бергені де сол еді, үй жақтан Шоқатайдың келіншегі шыға келгені.

	– Е, сендер мұнда жүр ме едіңдер? – Ол бұлардың төбелеске бейімделіп тұрғанын байқаған жоқ.

	Екі бала тұра қашты. Шорман ызадан алқынған күйі үйге қарай жүрді.

	– Ойнап кетіпсің. Қозы-лақты егінге түсіп бара жатқан жерінен мен қайырдым. Шабаркүл жеңешем ұрсып жүрер. Енді үйде бол.

	Шоқатайдың келіншегі үйіне қарай кетті.

	Шорман есікті ашты. Есіктің ашылуы мұң екен, дәл төбесінен зу етіп қарлығаш ауызғы бөлмеге енді.

	Ауызғы бөлмедегі қарлығаштың ұясын Шорман келген күні-ақ көрген. Ұя тіреу ағаштың жоғарғы жағында болатын.

	Ол шиқ-шиқ етіп ұясына кіріп кеткен қарлығаштың сыртқа шығып тұрған айыр қанатына ұзақ қарады. Есікті жауып кеткеніне өзін кінәлі сезінгендей, сыртқы есіктің босағасына сүйенген күйі тұрып қалды.

	Есіне әжесінің ертегісі түсті.

	* * *

	Шорманның әжесі соншалықты ертегіші кісі емес-ті.

	Бәлкім, ол кісінің білетіні де осы жалғыз ергегі шығар.

	Үйге Айбарша келіп кеткен күннің кеші болатын. Екеуі де көңілсіз күйде қалды. Шорманның екі сөзінің бірі Айбарша. Төсекке жатқан соң да көпке дейін көз ілмеді. Айбарша туралы әр нәрсені сұрап әжесінің мазасын алды.

	– Әже, ол енді қашан келеді?

	– Амандық болса, келіп қалар.

	– Мен оны жақсы көрем, әже... Сен ше?

	– Айналайын, Айбаршаны кім жек көруші еді. Жұрттың бәрі де жақсы көреді. Үйден әлгінде кетсе де сағынып қалғандаймын. Бір-ақ түнеп, құмарымызды да қандырмады ғой, – деп әжесі Шорманды кеудесіне қысып, бетінен сүйді. Әжесі жаз күндері төсекті үнемі далаға салатын. Бұл Шорман үшін де көңілді. Үйде жатқандай тым-тырыс болмайды. Есектердің ауылды көшіре ақырғаны, байлаулы сиырлардың пысылдағаны анық естіледі.

	Төбеден жапырлап тұрған жұлдыздар да бала үшін бір түрлі қызық еді.

	Аспанға қарап ұзақ үнсіз жатқан. Төсегінің жанына шешіп қойған бәтеңкесі мен шалбарына қарап, есіне тағы Айбарша түскен.

	– Әже, ол үйіне жетіп қалған шығар?

	– Иә, ендігі жеткен де шығар. Астында жүрдек ат. Өзі де асығыс еді.

	– Әже, Айбарша неге бізбен бірге тұрмайды? Неге кетіп қалған?

	Әжесі жауап орнына күрсінді.

	– Есенжол да біздің үйдің адамы ма? Бәрі де айтады. Кеше Халықбектің баласымен ұрсып қалғанымда оның да әжесі: «Қарашы өзін, Есенжолдан аумайды. Көзі тұздай боп қақтығысуға әзір тұрады», – дейді. Неге олай дейді? Шынымен мен Есенжолға ұқсаймын ба?

	Әжесі көпке дейін үнсіз жатты. Қайта-қайта күрсінумен болды. Кеудесінің бір қалыпты сырылы естіледі. Бір кезде барып: – Шорманжан, әлі ұйықтаған жоқсың ба? – деді.

	– Жоқ, ұйықтағам жоқ. – Ысырылып әжесіне қарай тақала жатты. Жұп-жұмсақ кішкене қолдарын оның кеудесіне қойды.

	– Ұйықтамасаң, мен саған ертегі айтып берейін.

	Шорман бетін әжесіне қарай аз-кем бұрды да, пыс-пыс етіп жата берді.

	...Ерте-ерте, ертеде аты әлемге мәшһүр хан болыпты. Ханның жасы 70-ке келгенде әйелі ұл тауып, дүниені дүркіретіп той жасаған екен. Той өте сала жас сәби кенет сырқаттанып қалады. Хан барлық балгер, тәуіпті жинапты. Барлығы да баланы жаза алмайтындығын мойындайды. Қаһарына мінген хан балгер, тәуіптер мен, «сенің салақтығыңнан ауырды» деп, баланың күтушісі 65-тегі кемпірдің де басын алмақ болыпты.

	Кемпір үйіне келіп, зар илеп жылайды. Сонда кемпірдің зарын төбесінен қамысы салбыраған ескі лашығына ұя салып жүрген қарлығаш тыңдайды.

	– Шиқ-шиқ, жылама, әже. Хан баласын жазу менің қолымнан келеді, – депті.

	– Уа, адамзаттың досы, қасиетті қарлығаш, сен мені құтқара гөр!

	– Шиқ-шиқ, құтқарамын, әже. Алабас, Қарабас деген екі тау бар. Одан өткен соң Ажал атты көл жатыр. Сол көлдің ар жағында Өмір атты ұланғайыр жерде Жүрек деген гүл өседі. Баланың емі – сол гүлдің ұнтағы. Мен ертең жолға шығамын.

	– Адамдарға рақымы күшті, қарлығаш... Мен сенің жолыңды күтемін.

	Кемпір зар илеп қала беріпті...

	Шорман көрпесін кеудесінен ысырып тастап, әжесіне қарай ысырыла түсті.

	...Қарлығаш жолға шығады. Басынан қар кетпейтін Алабас тауына жетіпті. Ол тауды дуакеш мыстан мекендейді екен. Мыстан жанды нәрсені Алабастан әрі асырмай, дуалап тастайтын болыпты. Қарлығаш тау үстінен бұлттардың арасына жасырынып, Алабастан әйтеуір өтіпті.

	Қарабас деген тауға жеткен екен... Бұл таудың күндізі де, түні де адам айырғысыз қараңғы, тас түнек болады екен. Таудың биіктігі сондай, аспанмен түйісетін жерінде құс сиятындай ғана саңлау болыпты. Тауды мекендеген жеті басты дию Қарабасқа қарай келе жатқандарды жеті күншілік жерден біліп отырады-мыс.

	– Қарлығаш Қарабастан өте алмай бір апта жүріпті. Айласын асырып диюдың көздерін түгел шұқып алады. Бірақ алып дию сонда да жібермейді. Ақыры Қарлығаш диюдың әбден қалжырап, мызғып кеткен сәтін пайдаланып, таудан ұшып өтеді.

	– Әже, диюға ұсталып қалған жоқ па?

	– Жоқ, айналайын. Аман-есен өтті.

	Шорман көңілі жай тапқандай еркін дем алды.

	– Алдынан Ажал деген көл шығыпты. Ол көлдің суы улы болғандықтан, маңына жанды нәрсе бармайды екен. Көлдің шетінде қанатты құс қонақтардай бұта да болмайтын көрінеді.

	Қарлығаш көлдің үстімен алты күн ұшады. Қанаты әбден талып, шаршайды. Тіпті талай рет көлге құлап түсе жаздайды. Сонда да бірақ соңғы күшін жиып ұша береді. Жетінші күн дегенде барып Өмір атты жердің жиегіне әрең ілігеді.

	– Әже, әбден шаршады-ау, ә?

	– Шаршамағанда ше? Әзер дегенде ес жиып, Жүрек деген гүлді тауып алады.

	Гүлдің ұнтағын таңдайына басып алып, асығыс қайтадан ұшады.

	Тағы да Ажалдың үстінен алты күн ұшады. Көзінен айырылған дию қарлығашты иісінен танып, айқайлағанда Қарабастың маңы азан-қазан болыпты.

	Алабастың басынан тағы да бұлттардың арасына жасырынып өтеді.

	Арада екі ай өткенде, қарлығаш елге әрең оралады. Келсе, кемпірді зынданға тастапты. Дүниенің төрт бұрышынан шақырылған балгер, тәуіптер баланы жазар еш ем таппай, бір бөлмеде мүлгіп отыр екен.

	Қарлығаш елеусіз ғана бала жатқан бөлмеге ұшып кіреді. Бастары алынатын күнді күтіп еңіреген күтушілердің дауыстарын естиді. Қарлығаш өлім қаупінде жатқан баланың аузына Жүрек гүлінің ұнтағын тигізуі мұң екен, бала қолын ербеңдетіп, жұмулы көзін ашып, күлімсірей бастайды. Хан қуанғанынан жылап жібереді.

	Хан баласының жазылу құрметіне ұлан-асыр той жасайды. Бірақ баласының ойда жоқта жазылу себебін біле алмай қайран қалыпты.

	Баласы әбден айығып, той тарқаған соң, Қарлығаш хан тағына ұшып келіпті.

	– Шиқ-шиқ, патша ағзам, балаңызды жазған менмін, екі айшылық жердегі Өмір атты мекеннен Жүрек деген гүлдің ұнтағын әкелдім. Сол ұнтақпен балаңыз жазылып кетті, – депті.

	Хан не дерін білмей сасып қалады.

	– Уа, ендеше баламның атын Қарлығаш қояйын. Тағы да тілегің болса айт!

	– Шиқ-шиқ, патша ағзам, зындандағы күтуші кемпірді босатсаңыз. Мен екі айшылық жолға сол кісінің көз жасы үшін шыққанмын.

	– Тілегің орындалады, қасиетті Қарлығаш.

	Хан бұйрығы бойынша күтуші кемпір зынданнан шығады.

	Арада талай жыл өтеді. Әке орнына таққа отырған бала елінен қарлығаштарға арнап арнайы ұялар жасатыпты. Ел жұрты оны Қарлығаш хан деп атайды. Сол елді күллі Қарлығаш әлі күнге дейін қоныстайды екен.

	Ертегі аяқталған соң, екеуі де көпке дейін үнсіз жатты. Әжесі Шорманның көрпесін қымтай түсіп, «Айналайын, енді ұйықта», – деп жұмсақ алақанымен шашынан сипап қойды.

	Шорманның көз алдына Ажал көлінің үстінен қалықтай ұшып келе жатқан, диюмен алысып жүрген, бұлтпен араласып Алабас тауынан өтіп келе жатқан Қарлығаш қайта-қайта елестеп өтіп жатты.

	– Әже, сол Қарлығаш қазір қайда екен? Бәлкім, Қарлығаш ханның елінде болар.

	Шорман әжесін қайтып мазалаған жоқ. Ашық аспандағы шоқша жарқыраған жұлдыздарға қарады. Сол жұлдыздардың ара-арасымен әлдеқайдан қанаты суылдап Қарлығаш ұшып келе жатқандай...

	Әжесінің иығына қолын салған күйі, ұйқы тығылған көзін бір ашып, бір жұмып жатып, ақыры, бала маужырап ұйықтап кетті.

	Сол жазда Шорман өздері отырған үйге қарлығаштың ұя салуын асыға күтіп еді. Үйдің төбесінен салбыраған су ағардың арасынан ұя салған шымшық торғайлардың дауысынан құлақ тұнардай болды.

	Бірақ қарлығаш ұя салған жоқ...

	Содан бері арада бір жыл өтті. Шорман әжесінің ертегісін ұмытқан жоқ. Есіне түскенде: «Әже, Қарлығаш диюмен қанша күн алысып еді?» – деп қайталай сұрап алатыны бар. Ондайда әжесі де көңілін қалдыра қоймайды. Ұршық иіріп, әлде жүн түтіп отырып, басынан аяғына дейін қайта айтып беруден ерінген емес. Сірә, сол ертекті әжесі айрықша ұнататын сияқты еді.

	* * *

	Кешкісін ауылдан кеткендер қайтып келді. Трактор тоқтағанда, Шорман да жүгіріп барып, кабинадан түсе берген Шоқатайдың костюмінің етегінен ұстай алды.

	– Аға, әжем қайтып келіп пе?

	– Қайтып келу қайда. Қоржынының екі басына теңдеп әкеле жатқан алмалары жол-жөнекей ауып қалыпты.

	– Қандай алма? Былтырғы Айбарша әкелгендей ме? Шоқатай: «Мына сенің басыңа жете қабыл», – деп, май иісі аңқыған алақанымен баланың басынан бір сипап өтті.

	Шорман әжесінің келмегеніне аздап ренжісе де, ауып қалған екі қоржын бас алма айтылғанда, аздап күлімсіреп қойды.

	Жұрт үсті-бастарының шаңын қаққыштап, тіркемеден түсіп жатты.

	Кабинадан бұлғақтап Қиянбек те түсті. Түскен бойда ескі жер ошақтың жиегіне отыра кетіп, лақылдатып құсып алды. Жанында шаңнан көзі ғана жылтырап, күйіп-пісіп Шабаркүл жүр:

	– Үйбай, мына сорлы өле жаздапты-ау. Әй, бәсе иіс тиеді-ақ қой деп едім... Ақыры тиіп тыныпты. Өзіңе де обал жоқ. Кәбеңкеге құмарын қайтерсің? Есі қалғыр трәктірдің кәбеңкесі де кәбеңке болып па, крәсін сасып...

	Қиянбектің қолтығынан ұстап, жер ошақтың басында біраз отырды да, демеп үйге қарай жетеледі. Қалпағы мен плащын Шорман алып жүрді.

	Кеш бойы киімін шешіндіріп, төсек салып беріп, Шабаркүл Қиянбекпен әуре болды.

	Кешкі шай үстінде Шорман оларға үйге Мұратбек пен Сағынның келгенін, қарлығаштың жұмыртқасын алдырмаймын деп олармен шекісіп қала жаздағанын айтып еді. Бірақ үй иелері оған пәлендей елең ете қоймады.

	Үй ішіндегі сан алуан жұмыстың көпшілігі Шорманға да қатысты. Тыртаңдап жүріп кесек тасиды. Қозы-лақ қайырады. Шабаркүлдің: «Шорман-ай, тауықтарға жем шашып келші. Қорадан жусан әкелші!» деген шауып кел, барып кел жұмыстары өз алдына. Тіпті Мұратбек пен Сағынды да шекісіп қалғаннан кейін Шорман ұшырата алған жоқ. Оған мұршасы да болған жоқ. Бір жолы соларды тауып алып, ойнап қайтуды ойлап, үйден ұзай бергені сол еді. «Сен де қыдырма болайын дедің бе? Одан да екі кесек көтерсең де пайдалы жұмыс бітірсейші. Әлде мұрындарын сүрте алмай жүрген сол бір немелерсіз тұра алмайсың ба? – деп, Шабаркүл кейіп тас-талқан болды.

	Содан кейін ешқайда шықпайды. Әбден зерігіп кетті. Шоқатай келсе, әжесін сұрап біліп, аулына қайтып кетуді де ойлап жүрді.

	* * *

	Жаңа үйдің қабырғасы өріліп, енді жабар кезде Қиянбектің қалада тұратын қызы мен күйеу баласы келді.

	«Бұрын да: «Үйдің жабылу қарсаңына келіп қалар. Барып көмектесеміз депті ғой», – деп Шабаркүл жиі айтатын. Олардың Гүлжан деген қызы бар екен. Өзінің Шорманмен бойы бірдей. Екеуі тез шүйіркелесіп кетті. Жаңа үйдің бөлмелеріне жасырынбақ ойнады. Бұл жолы Шабаркүл Шорманның ойнағанына кейіген жоқ. Қайта өзі бұларға арнайы келіп: «Ойнаңдар, қарақтарым», – деп, Гүлжанның бетінен қайта-қайта сүйіп, Шорманға: «Гүлжанның көйлегін былғап қойып жүрме» дегенді ескертіп қойды.

	Екеуі кешке дейін ойнады. Тіпті көңілді болды. Гүлжан да ойыннан зерікпейді екен. Өзі күлегеш-ақ. Көзі күлімдеп әр нәрсені айтып күле береді. Онысына Шорман да қосылады. Кешкісін Гүлжан далаға, папасы мен мамасының ортасына жатты. Өзгелерге бұрынғыша үй ішіне төсек салынды. Шабаркүл: «Айналайын, менің қасыма жата ғой», – деп әрі-бері шақырып еді, Гүлжан келмеді. Сонан соң ерінбей барып, жатқан жерінен бетін шолп-шолп сүйіп, қайтып келіп орнына жатты. Онысын: «О несі екен, баламен бала боп далбақтап шауып жүргені», – деп

	Қиянбек жаратпаған болды.

	Шорман әдетінше басына Қиянбектің ескі фуфайкасын жастап, әр жерінен жүні шығып кеткен ескі көрпені сүйретіп, қабырғаға тақай салынған көрпешеге қисая кеткен. Оған осы бір көріністердің бәрі де өзгеше ыстық көрінді. Әжесін есіне алды...

	Айбаршаны да ойлады. Тіпті оның соңғы келуіндегі әжесімен екеуі ортаға алып жатқан түні, кезек-кезек аймалағаны, өзінің оларға еркелегені көз алдынан сол қалпында тізіліп өтіп жатты. «Неге келмейді екен Айбарша... Әлде мені сағынбай ма?.. Тіпті келмейді, болмаса бір рет келіп кетсе қайтеді?» Көзі жасаурап кетті. Есенжолды да ойлады. Оны әңгіме етушілердің бәрі жамандайды. Тіпті әжесінің өзі жек көретін. «Айбаршаны жазықсыз тастады», – деп ұрсады. Шорман ондайда үнсіз тыңдап отыратын.

	Ұйқысы келмеген соң Шорман әлденеше аударылып түсіп дөңбекшумен болды.

	– Гүлжанды осы жолы алып қалсақ қайтеді? – деген Шабаркүлдің дауысы естілді. Қиянбек ұйқысырап ыңырсып, бір аударылып түсті.

	– Не дейді? Жалғыз қыздарын бізге беріп, өздері қуыршақ ойнай ма? – Шабаркүл үнсіз қалды. Сәлден кейін барып Шабаркүл: – Мына бала да есейіп қалған, елікпейді ғой, – деді. Қиянбек бұл жолы жауап берген жоқ. Пыш-пыш деп, ауыр дем алып жатты да, артынша қорылға басты.

	Шорманның ұйқысы тіпті ашылып кетті. Ол Қиянбек пен Шабаркүлдің әңгімесін жете түсіне алған жоқ. Бірақ «мына бала» деген Шабаркүлдің сөзі оны әлденеге қатты мазасыздандырады.

	Көп ұзамай Гүлжан мамасымен екеуі қалаға қайтып кетті. Шорман үшін тағы да көңілсіздік басталды.

	Жаңа үйдің қабырғасы бітіп, енді төбесі жабыла бастаған. Ол енді кесек тасудан да құтылды.

	Жаңа үйге қажет болғандықтан, Қиянбек ауызғы бөлмедегі тіреу ағашты алмақ болды. Тіреудің белағашпен түйісер жеріндегі ұядағы қарлығаштың балапаны әлі қанаттана қойған жоқ-ты.

	Соңғы күндері ғана оның шиқ-шиқ еткен әлсіз дауысы естіле бастаған.

	Шорман балапан үшін әбден-ақ мазасызданды. «Балапан ұшып кеткенше, бәлкім, қоя тұрар» деп дәмеленді. Бірақ Қиянбек: «Обал болмас па екен?» – деп қобалжыған Шабаркүл мен күйеу баласының сөзін тыңдаған жоқ.

	– Қарлығаштың балапаны қашан қанаттанады деп отырамыз ба? Балапан көзін ашқан соң обалы жоқ.

	Сонан соң үшеуі тіреудің салынатын жерін әзірлеп алу үшін жаңа үйге кіріп кетті.

	Ұяда жалғыз балапан ғана қалған болатын. Қасындағы біреуі жақында ғана ұясынан құлап өлген. Өзгелер кеткен кезде Шорман тіреуге саты қойып өрмелеп шықты да, ұяның ағашқа жапсырылған жерін кішкене қолдарымен тырмалап ажыратып, әзер дегенде қолына алды. Қызылшақа балапанға бір сәт қызықтай қарады да, «әлдекім көріп қоя ма» деп көйлегінің ішіне тығып жіберіп, есік алдына шықты. Қиянбектер үйдің ішінде әлдебір жайға сөз таластырып, күңгірлеп жүр екен.

	Шорман есік алдындағы құрт жаятын өреге қарады. Қарлығаш ұясына келерден бұрын көбіне соның үстіне қонақтап тұратын. Бірақ ол көрінбеді.

	Бала көйлегінің ішіндегі ұяны абайлап ұстаған күйі мал қораға қарай жүгіре жөнелді.

	Мал қора үйден отыз-қырық қадамдай жерде еді. Ол жартылай жер кепе етіп жасалған қораның түкпіріне кірді. Жан-жағына қарап ұяны қоятындай жайлы орын іздеді. Кенередегі бір қуысқа әкеліп, ұяны жайластырып қайта орнатты.

	Түс қайта Қиянбек күйеу баласымен екеуі тіреудің ұшын балтаның шүйдесімен ұрып белағаштан тайдырды да, жаңа үйге алып кетті.

	– Япырмай, жануар-ай, ұясының бұзылатынын біліп алып кеткені-ау, – деп Шабаркүл ғана ұяның ұшты-күйлі жоқ болып кеткеніне бастан қатты таңырқады.

	Қарлығаштың ұясы туралы одан кейін сөз болған жоқ. Арада біраз уақыт өткеннен кейін барып, Шорман қарлығаштың ауызғы бөлмеге ұшып келгенін көрді. Ауызғы бөлмеде олай-бұлай парылдай ұшып көпке дейін шиқылдаумен болды. Сонан соң өренің үстіне барып қонды.

	Шорман оны көзінен таса еткен жоқ. «Бәлкім» қораға қарай жүрсем, соңымнан ерер» деген оймен қарлығашқа жалтақ-жалтақ қараған күйі, қораға қарай жүгіре жөнелді. Бірақ қарлығаш оның соңынан ұшқан жоқ.

	Бала оны қораның аузында ұзақ күтті. Күнге быршып, тершіген маңдайын алақанымен анда-санда бір сүртіп қойып, үй жаққа қарайлаумен болды. Әлден уақытта қарлығаш ұшып көкке көтерілді. Шорманның үстімен ұшып өтті. Баланың қолын көтере: «Балапаның мұнда... қораға» дегеніне елең еткен де жоқ. Алыстап кетті. Шорман соңынан еріп біраз жерге дейін жүгірді де, үйге қарай қайтты.

	Ертеңіне қарлығаш тағы келді. Ауызғы бөлмеге кірді де, олай-бұлай пырылдап ұшып ышқына кеп шиқылдады. Ұзақ уақыт өренің үстіне қонақтап отырды.

	Содан кейін қарлығаш қайта оралған жоқ.

	Шорман мал қорадағы балапанға жиі барып тұрды. Ол әуелгі кезде қарлығаш балапанының не жейтінін де білген жоқ. Сонда да ұяның жанына нанның үгіндісін, тағамдардың қалдықтарын апарып қойып жүрді. Тіпті ескі қаңылтыр тостақты толтыра су құйып қойды.

	Арада бірталай уақыт өтті. Балапан ұясынан пырылдап ұшып түсіп, қайта барып қонатын болды.

	Түс таянған кез болатын. Төбесі енді жабылған жаңа үйдің ішінде Қиянбек пен Шабаркүл өзара сөйлесіп отырды.

	– Мына бөлмеге түкті кілемді, ана бөлмеге тақыр кілемді тұтамын. Шифоньерді түкпірге қоямыз, – деді Шабаркүл қызыл қауаққа ашытылған көженің суын сапырып отырып.

	–Мына кішкене бөлмеге жуалдызыңды да кіргізбейсің.

	Оны ұстахана етемін, – деді Қиянбек.

	– Ойбай-ау, мен оны ас бөлме болады деп жүрсем.

	– Саған бөлме жетуші ме еді, сірә. Көженің суынан құйшы, қане.

	Қиянбек бір кесе көженің суын бір-ақ сімірді. Жуырда ғана ұстарамен тықырлап алынған басын олай-бұлай сипап қойды. Көзін уқалады. Сөйтті де: «Осы менің көзім ауырып жүргені», – деп өз-өзінен күңкілдеп қойды. Онысын Шабаркүлге арнап айтса да, ол ыдыс-аяқ жиып жүріп естімесе керек. Жауап бере қойған жоқ.

	– Әй, менің көзім ауырып жүр деймін, – деді Қиянбек тағы да қатқылдау үнмен, Шабаркүлге ежірейе қарап.

	Шабаркүл бәйек бола қалды.

	– Ойбай-ау, сөйтіп жүрсің бе? Енді өзің де ұзақты күн желдің өтінде. Қиқым түсті ме. Қане, көрейінші. Есіз қалғыр, осы үй біткенше сенің сорың шығар.

	– Айна әкелші, самбырлап сөйлей бермей.

	Шабаркүл жалаңаяқ күйі етегінің шаңын да қақпастан үйге қарай жөнелді. Бір дөңгелек айнаның сынығын алып келді.

	– Есіз қалғыр, осыдан жаңа үй бітсе, адамның бойындай бір айна алып қоймасам, кәнеки.

	Бұл кезде Шорман үйдің басқа бір бөлмесінде өзінше ойнап отырған. Оған Қиянбек пен Шабаркүлдің барлық сөздері естіліп жатты.

	– Әй, өзіңнің де денсаулығың болмай жүр-ау, – деп Шабаркүл Қиянбектің жанына жалп етіп отыра кетті.

	Қиянбектің дауысы да енді жуастау шықты.

	– Әлгі өлердей құсатыным қай күні еді?

	– Ойбай-ау, соны да ұмыттың ба? Оштай апамның өлетін күні ғой. Ойпырмай, сол жолғы қорыққанымды-ай! Әлдебір темірмен кесек сынығын ұнтап ойнап отырған Шорман селт етіп Шабаркүлге қарады. Сонан соң орны-

	нан ұшып тұрып жанына келді.

	– Өтірік, әжем өлген жоқ... Өлмейді.

	Кішкене көкшіл көздері шақырайып шатынап кетіпті. Әлгі сөзді айтқаны үшін Шабаркүлді жеп қоя жаздап тұр.

	– Шырағым, Шорман-ау, мен бір басқа кемпірді айтсам...

	– Сен де қайдағыны шығарып, қағынып отырасың, – деп Қиянбек Шабаркүлге кейіген болды.

	Шорман одан әрі тыңдаған жоқ.

	Үйден шыға сала ауыл сыртындағы жолға қарай жүгіре жөнелді. Көзінен жас парлап, ағыл-тегіл жылап келеді. Соңынан Шабаркүлдің әлдене деп айқайлағанын тыңдағысы да келмеді. Тұла бойын ыза мен өкініш билеп, әлдебір өксік қысады. «Үйге барамын. Әже, мен сені көргім келеді. Жоқ, сенбеймін. Әже!..» Ол борпылдаған топырақты кеше, жүгіріп келе жатып, өксігін көпке дейін баса алмады. Қанша жүгіргенін де білмейді. Бір кезде ескі арықтан өте бере сүрініп кетіп құлап түсті. Сол күйі орнынан тұрған жоқ. Тұрғысы да келмеді. Көйлегінің етегі қарынына дейін түріліп, ол сол күйі ағыл-тегіл жылай берді.

	Әлдеқайдан трактор гүрілін естіді. Шоқатайдың тракторы екен. Үйінен шығып, ауыл тұсынан оралып өтетін өзге бір жолға беттеп барады.

	Шорман көзіндегі жасты көйлегінің етегімен апыл-ғұпыл сүрте салып, солай қарай жүгіре жөнелді.

	– Шоқатай аға, тоқташы... Тоқта-а!.. Шоқатай көптен бері Қиянбектің үйіне соқпай кеткендіктен, Шорман оны іштей күн сайын күтіп жүруші еді. Іші алай-түлей болып кетті. – Шоқатай аға, мен ауылға қайтамын. Кеткім келеді. Ала кетші, Шоқатай аға... Бұл мен ғой. Әжемнің өлгенін неге айтпадың? Мені алдапсың. Мен енді саған сенбеймін. Ешкімге де...

	Бала әбден титықтап шаршап, алқынған кезде жолдың жиегіне отыра қалды.

	Трактор көрінбей кетті. Тек жолды бойлай шұбатылып шаңы ғана қалды.

	Шорман кешке дейін үйге кірмей жүрді. Тамақ та ішкен жоқ. Ойнауға әлде бір іспен айналысуға зауқы болған жоқ. Қарлығаштың балапанына су апару үшін мал қораға келді. Бұл кезде балапан секіріп ұшып шоқақтап, ұя маңында жүр екен. Қаңылтыр тостақпен әкелген суын ұя жанына қойды. Сонан соң ұшып-қонып жүрген балапаннан көз алмай, Шорман есік алдына тізерлей отыра кетті. Балапан шиқ-шиқ етіп, бұған таяу жорғалап келді де, қайтадан ұясына қарай жүрді. Анасы сияқты, мұның да кеудесінде ақ жолағы бар екен. Өзге жері қап-қара. Шорман оған қарай алақанын жайды. «Келе ғой. Сен менен қорықпа»... Балапан жерден пыр-р етіп ұшып ұясының жанына қонды.

	«Мен де жалғыз қалдым. Әжем енді жоқ. Сен түсініп тұрсың ба?» Бұл сәтте Шорманның көңілінде әжесінің ертегісіндегі адамдармен тілдесетін қарлығаш тұрды. «Бәлкім, бұл да қазір тіл қатар. Есітіп түсініп тұрған шығар!..»

	Ол алақанын балапанға қарай жақындата түсті. «Қорықпа менен. Қолыма қоншы, кел. Сен аспанды шарлап ұшатын болған кезде Өмір деген мекенге сапар шеге аласың ба? Ол Алабас, Қарабас деген таулардың, Ажал деген көлдің ар жағында. Есіттің бе? Ол жерде Жүрек деген гүл өседі. Гүл-л... Сол гүлдің ұнтағын қанатыңа қысып... Жоқ, онда төгіліп қалуы мүмкін. Өйткені сен қанатыңмен ұшасың ғой. Таңдайыңа басып әкелесің...» Былай деген адамша Шорман сұқ саусағын тіліне тигізіп қойды.

	«Сонда менің әжем тірілер еді. Ол дәріден жазылмайтын адам болмайды деп өзі айтқан. Сен мені түсіндің бе?» Бала мұрнын бір тартып қойып, тағы да балапанға қолын соза түсті. «Келші енді... Сен менен қорықпашы.

	Қашан ұшасың? Онда барып қайту қиын. Сонда да сен ұшып баршы!!»

	Балапан шиқ-шиқ етіп ұясына еніп кетті. Баланың көзінде жас тамшылары дірілдеп тұрды.

	Арада бірнеше күн өтті. Балапан еркін ұша алатын болды. Кейде далада ұзақ-ұзақ ұшып жүреді. Шорман оның ұясына жиі келіп, су, нан үгінділерін қойып кетіп жүрді.

	...Тағы да қаңылтыр тостақпен су әкеле жатқан болатын. Мал қораға кіре берерде шиқ-шиқ етіп төбесінен қалықтап өткен қарлығаштың балапанын көрді. Бірден таныды. Ол енді тіпті биіктеп ұшатын болыпты.

	Су толы тостағын ұстаған күйі Шорман аңтарыла қарап біраз тұрды. Сонан соң тостақты жерге қоя салды да, балапан ұшқан жаққа қарай далбақтап жүгіре жөнелді. Балапан ауыл сыртындағы қырқаға қарай ұшты. Бірде биіктеп, бірде төмендеп ұшқан балапанға жете алмаған соң, ол ұлтанының тігісі сөгілген туфлиін шешіп алып, лақтырып тастады.

	Шабаркүлдің «топли алып берейінші» дегеніне де талай күн өтті. Алғашқы кезде: «Енді қашан әкелесіз», – деп күнде сұрайтын еді. Қайсыбір күні: «Немене, табаныңды аяз қарып бара ма? Құдайдың шілдесінде сен түгілі, мен де жалаңаяқ жүрмін ғой», – деп ұрысып тастаған соң қайтып сұрауды қойған.

	Қарлығашқа ілесіп ол жүгіре берді. Үйден де ұзап кетті. Оның табанына қиыршық тастар бата бастады. Бірақ Шорман ештеңені де елеген жоқ. Оның екі көзі көкте. Тас төбесінде ұшып бара жатқан қарлығаштың балапанында. Оған тіпті қызыға қарайды.

	«Сен тіпті ұшқыш екенсің ғой. Мен саған жете алмай келем. Сен менімен бірдей ұш, жарай ма?» Бала ентіге бастады. Сонда да жүгіріп келеді. «Сен менің әжемді тірілтетін дәрі әкелуге дәл қазір барасың ба? Сөйтші. Әжем болмаса қайда барамын? Сен Қарлығаш ханның еліне де соғарсың. Онда қарлығаштардың бәрімен кездесесің. Мүмкін, сенің де шешең сонда жүрген шығар... Сен маған ренжіген жоқсың ба? Ренжіме. Мен сені құтқардым ғой».

	Бала көйлегінің етегін бір қолымен түріп әкеп, тершіген маңдайын сүртіп қойды. Балапаннан көз алған жоқ.

	«Айтпақшы, сен Айбаршаның үйінің үстінен өтесің. Мен оған өкпелеп жүрмін. Бұл жаққа келмей кетті. Туфлиімнің жыртылғанын айтшы. Көйлегім де тозды. Неге келмейді екен. Өкпелеп жүр деші... Жо-жоқ, сағынып жүр де. Мен оны шынында сағындым. Есіттің бе, қарлығашым...

	Мен оны түнде түсімде көрдім. Ол да сағынып қалыпты. Ұзақ сүйді. Сонан соң құшақтасып жатыр едік... Оянып кетсем, жалғыз өзім.

	Сен, мүмкін, Есенжолды да көрерсің. Оны бәрі де жамандайды. Бәлкім, жақсы адам шығар. Бірақ ол неге мені іздемейді? Мен оның баласымын ғой. Осылай деп әжемнің өзі де айтқан. Айбарша екеуі мені неге тастап кетті. Неге? Екеуіне де айтшы. Сағынып жүр деші. Ең болмаса бір күнге келіп көріп кетсінші. Бір күнге...»

	Балапан бірте-бірте биіктеп, алыстап кетті. Бірақ оны енді Шорман көре алған жоқ. Көзін жас жуып кетті. Қырлы тастардың табанын тіліп кеткенін де елеген жоқ. Жүгіре берді.

	Бала көзінің жасын көйлегінің етегімен тағы бір сүрткенде, оған алыстан қарауытқан тау мұнарына қарай жылжып бара жатқан аппақ ұлпа бұлттардан өзге ештеңе көрінбеді. Ұзақ қарады. Қарлығаштың балапанын қайтып көре алмады. Бәлкім, ол ұлпа бұлттардың арасына жасырынып Алабас тауының үстінен өтіп бара жатқан болар.

	Көзінің жасы мөлтілдеп тұр. Түпсіз көк аспаннан көз алар емес.

	* * *

	Ертеңіне мал қорадағы қарлығаштың ұясына тағы барды. Қыл-қыбыр аралас, балшықтан шебер жасалған ұяны қолына алып ұзақ қарады.

	Сонан соң Қиянбек пен Шабаркүл мал қорадан әлдебір нәрсені іздеп жүріп, сындырып қоймасын деп, қараңғылау кенереге тығып, сыртына кесек

	сынықтарын қиюластыра қалап қойды.

	Ол енді қарлығаштың ұшқан ұясына қайтып оралуын күтті.





