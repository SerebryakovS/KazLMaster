	Нұрқасым Қазыбек

	Әңгімелер





ҚАЙЫРДЫҢ ШЕШЕСІ




	Қайыр өзі ес білгелі Ұланның үйімен көрші. Одан бұрынғысы қараңғы. Жұрт әзілдеп шешесін «жынды кемпір» дейді. Ал Ұланды «закүншік» деп жек көреді. Қайырдың ақылына жұрт айтатын бұл ұғымның екеуі де сыймайды. Өйткені, біреуі — шешесі, екіншісі — мұғалімі. Екеуі туралы да түсінігі өте анық. Адал еңбегімен күн көрудің қамында жүрген жандар. Нан тауып жеу кім-кімге де қашан оңайға түсіп еді?! Аузына ие болмағандар айта берсін. Оған оның несі кетті.

	Қайыр биыл тоғызды бітіріп, онға көшеді. Осы уақыт ішінде маңдайына біткені қара сиыр, сабалақ жүнді ақ қаншық, көк есек, төрт-бес тауық. Шатақтың барлығы осылардың қамынан басталады. «Жынды кемпір» атануының да басты себебі — осы.

	— Ей, кемпір! — дейді ауылсоветтің бастығы ат үстінде тұрып анадай жерде, арықтың жағасындағы шөпті митың-митың шауып жатқан Қайырдың шешесіне. — Мұның не? Жекелерге жер бөлінген жоқ.

	Онысы рас, әлі шөп піспеген кез.

	— Бөлінбесе қайтейін!

	— Мен сізге жетерлік шабыс беруге уәде етейін, біраз күн қоя тұрыңызшы, жұртқа мұрындық болмай!

	— Әдірәм қал, әдірәм қалғыр неменің шүленсуін. Сонда немене, жұрттың бәрі мен сияқты жесір кемпір ме еді? «Шабан үйрек бұрын үшадының» керін келтіріп, осы бастан тырбаңдай бермесем, мені кім есіркегелі тұр. Тәйт әрі, жөніңе жүр! Менімен жер таусылмайды. Басқаларыңды тыйып алсаң да жетеді.

	Ауылсоветтің бастығы:

	— Ой, бұл «жынды кемпірге» дауа жоқ, — деп атты мойынға бір салып, бұрылып жүре береді.

	Есек арбаға шаңын бұрқылдатып сабан тиеп жатады. Шабуылдап бригадир жетеді.

	— Апа, сізге кім рұқсат берді? Астық түгел орылып болған жоқ. Әзірше мұнда келуге болмайды.

	Ауылсоветтің бастығына айтқанын бұған да бұлжытпай қайталайды. Ол да соның айтқанын айтып жөніне кетеді.

	Осының бәрі азамат болып, есейіп қалған Қайырдың қабырғасына қатты батады. Бірақ қанша намыстанса да, қолынан келері жоқ. Шешесі де қазірше ырық бере қоймайды. Өйткені, тіршілігінің көзі осы. Өстіп жүріп азын-аулақ малының жемшөбін ел қатарлы жиып алады. Қысылмай-кымтырылмай қыстан шығады. Кемпірдің ойы да сол — жұрт не десе о десін, Қайырының өз қолы өз аузына жеткенше, осылайша тырбаңдап жан баға беру. Шайнектің мұнысына Ұланның қылаудай кедергісі болмаса да, оны жек көреді. Себебі, өз ісін теріс деп есептейді. Ал мұндай теріс іске ¥лан қарсы.

	Ұланнан сатушылар жағы қатты қорқады. Сирек түсетін товарлар мен үнді шайын дүкенге шығармай, өзді-өзі бөлісіп алғанын, кейбір затқа артық баға қойып сатқанын біліп қойып, бір-екеуін жұмысынан қуғызған. Осыны елден естіген кемпір:

	— Қайыржан, — деді шай ішіп отырып баласына, — сот емес, содыр емес Ұлан мұғаліміңнің несі бар біреудің шаруасында. Тек жүрмей ме, әдірәм қалғыр, жайымен баласын оқытып.

	— Қойыңыз, апа! Естіп қалса, ұят болады. Ол кісі жақсы адам, әділ адам.

	— Тегісін айтамын-ау, ол да көрші, бұл да көрші...

	— Бұлыңыз кім?

	— Тұржан ше?

	— Е, не бопты?

	Қайыр екі көршісінің арасында бір мәселе болған екен деп ойлады. Бірақ әдетте шешесі мұндайды ушықтырып жеткізуші еді, олай емес, басалқылы. Содан соң бұл да білуге асыққан жоқ. Шешесі қаймақ қатып, қызылдап құйған шайын шынысының түбіне айналдырып-айналдырып жіберіп, сораптай ұрттады. Тамсанып аузының дәмін алды.

	— Несін мақтайсың ол әдірәм қалғырды. Елден ерек көзге шыққан сүйелдей, жалғыз өзі не бітіреді сонда?

	Босқа жексұрын боп. Маған оның әділдігі үнді шай болатын ба еді? Құдай Тұржаным мен Айгүлімнен жарылқасын. Үнді шай ішіп отырғанымыз солардың арқасы. Көп жасағыр, өздері бір елгезек жандар, «Апа, не керек?» — деп үйіріліп тұрады.

	Тұржанды баласының жек көретінін жақсы біледі. Бұны безектетіп анау-мынауға жұмсай беруші еді, осы күні бетін қайырып тастайды. Әуелде шешесі күйіп-пісіп ұрсушы еді. Соңғы жылдары баласының ер жетіп қалғанын сезіп, көп ерегістірмейді.

	***

	Қайырдың бастауыш класта оқып жүрген кезі. Бірде күндегі келетін уақытынан кешігіп қалды. Шешесі шыдамады. Дереу мектепке тартты. Ай-шайға қарамай, кез келген есікті жұлқып ашып, баласын іздей бастады. Кемпірдің мына алқын-жұлқын жүрісін көргендер жөн сураудың орнына күлген де қойған. Осы екпінімен тағы бір есікті ашып қалған кемпір, сабаққа үлгермеген төрт-бес баланы алып қалып, қосымша оқытып жатқан мұғалімнің үстінен түсті. Кемпірге мұғалім баласын көзге шұқып, ұрсып жатқан болып көрінді. Сол сол-ақ екен, ай-шайына қарамай:

	— Ойбай-ау!.. Мен: «Баламды оқытып жатыр» деп жүрсем, миын шоқып жатыр екен ғой! Бүйткен оқуыңның жолы болсын, жалғызымды көк ми қылар жайым жоқ! — деп жетелеп алып шығып кетеді. Содан талайға дейін оқуға жібермей, шатақ шығарады.

	Кемпірдің бұл қылығын біреулер «жындылық» деп күлсе, екіншісі: «Қайтсін, бетіне қарап отырған жалғыз баласы болған соң», — деп мүсіркейтін. Қайыр ес біле келе шешесінің осындай күлкілі қылықтарына тыйым сала бастаған. Қысқасы, не істесе де ақылдасатын болып жүр. Қазір де Қайыр шешесінің бірдеңе айтқалы отырғанын біліп, жылы рай бермеп еді, сонда да Шайнек Тұржанның өтінішін ақыры айтып тынды.

	Көктемде өздерінен сатып алған қара сиырды сойып сатайын десе, сөз қып жүре ме деп Ұланнан қорқатын сияқты. Соны: «Өзімдікі еді, Тұржан көмектесіп сатып бергелі тұр, — деп, — басы-қасында көз қылып жүріп беріңіз», — депті.

	Арық кезінде кемпірді алдап-сулап арзанға алып, жаздай семіртіп, күзге қарай сойып, сатқалы отыр. Бұл семірмей, кім семіреді. Жарар ма еді шанаштай қарнын. Жаз бойы сиырға шөп жұлып берген жоқ, әрине. Өз аузымен жайылды.

	«Апа, шөбіңіз аз қалыпты. Қыс аяғы созылып кетсе, сиырыңызды өлтіріп аларсыз. Онан да маған сатыңыз. Киім-кешегіңізді бүтіндеп, артық-ауысына көктемге қарай бір ұрғашы бұзау алып қоя берсеңіз, бірер жылда-ақ орнын басып кетеді», — деп көлгірсіп еді. Апасы «жанашырлық» деп ұқты. Рақметін айтып, далбалақ қаққан. Енді, міне, өз көзінше екі есе артық бағасына сатпақ. Мұнысын ¥лан сезсе, оның аяғын қалай да бір әнтек-тәнтек бастырары ақиқат.

	Қайыр үндеген жоқ. Үндегенде не десін? Бәрібір шешесі бұл сабаққа кеткен соң, өз білгенін істейді.

	Қайырдың мектептен келетін уақытына қарай кемпір Тұржанның үйінен шықты. Тегешке салып көтерген бірдеңелері бар. Екінші қолында бір шыны қара қуырдақ. Қайда барса да Қайырсыз кеңірдегінен тамақ өтпейгін әдеті. Өзі мәз. Сөйлеп келеді. Басын бір шаршы ақ шүберекпен тарта салыпты. Екі бұрым етіп өрген көгілжім шашының ұшы тұштиып шығып кетіпті.

	— Жарылқағанда берген баласы. Апасын құдайдың есіркей салғанда берген баласы!

	Сонадайдан тұмсығын шүйіріп, еміреніп қояды. Шайнектің мұнысын көріп тұрған көрші-қолаңдары күлісіп жатыр. Кемпір оған елең етер емес, көйлегінің етегі шұбалаңдап жүгіре басады. Қайыр ұялып, үйге кіріп кетті. Шешесі де қуа кіріп сөйлеп жүр. Бейуақыт еді, үй іші қара көлеңке екен.

	— Қайыржан-ау, қайда жүрсің? Әлгі шырағыңды жақсаңшы!

	Сумкасын қойып, сырт киімін шешіп үлгермеген Қайыр қурткасының бір жеңін иығына ілген беті келіп, шам жақты. Аядай үйге төгілген ащы жарыққа жанары шағылған Шайнек көзін жыпылық еткізді. — Апа, қара сиырды сойып та жіберген бе?

	— Иә, күнім! Сойғанды айтасың, сатып та болды.

	— Қалай, семіз бе екен?

	Семіз екенін біле тұра әдейі сұрады.

	— Несін айтасың, Қайыржан-ау! Бұл құдай берген адамды қойсаңшы, құлай береді екен ғой! Адалдың семізі екен жануар, жарылып түсті. Мә, мына қуырдақты жылыдай жей ғой. «Бұйырған малға тіс тисін» деп же!

	Қайыр бір түрлі тіксініп қалды. Қуырдаққа тәбеті шаппай:

	— Апа, осы сиыр неше бұзаулады? — деді.

	Шайнек сәл ойланып алды да:

	— Сен мектепке баратын жылғы бұзау, — деді. Содан сон, саусақтарын ашып-жұмып, әлденені іштей санап шықты. — Тайынша қашып, құнажынында бұзаулады. Сонда қалай? — Есебінен жаңылып кетті. Сөйтті де, қайта бастады. Қасқа тайыншасын ауылсовет етке өткізгенін; енесіне тартқан балықтай ұрғашы қара тайыншасын қыс қатты жылы малын қырып алып, соның ізін жеке меншіктің есебінен толтырамыз деп колхоз алып қойғанын; одан кейінгі бұзауын тағы да осы Тұржанға беріп, өзіне мектепке киетін форма, шай-қант алғанын айтып біразын тізді. Аяғына шыққанша басын және ұмытып қалып, өзінен сұрады. Қайыр шешесінің қылығына күлді. Амалсыз күлді.

	— Апа, апатайым менің! Бәрі де құрысын, кішкентай миыңды тауыспай-ақ қойшы!

	Жүгіріп келіп шешесінің мойнына асылды. Тамағының астына тұмсығын тығып, бұзауша түртінді. Оған шешесі мәз.

	Қайыр шешесін біраз жалындырып алған сон, келіп, шайға отырды. Ысытып еді, қара қуырдақтың иісі мұрнын қытықтады. Әлгіндегідей емес, тәбеті ашылып, жегісі келді. Мұның бәрін баласының еркелігіне сайған кемпірдің қиялында дәнеңе жоқ. Салдырлап Тұржанды және оның әйелі Айгүлді мақтап отыр.

	— Айналайын Айгүл бір бар болғыр бала ғой! «Апа, мынаны Қайырыңа ала кет, мынаны көже жасап берерсің, — деп алмасыма қоймады. «Ертең бізде арзандатылған мата сатылады. Керек болар, он шақты метр алып қояйын, келіп алып алыңыз», — деп жатыр. Рас айтады. Бар дүние артық болушы ма еді, құдай-ау! Алсам, алып алайын. Тұра берер.

	Шешесінің нені діттеп отырғанын Қайыр сезді де, үндеген жоқ. Егер сөз шығарса, ертең барып біреуге, тіпті сол Айгүлдің өзіне-ақ, дүкенде тұрған дүйім жұрттың көзінше: «О, аузыңа!.. Әлгі менің Қайырым өстісем, өстіп ұялып шатақ шығарғаны. Сол неме әйел алмайды-ау деймін, түге! Уа-ха-ха!» — деп мәз болып тұрмасына кім кепіл. Сөзді басқа жаққа бұрғысы келіп:

	— Әй, қайран апам! Қамқор апам! — деп тағы да мойнынан құшақтады. Бұл да шешесінің өз сөзі. Кішкене күнінде: «Мен өлгенде өйтіп жыла, бүйтіп жыла», — деп үйрететін. Содан құлағында қалғаны. Сөйтіп құшақтап отырып:

	— Апа, ауылсовет малыңның артығын қазынаға өткіз дейді, бригадирді сабан, жем бермеді дейсіз. ¥лан ағайды неге жек көресіз? — деді.

	Шешесінің тап қазір күтпеген сұрауы еді. Сасып қалды.

	— Қайдан білейін, қарағым, осы ел закүншіл деп зар қағады ғой, әйтеуір!

	— Онда осы ел сізді де сыртыңыздан «жынды кемпір» дейді. Сонда сіздің де «жынды» болғаныңыз ба? Құдайға шүкір, ешкімнен ас сұрап, ат сұрап отырғанымыз жоқ. Өз жанымызды өзіміз бағып жүрміз. Ел өстіп өз жөнімен жүрген бізге де тиіседі. Ал ¥лан ағай бізге тиіспейді ғой.

	— Ойбай-ау, қайдан білейін! «Біреуді біреуге көрсетіп, арыз жазбаса жүре алмайды», — дейді. Анада анау Сейілбайдың қызын күйеуі екеуін бірдей дүкеннен босаттырып тастаған да сол деп, жұрт гу-гу етеді. Біреулер: «Онда мұның несі бар?» — дейді. Өзін Тұржандар да жек көреді. Халық жек көрген адамды құдай көгерте ме, шырағым-ау! Адамның көз жасы адамды жібермейді.

	— Менің апам біліп айтады, оныңыз рас, — деді Қайыр аузын шүйіре еркелеп, — Сейілбайдың қызын елдің көз жасы жібермеді. Дәптер, қаламға қолы жетпей шұрылдаған балалардың бірде-біріне майда ақшасын қайтармайтын. Тиген-тигенімен қолына ұстатып айдап шығатын. ¥лан ағай соны біледі. Сөйгіп, бізге кез келген сатушының өз жалақысының мөлшеріне сәйкеспейгін дәрежеде байып алғанын түсіндіреді. Өйткені, ол кісі мектепте қоғамтанудан сабақ береді және осындағы халықтық бақылаушы. Ондайларды тексеруге толық праволы.

	Қайыр шешесіне едәуір лекция оқып тастағанын аңғарған жоқ. Ал шешесі болса, оның сөзінен ұкқаны бар, ұқпағаны бар — әйтеуір, баласының бірдеңе білгеніне, шешіліп сөйлегеніне мәз.

	— Сенің адам болып, әңгіме айтқаныңнан айналдым. Шешесі аузын күйдіріп алғандай шып тоқтады. Содан соң екеуі де жарыса күлді. Күліп жатып шешесі:

	— О, аузыңа... — деді, — ел не десе, о десін. Өзіме әлі кішкентайсың!.. — Касақана жұдырығын иіскеген болып: «Ақпұш, ақ сиырдың сүтін іш!» — деп бар даусымен түшкіріп қойды. Оған тағы да мәз болысып жатыр еді, есік ашылды. Айгүл екен.

	— Пүу, апамның түшкірігі жер жарады ғой, тегі, — деп көлгірси кірді. Қайыр оның жадыгөй пішініне танырқай қарады. Жасы келіп қалғанмен, сымбатты-ақ.

	Күрек тісін қасқитып күліп еді, тіпті әдеміленіп кетті. Күтініп жүретіндігінен шығар. Әйтсе де әжім шіркіннің түбінде жүрер жолым осы болар дегендей, терісі босай бастаған бет-әлпеттің әр-әр жеріне майда табын түсіре бастағаны білініп тұр. Қайырдың өзіне сұқтана қарап қалғанын аңғарған ол сәл қымсынды. «Ер жетіп қалған бала ғой, мұның көңілінде де сайтан бар», — деп ұқты.

	— Қайыр, осы ¥лан ағайларың үйленгелі жүрген жоқ па? — деді кекете жымиып, — үйінен бір ересек қыздар шықпайтын болыпты. Сірә, оныншы кластың қыздары болар?!

	Айгүлдің сөзінен шошып кеткен кемпір:

	— Не дейсің, күнім-ау! — деп бетін шымшыды. — Кыздар оны қайтеді?..

	Екеуі бірдей дауыс қоса қарқылдап келіп күлді. Шешесінің мына желіккен қатынға қосылып желпінгенін жаратпаған Қайыр оларды тыя сөйледі.

	— Кайтуші еді, бәсе, үйін жинасып, кітаптарының шаң-тозаңын сүртіп көмектеседі. ¥стаз, әрі үлкен адам. Ал ¥лан ағай үйлене алмай қалса, оған соғыс кінәлы.

	— Ойбай кешір, тақсыр әкесі! Жаздық-жаңылдық! Мұғаліміңіздің намысын жыртатыныңызды білмей қаптық! — деп Айгүл әлгіндегі ойының дөп шықпағанына ренжи сөйледі. Бірақ әзілдегенсіп онан сайын күйдіре түсуге тырысты. — Жоғары кластың қыздарын үйіне шақырып, жақсы-жақсы кәмпит береді екен. Осы күнгі қыздар бәле ғой, «Тізесін сипап, қолынан ұстап жалбаң қақса да ештеде білмеген кісімсіп отырып-отырып, кәмпитін жеп алып кете береді», — дейді. Құдай-ау, оған олардың несі кетеді.

	Бір-екі қыздың аты-жөнін атап жібере жаздап, ернін тістеп тоқтады. Қайырдың өңі тіпті бұзылып кетті. Айгүл: «Е бәлем, қытығыңа тидім бе?» — деп, онан сайын қыбы қанған кейпін танытты. Кемпір байғүс бұлардың іштей арбасуынан бейхабар.

	— Бүгінгі жастарда ұят қалмаған-ау деймін, түге! Әнеугүні ана Сырттанбайға жолығып қалып: «Келін қандай адам екен, Сыртеке?» — десем: «Білмеймін. Әйтеуір «екі әйел» жатыр. Жайлауы да түпкі үй, қыстауы да түпкі үй»,— деп ішегімді қатырмасы бар ма.

	Кемпір тағы да өз сөзіне өзі мәз болып күле бастап еді, Қайыр: «Апа, мен қазір қайтып келемін», — деп шыға жөнелді. Бой беретін түрлері жоқ, өсекті әбден еркін соқсын. Есік алдына бара беріп, Айгүлді бірдеңе деп кекегісі келіп біраз бөгелді де, айтқан жоқ. Есік жабылған соң барып:

	— Апа-ау, деймін, — деп Айгүл тізесінің астындағы кенетоз құрақ көрпешесімен қоса кемпірге жақындай түсті, — анау Теңгетайда шайнам ақыл жоқ қатын екен. Енді оған еркектің не керегі бар. Егер оның орнында мен болсам: «Екі жарты бір бүтін болып күн кешейік. Кіріңді жуып, тамағыңды жасап берейін», — деп, ¥лан байғұсты алдап-сулап қолға түсіріп алар едім. Сөйтіп, тапқан-таянғанын ит пен құсқа жем қылғанша, өзім ие болып шалқып жүрер едім.

	Рас, өтірігінің байыбына бара алмаған кемпір:

	— Қойшы әрі, — деп шошып түсті, — әркімнің өзінікін өзіне бұйыртсын! Сен кімнен кемсің?! Қайдағыны айтып!..

	Айгүл кемпірдің шынымен қатты шошынғанын сезді. Енді бұл сөзі ертең-ақ бүкіл ауылға уша жайылары анық. Содан соң:

	— Әншейін дегенім ғой, — деді жайдарыланып. — Жас қыздарға жем қылғанша деп, Теңгетайға жаным ашып айтқаным ғой! — «Ақыры естиді. Одан да толық естісін», — деген ой келді. — Кісі айтайын деп айтпайды ғой, күйіп кеткесін айтады екен. ¥лан байғұстың өзі де тыныш жүргенді білмейді. Қайдан алатынын, кім беретінін қайдам: толып жатқан «правосы» бар. Магазиндерді тексеріп, бізге де тыным бермейді. «Ана затыңның бағасы қанша? Фактурасы қайда? Мынаны неге шаң басып кеткен? Тұтынушыларға неге кішіпейіл болмайсың?» — дейді. Әйтеуір, таппайтын міні жоқ. Әнеугүні әлгі бір, лесхоздың әр жағында тұратын ішкіш сиыршы ше, сол неме кіріп келіп: «Ей, айналайын, осында қатындардың дамбалы сатыла ма?» — дегені. Дүкен толы адам ду күлді. Жалт қарасам, ауыл-совет қайнаға да тұр екен, ұялып кеттім. Содан соң: «Труси» дегенге тіліңіз келмей ме, кетіңіз», — дедім. Ішіп алған неме: «Е, дамбалды дамбал демегенде, шалбар дейміз бе!», — деп, өкіректеп тұрып алды. Ызам түсіп, мәдениетсіз ақымақты қуып шығайын десем, сонда ¥лан да тұрыпты. «Ондай мінезді қойыңыз! Бізге мәдениетті сатушы керек. Мұнда әр түрлі адамдар келеді. Оның бәрімен ұрса беруге болмайды», — деп, ал кеп жынымды ұстатпасы, бар ма!

	Айгүл сөйлеп болғанша, кемпір айтқалы отырған сөзін ұмытып қалып еді, соның арасында басына қайтадан сап ете түсті. Дереу айтпаса тағы да ұмытып қалатындай киіп кетті.

	— Байды қайтеді, Теңгетай! Жесір қатын би боп, бұзаулы сиыр пұл боп отырған кезде басына әлек тілеп.

	— Апам бәле өзі! Білмегені бит астында. Бұрынғының адамына ұқсамайды!

	Айгүл кемпірді әдейі мақтады. Ертең: «Айгүл бүйдеп, мен сүйдеп», — деп мақтануына жақсы. Сөйтсе сөз тез тарайды. Үйіне ферма бастығы келіп түскіш, бетті келіншек Теңгетайды да, ешкімді қия бастырмас осы ауылдағы әділ адам ¥ланды да тұқыртқан деген сол. Ел аузындағы гу-гу өсекті тыңдап: «Е, қойшы-ей!» — деп, түк білмегенсіп, миығынан күліп тұрса бір, шіркін! Іштей кұжырланып-кұжырланып қойды. Отыра алмай орнынан тұрды.

	— Отырсаңшы, қайда асығасың? — деді кемпір жібергісі келмей.

	Айгүлдің осында келген бұйымтайы есіне жаңа түскендей:

	— Айтпақшы, бар ғой, апа-ау, бізге бір өте жақсы арзандатылған мата түсті. Ел естісе талап кетеді. Иә, бағана да айтқан екенмін-ау, әуелі. Ол есімде де жоқ. Қайырыңыз ер жетіп келеді. Байқайсыз ба, жаңа қыздар туралы айта бастап ек, шыға жөнелді.

	Кемпірдің тамырын ұстап үйренген ол бұл жолы да ауруын дәл тапты.

	— Рақмет, айналайын! Көсегең көгерсін! Біз сияқты жетім-жесірді сыйласаң, сені кұдай сыйласын! Таңертең барып алайын, таңертең. Қаншада ашушы едіңдер өзі?

	— Тоғызда.

	— Мал жайғап, шай ішіп алған соң барамын! Метрі қаншадан оныңның?

	— Білмеймін, онша қымбат емес, сегіз сом шығар, жаңылмасам. Бара көресіз ғой! Өте жақсы мата.

	— Барамын, қарағым, барамын!

	Қайыр ұзап кеткен секілді, мезгілінде келмеді. Кемпір сарғайып көп күтті. Күні бойы берекесіз күйбеңнен қажығандықтан ба, көзі ілінгенін сезбей де қалды. Кара сиыр көтерем болып өліпті. Мұнда қайдан келгенін; Кайдағы бір көрмеген жері. Заңғар таудан жазыққа қарай сұғынып түскен төбенің тұмсығында отыр. Тұмсықтың екі жағы үлкен аңғар екен. Екі жақтан да арнадан асып, жөңкілген тасқын басады. Сәлден соң саябыр тауып, екеуі бір арнаға құйып, шығысқа ма, батысқа ма, ол арасы белгісіз, қан түленген құла теңіз болып аға бастайды. Екі өзеннің тоғысқан жеріндегі тоқымдай ғана аралдың үстінде қара сиырдың өлігі. Үстінде құзғын ба, құмай ма, жалбиғаи қара құс отыр. Өлексеге имек тұмсығын салып жіберіп тұрып, шіреніп тартады да, бірер толғап, қылғына жұтынады. Кара құс жұтынған сайын: «Ыр-ғын-тамақ, ырғынтамақ, ырғын-та-мақ» деп жатқан сияқты. Естігісі келіп, құлағын тосады. Судың сарыны басып, дыбысты үздік-создық жұлып әкете береді. Кұлағының қалқанына қолын қоса далдалап жүріп естіді-ау, әйтеуір. Дәл солай екен.

	— О, шіркін! Тапқан екенсің «ырғын тамақты!» — Тұра ұмтылайын десе, қозғала алсашы! Кол-аяғында жан жоқ секілді.

	Қайыр:

	— Апа! — деп қатты дауыстамағанда, қанша қиналары белгісіз еді. Шошып оянды. — Апа, не, түс көріп жатырсыз ба?

	— Стапыр алла, стапыр алла! Иә, шырағым. Көзім ілініп кетіпті ғой. Кашан келдің? Не қылады дейсің, бір қорқынышты түс көріп!.. «Түс түлкінің боғы» деген. Иә, не қылады дейсің!

	Шешесінің абдырап отырғанын байқап:

	— Жарайды, ұйықтай беріңіз! Мен де жатамын. Үйқым келіп отыр, — деді.

	Кемпір қайта қисайды.

	Ұлан колхоздағы «Марксизм-ленинизм негіздерін үйрену» үйірмесін басқаратын. Соның жұмыс жоспарына байланысты колхоз партия ұйымының жетекшісімен бүгін сағат он бір шамасында кездеспекші болатын. Түстен кейін көшеге шықты. Колхоздың кеңсесіне қарай аяңдаған. Жолшыбай Қайырдың апасы ұшырасты. Бір құшақ қара матаны зорға көтеріп келеді екен. Амандасып, жөн сұрамақ болып еді, кемпір қашқақтай бастады. Содан соң өзі туралы жұрт аузындағы алып қашпа сөзді сезінетін Ұланның ызасы келді, әрі секем алды. Сөйтті де:

	— Апа, тоқтай тұрыңызшы! — деп кемпірді тоқтатып алды. — Мынаны қайдан алдыңыз? Өте жақсы зат екен. «Жібі түзу мата табылса, костюм тіккізсем», — деген ойым бар еді, көрсетіңізші!

	Анық-қанығына көзі жеткен соң, кемпірді қоя берді де жөніне кетті. Колхоздағы шаруасын бітіргеннен кейін, дүкен жақты айнала қайтқысы келді. Келсе, ел қызыл көрген қарғадай үймелеп жатыр екен. Бәрінің таласып-тармасып алып жатқаны әлгіндегі кемпірдің құшағындағы мата. Енді шындап назар аударды. Егер өзінің арзандатылғаны рас болса, метрі сегіз сом дегені өтірік. Көңіліне осындай түйткіл келе қалған ол, жұртпен бірге кезекке тұрды. Әбден кезегі жеткенше елеусіз тұра берді.

	— Айгүл-ау, маған да бір он метр өлшеп жіберші! — деді еш секем алмаған рай танытып. Бірақ Айгүлдің өңі бұзылып кетті. ¥лан өз ойының дұрыстығына сене түсті. Сонда да байқатпауға тырысты. — Кәне, өлшеп жібер!

	Бір тай мата жартысынан жаңа ауған екен. Соған қарамастан, сасып қалған Айгүл:

	— Жоқ, аға, таусылып қалды, — деп ернін тістеді. Магазиннің екінші бөлігіндегі айна-тарақ секілді ұсақ-түйек сатып тұрған семіз әйел ар жағына жып берді.

	Ал кезекте тұрған жұрт:

	— Айналайын Айгүл, тұр ғой, әне! Оны кімге сатасың? — деп шулап қоя берді.

	¥лан енді шындап кірісті. Қалтасынан жауапты орындар берген қуәлігін суырып алды. Сөйтті де, сатудағы товардың фактурасын көрсетуді талап етті. Біреулер:

	— Ой, ағай, жұмысқа кедергі жасамай қоя тұрыңызшы! — деп шу шығарды. ¥лан оған да қараған жоқ.

	— Өздігіңнен келісіп, ісіңді тәртіпке келтірмесең, тиісті орыннан адам шақырамын! Қазір көрсет!

	Лажы таусылған Айгүл тыраштанып ананы-мынаны қараған болды да, шошына ішін тартты.

	— Ағай, кешіріңіз! Қара басып бұрынғы бағасымен сата беріппіз. Төмендетілген бағасы төрт сом екен. Әлгінде кімдердің алғанын білетіндеріңіз хабарлай салыңыздар. Қанша метр алғанын әкеліп көрсетсін де, артық ақшаларын қайтарып алсын!

	Әлгінде шу шығарғандар сап тыйылды. Араша құжылдап жатқан дүкен ішіне өлі тыныштық орнады. Алдыңғы кезекпен алғанымен, шеті шыға бастаған шатаққа қарайлап кете алмай тұрған әлдекімдер есікке жетпей қайтып оралды. Дабырласып қолма-қол ақшаларын қайтарысып алысып жатты. Бірақ бұл хабарды Қайырдың шешесі күн бата естіді. Естіген бетте дымы шықпай, тұншығып тұрып қалды. Сәлден сон:

	— Қап, ә!.. — деді. — Құдай есебінді тапқыр өңкей.

	«Адал деген қазаннан шошқаныің басы шыіқтыі» деген осы! Бізден жемесе, тісі сына ма! Алмадым. Сол-ақ бүйрегін жапсын! Жыртығына жамау етсін!





ҚАРАОЙ




	Әбді жайлауға шыққалы жарты айдан асты. Таң сәріден өрген отар шашырай жайылып барады. Бозамықтанған таң жарығын түре қуып келе жатқан күн сәулесі әуелі шажырқай бұлттардың бауырын қызартқан-ды, енді бір қарағанша сонау найза шыңның ұшар басындағы жаңқа-жаңқа жартастың күнгей тұмсығын шалып-ты. Ұйқысын жөнді аша алмаған Зейнеп есік алдында тұрып, керіліп-созылды. Қолының сыртымен аузын дал-далай беріп есінеді. Содан соң шелекті қарына іліп, сиыр саууға жүрді.

	Көк сиырдың тілі қазықтағы бұзауына еркін жетпей, тұмсығын соза-соза ақыры бір аттады. Бауырында отырған Зейнеп жығылып қала жаздады.

	— О, топалаң!

	Шелек орта екен, сүті шайқалғанмен төгілмей қалды. Бірақ әлгіндегі тәтті қиялының желісін үзіп жібергеніне өкінді. Қандай еді?.. Е, Серігі биыл мектеп бітіреді. Содан соң жоғары оқуға түседі. Одан аяйтын неміз бар. Құдайға шүкір, жетеді. Оқып жүрген балалар үйленсе, тойын Алматыда жасайды екен. Өткенде «загатәбіл» қайнағасының қызы үйленгенде, айды аспанға бір шығарған. «Қазақстан» деген үлкен ресторанда өтті. Той деп соны айт! Әкелген сыйлықтарын айтсай ше? Қарық болып қалды. Бір үйдің жиһазы өз-өзінен жиналды. Сөйтіп жасамасқа не. Ол «загатәбіл» болса, біз қойшымыз. Сол тойға құдасы екі мың сом ақша шығарыпты деген. Құдайға шүкір, екі мың да сөз боп па? Бір жылдық қосымша ақы. Бір-екі ірі-қара, үш-төрт қой сойып сатсақ асып та кетеді. Әй, бірақ соны қайбір орнына келтіре қояр дейсің елдің еркегінше. Ондайға шегіншектеп баспайды-ау, баспайды.

	Алматы. Зәулім үйдің есігінен қызара бөртіп қолтықтасып шыққан құда-құдағилар көлденең тұрған аппақ сүттей «Волга» машинасының есігін ашып қойып: «Сіз отырыңыз, жоқ, сіз отырыңыз. Зейнеп құдағи отырсын», — деп бір-біріне құрмет көрсетіп, сыйласып тұрған сәттер елестеді.

	Бір қараса. сиыр сауып отыр екен. Шелегі жаңағыдай емес, ауыр. Көк сиыр тағы бір басып жылжыды. Бұл жолы сүт шайқалып шелектің ернеуінен бір лықсып төгілді.

	— Мына қарасанға не көрінген бүгін? Неғып бошалап қалдың? Шо-о! — деп шелегін көтеріп орнынан тұрды. Көк сиыр «Шо-о-посын» елеген жоқ. Көзін аударып-төңкеріп қойып, орақтай тілін сүйреңдетіп бұзауының басы-көзін жалай берді. Тілінің ұшындағы бұдыр-бұдыр тарағы көк бұзаудың да қышыған жерін тапқандай, енесіне қарай қылғына ұмтылып, басын аударып-төңкеріп тосады. Зейнеп сәл қарап тұрды да, бұзауды шешті. Ол босасымен енесінің тұтам-тұтам емшегін езуін көпірте кезек-кезек еме бастады. Сиырының желініне көзі түсіп кеткен Зейнеп: «Тіпәй, тіпәй, тіл-көзім тасқа», — деп жерге түкірді. Содан соң меймілдеген бір шелек сүтті жамбастай көтеріп, үйіне қарай аяңдады. Осыған кешкі сүтін қосып, дәу қазан сары ірімшік қайнатып алса... Биыл жас төлден бәлендей шығын болған жоқ. Қыста бірер қозының мәйегін алған секілді еді, қайда қойды екен оны. Іріткі табылмай жүрмесе де, әуелі...

	Февральда туған қозылар қазір тоқты болып алған, енесімен бірдей. Саны да бір жарым есеге жуық мол. Жайылғаны жақсы-ау, бірақ осыдан бытырап кетсе, таулы жерде қайтып басын құрау да оңайға түспейді. Дегенмен, мейлінше еркін, кең жайылғанға не жетсін. Жан-жануардың барлығының да жаратылысы, тіршілік қаракеті өзіміз секілді емес пе. Ерте тұрып шаруамен айналысқан адам сергек болады. Езіліп көп ұйықтаған адам енжар, жалқау келеді.

	«Аз күнде-ақ отардың күйі күрт өзгереді. Өзгермей ше, — деп ойлайды атының шылбырын белдеуге іле салып ерттей бастаған Әбді, — таза ауа, тұнық су, алуан түрлі шөп. Қараойдағыдай ертеден қара кешке дейін топырақ иіскеп, үйездеп жатып алмайды. Водовоздың темір татып, жылып кеткен суынан құтылды. Рас, қазір суды жер астында салқын сақтаудың мүмкіндігі бар. Бірақ өріске жеткенше бәрібір жылып кетеді. Оның үстіне темір ыдыста көп тұрған су борсымас дейсің бе. Қалай болғанда да жерден шыққан судай қайдан болсын! Айтпақшы, осы Қараойда баяғыда «бәлен құдық», «түген құдық» деген құдықтар көп-ақ еді, соларды неге пайдаланбайды. Қызық осы мамандар! Адам күнде жей берсе, еттен де шығып кетеді. Малға да әр алуан шөп жұғымды болмақ. Сонда мына табиғи жайылымнан не зиян тартты?! Жер жыртып, тұқым сеуіп жатқан жоқ».

	Ол атын тез-тез ерттеп мінді де, отардың артынан жүрді. Бір бүйірден жанасалай барып алдынан шықты. Биік төбенің үстіне келіп түсті де, атының ауыздығын алды. Айнала алақандағыдай көрінеді екен. Сонау бір Алматы — Күрті тас жолының бойындағы ағараңдаған жалғыз ноқат — Қараойдағы өзінің қыстауы. Онан бергі шоғыр — Қаскелең астық совхозының бөлімшесі. Анау — Шамалған, мынау — Қаскелең. Сонан осы өзі отырған Қаскелеңнің басына дейін екі-үш қонып жеткізді.

	«Ойпырмай, менен де алыс тұратын шопандарға тіпті обал-ау, ә! Сонша жерден жайлауға шаң жұтып келіп, шаң жұтып қайтқан малдың өкпесінен не қалады? Әсіресе жайлаудан қайтқан семіз кезінде обал-ақ. Өкпесін шаң қапса, арықтағанда жөтелге айналады. Тым болмаса, жолдың екі жағалауынан мал айдайтын жайылым, боз жер қалдырса қайтеді екен?! Қарашы, сонша кең алқаптың қара топырағының шығып жатқанын. Мен білсем, осы агрономдар дұрыс істемей жүр. Ойды да, қырды да жыртқызып тастады. Жауын болса — өнім бар да, жоқ болса — жоқ. Есесіне жайылымды тарылтты. Бетегесіне қоян жасырынатын, бір түп жусаны бір қойға жылдық азық болатын қайран жайылымдар! Топырақтың ылғалын тартып, шық үйіретін қайран тамырлар! Әсіресе сары бас жоңышқаның тамырын айтсайшы — екі-үш метр тереңге бойлайтын. Жер астының суын жер бетіне сорып шығаратындар да солар болу керек. Мыңдаған гектар жерде қанша түп шөп бар?.. Соның әр талы бір тамшы шық үйірсе, теңіз емес пе? Ендеше, жауын деген сол. Ендеше, табиғи жайылымды қорғау деген сөз малдың ғана қамын жегендік емес, табиғатты да қорғағандық».

	Қарсы алдындағы бір түп тобылғының басына ала таң шақ-шақай келіп қонды. Ол құйрығы қопаңдап, өзі қонған тобылғымен бірге изектеп, тербетіліп отырып, құбылтып-құбылтып ысқыра бастады. Кейде қойшы болып, өзін келеке ететін сияқты. Әбді әлгіндегі ойына дәлел тапқандай қуанып кетті. Міне, мынау секілді Қараойдың күміс көмей, жез таңдай әнші бозторғайы, даланың қарын жылқыша тебетін шілі, тағы басқа толып жатқан құстары қайда?..

	Әбді жападан-жалғыз отырып мырс етті. Иә, ондай оқымысты болсаң, мына төбенің басында не бітіріп отырсың. Бүкіл Қазақстанның агрономы мен зоотехнигін жиып ал да, қайта оқыт. Қай жер егіске лайық, қай жер жайылымға лайық — аралап жүріп картасын жаса. «Мұнда бидай, мұнда арпа, мұнда сұлы... жақсы шығады», — деп көрсет. Ал мына жердің шөбі пайдалы де. Сөйтіп, жерді албаты бүлдіре беруге тыйым сал.

	«Атаңның басы тыйым саларсың, — деп дауыстап сөйлеп жібергенін өзі аңғармай қалды. — Кәдімгі бір соның бәрін менімен кеп ақылдасып шешетіндей-ақ! Жалғыз жүрген соң адам дегеннің ойына қай-қайдағы бірдеңелер түседі екен-ау!» Әбді осылайша басына келген пікірден, ойдан қанша қашқанымен, құтыла алмады,

	Осыдан бес-алты жыл бұрын бас агрономмен түс шайысып қалды. Көктем кезі еді. Трактордың дүбірі жер солқылдатып, жақындап келе жатқан соң, ішіп отырған шайын тастай салып сыртқа шықты. Шынында да үйінің түстік жақ іргесіне әрқайсысы бестен соқа сүйреген қос трактор үш-төрт жүз метрдей жақындап келіп қалыпты.

	— Тоқтат, тоқтат мына сұмдығыңды! — деп айқай салып, тұра жүгірді.

	«Бетімді ешкім танымасын», — дегендей жалпиған үлкен қара көзілдірік киген агроном «Газ-69» машинасының есігін ашып, басын ғана шығарып тұрып:

	— Немене, жынданайын дегенсің бе! — деді бір түрлі зілденіп.

	— Мұның не өрісімді сонша тарылтып? Мен ана совхоздың қойын шашымның түбіне жаямын ба?

	— Бәсе, сонда не, мен әкеме огород айдағалы жатыр деп ойлайсың ба?

	Сөзден сәл тосылып қалған Әбдінің көзіне төңкеріліп жатқан топырактың арасынан соқаның тісі қиған сүттігеннің тамыры көрінді. Кесіндісіне бір тамшы сүт тұныпты.

	— Мал жер кіндікті. Мынау жер-ананың сүті. Ет пен жүнді сен жасамайсың, осы сүт, шөп жасайды, — дел әлгіні суырып алып еді, қолына қызыл мияның тамыры қоса ілінді. ¥зын екен. Бұл жер асты суына дейін кететін ең ұзын тамыр. Мына құмның астына аударылып түсіп жатқан изеннің де, жусанның да, бетеге, еркек, майда сүттіген, ит жуа да — бәрі-бәрі де осының тартқан ылғалына сүйеніп өседі. Ал құр құмға не еседі. Қазір кепкен соң ысылдатып жел суыра бастайды. Содан кейін көресін, көргілікті.

	— Ондай мықты болсан, неғып жүрсің қой соңында он бес жылдан бері салпылдап. Совхозға бар да, менің орнымды ал. Әуелі сондай билік керек. Әйтпесе бүйтіп құр жұлқынғаныңмен ештеңе шығара алмайсың.

	Әбдінің құлағында «мықты», «орын» деген екі сөз қалды. Жан-жағына қарап еді, борозданы әлгінде ғана өздері тұрған жерден бастаған қос трактор көз ұшына бұлдырап ұзап кетіпті...

	Әсіресе қыстауға келген кезде, отары шашырап жайыла алмаған сайын, Әбді бұл оқиғаны сан рет есіне алған. Ал оны есіне алған сайын «мықты», «орын» деген сөздер құлағына келеді. Содан соң-ақ осы екі сөздің түп мағынасын өзінше іздей бастайды. Бірақ қанша толғанса да: «Қоғамда әркімнің өз орны бар», — деп түйеді. Мәселен, біреу — қойшы, екінші біреу — механизатор; үшінші біреу — құрылысшы, инженер, ғалым, жазушы, мұғалім... Қарап тұрсаң бәрінің өз орны бар, бәрі керек. Ал шынында, кім өз ісін жақсы білсе, сол мықты. Бұған да дәлелі жеткілікті. Бірде өзімен көрші қойшының саулықтары іш тастап жатыр екен деп естіді. Қойы қоңды, қорасы жылы, жемшөбі мол. Енді не жетпейді? Шынымен-ақ төтеннен келген лаң шығар!.. Бақса, қорасының өткен жылғы қиы тазаланбапты. Іш тастау соның салдары. Ескі қидың қызуы іштегі қозыны күйдіре бастаған. Міне, бұл «мықтылық» емес. Бір қызығы — мұндайлар осы күні қай саладан болса да табылады. Олай дейтіні — мұның атқа мініп, отардың шетінде тұрып түскен суретін бір журналист әлденеше рет пайдаланды. Аттың басын біресе былай, біресе былай қаратып: «көктеуде», «күзеуде» деп соға береді. «Күн шықпай атқа қонды, қас қарая қайтып оралды», — дейді...

	Ойы осыған тірелгенде, кеңк-кеңк күлді. «Менің жатқан-тұрғанымды бағып жүрген кісіше сөйлеуін. Қойшының бар тіршілігі сол ғана деп біледі-ау деймін, шіркін! Оның үстіне, ол менің жас кезімде түскен суретім. Қазір жер ортасынан ауып қалдық. Басқасын былай қойғанда, таныстарыңнан ұят екен!.. «Өңін жасырғаны несі, жас боп көрінгісі келгені ме?», — дейтін шығар бірі болмаса бірі. Міне, бұл да өз ісін білмегендіктің белгісі».

	Отары шоқыны баурайлап екіге бөліне бастапты. Қайтадан атына мінді. Содан соң бір ыңғай жаю үшін, екінші жағының алдынан шығып, кері қайырды. Әлі июньнің аяқ кезі. Енесі қайсы, қозысы қайсы жетіліп алған. Енді біраз күнде төл бөлінеді. Отар ықшамдалады. Қолдан келсе, өстіп қыста қоздатып, төлді ерте бөлген-ақ тиімді секілді. Қозыдан ерте ажыраса, саулықтардың семіруіне де жақсы! Ерте туған төл — ерте марқаяды. Көктемнің боран-шашынына да ілікпейді Көк қуалап тышқақ та болмайды. Тек қораң, жылы жемшөбің мол болса...

	Жүріп келе жатып, жайылып үйренген бөрте ат тұқырып тұра қалып еді, мойнына итініп барып оңалып отырды. Содан соң шаужайына қағып тебініп қойды. «Шу», — деп сипай қамшылады: «Айтамыз-ау! — деп күбірледі. — Қайсысы оңай дейсің! Өткен күнде белгі жоқ. Әйтеуір төлден де, жүннен де міндеттемені орындаған соң, бәрі бір күнгідей болмай қалды. Әйтпесе бір күн, тіпті, бір түннің азабы неге татиды».

	Әлгінде өзі аттанып кеткен төбенің басынан әлдекім айқай салды. Қожамұрат екен. Көрші қойшы.

	— Ей, Әбді, құдайдай шыныңды айтшы, менің келе жатқанымды көріп қаша жөнелдің, ә! Әйтпесе қайыра қояйын деген ниетін, жоқ еді.

	— Андағы мес қарының толған арамдық жарылса, мына кең дүниені былғай ма деп қорқамын. Болмаса, осы қараулығың үшін ақтара салар едім.

	— Ей, көкек, мен бе қарау, сен бе! Менің өрісімді көз ала беріп үзіп-жұлқып жеп жүріп сен-ақ бітірдің ғой! Әлден сары сүргекке айналған соң, күзге дейін кімнің артына кірем!

	Әбді жаңа қойының алдынан шыққанда жер, өріс жайлы ештеңе де ойламаған еді, қайырғаны жақсы болған екен. Шынында да Қожамұраттың өрісіне өтіп кетіпті. Ол да ойнаған болып ойындағысын айтып тұр. Өзі де әзілге сүйеп құтылды. Өйтпей ше? Қойшының өрістен басқа сүйенері не? Мал басы жыл сайын миллиондап өсіп келеді. Қайта мынау комплексті бригада деген шығып тәуір болды. Өйтпегенде еттің малына да өріс бөлінер еді. Өріске таласқанның көкесін сонда көретін едік.

	Қожамұрат атының белі шыдамады-ау деймін, үйелмендей болып құлай түсті де, тізгінін ерінің қасына ілді, шылбырының ұшын тізесіне баса, малдас құрып отырды. Баурайдан өзіне қарай көтеріліп келе жатқан Әбді:

	— Осы жасымның ішінде саған жарасатын түк таппай қор боп жүр едім, — деді жақындай беріп, — енді таптым.

	— Иә, не жарасады екен?

	— Өстіп төбенің басында обадай боп отырғаның.

	— О, байғұстың тапқан сөзінің сиқын. Одан да, бүйтіп отырғанша, «біреу тойға айналғанда, біреу қойға айналыпты» деп, қатыныңа кетіп қалсам жараспайтын ба еді.

	— Жатса тұра алмай, тұрса жата алмай жүріп дәмесін қара, — деп Әбді кекете күлді. Оған Қожамұрат кәдімгідей қызарақтап:

	— Ей, ей, өйтіп жыныма тиме! Жыныма тисең, жағдайың қиындап кетеді, байқа, бала, — деді.

	Қожамұраттың қасына келіп, аттан түсіп жатқан Әбді:

	— О, алжыған байғұс, «Бір кемпірді бір кемпір апа депті». «Бала» деген сөзді көптен естімей сағынып қалған екем, жақсы болды ғой, — деп одан сайын күлді. Бірақ Қожамұрат та есесін жіберген жоқ.

	— Сағынып деме, тосырқап де. Сағынсаң бүйтіп шамданбас едің ғой! — деді.

	Әбді енді жайымен келіп, сәлемдесіп қол берді.

	— Үй іші, мал-жаның аман ба? Сені қалаға кетіпті деп естіп едік, не бар екен, не бітіріп келдің?

	— Менің не бітіретінімді әлі білмеймісің. Сұлулармен гөләйт еттім, ха-ха-ха...

	— О теке сасыған байғұстың көңілінің сергегін қарай гөр. Әуелі жел жағынан жүргізе ме екен сен сияқтыларды.

	— Ей, ей, батырекесі, менің өйгіп күлгенімді пайдаланып кемітпе.

	Бәдікке келгенде тамам жұрттың көзінше іркілмейтін Қожамұрат енді қыздырса, оңды-солды сапырғалы отыр. Содан соң Әбді сұрағының жауабын күтпей-ақ, сөзге айналдырып, бетін басқа жаққа бұрғысы келді.

	— Көмекшің қайда?

	— Бар ғой. О бейшара бүгін бір демалсын дедім.

	Жел Қожамұрат жақтан екен, аузынан арақ иісі мүңк ете түсті. «Мына ант ұрған тастап алған екен-ау», — деп түйді Әбді ішінен. Сол оймен бетіне шұқшия қарап еді:

	— Биыл ана менің ар жағымдағы Көкжыраға Еңсебай құрдасым шыққан. Түнде соның баласының туған күні екен, бөсіңкіреп кетіппіз. Сонан әлгінде келіп, қойды өргізіп шыққаным ғой. Көмекшім түнімен күзетте болып еді. Басым ауырып, — деп домбығыңқы қабағын уқалап-уқалап қойды.

	— Көріп отырмын, көзіңнің еті қызарып тұр, — деді Әбді елеусіз ғана. — Малыңның ет алуы қалай биыл?

	Қожамұраттың сөзге айналып сөне бастаған әлгіндегі ашуын байқаусызда үрлеп алғанын Әбді енді сезді.

	— Әбді, сен өзің-ақ айтшы, осы менің не жазығым, бар қыстауға сонау Сарытауқұмның аяғына жібереді. Онда да өрісім тар боп, жайылымның қорлығың тартып жүрген мен. Қыста құдайдың зарын қылып: «Күйін аударып алмай тұрғанда, нашарлай бастағандарын қолға қаратайын», — деп еткеннен де, кеткеннен де сәлем айтумен болдым. «Бізден хабар болмайынша шұрқ етпесін. Барып көреміз», — депті әнебір тәлтиген зоотехник-сымақ. Міне, содан январьдың аяғына дейін екі көзім төрт болды. Құм түсердің алдында ғана келді. Көктеуге де әбден марттың аяғына қарай құмның кенесі шыққан кезде көшіреді. Жайлауының сиқы мынау — ана жағы қарағай, мына жағы жартас, қорым, тобылғы. Осы ел баққан алты-жеті жүз саулықты мен де бағып жүрген жоқпын ба. Ой, әкең!.. Қайда барсам, екі қолға бір жұмыс, қой бақпай да күнімді көрермін, — деп қамшымен жерді бір салып қалып, екі бүктеп қайтадан тізесіне басып қойды.

	Мас болып айтса да, ашуланып айтса да — шындық. Бірақ дәл қазір Қожамұратты құптау да, құптамау да қиын. Әбді шынымен-ақ сасайын деді. Саспай ше? Қожекеңнін, ішіп алғандағы мінезі өзіне мәлім. Бұрнағы жылы рулас ағайыны совхозға парторг болып келгенде: «Мен парторгтың туысқанымын, көзіңді ашып қара!» — деп, осы зоотехникті қуалап, асханаға атпен басып кіргенін көзімен көрген. Ол туысы мұның сол мінезінен сескенді ме, әйтеуір сырт беріп кетті. Содан бастап бас зоотехник Шәлденбай екеуінің жұлдызы қарсы. Әйтсе де ішіп алғанын көлденең тарта отырып, басу айтқысы келіп:

	— Оның дұрыс қой, бірақ былай, ішпей-жемей қызушылыққа сүйемей.., — дей беріп еді, Қожамұрат бұрынғысынан да бетер шоршып түсті.

	— Ей, Әбді, менің ішкен-жегенімде шаруаң болмасын! Арақ ішпеген кісінің мүйізі шықса, сенікі ендігі қарағайдай болар еді. Ал мен сол Шәлденбайдан көп ішпеймін. Мен оған көрсетем әлі, асықпасын! Мына менің көмекші баламның семьясымен ренжісіп жүруіне де сол себепші! Мені ештеңе сезбейді деп жүр ғой ол. Еһ, сезбейді атаңның басы! — Қожамұрат қырын қарап, жамбастап жата кетіп еді, көзі жаңа қайырып салған Әбдінің отарына түсті. Тағы да өрістің шекарасына үйілген оба тастан өтіп барады екен. Әбді басы салбырап ойланып отыр. Қарар емес. Шыдамай кетті. — Ей, Әбді, ақыры кім жаман, мен жаман. Бет те, бедел де сендердікі. Оның үстіне, жейтін жеріңді жеп болдың. Енді қызғанатын, қоритын ештеңесі де қалмады. Менің отарымды да өзің өткізіп алсаңшы, ұзын сөздің қысқасы, — деді.

	— Айналайын-ай, адамта сенемісің, жер шетіне ілінгені сол болатын, — деп басын көтеріп Қожамұратқа қарап еді, өз отарын көрді. Қожамұраттың әліге дейін сонысына тіс тигізбей, сары майдай сақтап келе жатқан жеріне кіріп кеткен екен. Әбдінің:

	— Қазір! — дегенге тілі әзер келді. Апыл-ғұпыл атына мінгелі жатқанда: — Қыста суық тиіп ауырып, өлім аузынан қалғаныңды ұмытпа, қайран менің ақылшым! Біз секілді жүз грамды тастап алсаң ғой, жел-құз өз-өзінен артын қысар еді, — деп кекете кеңк-кеңк күлгенін құлағы шалып қалды.

	Әбді қойын өте тоймай тұрған кезінде су жағасына түсіріп алғысы келіп, ылдилата қайырды. Қожамұрат жаңағы орнынан әлі қозғалмапты. Ол қойын су жағасына иіріп қойып, шай ішуге үйіне қайтқанға дейін қозғалған жоқ. Мүмкін, түнімен ішіп шаршаған неме ұйықтап қалған шығар.

	Бірақ әлгі сөзінің жаны бар-ау!..

	Февраль айының орта шені болатын. Қар қылаулап тұр. Айнала меңсіз аппақ. Ауыл маңындағы төрт-бес үймек шөп те дәл қазір көрінбейді, олар да қар жамылған. Аула ғана жап-жарық екен. Әсіресе теріс жазылған «г» әрпі сияқтандырып салған үлкен тас қораның маңдайшасында өзінің осы жылғы міндеттемесі анық көрініп тұр. Қанша төл, қанша жүн алатыны, кіммен социалистік жарысқа түскені — бәрі-бәрі соқырға таяқ ұстатқандай етіп, қызыл матаға ірі әріптермен жазылыпты. «Алуан-алуан жүйрік бар, әліне қарай шабады». Ал мен жүгіріп жететін меже — анау!

	Жылы үйде отырып, терін баспастан тысқа шыққан Әбді буы бұрқыраған күйі қораға қарай аяңдады. Қораның екі басы түйісетін бұрыштың төбесінде леп шығатын тесік бар-ды. Көзі соған түсті. Кіші-гірім завод мұржасынан будақтаған түтін секілді бу көтеріліп тұр екен. «Демек, қора жылы», — деп түйді ішінен.

	Есік алдында сәл кідірді де, ішке енді. Шынында да қора жылы екен. Көше-көше етіп орналастырған ұяшықтарды аралай бастады. Мынау жаңа туған егіздер, ал мына жағы — жалқылар. Шаранасы кеуіп, түгелге жуық аяқтаныпты. Тек осы жануар ғана. Іштен жамбасы қисық туған қозыны ары-бері аунатып көрді. Содан соң сүйеп отырып емізді. Өзі пысық екен, емшекке кенедей қадалды. Бұл сұрымен өлмейді. Кішкене ширай келе, түзеліп кетеді. Соған дейін күтімдеп емізіп тұру керек. Ал мына үлкен-үлкен лампочкалардын күн сәулесінен қай жері кем — жарығы да, жылуы да жетіп жатыр. Қысқасы, әр ұяшықтын үстінде бір-бір күн.

	Бұдан сон, туғанына бір жеті, жарты ай болған төлдерді аралады. Биылғы сақманшыларым да бір айналайындар екен. Қарашы, ұяларды күн сайын тазалап, жаңа сабан төсеп тұрады. Бүгін де сөйтіпті. Бәрі де тиянақты, орнықты істеліпті.

	Содан соң тағы да ары қарай аяңдады. Қораның бұл басындағы қозылар марқайып алыпты. Өздері бір ыңғай ортаға иіріліп, үдірейе қарап тұр. Әттең, жер тар. Әйтпесе бой жазып, ойнақ салғысы келеді. Өріске жіберетін де уақыт емес. Дала суық. Құйрығының ұшы кесілмей қалғандары бар ма екен?..

	Әбді осылайша біраз кідірген. Көзіне әнебір шар саулықтың науаның түбіндегі сарқынды суға бас қойып жатқаны ілінді. Бірақ ол ерніне жұғын да болмады. Шөлдеген екен-ау, жануар. Қайтсін, ұзынды күн жегені мынадай сүр көде, жем. Бір уыс шөпті алақанына салып, жаңа көргендей тамсана қарады. Саусағымен араластырды. Бір түрлі әдемі сүр шөптің иісі келді мұрнына. Әйтеуір көде дей салғанымыз болмаса, көп түрлі шөп екен өзі. Не қылса да екпе шөп емес. Осыншама қойдың демін, қидың иіс-қоңысын басып, танауға еркін жетіп тұрған шөптің сүйкімді иісі не деген асыл десейші!

	Ал анау тұмсығымен түртіп-түртіп науадан шығарып, астына басып шайлап тастаған ақ сабанның бәрі осындай таза шөп болса ғой, өйтіп есік алдында төбе-төбе болып, сасып-шіріп жатпас еді. Босқа бейнет — шашасың, жинап қайта шығарасың. Өзі ақпардағы жемшөп қорының ең көп мөлшері.

	Жұғымды шөп, шабындық, жайылым туралы ойлары басына сонда тағы оралған-ды. Осы мынау жүздеген, мыңдаған гектар далаға кілең осындай шөптер шығушы еді-ау! Қазір соның барлығы жыртылып тасталды. Мүмкін, ол пайдалы да шығар. Есепсіз дүние қайда, мамандар да бірдеңе білген болар. Дегенмен, малды осындай оттан, жайылымнан ажыратқаны қиын-ақ!..

	Қолындағы шөпті қимай тұрғандай тағы бір қарады. Содан соң науаға су жіберді. Мезгілсіз. Бірақ бірі ғана емес бәрі де қатқақсып шөлдеп тұр екен. Таласа-тармаса суға жүгірісті. Қойлар солай лап қойғанда ақырға жаңалап шөп салды. Жем таң атқан соң салынады. Қазірше жемшөп жеткілікті. Енді соны ұқыптап пайдалану қажет. Жемді де, шөпті де аз-аздан тақыл-тұқыл беріп тұрмаса, ысырап қылып, астына басып тастайды. Кеше балалар қатты обал жасапты. «Тойса, тоқтының еті топырақ татиды» деген емес пе. Айуан екеш, айуан да тойса, кекірелей қалады. Бәлем аш болса, ақ сабанды да қоймас еді. Өйткені, тоқ. Балалар оны қайдан білсін, бір-ақ салып тынышталғысы келеді ғой. Бір күн дем алғалы келсе де тыным бермейміз. Тағы айыптаймын-ау! Кінә сақманшыларда. Арқа сүйегеннің жайы осы деп жатып алғаны несі олардың.

	Интернатта жатып оқып жүрген ұлы мен қызы жайлы ойлады. Кеше кешке қарай кетіп еді, суыққа ұрынбады ма екен. Сол арада есіне малшылар арасында көп айтылатын бір әзіл әңгіме түсе кетті. Оқуды жаңа бітіріп келген мал маманына біреу аусыл болып қалған тоқал сиырын әкеп көрсетсе керек. Ол әлгіні ары айналдырып, бері айналдырып: «Мен мұны емдей алмаймын. Өйткені, біз оқыған сиырдың мүйізі бар болатын», — депті. Мырс етіп басын шайқады. Бұл да тегіннен-тегін шыққан нәрсе емес. Жел соқпай шөптің басы қимылдамайды. Көзбен көріп, қолмен ұстағанға не жетсін. Мәселен, әлгі сияқты бір маман бес жыл оқыса, мен он-он бес жыл қой соңында келемін. Менің әр сағат, әр минутым соның қамы үшін жұмсалады. Бірақ білімнің аты — білім ғой! Әттең, шіркін, солар құсап бес жыл оқып ап, шопан болса... Зерттесе... Ғалым атағына да өстіп жүріп ие болса... Нағыз ғалым сол болар еді. Мүмкін, кейбір мал дәрігерлері мен зоотехниктер пікірінің тәжірибелі шопандармен үйлеспей жататыны содан болар. Жоқ, әлде, олар кітапты жете оқып, түсіне алмағандықтан сөйте ме екен. Олай да болуы ықтимал. Өйткені, шаң жұтқан қойдың өкпе ауруына шалдығатынын кез келген мал маманы білетін нәрсе, сөйте тұра екі ауданның қойы жаз жайлауға, қыс қыстауға жүздеген шақырым жүріп өтетін жол қамын ойластырмағаны таң қаларлық.

	Әбді енді қорадан аяңдап тысқа шықты. Қар қиыршықтары электр жарығына шағылысып, жылт-жылт етеді. Ауылдың батыс іргесінен өтетін Алматы — Күрті тас жолын бойлап сонау дөңнен бері қарай бір машина шықты. Жақындаған сайын жарығы жол бойын тінткілеп келе жатқан сияқты көрінеді. «Бұл кім болды екен, түн жамылып жүрген». Әй-пүй дегенше-ақ сар еткен дауыс естіліп, ауыл тұсынан Күртіге қарай өте шықты.

	Ауладағы қаша ішінде әлі тумаған жиырма шақты саулық жатқан. Енді соларды шолды. Желіні жетіп қалғандары бартұғын. Малдың осындай боран-шашынды күні көп туатын әдеті ғой. Жоқ, мұнда ештеңе байқалмайды. Мана сақманшылар желіні жеткендерін арнаулы төл қораларына түгел кіргізіп үлгеріпті. Олары дұрыс болған. Әйтпесе егіздің соңғы сыңары туғанша алғашқысының шаранасын бөтен саулық жалап қояды да, енесі жеріп кетеді. Содан соң теліп көр. Өз қозысын өзіне алдырғанша бір азап.

	Меже жүз отыз. Әзірге бет алыс жаман емес. Аспаса кемімейді. Көктемгі аласапыранға дейін жылы орында ширатып алса... Ал жүн деген малдың қоңдылығына байланысты. Қоңдылығы — жемшөпке... Сонда Оспаннан қалмас едім...

	Әбді осы тектес бітпейтін жұмыс, жеткізбейтін қиялдың жетегінде күйбеңдеп жүріп, уақыттың қалай тез өткенін байқамай қалыпты. Таң рауандап келеді екен. Денесі сәл ауырлаған секілді. «Ұйқының қысқаны шығар», — деп ойлады. Кішкене көз шырымын алмақ болып, сақманшы жігіттің бірін оятты. Содан соң келіп жылы төсекке шешініп жатуға ыңғайланып аз тұрды да, ақыры белін де шешпей, киімшең құлай кетті.

	Әлгіндегі істеген жұмыстарының барлығын өңі мен түсі аралас көз алдына елестете жатқан секілденген әуелде. Көзі ұйқыда, көкірегі ояу жатып, күндізгі тірлікті қайта шолып шығатын сәттері жиі ұшырасатын. Мұны да сондай сәттің бірі шығар деп ойлаған. Олай болмады. Екі шекесі солқылдап алып барады екен. Қарғып тұрып шам жақты. Жүрегі айныды. Запыран ба, ап-ащы бірдеңелер түскенін біледі. Содан соң денесі өртеніп, тынысы тарылып бара жатқан сияқтанған. Қалғанынан хабарсыз. Аурухананың ақ төсегінде жатқанын бір-ақ сезді.

	— Айналайын өкімет-ай, — деді ол жападан-жалғыз дауыстап сөйлеп. — «Жедел жәрдемді» шығарып қойғанын қарашы! Егер ол болмаса, ендігі менің күнім не болатын еді. Бір есептен Қожамұрат сорлы дұрыс айтады. Менікі көпе-көрнеу жан қадірін білмегендік. Адам сияқты тер басып шығуға болатын еді ғой.

	Қожамұрат манағы орнынан қозғалмапты. Үйықтап қалмаса жарар еді. Күн өтсе, суық тигеннен жаман. «Жаман айтпай, жақсы жоқ», етті-жеңді неме, бірдеңе болып кетіп жүрмесе де.

	Әбді әуелі үйінің жағдайын біліп алып, содан соң Қожамұратты шайға шақырғысы келді. Келсе, балалары әлі оянбапты. Зейнеп сүт пісіріп, сыртта, жер ошақтың басында жүр екен.

	— «Шыбынсыз жайлауда қой ыстықтайды» деген бәлені шығарып, қарашы енді, міне, ауыз суға да жарымай қалдық. Екі плягінің екеуі де қаңсып бос тұр. Су әкеп бір-ақ отыр, — деді.

	«Бармаймын», — деуге — бұған өзі кінәлы. Үйді төбе басына көшіруге Зейнеп қарсы болған. Су тасымалданып кетеді деген. Сонда: «Өзім тасимын», — деп бой бермей қойған-ды. Өйткені, ояңға, бұйығы жерге иірілген қой ыстықтағандықтан, бір-біріне жоламай, түнімен тарыдай шашылады да, түнгі күзетші таң атқанша алысып шығады. Әрі семіруіне зиян, ішкен-жегені бойына тарамай, термен кетеді. Былай тартса өгіз өліп, былай тартса арба сынған бір жай.

	Қораның төріндегі сандықтай тастың көлеңкесінен қара тонның шалғайы көрінді. Көмекші шалы. Түнгі ұйқы деген оңай дейсің бе. Жұрт пырдай болып тәтті ұйқыда жатқанда, ол байғызша түн күзетеді... Үйықтасын! Әбден ұйқысы қанып тұрсын!

	Зейнепке қарсы дау айтпастан, бөртеге флягін теңдеп алды да, суға жөнелді. Флягке су толтырып жатып та Қожамұрат жайын есінен шығара алмады. «Өріс жөнінен бастықтарға қатты кейіп жүр. Онысы жөн. Бірақ сол жөн ісін теріске шығарып алатын да өзі. Ішпесе басын бассаң мыңқ етпейді. Қай-қайдағысының бәрі ішкенде қозады. Бастыққа да кілең осындай кезінде кіргіш. Сөйтіп, көзге түсіп жүргені».

	Әбді судан қайтып оралғанша, Қожамұрат аттанып кетіпті. «Ренжіп қалды-ау маған. Қас қылғандай қайта-қайта соның жеріне жабылуын қарашы, хайуандардың. Көмекшісі де өзінен бетер күйігіп жүрген бір жан. Оны апарып соған қосқанын айтсайшы».

	Әрқайсысы әр сайда жалғыз-жалғыз отырса да, малшы үйінің күйбең-күйбең тіршілігі біткен бе. Мана таң бозынан өзінен бұрын тұрған Зейнептің жұмысы бітудің орнына көбейе түскен секілді. Шай ішіп болғанша: «Нан ашытуым керек еді, айран да ұйытылған жоқ, анау құртты жайып алайын деп едім, оған да қол тимеді», — деген сияқты ұшы-қиырсыз, күн сайын қайталанып отыратын жұмыстарын айтып мазасыздана беріп еді, Әбді:

	— Қара аспанды төндірмей отыршы, тірі адамның шаруасы өлгенде ғана бітеді. Ал тірлікте осының өзі қызық емес пе. Қарап отырған адамға таң атып, күн бата ма екен! — деп жақтырмай тыжырынды. Өйткені, Зейнептін, әлгі айтқандарының бәрін тындырған соң, бір жеті орталыққа барып келгісі келіп отыр. Орталық дегені Алматының оңтүстік-батысымен жапсарлас салынған кішкентай поселке. Онда абажадай төрт бөлмелі кірпіш үйі бар. Қаладан істейтін біреуге пәтерге беріп қойған. Үш-төрт айдан бері пәтер ақысын да алған жоқ. Әбдінің туған ағасының үйі де осында — іргелес. Ұлы мен қызы оқудан тарағалы осы ағасынікінде жүр. Жайлаудан қашады. Іштері пысады ғой. Мына тырайып ұйықтап жатқан кішкентайлары да есейген соң сөйтетін шығар. Баланың ең тәтті кезі мектеп табалдырығын аттағанға дейін ғана екен, содан соң бірте-бірте суи береді. Бұрынғылар білмесе, айтқан ба: «Ананың көңілі балада, баланың көңілі далада».

	Зейнептін, ойын дөп басыпты.

	— Қара аспаны несі, қай-қайдағыны айтып, — деді Зейнеп, — менің бір осы жұмысты жаңа істеп жүрген кісі құсатып. Соларды реттеп қойып, орталыққа барып келсем бе деп едім. Әлгі балалар не істеп жүр екен! Талай боп қалды, үйдің ақшасын да алғамыз жоқ.

	Қаймақ қатып, құла қасқалап құйылған үнді шайын шынының түбіне үйіре шайқап қарап алды да, Әбдіге ұсынды. Балаларының көрпе-төсенішін ерге қарай түре қайырып, қабаттап қолтығына қысып, жамбастап жатқан Әбді қолын көңілсіздеу созды.

	— У-у-һ! — деп ауыр күрсінді. Содан соң шайды сораптап ұрттай бастады. Күйеуінің мұнысын шаршағандығы деп түсінген Зейнеп: «Айтқаным келді ме», — деген кісіше табалай сөйледі.

	— «Тілеп алған ауруға дауа жоқ». Өзіңдей ана Қожамұрат та, өзге қойшылар да отыр ғой сайдың ішінде-ақ, қойды екі жақтағы беткейге кезек-кезек қаптатып жіберіп, үйдің іргесін түріп тастап. Анда-санда шолжиып жатып-ақ қарап қояды. Тым ұзап бара жатса, итін айтақтап қайыра салады. Ал сен ит екеш итті де босқа бағасың.

	Өз дегенін істетерде Зейнептщ алдын ала осылай тиісіп алатын әдеті. Мұндайда Әбді көбіне үндемей құтылатын. Осы жолы шыдамады.

	— Қойды өйтіп баққанша, бақпағаным жақсы. Әбден тойғызып алып, итке қуғызған соң мал бола ма екен ол.

	— Қуғызбай жүрген сенің нең артық одан, — деді Зейнеп ызаға булығып, — елеп-ескеріп, еңбегіңді бағалап жатқан кім бар. Кыс болса, үйдің жылысын, жемшөптің молын, жаз болса, жайлаудың ең шұрайлы сауырын атағы бар, өздері қорқатындарына береді. Сенің ынжықтығыңды біліп алған әбден. Бәрі басынады.

	— Басынғаны несі-ей, айтып отырған! Кімнен зорлық көріп едік?!

	Әбді әйелінің бетіне ажырая қарап еді, оның иегі дірілдеп, жарылып кеткен астыңғы ерніне жапсырған кереңқұлақтың айналасы шытынап қанағалы тұр екен. Бетіне қаны теуіп тұратын көк көз сары әйел дәл қазір боп-боз болып кетіпті. Әбді кәдімгідей сескеніп қалды. Көзін тайдырып әкетті.

	— Кыз анау бой жетіп қалған, кім көрінгеннің босағасында жүр. ¥л анау ер жеткен, үйге жоламайды. Күндіз-түні көше кезіп, жүлік боп шығатын болды. Ана молаңды салғалы үйім екен деп бір түнеген емеспіз. Игілігін әркім бір көріп жүріп-ақ тозып бітуге айналды. Біздің жүрісіміз мынау совхоздың қойының тілеуін тілеп, түнде ұйқы жоқ, күндіз күлкі жоқ...

	Зейнеп сөзінің соңын жылауға ұластырып, теріс айналып жеңімен көзінің жасын сүртті. Әбді енді басыла, жұбата сөйледі.

	— О, несі, ей, жоқ ырымды бастап, жылағаны несі! Одан да балаларымды сағындым демейсің бе. Әйтпесе қойдан не жамандық көрдік. Кұдайға шүкір, ел қатары атымыз да аталып жатыр.

	Әбдінің «аталып жатырмыз» деп дастанадай қылып отырған жайы Зейнептің есіне түсіп кетіп еді, мырс етіп күліп жіберді.

	Өткен күзде Шәлденбайдың радиодан сөйлегені бар. Сонан он шақты күн бұрын: «Мен бәлен күні радиода сөйлеймін, тыңдаңдар», — деп қойшыларды аралап жүріп жар салған. Шәлдекең сол сөзінің бір жерінде шұбыртып қойшылардың ұзақ тізімін оқығаны бар-ды. Кейін сондағы аты аталған қойшылардың бәріне: «Аттарыңды бүкіл эфирге тараттым. Газет-журнал дегеніңді қойшы, тәйірі, ауыл арасынан аспайтын», — деп аралап жүріп тегіс жудырған. Соның кесірі осы күнгі Кожамұраттың көмекші баласына тиді. Ішіп алған жазған: «Шәлденбаймен неге әзілдесесің», — деп әйелін сабайды. Ол шіркін де көтерімсіз, кешірімсіз жан екен — сол күні балаларын жетелеп төркініне кеткен. Міне, сонан бері күз, қыс өтіп, жаз болды — әлі оралған жоқ. Алдына талай барды. Ақыры, жеке отарын өткізіп, Кожамұратқа көмекші болып жүр.

	— Күлеміз-ау! — деді Зейнеп ашуын басып, жайдарылана. — «Тастаған шоқпар сорлыға тиеді» деген, тегі рас. Шәлденбайдың радиодан сөйлегені сендерге той болды, байғұс балаға сор болды. Әйелі беті жылтырап алып ақымақ адам екен. Сонша баламен кім алады енді оны. Бұдан артық күйеу тапқанын көрерміз. «Қайта шапқан жау жаман, қайтып келген қыз жаман».

	Екеуінің әңгімесінен балалары ояна бастады. Ең кішісі көзін уқалап ашып, жалаң бұт, жалаң аяқ тәлтіректеген күйі шешесінің алдына келіп отырды.

	— Ойбай, мына масты қара, масты, — деп күлді Әбді кішкентайын еркелетіп. Одан үлкені көзін ашып-жұмып ұйқысын жөнді аша алмай жатыр. Онымен екеуінің де шаруасы болған жоқ.

	— Масынан айналдым, масының садағасы кетеді мамасы, — деп Зейнеп баласының сағал-сағал бетінен емірене сүйді, — кешегі ішкен айраны қаспақтанып қатып қалыпты.

	Ерлі-зайыпты екеуі әлгінде неге шекісіп отырғанын ұмытып кетті. Әбді:

	— Тұр, тұра ғой, күнім! Қарғып тұрып тамағын ішеді менің балам, — деп төсекте жатқан бес-алты жасар ұлының құйрығынан шапалақтап, енді маңдайынан иіскей берем дегенде, дастарқан сырылып, шыныдағы шайы төгілді.

	— Мұның әдеті, балаша төгіп-шашып ішпесе, көңілі көншімейді, — Зейнеп тағы да тырыса қалды. — Байқамайсың ба, былай, өңмеңдемей!

	Әйелінің сөзін Әбді елеген жоқ. Онан ары созыла түсіп:

	— Міне, еңбегіңді бағалады, көрді деген осы, — деп жүктің астынан өткен жылы совхоз дирекциясының атынан сыйлыққа алған... транзистор радиосын алды. Алды да құлағын «Шалқарға» бұрады. Самбырлап сөйлей жөнелді. Әңгіме қой шаруашылығы және комсомол-жастар бригадасы туралы екен. «Семей облысы қой саны жағынан республикада бірінші, одақта үшінші орын алады. Қазір облыста үш жарым миллионға жуық қой өсіріледі, — деді радио, екеуі де құлағын түре қалды. Радио сөзін ары қарай жалғастырды. — Осынша малды одан ары көбейту үшін кадрлар проблемасын шешу ең маңызды міндеттердің бірі болып табылады. — Әбді алғашында «кадр мәселесі» дегеннің байыбына бара алмай қалып: «Шәлденбайларды көбейтуден үкіметтің не пайда тапқалы отырғанын түсінбеймін. «Сырттай оқитын едім, емтихан тапсыруға бара жатыр едім» деп қойшылардан жылу жиғышты көбейту ме, жоқ әлде қой жегішті көбейту ме?» — деп басын шайқап еді, ар жағын радионың өзі түзеп кетті. — Мәселеге осы тұрғыдан келген облыстық, аудандық комсомол комитеттері, бастауыш комсомол ұйымдары село мектептерінің оқушыларына кәсіби бағдар беру, оларды мал шаруашылығына жіберу бағытында кең көлемді жұмыстар жүргізіп келеді. Соңғы алты жылда ғана мал шаруашылығына алты жарым мың жігіт пен қыз жіберілді. Олардың ішінде төрт жарым мың жас қой шаруашылығын қалап барды, — дегенде Әбді: «Кадр деген соң Шәлденбайлар екен деп қалсам, мына өзімізді айтыпты ғой», — деп көңілді қозғалды. — Егер тоғызыншы бесжылдықтын басында облыс бойынша Шұбартау ауданында ғана төрт комсомол-жастар бригадасы жұмыс істеген болса, қазір облыста мұндай екі жүз жетпіс бес бригада қажырлы еңбек етіп жүр», — деді радио.

	Әңгіме осыған тірелгенде екеуі де бір нәрсеге іштей түсініскендей үнсіз қалысты. Сәлден соң Әбді:

	— Бекер жылайсың, — деді әйеліне, — естідің бе әне, не деп жатқанын!

	Әлгінде өзіне-өзі сенбей отырған. Күйеуінің сұрауы күдігінің үстінен шыққанда барып жүрегі зырқ ете түсті. Жеке меншігінде төрт-бес сиыр, төрт-бес жылқы, жиырма шақты қойы бар. Жыл сайын бір бие соғым жейді. Қысқасы, ақ майы аузынан ағып-ақ отыр. Енді байқады, жаңағы жылауы соны көтере алмағандық, күпірлік сияқты. Сонда да сыр бергісі келмей:

	— Ей, солар мал бағып не оңдырар дейсің, — деді тұмсығын шүйіріп. — «Бірер жыл жын ойнақ жасап алып, бет-бетімен жоғалады екен. Ешқайсысы тұрақтамайды», — деп күліп отыр еді ғой анада Шәлденбай.

	— Ей, Шәлденбайың түссін! Сенің бір Шәлденбайың бар екен аузыңнан тастамайтын.

	— Енді қайтейік, қолда бар оқымыстымыз сол болған соң...

	Әбдінің ары қарай сөз таластырғысы келмеді. Өзінің осыған дейін көкейіне түйіп жүрген ойының барлығы теріске шыққандай. Бүкіл Қараойды жыртып тастады, өріс тарылды, шөптің түрі азайды деп қамығушы еді, енді оның қажеті қанша. Бес-алты мың қойды бір қорада азықтандырып баға береді. Автоклуб, автодүкен, монша келмеді деп ешкімге арызданбайсың. Бәрі басында, бәрі қасында. Ауданнан шыққаны да, Алматыдан шыққаны да өз аяғынан келіп түседі. Асханасы, кітапхана, спорт залы, клубы — барлығы бар, жабдықталған. Кезекпен малына қарайды, кезегімен демін алады. Бұл жағынан жел кірмейді. Бірақ малдың тағдыры не болды? Осы жағын ойластырды ма екен!? Әй, ойластырған шығар-ау! Сонда менің осындай салқын жайлауда отырып, өзен-судың жағасы болғанмен ояңға жел соқпайды, терлейді деп, үйімді жотаға көшіріп, отарды дөңге иіріп әлекке түсуімнің мәнісі не? Тым құрыса, мынау сөйтіп жатыр, бізде сөйтейік деп, біреу-міреу көріп-біліп, еліктеп жатса екен.

	— «Малдың тері — майы» дейді, ә, бұрынғылар! — Әбді өзінің өстіп күбірлеп сөйлеп отырғанын аңғармай қалған.

	Зейнеп:

	— Не болды саған? Тап біреу бүгін-ертең қойын алып, қораңды босатқалы жатқандай-ақ! Іш ана шайыңды, тағы да төгесін!

	— Тоқташы! — деді шыныны аузына апара беріп, ұрттамай қайта тартқан Әбді. — Машина гүрілдей ме?!

	Төртеуі де түгел құлақ түрді. Иә, машина. Балалары далаға жүгірді. Үлкені:

	— О, автолавка ғой, — деп жақтырмай тұрған секілді еді, артынша-ақ, — о, ағамдар, тәтемдер келді, әне, тәтем, — деді де тұра жөнелді. Бұлталаңдап кішкентайы да ұмтылды.

	Зейнеп әуелде не істерге білмей, орнынан тұрды да, қайта отырды. Отырып жатып:

	— Бастықтардың біреуі келетін болған ғой, — деді. Өйткені, бастықтар келетіннен үш-төрт күн бұрын: автоклуб, автодүкен, монша дегендердің бірінің артынан бірі келіп, сапырылысып кететін әдеті. Сасқанда есіне сол түсіп еді.

	— Ал сағынып отырған балаларыңның өздері келді. Той жаса, — деп Әбді шайын жайымен ұрттады.

	— Жасаса несі бар. Тал таянып, суға сүрініп отырғамыз жоқ. Балаларымнан аярым және жоқ!

	Зейнептің бұлай қызына түскеніне Әбді іштей қуапып қалды. Ол әлгінде: «Қожамұрат ренжіп кетті», — деп ойлаған. Қалай да бүгін-ертең шайға шақырып, көңілін аулағысы келіп отыр еді, сәті өз-өзінен түсті. Енді ертелеп автодүкеннен бірдеңе-сірдеңелер алу керек шығар.

	Әбді шайының сонын аузын толтыра ұрттап алды да:

	— Болдым, — деп алақанымен шынысының аузын басты.

	Зейнеп те әрең отыр екен. Сандығын ашып, бір шеңгел көк қағазды уыстай шығып, автодүкенге қарай жүрді. Әбді есік алдында тұрып маңайын шолды. Алатаудың ұшар басындағы қарлы шыңның иығынан асып көк зеңгірге шақырайып көтерілген күн балқып тұр. Үп еткен жел жоқ. Ауада майда сағым шымырлайды. Қой топ-топ болып сайда үйездеп жатыр. Автодүкеннің қасында қызы мен ұлын кезек-кезек сүйіп жатқан Зейнеп пен балаларының қимыл-қозғалыстары қыбырлап, қалықтап жүргендей болып көрінді. Сірә, ертең күн жауатын шығар.

	Бөрте пысқырды. Тықыршып жер тарпыды. Бауырында бөгелек жүр екен. Артқы аяғын да бауырына қарай сарт-сарт серпеді, құйрығымен сабалайды. Бөгелек сонда да ажырар емес. Содан соң тізгінін үзеңгіден, оның тұйығынан шылбырын өткізіп, тұсады да отқа қойды. Сөйтті де, үйдің айналасын жиыстыра бастады.

	Жаңа Зейнептің бетінен сүймек болып мойнына асылғанда бойы жетпей жатқан ұлы кеше ғана қызыл шақа неме еді. Осы шешесінің дәл өзі емізуден қашқан. Бала шырылдап өлермен халге жетті. Өзінің емшегі де сыздап, ақыры, сонан уыз қатып, іріңдеп ауырып, өлім аузынан қалған. Енді анау түйедей жігіттің мойнына еміреніп асылып жатқаны...

	Баяғыда Әбді армиядан келгенде шешесі марқұм өстіп мойнына асылып, маңдайынан, екі бетінен кезек-кезек сүйіп жылаған. Сонда Әбді іштей қатты ұялып еді. Есіне түссе әлі ұялады. Өйткені, үш жыл армияда жүргенде шешесін мені бұлай сағынды деп ойламаған. Еміреніп жазған хаттары, «олай істеме, былай істе» деп шешесінің атынан айтылған тілек — әке-шеше болған соң айтыла беретін сөздер секілді еді. Есесіне осы Зейнепті сағынатын.

	Ол кезде Зейнеп те қарға аунаған түлкідей құлпырып тұрған сары қыз еді. Бұл онды бітірген жылы күзде армияға кетті. Зейнеп сол жылы онда оқитын. Армияда жүріп хат алып тұрды. Ауылдың амандығы мен жаңалықтарын жазады. Бұл жүрген жерінің ауа райы мен ауылдағы құрбы-құрдастарына деген сағынышын жазады. Зейнептің хатындағы жаңалықтар — мектеп бітірген қыздардың оқуға түскені, тұрмыс құрғаны. Екеуінің хатында да басқа ештеңе айтылған емес. Бірақ Әбді сол хатты асыға күтетін, қолына тигендерін сақтай беретін. Ал үйінен келген, шешесінің аңсаған сағынышын алып келген хатты оқитын да жырта салатын. Әрине, жек көргендіктен емес, оқылып болған соң-ақ құнын жоятын. Ал Зейнептің хаты ше? Сақталған сайын құны арта түсетін секілді еді. «Сүйдім, күйдім» дейтін ашық-машық сөздердің салқыны болса етті сонша алысқан хаттарының бірінде. Әйтеуір, бір түрлі ыстық еді-ау!.. Асығып күтетін. Және әр келген хатын: «мен де үйлендім» деген хабар жоқ па екен деп қорқып ашатын.

	Қарап отырса, енді, міне, қызы да, ұлы да өздерінің сол жасына келіп қалыпты. Олардың не ойлайтынын кім білсін. Шешесі байғұстың жарбаңдап жатқаны анау! Іштен шыққан шұбар жылан деген осы екен ғой.

	Бір түрлі жүрегі елжіреп кетті. Жүгіріп барып Зейнепшілеп құшақтап сүйгісі келді. Бірақ өйткен жоқ. Қызықтарына қарап едәуір тұрды. Майлыаяқ пен Қойсақтарға дейін сағынып қалыпты. Олар да арсалаңдап аяқтарына оралып жатыр. Жақындықты ит екеш ит те біледі.

	Әбді тұрып-тұрып таңдайын қағып, басын шайқады.

	Осындай кезінде қырыққа, елуге келу деген қиын да, қызық та сияқты көрінуші еді. Бүгінде өзі елуге енді толады. Көңілі әлі баяғыдай. Бірақ ана Зейнеп екеуінің бірін-бірі аңсап, шөлдеп, Ләйлі мен Мәжнүн болып жүріп қосылғанын кім біледі. Біреу естісе күлетін секілді. «Адам қартайса да, көңілі қартаймайды; ат қартайса да тұяғы қартаймайды» дейтін осындайдан айтылған-ау, тегі. Картайып-ақ қалғаны ғой. Әйтпесе неге күлкілі көрінеді. Кешегі сағыныш, кешегі сүйіспеншілік қайда?! Сөйткен Зайнебі жалақ сары кемпір болады деп ойлап па еді. Өзінің де не оңған беті бар, тырысқан сіңір қара шал болып келеді. Ойлап отырса, арман да азаяды екен, бұрынғыдай бәлен болсам, түгілен болсам деген гәп жоқ. Жатса-тұрса ойлайтыны алдындағы бір отар қойдың амандығы. Манағы жер, жайылым жайлы ойлары да сайып келгенде осы алдындағы бір отар қойдың қамы. Сөйтіп жүріп, онсыз да қамшының сабындай қысқа өмірінің жер ортасынан ауып қалғанын аңғармапты.

	Әбдінің жүрегі дір ете қалды. Шынында бұл өмірден не рақат көрді?.. Рақаттан да, бейнеттен де із жоқ. Мынау дүние баяғыда, мұның бала шағында, әлемде алапат соғыс болып жатқан кезде дәл қазіргідей мең-зең еді, өзгерсе бұйырмасын, сол қалпы. Әкесінен қара қағаз келген күні қос басында отырып сілесі қатқанша жылаған. Дап-дардай кезі, анық біледі. Сонда да дүние өстіп мең-зең қалпы мүлгіп тұрған. Сонда: «Осы дүние, тіршілік деген бар ма, жоқ па; мен осы тірімін бе, жоқпын ба?» — деп ойлаған. Қазір бір демге дәл сондай сәтті қайталап бастан өткергеніне таң. Бұл адам дегеннің ойламайтыны болсайшы!

	Кызы келіп мойнына асылды. Ұлы самарқау сәлемдесті. Үй іші тіршілігіне, әке-шешесінің, інілерінің киінуіне, сөзіне — бәрі-бәріне сынай қарайды. Айтпағанмен, тірлікті қомсынып тұрғаны байқалады. Кызы қайтадан шай қойып, жаюлы қалған дастарқанды жиып, ыдыс-аяқты жуа бастады. Зейнеп автодүкеннен алған заттарын жайғастырып әлек. Бөтелкелерінің біразын жүктің астына тізді. Коньяк, шампан сияқтыларын жүктің бұрышындағы аузы құлыптанатын ескі қызыл абдыраға тықты. Әбді арақ ішпесе де Зейнептің әдеті бұл. Үйге келген сый-қонақтың көзінше арнайы сақтап қойған кісіше абдырадан алып жатқанды ұнатады. Әбді ішінен соған дейін сезеді, бірақ тісінен шығарған жан емес. «Әйелдігі ғой», — деп қоятын. Ал кейде сонысының өзіне кейбіреулер: «Бәсе, жеңешемнің қалай-ақ сақтаған бірдеңесі болмас екен деп ойлап ем», — деп мәз болып жатады. Әйтеуір, тіршілікте адамдар осындай болар-болмас ұсақ-түйекпен көңіл жұбатып, алданып жүріп пәниден өткенін аңғармай қалады екен-ау! Әйтпесе сөйту неге керек!! Әбді күрсінді.

	Зейнеп:

	— Ей, әкесі-ау! Не боп қалған бүгін саған? Меңірейіпсің де қалыпсың ғой! Сұрасаңшы ана балаларыңның аман-есендігін, оқуының жайын! Мен бір нан ашытып қояйын. Көрші-қолаңдар естісе: «Балаң оқу бітірді», — деп сылтаурап келмес дейсің бе? Онан да өйтіп қайта-қайта жыртақтатқанша бәрінің басын бір-ақ қосып, құтылу керек, — деп абыр-сабыр іске кірісті.

	Кызы енді төсек-орынды қағып-сілкіп, әп-сәтте жүкті де тап-тұйнақтай етіп жинап шықты. Содан соң төр алдына дөңгелек үстел қойып, дастарқанды соған жасады. Зейнеп кіріп-шығып жүріп:

	— Мыналар жатып алады, — деп қызына ақталып қояды.

	Үй іші кеңіп, реңі кіре түскендей.

	Үлының мына салқындығынан әлдене сыр аңғарғандай болған Әбді:

	— Иә, оқуды қалай бітірдің? Кайсы оқуға түскің келеді? Документіңді өткіздің бе? — деп үш сұрауды бір-ақ берді.

	Үлы үндеген жоқ. Көзінің астымен қарындасына қарап еді, ол «өзің айт» деген ыңғай танытты. Содан сон, Серік отырып-отырып:

	— Ешқайда тапсырғаным жоқ, — деді.

	Әбді: «Шешесі әлгінде бекер сандалмаған екен, оқуын бітіре алмаған ғой», — деп түйді ішінен. Ал Зейнеп Әбдіге дүрсе қоя берді.

	— Өзіңдей елдің бәрі баласын жетелеп тайлы-тұяғымен қалада жүр. Сен-ақ совхозды байытасың. Кысы-жазы бір күн босамайсың. Әке боп не істеп, не қойып жүргенін білмеген соң, қайтіп тапсырады. Баланың аты бала!

	— «Кайтіп тапсырадың» не? Ел қалай тапсырса, бұл да солай тапсырады. Оқитын мен ғой деп пе едің?

	Әкесі мен шешесі қағыса бастаған соң, Мәкен шыдамады.

	— Біздің мектепті бітірушілердің ішінен де комсомол-жастар бригадасы құрылыпты. Серік соған жазылған. Айтпайсың ба өзің!

	Әбді: «Ендігің түсінікті», — дегендей-ақ, көп қазбаламады.

	— Әйтеуір, мектепті бітірдің ғой. Аттестатың қолыңа тиді ме? — деп жай ғана сұрады.

	Зейнеп әуелде түсініңкіремей қалған екен:

	— Жаңағы сен айтып отырған ба, қой бағатын ба? — деп қайталап сұрады. Ағаш астаудағы ұнға су құйып, қолын жаңа малған екен. Екі қолы сүңгіленіп, тізерлеген күйі отыр. Серік үндеген жоқ. Кекесінді пішін таныта жымиды. Мәкен:

	— Иә, — деді.

	Сол сол-ақ екен Зейнептің шиқанының басы жұлынды.

	— Ей, не деп отырсың, ей, жүгермек! — деді. — Сені көрген мыналар не оңады енді. «Алдыңғы арба қайда жүрсе, соңғы арба сонда жүреді». Әкеңнен аспа бәрің де. Түгел қойшы болыңдар, қойшы. О, жуадай солғыр, жуадай. Өзіңдей елдің баласын неге көрмейсің осы, а?

	Мысалға бәленнің қызын, түгеннің ұлын келтіріп, осындай оқуға түскендердің санын саусағын басып отырып санап, оннан асырды. Саусағын басқан сайын алжапқышына аппақ ала болып су тиген ұн үзіліп түсіп жатты. «Адам бола ма», — деп дәмеленіп жүретінін, бүгін сол үмітінің үзілгенін айтып, ең соңында ызаға булығып жылап жіберді. Жылап отырып, нанын қайтадан илей бастады. Катты-қатты құжырланып иледі.

	Серік шешесінің өститінін о баста-ақ білген. Оның манадан ашылып сөйлемей, түйткілсіп отырған себебі де осы еді. Ақыры, ойлағаны болып тынды. Бірақ әкесі әлі дұрыс не бұрыс деген рай танытқан жоқ. Дастарқан басына томаға тұйық көңілсіздік орнады. Тек Әбдінің ғана жайымен ұрттаған шайының сораптаған дыбысы естіледі. Сәлден соң Зейнеп қайта тулады.

	— Осы қой баққаннан мүйізіміз шықса, біздің мүйізіміз қарағайдай болатын еді ғой! Кысы-жазы ел көрмей кісі киік боп өміріміз өтіп келеді. «Кой, қой» деп қойдың тілеуін тілеп жүріп, қыста суық өтіп ауырып, әкеңнің өлім аузынан қалғанын көздерің көрді. Енді кеп қойда әкеңнің басы қалғандай; «Мен де қой бағамын!», — дейсің! Бақ, маған ерегіссең тентіреп кет! Әйтпесе не жетпей жатыр! Кай қатын-балаң аштан өліп, көштен қалып барады. Осы сендер аш-жалаңаш болмасын, қатарынан қалмасын деп не көрмедік біз сорлы. Арқа етіміз арша, борбай етіміз борша боп! Той жасамақпын, ел шақырмақпын! Ойбұй, қай бетімді алып тастайын!..

	Зейнеп ішіндегісін ағытып, әбден босағанша ешқайсысы да әдейі тіс жармай тыңдады. Арындап-арындап тоқтаған кезде барып:

	— Болдың ба? — деді Әбді. — Болсаң, әуелі тыңдап ал. «Оқимын» деген балаға қайта, меніңше, осынысы қолайлы. Кітапханасы қасында. Кызметкерлер сияқты екі күн демалысы бар. Оқуға баратындарына совхоз өзі жолдама береді. Тілің бар ма, өстіп түсіндірмейсің бе ана шешеңе! Тағы кімдердің баласы жазылды?

	Әбдінің сөзіне сенерін де, сенбесін де білмеген Зейнеп аңтарылып қызына қарады. Мәкен шешесіне Серіктің жалғыз емес екенін, класс бойынша түгел жазылғанын, ал оның қойды қалай бағып, қалай қоятынын жобалап түсіндірді.

	— «Класы түгел» дегенді естігенде барып, Зейнептің көңілі жай тапқандай болды. Десе де мана сиыр сауып жүргендегі тәтті қиялы есіне түскенде, өзегі қайта өртеніп сала берді. Әбді де, Серік те сөз жарыстырмай құтыілыіп отыр. Амалсыз көкірегін қарс айыра күрсініп алды. Сөйтті де, өзіне-өзі күйіне сөйледі.

	— Құдай қандай елдің баласын жұлқындырып қоятынын қайдан білейін, бұлардың әкесінен бастап, үлкенінің де, кішісінін де кежегесінен кейін тартып тұр. Өңкей құдай мандытпағандар! О несі ей, түге?..

	— Енді қайт дегелі отырсың сонда осыншама бүлініп. Сен бүлінгенмен дүние бүлінбейді. Ал онда қайтесін? — деп Әбді мырс-мырс күлді. Әкесіне қосылып, Мәкен де күлді.

	— Күмірем қап, күмірем капкыр өңкей, күледі ғой мәз болып. Неңе мәз боласың? Тұқым-тұғияныңмен қойшы болғаныңа ма? Маған ерегіссең сен де қой бақ. Ендігі жылы сен де жазыл біргәдіңе!

	— Бағады, бақпағанда ше? Өзің айтпақшы, елдің осындай қыздары-ақ депутат, герой боп жатқан жоқ па, қой бағып-ақ, — деді Әбді өңін суытып. — Осы қойға шықпай-ақ қояйық, өлмеспіз дегенде: «Ақ үй, айраны жоқ қақ үй» деп мақалдаған кім еді. «Бала-шағамның таңдайын қақсыта алмаймын», — дегенің қане? — Зейнептің сөз таппай тосылып қалғанын байқап, біржола жеңіп алғысы келді. — Жаңа радионың не дегенін ұмыттың, ба? Енді саған жалынсаң да баккызбайды. Әлгі өзің айтатын «ақ үйіңе» барасың. Жыл сайын мал саны өсіп келеді, керісінше өріс тарылып барады. Шынында да қайда апарып жаясың? Өсте-өсте саулық қой комплексін де құрады. Сөйтіп, барлығы механикаландырылған кезде жүз адамның жұмысын он адам атқаратын болады. Сонда қойдан сені мен мені шығармай, Серікті шығаратын ба еді.

	Жаңағы әзірде ғана радио тыңдап отырып: «Егер малдан шыға қалсақ, жеке меншігімізді қайтер екенбіз», — деп қауіптенгені қызды-қыздымен есінен шығып барады екен. Өрекпіген пікірінен тез қайтты. Басыла, жуаси сөйледі.

	— Қайдан білейін, мен байғұс әйтеуір сендер оқысын, адам болсын деймін. Біздің тұсымызда жағдай болды ма. Онда мұндай тойып жейтін ақ нан қайда?

	Дәу тегеш нанды ашу үстінде қалай илеп қойғанын сезбей қалды. Нан жарғағын жиып, тегештің бетіне орамал жапты. Өрешенің өр жағына ала, керегеге тақай қойды да, сыртынан өзінің ескі шапанымен орады. Зейнептің осы қимылдарын көз алмай бағып отырғанымен, Әбдінің көңілі басқа жақта еді. «Шешесі ғой, — дейді ішінен, — ақыл айтуға міндетті. Ал өзінің осындай кезі ұмытылған. Жағдай болмады дейді. Бәрі сылтау. Мектепте жүргенде: Әубәкір, Несіпкүл, Зияш, Сарыбай сияқты балалардың тұрмысы біз екеумізден нашар болатын. Бүгінде солардың барлығы оқымысты. Үлкен-үлкен қызметте. Мен солдаттан келгенше сәукілдеп екі жыл бос жүргені кәне. Тіпті, ешкімді де анау бол, мынау бол деп зорлау қате. Әркімнің өз жолы, өз арнасы бар. Бұлардың өмірі әлі алда. Қай арнаға түсері белгісіз. Оған бола күйіп-пісудің қажеті не. Кім болатынын өздері шешкен дұрыс. «Жетектеген ит ауға жарамайды».

	Өстіп айтып-айтып тастауға оқталды да, тілін тістеп тоқтады. Қайтадан ушықтырғысы келмеді. Онан да ұмыттырудың қамалқасын іздестірді.

	— Иә, Мәкен, мына әкене не әкелдің? — деді әйтеуір сөздің бетін басқа жаққа бұрғысы келіп.

	— О-о-о, ұмытып кетіппін ғой, — деп, қызы сумкасын ашып, газетке оралған қос уыстай конфет алып дастарқанға төкті. Әбдінің көзі газетке түсті. Аудандық газет екен. «Ал, не дейді, тыңдайық» деген тақырып үлкен қызыл әріптермен жазылыпты. Астында неше түрлі қияпатпен салған төрт-бес адамның суреті тұр. Анықтап қарап еді, екі аяғын екі машинаның үстіне қойып, қамшысын оң қолына серт ұстап, бүйірін таянып тұрғаны кәдімгі өздерінің аудандық мәдениет бөлімінің меңгерушісі екен. Оның қасында қозысын қолтығына қысып, бір қолына емізік ұстап біреу тұр. Мұны танымады. Оның қасындағы төбе болып үйіліп жатқан затты, айқасқан машиналарды арқасымен қалқалап отырғаны аудандық тұтынушылар одағының председателі. Бәрінің астына бір-бір шумақ әзіл-өлең жазылыпты. Әсіресе ұнағаны тұтынушылар одағының председателі мен мәдениет бөлімінің меңгерушісіне арналғаны болды. Мәдениет бөлімінің меңгерушісіне:



	«Автоклуб дегенің,

	Бір совхозда екіден.

	Зулап кете беремін,

	Ұстап алып шетінен,

	Кейбірінен өтінем,

	Кейбіріне зекірем,

	Сонда да сол, шіркіндер,

	Тентіреп жүр бетімен»,



	— депті.

	Председатель жолдасты да мақтамен бауыздаған сияқты. Оған:



	«Шыбын болып шырқырап,

	Шықпай жүрген жаным бар.

	Жетпей жүрген үнді шай,

	Сатпай жүрген сабын бар.

	Етегіме тығылмай,

	Көшелерге бұғынбай,

	Жайлау жаққа барындар!

	Өзімдей барлық сатушы

	Уәдеден танбасын.

	...Айтпақшы, шыны-шайнектер,

	Жолда «қирап» қалмасын»,



	— деген.

	Әбді дауыстап оқып еді, Зейнеп те мәз болып қалды.

	— Бәсе, осындай бірдеңенің дүмпуі бар ғой. Әйтпесе автодүкен келуші ме еді мұнда, — деп манағы ойын растап қойды. Содан соң дастарқан басына келіп отырды. — Не болса о болсын, өздерін қатырған екен. Енді біздің Шәлдекеңді де бір сойса, шіркін, дәл өстіп.

	— Шәлдекең борсық секілді, майы қалың. Үрған сайын семіре береді, — деп Әбді Зейнептің бетін әзілге бұрды. Шешесінің лезде бұрқ-сарқ қайнап асып төгілетін, лезде басылып, ортайып қалатын мінезін білетін Серік сол беті сөзге араласқан жоқ. Үндемей сыртқа шығып кетті. Әкесі қойды көздей сал деп тапсырды. Зейнеп шайды сылбыр ұрттады. Содан соң ернін сылп-сылп еткізіп аузының дәмін алды. Бұл оның көңілі жайланғандығының белгісі еді. Әбді ішінен қуанып қалды. Сөйткенше-ақ:

	— Өтіп бара жатқан, дүние-ай! Осы жұртқа қонғанымыз кеше ғана сияқты еді, қарашы, міне, тозып кетіпті. Жұрт жаңаламасақ болмас, — деп қара топырағы шығып, әр жері ойдым-ойдым болып ойыла бастаған үйдің орнын көзімен түгел шолды. Сөйтті де: — Ойбұй, отырмын омалып, ерте күнді кеш қылып. Болсаңшы сен де сораптамай! Ертелеп нан пісіріп, оны-мұнымызды қамдап алайық бүгін. Ертен, жұрт жаңалап, бүрсігүнге шақырайық. Өстіп жүргенде жаз да өте шығады. Осындай жиын отырғанда қойшылардың басын бір қосып жіберейік. Секетайдың өзі бүгін бәріне хабарлап қойсын! — деді «не дер екен» деген кісіше Әбдіге жалтақтап.

	Мұнысын Әбді теріс көрмеді.

	— Дұрыс! Соңынан Қожамұратқа төс байлап жіберейік. Күзге дейін ермек болады. Қараойға барған соң, бірін тапсақ, бірін таппай қаламыз! Көбі Сарытауқұмға кетіп қалады.

	***

	Әбдінің үйіндегі той өте көңілді етті.

	— Әбекеңнің қыстағы науқасынан жазылып, аман-есен орталарында отырғаны үшін, денсаулық үшін;

	— Әбекең мен Зекеңнің тұла бойы тұңғышы Серігінің кәмелетке толып, аттестат алғаны үшін, бәрінен бұрын заман талабына лайық жас шопан болғаны үшін;

	— Койын баға жүріп білім алып, жоғары оқу бітіріп, болашақта Серіктің Шәлденбайларды ығыстыруы үшін;

	— Зәкеңнің дастарқанынан майлы қуырдақ, ашы арақтың арылмауы, осындай көл-көсір болып қала беруі үшін, — көп-көп тостар көтерілді. Жұптасып отырып, кәдімгі бұрынғының адамдарынша ерлер мен әйелдер жақ-жақ болып өлең айтысты. Таң құлан иектене зорға тарасты. Тарап бара жатып жігіттер:

	— Әттең, көкпар тартуға жердің таулы болғаны-ай! — десті.

	Бұл тойда тек Кожамұрат болған жоқ. Басшыларға: «Койыңды өткізіп ал», — деп айту үшін орталыққа кетіпті.





БЕЙТАНЫС




	Әділдің ызасы келді. «Мынаның ешкім жоғы несі?.. Сонда не, мен оған сайтан болып көрінгенім бе? Бір есептен оныкі де дұрыс, — деді ол отырып-отырып әлден уақытта өзінен-өзі, — шынында да мен кіммін?.. Әрине, ешкім емеспін».

	Сөйтті де, алдындағы қағазына қайта үңілді. Бірақ әлгі сөз ойынан шыға қоймады. Өйткені, осы қара тақиялы, шелпек танау, ашаң жүзді, ақ құба кісі есігін аңқайта ашып тұрып, ішке тінте қарап алып: «Ешкім жоқ екен ғой», — деп әлденеше рет тарс жауып кеткен. Казір де сөйтті. Бір қызығы — бәрінде де осы сөзін бұлжытпай қайталады.

	«Адамдарға таңым бар. Адамгершіліктің әлімсақтан бері айтылып келе жатқан өлшемін — құрмет, ізет, сый, қадір, кішіпейілділік, сыпайылық, сынықтық, қайырымдылық, шапағаттылық дегендерді білмейтін, жақсы көрмейтін басы жұмыр пенде жоқ. Бірақ осылар туралы кім көп білсе, көп айтса, соның өзі тым аз орындайды. Тіпті, мүлде керісінше істейді. Мен білсем, қазіргі есік ашқан да — қан-сөлін қағаз сорған оқымыстының бірі. Енді естісе, тоқтатып алып жөн сұрайын. Сірә, жаңыла қоймаған шығармын».

	Басына осындай шым-шытырық ойлар оралған Әділ жападан-жалғыз отырып, едәуір уақыт өзімен-өзі күбірлеп сөйлесті. Маңдайын сүйеп біраз отырды. Канша телміргенімен жұмысқа зауқы соқпады. Телефон шылдырлады. Трубканы көтерді.

	— Алло!..

	— Жүкең керек еді!

	— Ол кісі әлі келген жоқ.

	— Келеді ғой?

	— Мүмкін...

	Телефон Жұманның алдында тұратын. Жаңағы телефон соққан адамның Жүке дегені сол. Өзі соның қарауында әдеби қызметкер. Трубканы қойып, орнына отыра беріп еді, телефон тағы шылдырлады. Құйрық баспастан қайта көтерді. Дауыс екпініне, сөз саптасына қарағанда, Жұманмен ескі жолдас секілді. Алды-артына қарамай, әзілдей жөнелді. Әділ қапелімде бөгеліп қалды. Әділдің сасыңқырап тұрғанын аңғарған ол әзілін кілт доғарып:

	— Бұл кім? — деді даусын барынша зілдендіріп.

	Онысының сыры белгілі. Мұнда Жұманнан мықты ешкім отырмайтынын біледі. Ол бөлім меңгереді. Өзі соның жолдасы. Ендеше, оның бағыныштыларына өктем сөйлеуге неге қақысы жоқ.

	— Саған кім керек?

	Әлгінің сөзінің соңында да «екен» қалып тұрған соң, Әділ де әдейі «сізді» «сағанға» айналдырып жіберді.

	— Өй, өзің кімсің, осында істеймісің? — деді телефон соққан кісі қадала сұрап.

	— Жоқ сырттан келіп ем.

	— А, солай демейсің бе манадан бері!

	— Солай.

	Әділ трубканы тастай салды. Содан соң үстеліне отырмастан, бөлме ішінде ерсілі-қарсылы жүріп ойлана бастады.

	Бас-аяғы жарты сағаттың ішінде үш түрлі мінезге тап болды. Негізінен алғанда үшеуінікі бір жұмыс, іздегендері — Жұман. Түптеп келгенде, бәрінің жұмысы маған қатысты. Бірақ шіркіндер!..

	Есік ашылып, бөлмеге Жұман енді.

	— Мені іздеушілер болды ма?

	— Біршама.

	— Бастықтар емес пе?

	— Жоқ, сырттан болу керек.

	Ол тартпасының суырмасынан көлемі он бес-жиырма беттей қолжазбаны алып, Әділге ұсынды.

	— Мынаны көріп шықшы, жарайтындай болса, бір жеті-сегіз бетке түсіріп дайындарсың.

	Әділ қағазды өзі тұрып барып алды. Телефон және шылдырлады. Оны Жұман көтерді.

	_ ?..

	— Иә, тыңдап тұрмын.

	— ?..

	— Аманшылық. Денсаулықтың арқасында.

	— ?..

	— Бізге бастықтық қайда дейсіз. Менен үлкендер де бар емес пе.

	— ?..

	— Жарайды, айтып қояйын.

	— ?..

	— Әрине, газет жалғыз менікі емес, бәріміздікі. Жақсы-жақсы материалдар беріп тұратын авторлар саны көбейе берсе, нұр үстіне нұр. Айттық қой, Асеке, «материалыңыз жарап тұрса» деп. Иә, иә, сау болыңыз. Сау болыңыз!..

	Трубканы қойып жатып, басын шайқап күлді...

	— Әлгінде осында сырттан біреу болып па еді?

	— Жоқ.

	— Фу, бейшараның сөзінің көбін ше!

	Әділ: «Ол кім?» — деп сұраған жоқ. Жұман да қайтып үндемеді. Екеуі де өз жұмыстарымен айналысып отыра берді. Әділ алдындағы жаңағы қағазды парақтап ашып-шашып көз жүгіртті. Алғаш көзі шалғаны: «Ен даланы бауырдай тіліп екі трактордың қатар келе жатқанына қарап-ақ, екеуінің өзара бәсекелес екенін айыру қиын емес екені көрініп тұрды» деген сөйлем еді. «Бәсекенің» астын бадырайтып сызып қойды. Соңында Асан Ақбаев дегеннің қолы қойылыпты. Енді Әділге бәрі белгілі болды. Әлгінде өзімен тәжікелескен де, қазір ғана Жұманмен сөйлескен де — дәл осы Асан Ақбаев. Жалпақ бет семіз сары жігіт Жұманды жағалап бір-екі рет келгенін көргені бар. Өзі қызулау еді. Әзілдегенімсіп әлденелерді өзі айтып өзі күле берген. Карауындағыларды қалай ұстау керектігі жөнінде де біршама ақыл айтқан. Кұрбысының бұл мінезінен Жұман қатты қысылса да, білдірмей шығарып салған.

	Ақбаев жолдастың қолжазбасын үстелінің суырмасына салды да, Әділ орнынан тұрды...

	***

	Лайсаң. Сұрғылт тұман дым бүркіп тұр. Сағат таңертеңгі онның кезі. Қаланың қайшы алысқан күнделікті абыр-сабыр тірлігі. Әділдің де күндегі кәсібі. «Хат қорыту» деген атпен әлдекімнің атынан жанталаса мақала жазып жатқан. Кейде істеп жатқан жұмысын өзінді қызықтырмаса, сананды оған қатыссыз әлденелер билеп алып, көз алдыңнан көлбеңдеп кетпей қоятыны бар ғой. Күтпеген жерден есіне баяғы қара тақиялы кісі түсе кетті. Күн сайын қайталанып отыратын дағдылы тірлікпен жүріп, қанша уақыт өткенін де байқамай қалыпты. Ол кез көктем еді, қазір күз. Содан бері көрінбей кетті.

	Әділ оған неге ренжігенін есіне алды. Өзін көзіне ілмегеніне қарап: «Осындағы толып жүрген жаңа кандидаттардың бірі», — деп ойлады. Өзі боп-боз, жүдеу болатын. Мұны да күшеншек, дарынсыздығынан зорыққан деп білген. Сөйтіп: «Ғалымдығыңа болайын сенің, — деген ішінен, — білген біліміңді бойыңа сіңіріп, күнделікті дағдыға айналдырмаған соң, қан-сөліңді қашырып оқығаннан не пайда. Тым құрығанда адамдармен дұрыс қарым-қатынас жасауды үйренген жөн ғой әрбір азамат. Қалғанын содан сон-ақ көре жатар. «Білдей жігіт отырғанда ешкім жоғым не?» — деп ойламай ма екен ақыл-есі дұрыс адам. Бұдан үш-төрт ай бұрынғы кейістігі өстіп дәл қазір басында қайта жаңғырықты.

	Сол күні өзі осыған ыза болып отырғанда әлгі бір Ақбаев дегеннің телефонда қосанжарлап күйдіргенін қайтерсің. Әй, пендешілік-ай десеңші! «Бәсеке» мен «жарысты» ажырата алмай жүріп, елге ақыл айтатынын қайтерсің! Әр адам өз мүмкіндігін өзі дәл бағалау деген қиын нәрсе, әрине. Бірақ, өте асыра бағаламауға болады ғой! Қой, қайдағы бәле қайдан сап ете қалды, түге. Одан да жұмысымды бітірейін.

	Басындағы бейберекет ойларды үркітіп, жинақталып отыра бергені сол еді, Жұман келді. Әдеттегісіндей емес, бір түрлі салқын, жабырқау кісінің сыңайын таныта кірді. Әділ оған сұраулы көзбен қарады. Жұман жауабын кешіктірген жоқ.

	— Бейшара жалқы жігіт еді, қайтыс боп кетіпті. ¥зақ ауырды.

	— Кім?

	— Көшербай Назаров деген жазушы.

	Әділ оны жүзбе-жүз көріп, іштей араласпағанымен, шығармалары арқылы жақсы танитын. Көшербайға жазған бір белгілі ақынның әзіл өлеңін де жатқа білуші еді. Жаны ашыды.

	— Ол кісі әлі жас емес пе?

	— Елуге келген жоқ.

	— Балалары бар ма еді?

	— Бар болса, бар шығар! Әйелінде болмаса!

	— Әйелі қайда еді?

	— Қайдан білейін! «Ажырасып кеткен» деп естідім ғой. Бүгін жерленеді екен. Сүйегі үйінен шығатын боп-ты. Редактор: «Түгел барайық», — деп тапсырды. «Ағайынның қадірі торқалы той, топырақты өлімде» деген осы. Жүр, кеттік.

	...Әділдер келгенде әлгі айтылғандай жалғыздық пен жарлылықтың нышаны байқалмады. Едәуір жұрт жиналыпты. Көрші-қолаң, жолдас-жора дегендей зыр жүгіріп қызмет етіп жүр. Бірақ Әділге ерсі көрінгені — ешкім өлімге келгендей емес, бәрі де жайраң. Кейбіреулері даусын да тежемей, қарқылдап кеп бейәдеп күледі. Енді біреулері әлдекімнің қулық-сұмдығы, үстелін қалай жоғарылатқаны жайлы әңгімелесіп тұр. Ал мына бір шағын топтың әңгімесі, тіпті, бөлек. Сөйлеп тұрған жуан қара былтыр жаңа үй алса керек. Ең үстіңгі қабатында және шет жағында екен. Алғаны бар болсын, қыстай тұмсығы жылымапты. Бұрыш-бұрышына қырау тұрып, кілемін көк шалып, әлегі шығыпты. Оның үстіне, жаңа алған кезінде бар болғыр панельге шеге батпағасын пистолетпен атамын деп, (оғы қисық тисе керек) алақандай жерін ойып алыпты. Енді сол тесікке мақта тығып отырған сыңайы бар. Көршісінің сыбырын да, төсегінің сықырын да естіп шығатын сияқты. Қысқасы, үй алып, шекесі қызбапты. Алайда Әділ оның бас-аяғына қанша қараса да, күйсіз жанның түрін көре алмады. Қарны бұлтиып шыққан, көз еті ісіңкі. Ал өлім жайы қаперінде жоқ. Рас, тірілер өліні сыйлайды, құрмет тұтады, оған қайғырады. Сонда осы жұрт не үшін жиналған?..

	— Әділ, жүр, ішке кіріп, қоштасып шығайық.

	Манадан кімге көңіл айтарын білмей, далада бөгеліп қалған Жұман оның жеңінен тартып, үйге беттегені сол еді, әлдекім елеуреп шыға келді.

	— Сүйекті шығаратын уақыт болды. Оу, жас жігіттер, табытты көтеріңіздер! Давай, давай, жүріңіздер!

	Жұманға ілесіп үйге беттеген Әділ:

	«Бәрібір, — деді өзіне-өзі, — сенің мұның да қызмет көрсету емес, тезірек құтылудың қамы».

	Сүйек жатқан табыт төртінші қабаттағы екі бөлмелі үйдің шағын залына қойылыпты. Есігі түстік жақта екен. Басы төрге қарап, шалқасынан жатыр. Бір жағы көгеріп кеткен бе, қалай? Сірә, қармаққа шаншым еті жоқ, сүйек пен тері болар. Танауы қусырылып, көзі де үңірейіп ішіне түсіп кетіпті. Шұңқырында болар-болмас бірдеңе дөңестенеді. «Енді мәңгілік тыныстаймын», — дегендей, маужырап бара жатқан кейіп танытады. Қалған денесі жабулы. Қамшыдай ғана. «Өлінің беті суық» деген рас қой, Әділ сәл тіксінді. Дегенмен, көрген секілді ме, қалай, аздап шырамытқандай болды.

	Әділдің айналып өте бергені сол еді, манағы айқайшы жігіт ентелей кіріп келді.

	— Жігіттер, тоқтаңдар! Табытты көтеріңдер, уақыт болды. Давай, давай!

	Бетін жапты. Әділ табыттың алдыңғы балдағының бірін, Жұман екіншісін ұстады. Өлік шығарғандай емес, ың-дыңсыз көтеріп жүре берген. Аулаға шыққанда ғана үрмелі аспаптар оркестрінің азалы үні естілді. Ол да тез жұбанған баладай, көп өксімей тынды. Сіріңкенің қорабыіндай домалаңған үш көк автобустың алғашқы екеуі сүйек салыңған жүк машинасымен бірге жылжыды да, үшіншісіне отыратын жан болмады. Біреулер алды-артына қарамай тайды. Енді біреулер үркектеп кейін шегінді.

	Әділ мен Жұман екіншісіне мінген. Түрегеліп тұрғаны жоқ. Орын қанша болса, адам да сонша. Бәрі де азаға келгенін жана байқағандай, тына қалыпты. Арт жақтан біреудің: «Күні біткен күнде өтіп бара жатқан, дүние-ай!» — деп тақпақтай күрсінгені естілді.

	Содан соң біреу:

	— Өзінің әйел, бала-шаға бірдеңесі бар ма екен? — деді. Жетім-жесір, кем-кетікке жаны ашып, қамқор боп жүретін жұрт кісісінің әуенімен. Әділдің сұрауы. Ол да бейтаныс болды-ау!

	Бұл сұрауға жауап тез қайта қойған жоқ. Әлден сон, барып:

	— Жаңағы бір кішкентай қыз жетелеп жүрген қара домалақ келіншекті әйелі деп естідім ғой. Ел-жұрт боп ауылдан зорға әкелсе керек.

	— Сонда ажырасып кеткен әйелі ме?

	— Солай болғаны ғой.

	— Бәсе, көзіне жас алған ешкім болған жоқ еді.

	— Қайта келіп жүрген адамгершілігін айт, бейшараның. Қанша дегенмен өз қаны ғой.

	Бір кезде:

	— «Тіріде сыйласпаған ағайын, өлгенде жылаған көзінің жасына болайын! — деді біреу. Ол «болайын-ды» толық аяқтамай жатып, аузын басып тұрып есінеді. Есінеп бола беріп: «Иә раббім-алла» дегенді қосты. Бұл күнгі ауа райы да дәл өстіп ұйқы шақырарлықтай еді. Албаты сөйледі. Бұл әлгіндегі арт жақтан: «Күні біткен күнде етіп... — деп күрсінген кісінің даусы, сол ырғақ. «Жан ашыр жақыны ма екен?.. Немесе жүрегін сыздатқан ала бөтен бірдеңе бар ма?! Кім білсін, бұл да осындай жалғыз шығар. Ерте ме, кеш пе, мына жарық дүниеден оның да аттанары хақ. Сол соңғы сапары қалай болмақ. Мүмкін, осы секілді бірдеңелер ойлап отырған болар».

	Бұдан соң талайының-ақ көзі жасаурады. Беттерін сипап, қабақтарын уқалады. Алайда күн қабағы көтерілген жоқ, күздің қорғасын бұлты себезгілей бастаған. Ерекше шұбатылған машина керуені болмаған соң, жол бойындағылар да мұндайға назар аудармайтын сияқты. Елеусіз жылжыған машина асфальт жолды қуалап отырып, мазарлы Көктөбенің бір тепсеңіне ілігіп тоқтады.

	Қабір шығыс бөктерінен қазылыпты. Манағы айқайшы «давай, давайға» тағы басты. «Әр жағдайдың өзіне лайық белсендісі болады екен-ау! Мәселен, мына айқайшы жігіт қурай басын сындырмаса да, дәл қазір керек адам. Өстіп қызыл танау боп бөріктіріп жүргенінің өзі-ақ жетпей ме».

	Осы күні өлінің басқа қажетін былай қойғанда, орын алудың өзі қыруар жұмыс. Соның бәрі «давайсыз», айқайсыз қайдан бітсін.

	Жаңбыр енді сіркірей бастады. Табытты төрт-бес кісі қаумажалап көтеріп келеді. Әділ тағы да алдында еді. Бұлар қабірге жетпей, асфальт жолдың біткен жеріндегі шөптесінге кеп тоқтады. Өйткені, жаңа қазылған ұлпадай сап-сары май топырақ, тиіп кеткен жеріне шәйірдей жабысып ұстап қап жатыр.

	Әділ кәдімгідей жерлеу комиссиясы құрылғанын: председатель сөз алып, жауын болғандықтан, бетін ашпай-ақ тұрып сөйлеуді жөн көретіндігін хабарлағанда барып білді. Председатель баршаға танымал ақсақал ақынның бірі боп шықты. Жерлесі екен. Бұған да тоба. Мына қарайған-құрайғандар осының айналасындағылар екен ғой. Әйтпесе...

	Айтуына қарағанда, Көшербайды бала жасынан-ақ білетін көрінеді. Алды-арты о бастан-ақ тапшы жаралыпты. Балалар үйінде тәрбиеленген. Әдебиетке келуіне осы кісінің көп септігі тиген. Елуінші жылдардан бері араласып тұрыпты. Қазір үлкенді-кішілі жеті-сегіз кітаптың авторы болған. Соңғы романын аяқтай алмай кетіпті. Манағы әйелі туралы әңгіме де түгелдей расталды. Қарғадай қыз бен келіншекке жетімі мен жесірі есепті жұбатулар айтылды. Қысқасы, жесірінің де, жетімінің де, үзілген арман, ашы өксігінің де бар екеніне жұрттың көзін толық жеткізді. Бірақ Әділ өлінің артындағы ағайын-туыс және оның бет-беделі туралы өз пікірінде қала берді.

	Қабірдің маңына енді, тіпті, ешқайсысының жолағысы келмей, шегіншектей бастады. Әсіресе денені қабірге кіргізер кезде айқайшылар, шетте тұрып нұсқау берушілер көбейіп кетті. Бұлардың аужайын түйген Жұман балағын түріп іске кірісті. Оны көрген Әділ де қарап тұра алмады. Содан соң біреуі, содан және осы тектес төрт-бесеуі шықты. Бетіне ақ қалқалап тұрып, сүйекті құдықта тұрған төртбақ жирен мұрттың қолына сырғытты.

	Сырғып бара жатқан дененің қыр арқасы Әділдің алақанына араның тісіндей тиді.

	— Ей, жігіт, былайырақ!

	Әділ қалт есін жиып, денеге қарады. Әлгінде бетін ашпағанмен, алқымын босатып қойған еді. Басын еңкейткенде ақ шүберектің орауы жазылып, жүзі көрініп қалыпты. Басы жерошақтың аузындай ғана тесікке кіріп барады екен. Кемсеңдеп, мынау жарық дүниені қимай жылағысы келгендей ме, әлде күнделікті күйкі тірлікке алданып, өзін мұнда келмейтіндей сезінетіндерге, әсіресе ана киімін қорғап шегіншектеп тұрғандарға ернін шығарып күлгендей ме — қалай жорысаң, солай келетін кейіп танытады. Ақыры, әлгі тесіктен қараңғыға сүңгіді де жоқ болды.

	Ақымның ішінен қылтиған бас секіріп бері шықты да, қиюлап қызыл кірпіш қалап, ақымының аузын бекітуге кірісті.

	Ет жақынын қара жер өз қойнына жасырып алып бара жатқанда дауыс шығарып жылау — ежелгі салт. Осы салттың өзі екі түрлі. Біреуі — шын қимастықтың белгісі. Екіншісі — жай «дұшпан көзі». Қай-қайсысы да ең ақырғы рет көрсетілетін құрмет. Мына бейшара екеуінен де құр қалды. Жаман да болса, жақынның, туыстың жоқтығы. «Ағайынның қадірі торқалы той, топырақты елімде» деп мана Жұман, Жұман емес-ау, халық осыны айтқан екен ғой. Әділге бұрыннан белгілі, сан рет естіген жаттанды қағидасы осы тұста жанарып, жан алып кеткендей көрінді.

	Үйме топырақтың астыңғы қабатына су өтпепті. Лайы, құрғағы аралас топырақ бұрқылдап құдыққа құлай бастады. Осыны үйіп бітпей іс тынбайды. Сүметіліп босқа тұрғанша, бітірген абзал. Қанша қарбанғанмен, су тиген топырақ күрекке жабысып, қол байлау бола берді. Әділдің қары талды. Содан соң күректі қасындағы егделеу кісіге ұсынып еді:

	— Жерге таста! — деді қолына алмай.

	Тастай беріп, шегініп шетке шықты. Жаңа көрді. Әйелі ағыл-тегіл жылап тұр. Кішкентай өзі секілді қара домалақ қызын бауырына баса солқылдайды. Әлі ештеңеден бейхабар сәби ғана аң-таң. Анасы байғұстың жай-күйін қайдан білсін. Тіпті, ол өзінің жетім қалғанын да сезбейтін шығар. Жоқ, сезіп тұр, анық өз баласы болса — сезеді. Үшке, төртке келіп қалған. Есейгендегі орны толмас өкінішінің бірі осы болар. Дәл қазір ештеңенің байыбына жете алмай тұр-ау, жазған!

	Оның есіне оқыс бірдеңе түсе қалды. Бұл кісіні бір жерде көрген. Баяғы қара тақиялы, таяқ ұстап жүретін шелпек танау, ақ құба өңді, жұқа кісінің тап өзі. Жас мөлшері де дәл екен. Ол да қырықтың жуан ортасындағы адам. Күні бойы неғып есіне түспеген. Әлгінде анықтап қарап, танып қалатын еді. Жоқ, нақ сол. Топырағың торқа болғыр, әуелі ештеңенің байыбына жетпеген, ұрпақтың тағдырын ойламаған, өзің болмағайсың. Тіршілікте жарытып ненің байыбына барып жүрміз. Кімнің тағдыры қалай боларын кім біліпті. Егер кезінде осы бір бейтаныс жан өстіп өлігін арқаларымды білсе, «ешкім жоқ екен ғой» деп есігімді бір емес әлденеше рет тарс жаппас еді!..

	Жел көтерілді. Жаңбыр тамшылары ірілене түсті. Төбе боп үйілген сары топырақтың беті шұп-шұбар. Әрбіреуі ағып түскен көздің орнына ұқсайды. Оған толған жаңбыр суы кәдімгі көз жасы. Моланың үсті сора-сора, айғыз-айғыз.





СОЛДАТ БОП КЕЛГЕН СТУДЕНТ




	«Тірлігіңді сұра. Бәрі өз басыңнан өтеді. Ел көргенді сен де көресің. Бұл — дәлел тілемейтін ақиқат. Мәселен, кеше мен светофорға қарамай, көшені кесіп өтпек болғанымда, машина қағып кете жаздады. Өститіндер жалғыз мен ғана ма? Толып жатыр. Не керек, аман бол, бауырым. Аман болсаң, қатын да аласың, бала да сүйесің. Бірақ ойлап қалма, жығыласың, тұрасың. Ауырасың, жазыласың... Өлдің, біттің. Міне, сөйтесің».

	Бақидың биылғы әңгімесін жинақтап өз сөзімізбен айтқанда, осы сарындас болып келетін. Өзі — біздің группадағы ересек жігіттердің бірі. Фамилиясы — Үзақов. Оқуға армиядан кеп түскен. Кымс етсе: «Танкиспін», — дейтін. Бірге жатамыз. Төсегінің бас-аяғы эспандер, гантель, гир.

	Сабақтан шыға салысымен, ешқайда бұрылмай, жатақханаға тарттым. Аңқалаңдап бөлмеге кіріп келсем, жалғыз өзі айнаға қарап тұр екен. Шашын қасқаланып, кейін шегіне бастаған маңдайына түсіре, орай тарап, оң қолының үш саусағының ұшымен қағып-қағып қояды. Каққан сайын білегінің бұлшық еті бұлт-бұлт ойнайды. Аяқ қаптай кеудесіндегі бөлек-бөлек болған төс еті де дір-дір етеді. Төртбақ денесі қимылдағаны болмаса, мүсінге ұқсайды. Байқамаған кісімсіп, шаруасымен бола берді. Мен жаңа көргендей таңырқап тұрып қалыппын. Біреудің өзіне назар аударғанын сезсе қоқиланып, қоразданып кететін дағдысына басып:

	— Кел, бала! — деді айнаға қараған беті. — Сендерге көрсету керек! Әскерге бармай адам болмайсыңдар. Біз не көрмедік. Нанбасаң, Кызекеңнен сұра. Жарты гектар еден жуып, таң атқанша отырып, картоп аршитынбыз.

	— Онда жаман солдат болған екенсің ғой. Міне, бүгін сабаққа қатысқан жоқсың, енді жаман студент боласың. Сос...

	Шиқанының аузын жұлып алдым. Білегімнен шап беріп ұстады да, қолымды бұрап әкеп, төсектің үстіне жығып салып, кеудемнен тізесімен басып түрып:

	— Бүгін қандай күн? — деді.

	— Сәрсенбі.

	— Дұрыс емес.

	— АШық кұн.

	— Жоқ.

	— Күздің күні.

	— Жоқ. Дұрыс айт!

	— Сен әлгі Үшқоңырда танысқан қызыңмен, Розамен кездесетін күнің.

	Ол күліп жіберіп, қайтадан өңін бұза қойды.

	— Жақсылап ойлан, тапқан жоқсың!

	Дегенмен, бүріп тұрған қолы да, нығарлап сығып бара жатқан тізесі де сәл босағандай болды.

	— Рас айтам, ағатай, бұл дәлел тілемейтін шындық. Олла-білла Розамен кездесесің!

	— Міне, «бала» дейтінім осы қылықтарың ғой. Менің кім екенімді әлі білмейсің. Сендерді түгел солдатқа жіберіп алу керек.

	Ішім қып ете түсті.

	— Бәке, сіз танкиссіз! Жаңа есіме түсті, бүгін танкистер күні екен ғой. Мерекеңізбен! Қап, қолыңызды қысайын деп ем қарашы, енді, міне, бос болмай қалғанын!

	Күліп жіберіп, босата салды.

	— Е-е-е, есіңе енді түсті ме, ендеше, солай.

	Онымен мәмілеге келіп, шүйіркелесіп кетудің басты амалы — Роза жайында әңгіме қозғау. Бәкеңнің бетін солай бұрудың қисынын таппай, әйтеуір соның атын қоса салғаным дұрыс бопты. Бірте-бірте танкистігі екінші орынға шығайын деді.

	— Ей, бала, отыр, мұнда келіп. Сенің басқаларға қарағанда кішкене түйсігің бар. Аздап әңгімелесуге болады. Роза қандай қыз, саған ұнай ма?

	— Ойбай, Бәке-ау, о не дегеніңіз? Бірақ ұнағанынан маған не пайда, өзім алмағасын!

	— Еһ, баламысың деген!

	— Ойбай, ойбай, топсамды шығардыңыз!

	Розаның ішіне кім кіріп шықты дейсің, ал бірақ сырт көрінісінің жақсысы жақсы-ақ еді. Онымен алғаш кездесуінің өзі Бақиға қызық та, қырсық та болды. Қырсығы ешқайда қашпас, әуелі қызығын айтып алайын.

	Мың да тоғыз жүз алпыс үшінші жылдың күзі болатын. Оқуға қабылданған соң бір жұма оқыдық па, жоқ па, Шамалғанға жұмысқа жіберді. Біз группадағы кейбір балалармен сонда таныстық. Бұған дейін Бақиды жас мұғалімдердің бірі екен деп жүріппін. Қалғандары да кілең қасқа мен жайсаң секілді. Оқуға бәрі Американы ашып кеп түскендей сыңай танытады. Мына сұрларымен біреуді оқытпаса, өз бастары оқитын түрлері жоқ. Бірін-бірі шертіп көреді. Менікі де пендешілік болуы мүмкін, дегенмен, күні бүгінге дейін біздің бұлай танысуымызға мына жай себеп болды ма деймін. Ішімізде Шәкира дейтін қыз бар екен. Нағыз кербез сұлудың өзі. Байқаймын, осындағы еркек кіндіктінің оның көзіне түскісі келмейтіні жоқ сияқты. Қаладан күн бата келгенбіз. Үлкен баздың қақпасына таяу салынған ақ үйге түсірді. Еденіне қалың ғып бидайдың сабанын төсеп тастапты. Жұмсақ, жылы, жарық. Не керек, бұл түні көз ілгеміз жоқ. Шәкираның айналасына шыбынша үйірілген жігіттер бірінен соң бірі бір бәлені ойлап табады. Анау да паң екен, ешкімді шендетпейді. Қыздардың ішіндегі әсіресе сыйық-сыздау дегендерін маңына жиып алып, өзеуреген жігіттерге соларды көлденең тарта сөйлейді. Ел қыран-топан күлкіге бөгіп жатса, ол жай ғана езу тартады. Сол кездегі суреті әлі көз алдымда. Ондай суретті дүние жүзінің ең атақты суретшілерінің ешбірі бүгінге дейін сала алмаса керек. Тек өзім ғана сағынғанда елестетіп көремін.

	Ертесі түп-түгел помидор теруге бардық. Көбінің мұндай жұмысты бірінші көруі екен. Бригадир жиып алып, жұмыс жайын түсіндірді де, бәрімізді атыздың басына жағалай тізіп шықты. Ендігі міндет осы қатарды бұзбай тере отырып, келесі басына айдап шығу. Қырсыққанда қымыран естіп іріді. Жалғыз Шәкира кімге жетпек. Тіпті, қара үзіп бір белдің астында қалды. Шәкираның маңында жүргендерінің еңсесі биіктеу. Дауыстары жарқын-жарқын шығады. Қалғандары өзінше білдірмегенсігенімен, іштей жарылғалы жүрген. Әлгінде бөліп алған шөнегіміздің басына шықпай-ақ бригадир кері шақырды. Жиыны он шақты екенбіз. Бізді Ақсеңгір деген жердегі қырманға бөліпті. Ол осыдан шамамен жиырма-отыз шақырымдай көрінеді. Бригадирдің айтуына қарағанда, онда табысымыз да, жағдайымыз да жаман болмақ емес. Бұл хабар бәрімізге де жайсыз тиді. Құдай біледі-ау, табысты, жағдайды ойлап тұрған ешқайсысы жоқ болатын. Әуелі: «Бармаймыз», — деп түгел қарсылық білдірдік. Бірақ бармауға себеп айта алғамыз жоқ. Әсіресе Бақи қолды-аяққа тұрмай күйіп-пісті.

	— Ей, моряк жолдас, пайдалы болса өзің неге бармайсың! Өңешіңді суырып алайын ба! Сен моряк болсаң, мен танкиспін! — деп тістеніп тұрып, жерді теуіп-теуіп қалды. Бригадир тілін шығара ыржиды. Не арамза қу, не жігерсіз ынжық.

	Бұған Бақи кіжінгенімен, басқамыз кіжіне алмадық. Өйткені, КазГУ-ден осылай аттанарда филология факульетінің деканы әлі теңіз солдатының формасын тастамаған тайпиған кетік сары жігітті «старосталарың» деп таныстырған. Сонан бері, міне, осы жирен шаштың әмірін тыңдағанымызға бір жарым тәулік. Тыңдамасқа не шара. Өліп-талып зорға түскенде оқымай жатып шығып қалсаң, саудаңның біткен жері сол емес пе. Ал жұмыстан қайтып келгеннен кейінгі тағдырымызды осының пікірі бойынша шешетінін деканның өз аузынан естігенбіз.

	Ақыры, мұнда қалып ісі оңалмасын сезген Бақи жұдырығын түйе-түйе машинаға отырды. Ақсеңгірге барғасын білдік, ол деканнан да, моряктан да қорықпапты. Бірақ өздеріндей жігіттерден жырылып қалған саяқты Шәкира да ұната қоймас деген ой кепті.

	Сонымен, машина қозғаларда Мекеге бара жатқандай-ақ шұрқырап тұрып қоштастық. Бейшаралардың обалы кәне, бір күнде-ақ бауыр басып қалыпты, қыздар жағы ұлардай шуласты. Шәкира ғана селт еткен жоқ. Паң екен, шіркін! Паңдық қандай жарасады өзіне! Сыптай кып тар шалбар киіпті, машина ұзаған сайын арқар мүсіні бұлдырап қала берді.

	«Осы күні жиырма-отыз шақырым деген де қашыққа есептеліп пе кұдай-ау! Кез келген машинаның жалына жармасып, бірер сағатта келіп-кетіп тұруға болар», — деп ойлағантұғым әуелде. Оным бекерге шықты. Шаңы шудаланған құла жолды қуалап, талай-талай құба жондардан асып, ақсақ қасқырша шоқаңдап жортып келеміз. Шын мәнінде алыс па, жоқ әлде маған осылай алыс көрініп келе ме, басқаларға қалай, ол жағын біле алмадым. Әйтеуір бір жаққа жер аударылғандай-ақ көңілім құлазып сала берді. Жігіттер гу-гу етіп, біріне-бірі кезек берер емес. Шәкираға ғашық екенін ешқайсысы да жасырып келе жатқан жоқ. Тіпті, Бақи ернін шүйіріп жіберіп, саусағының ұшын сағынып қалғандай сүйіп-сүйіп алады. Іштен тынғаннан гөрі сол да жақсы ма деймін, әншейін ұшып-қонғаны болмаса, жанына шындап батпаған секілді.

	Ақсеңгір дегені — кішкентай бұлақтың бойындағы шағын жазыққа орналасқан он-жиырма үй екен. Айналасы аппақ сор. Екі үйдің арасына қызыл асықтан борпылдатып боз топырақ кешіп барасың. Айналайын, қазағым-ай, ат қойғанға қандай шебер еді, Ақсеңгір десе Ақсеңгір емес пе. Толып жатқан сеңгір айналып, кірпігімізге бес елі шаң байланып зорға жеттік. Күні де күйіп тұр. Капырық. Қарыс жердің ауа райында осынша айырмашылық болғаны ма?

	Айтары жоқ, аппақ төсек қойылған кең сарайға жайғастық. Төр жағына ала үлкен терезенің түбінде телевизор тұр. Оны кешке қарай терезеге шығарып қойып ап, бүкіл ауыл жиналып кеп сыртта тұрып қарайды екен. Жер өте ой болғандықтан, ерекше биік антенна орнатып алып, бүкіл ауыл осыны пайдаланатын сияқты. Біз, әрине, қырманда істедік. Сайдың тасындай жігіттерге бұл жұмыс онша ауыр тиген жоқ. Ішпек-жемегіміз ырғын болды. Шаң жұтып жүр деп ертелі-кеш сүт береді. Бұлақты тосып жасаған шағын көлі бар. Бір мезгіл соған шомылып, жағада жатып күнге қақталамыз. Әй дейтін әже, қой дейтін қожасыз еркін тірлік. Жирен шаш морякты бір құдай жетелеп, бір құдай айдаса да мұнда келмейтініне сеніміміз кәміл. Оқу басталғанша осында жата беруге болатын еді, әттең, группадан бөлініп кеткенімізді қарашы! Жо-жоқ Шәкирадан...

	Түскі астан соң, күн қайтқанша бірер сағат жатып демалатынбыз.

	— Біз барғанша бір қу Шәкираның бетін өзіне қаратып алатын болды, — деді ұзын қара.

	— Осыдан барған соң, мен ана кетік сарының қолқасын суырып аламын, қолқасын, — деді Бақи.

	— «Жүгірген жетпейді, бұйырған кетпейді» деген. Бұған дейін сақтаған құдай сақтағысы келсе, әлі де сақтай тұрар, — деп күліп қойды сұлу мұрт.

	Өте зымиян күлкі. Мына дарылдақтарды келемеждеу бар. Бүйрек бет, қыз ерін. Кыз болса, мұның соңынан да біз секілді талай әумесердің жүрегін қолына алып жүгірері хақ.

	— Жігіттер, босқа шаршамаңдар! Кімге несімен ұнайды, әуелі соны айтыңдаршы?!

	— Маған төсі ұнайды. Ертегіде айтылатын аршын төстің өзі емес пе?!

	— Маған көзі. Кұралай көз дегеніміз — мен білсем, нақ осы.

	— Ерні тек сүюге жаралған секілді.

	«Тар шалбар киіп тұрған кездегі бөксесі мен балтырын айтсайшы! Желкесінде күлтеленген қара шашы қалай жарасады өзіне. Кысырдың тайындай жұтынып тұр-ау, тіпті. Кұрсын, күйік болды ғой бір. Мұнан да көрмегенім жақсы еді».

	Ішім әлем-жәлем өртеніп барады. Біреу анау, біреу мынау деген сайын ызам келеді. «Бәрің де былжырапсың» деп қарғып тұруға оқталам. Оқталам да, сабама қайта түсем. Бірақ іш қазандай қайнағанмен, ашық пікір білдірген емес едім. Әсіресе анау ұзын қараның мінезі тұрпайылау екен. Өзінен өзгенің сөзін өрге бастырғысы келмейді. Өкіректеп сөз де бермейді. Байқаймын, көкірегі болмаса, көшелі пікірі жоқ. Сөзі тым жүйесіз. Намысым келеді. Ендеше, сенімен былай сайысып көрейін.

	— Жігіттер, босқа даурықпайық! Саны, көзі, құлағы дей бергеннен ештеңе шықпайды. Бәріміз де қара жаяу емеспіз, қалам ұстаймыз деп түстік осы оқуға. Онан да қазір түгел отыра қалып, Шәкираға хат жазайық. Жазып болғасын ортаға сап, талқылайыіқ. Егер кімнің хаты жақсы жазылса, соныің шын ғашық болғаны. Шәкираға сол хатты жолдаймыз да, сосын қайтып бұл тақырыпта сөйлеспейміз.

	— Осы дұрыс, — деді сұлу мұрт мені қостап, — ал хат әділ бағалану үшін, алдымен комиссия құрып алайық. Оған тек ғашық еместер ғана енсін. Мәселен, мен ғашық емеспін — бір, сен — екі...

	Мені және өзін қосып бесеумізді нұсқады. Сонымен, ғашық едім деуге тіл келген жоқ, комиссияның кұрамына сайланып кете бардым.

	Хат жазушы «ғашықтарға» шынымен-ақ түйсік түсейін деді. Біреу қаламының басын тістелеп, екіншісі маңдайын сүйеп, көкке қарап дегендей, түрлі-түрлі қияпатқа енді. Дөңбекшіп ұзын қара жатыр. Бақи анда-мұнда «так» деп сұқ саусағымен маңдайын тіреп тұра қалады да, сосын тағы да тордағы арыстанша арлы-берлі жүре бастайды. Өзгелерінің не тындырып жатқанын қайдам, ал Бақи өстіп сағаттан астам теңселгенде, ноқат түсірген жоқ.

	— Әй, жігіттер, барсыңдар ма?..

	Кырман бастығы екен.

	— Т-с-с, ақсақал!

	Бақи сұқ саусағын аузына көлденең қойды. Жүзі әбден күн қақты боп күреңітіп алған тығыршықтай жирен мұрт кісі қапелімде сескеніп қалып, етегі делдиген қамыс қалпағын көтере киіп, жан-жағына барлай қарады. Сұлу мұрт мырс-мырс күлді. Оңбағырдың күлкісінің зәрі өңменіңнен өтердей еді, сонысын сезді ме, қырман бастығын сөзге өзі тартты.

	— Ағасы хабарыңызда бар шығар, осы отырған жігіттердің бәрі де болашақ ақын, жазушылар!

	— Е, болыңдар, айналайын, болындар! О ниеттеріңе біз...

	— Менің айтайын дегенім ол емес, ағасы. Ақын, жазушы екені анық бұлардың. Ендеше, өзіңіз жақсы білесіз, ақын, жазушы дегеніміз — шетінен дарынды адамдар. Ал бір білімпаз дарын дегенімізді — «кезектесіп келіп тұратын безгек» деген екен. Казір бұлардың түп-түгел безгегі ұстап жатыр еді.

	Кырман бастығының да қырсығы ұстап, ауыл қақпайға салып жібергісі келді.

	— Бәсе, неғып мына желке шашы әтештей күдірейген жігіт табан астында тышқан аңдыған мысықша баспаға қалды деп ем.

	Бақи мойнын қисайта қырман бастығының басына бір, аяғына бір қарап алып, «еһ, еһ» деп иығын ырғап-ырғап қойып айнала берді. Іс насырға шапты. Көпе-көрнеу шатақ тілеп жүр. ¥зын қараның «дау шыға түссе екен» деген ниеті бар. Көлденеңдеп бірдеңені қойып қап жатыр. Сұлу мұрттың өзі салған өртті өзі өшіргісі келгені ме, жоқ әлде үрлей түскені ме:

	— Ағасы, мен әзілдеп отырғаным жоқ, — деді қойын дәптерін суырып алып, — мен сізге әлгі айтқан білімпаздың тағы бір сөзін оқып берейін: «Әйелдер өздерінің ақылының қандай да бір ерекше қалыптасуы салдарынан, әдетте дарынды адамның тек олқы жақтарын ғана көреді де, ақымақтың тек жақсы қасиеттерін көреді. Әйелдің ондай ақымақтарға көбірек аңсары ауады. Өйткені, ақымақтың қасиеттері әйелдердің өздерінің ақау-кінәраттарын масайратады, ал әйелдердің өздерінен ақылы жоғары, дарыны мол адамның оларға беретін бақыты — әйелдердің бұл кемелсіздігінің кемтігін толтыра алмайды». Көрдіңіз бе, бір ақымақ өстіп мына дарынды жігіттердің бәрін жаралап кетіп отыр.

	«Ақымақ» Шәкира ма, жирен шаш теңізші ме, болмаса осы отырған өздері ме — ол арасын ешкім ажыратқан жоқ. Ал қырман бастығы мені келемеждеді деп ойлады да, шорт кетті.

	— Ей, мұртты бала, маған ғашық-машығыңнын, көк тиынға керегі жоқ. Маған керегі ерте-жарықта шірітпей, төкпей-шашпай қырманды жиып алу. Ғашық-машығынды қалаңа барғасын тауып аласыңдар! Тұр, айда, жұмысқа жүріңдер! Кеш болып қалды. Бүгін түк істеген жоқсыңдар. Кылжақтасандар, наряд жазбаймын.

	— Ура! Қиын болатын болды!

	Кемінде жеті-сегізі хормен айқайлап жіберді. Кырман бастығы тұтығып тұрып-тұрып шыға жөнелді. Ол ұзап кеткен соң барып Бақи:

	— Еһ, бала, — деді қырықтың жуан ортасындағы кісіні. Біз ду күліп басылдық, — қарай гөр мұны ақыл үйреткісі келеді өзінің. Енді бірдеңе десе: «Есебімізді бер, группаға кетеміз, мұнда істемейміз», — дейік! Солай емес пе, жігіттер, ә? — Ешкім үндемеді. Сосын: — Солай емес пе, Кызеке, ә, — деді. Қызыр:

	— Солай, Бақи дұрыс айтады, — деп оған байқатпай көзін қысып қойды.

	— Еһ, балалығың бар болғырлар! Бұлар не біледі, Кызеке, ә? Жарайсың, ефрейторым, жарайсың! Сендер бізге бағынуларың керек. Біз өмір көрген адамдармыз. Ол ефрейтор, мен старшина. Солдатта жүргенде жарты гектар еден жуып, түнімен картоп аршыған күніміз болған. Декан молодец, көрдің бе, әне, соны біліп жаман моряктың өзін сендерге бастық қып жіберді. Біздің формамыз болмай қалды, ә, Кызеке, сол күні. Әйтпегенде оның орнына сіз екеуміздің бірімізді староста қоятын ба еді. Онда старшинамын ғой, мен болатын едім!

	Басын шайқап, қайта-қайта таңдайын қақты.

	Не жазса да өндітіп жатқан ұзын қара еді, тағы да жосылтып жатқан. Басын қалт жұлып алды. Бетін бір түрлі тыржитып тұрып:

	— Зеке, (земляк дегені. Сол жылдары осылай сөйлеу студенттер арасында мода екен. Соған еліктеп өзара әңгіме кезінде ұзын қара екі сөзінің біріне қосатын), «бояушы, бояушы десе, сақалын бояптыны» естуің бар ма еді? Егер естісең, көп сөзді қой, менен сұра! Ол моряк деканның ауылдасы. Сенбесең, барған соң көреміз, кәне, осыған не бәс тігесің?

	Бақи не дерін білмей қипақтап:

	— Қызеке, мына ақымаққа бірдеңе деңізші! Ағасына не дейді, ұялмастан, — деп ыржың-ыржың күле берді.

	Ол Қызекесінің төрелігін күткен жоқ.

	— Зеке, көп былшылды қойыңыз! Тыныш отырып, хатыңды жаз. Жазбайды екенсің, қырманға бар. Қазір мұнда аға да, іні де жоқ. Бәріміз құрдаспыз. Бес жас бел құрдас, он жас ол да құрдас.

	¥зын қара мен Қызекесі бір ауылдантұғын. Бақидың Қызекелегені сондықтан еді, онысынан ештеңе шықпады. ¥зын қара таптап тастады. Енді «ритсоқ» басталар деп күтіп едім, бірақ Қызекесі де жыланның аяғын көрген қу ма деймін:

	— Ой, Бәке, бала-шағаның сөзін елеп қайтесін. Айта берсін. «Ит үреді, керуен көшеді», — деп өртке су себе сөйледі.

	— О, Қызеке, таптың, таптың, бұлар шынында «бала-шаға!» Қызекең молодец. — Бақи оп-оңай жайылып түсті. Сосын сұлу мұртқа жабысты. — Ей, зекесі-ай, зекесі! Жаңағы сөзіңді берші, көшіріп алайын.

	— Бір жарты қойсын, әйтпесе берме, — деп шу ете қалдық.

	— Оған келісе алмаймын, — деді сұлу мұрт мұртының шалғысын оңды-солды жатқызып...

	Сонымен, Бақи енді хат жазуды доғарып, сатып алған сілтемесін көшіріп жатқан. Қырман бастығы тағы келді. Нарядпен қорқыта алмасын ол да білген секілді. Манағыдай емес, иі түсіп қапты.

	— Айналайын, көкелер! Сендерге сеніп, өзіміздің адамдарды басқа жұмысқа бөліп жіберіп едік. Машина тоқтап қалды. Өзі де кеш кірді, бүгінше көмектесіңдерші енді! Ертең бір күн демалыс берейін. Кір-қоңдарынды жуып дегендей, жөнделіп...

	— Шамалғандағы группаның балаларына барып келуге машина бересіз бе?

	— Енді, міне, көріп отырсыңдар ғой, машинасы түскірдің жетіспей жатқанын. Жұмыс уағы дегендей. Оның үстіне, машинаның билігі менде емес.

	Кырман бастығы төменшіктеп, күмілжи берді. Сұлу мұрт орнынан тұрды.

	— Ғашықтар хатын жаза берсін. Ал Бәке, сіз, біз келгенше қарызыңыздан құтылуды ұмытпағайсыз. Жүріңіз, ағасы, осы бес-алтауымыз мынаның бәрінің нормасын орындаймыз.

	Комиссия түгел қырманға аттандық.

	Жұмыстан күндегіден гөрі кешірек қайттық. Ымырт үйіріліп, әбден көз байланған кез. Біз тықырлап асхананың алдында жүргенде:

	— Бас деймін аяғыңды, жүгермек, добың құрсын! Жақ-жақ боп қырылысқалы жатыр, қыстырылып босқа өлесін! — деп бір әйел тоғыз-он шамасындағы ұлын дедектетіп сүйрелеген бойы тұсымыздан өте шықты. Әйелдің қолында көтерген буыншық-түйіншегі бар. Соған қарағанда, кезекші магазиннен келеді. Ол біз жатқан үйдің қасында. Мә, саған, «Куырдақтың көкесін түйе сойғанда көресің» деген осы. Бақи мен ұзын қара шайнасып жатпаса игі еді. Бақиды қайдам, ұзын қара неден болса да тайынбайды.

	Кешкі тамақты апыл-ғүпыл іше сап, жүгіре басып жетсек, шынында да айқай-шу боп жатыр екен. Әуелде кіммен-кім екенін аңғарғанша сыртта сәл бөгелдік. ¥зын қараның даусы жарқын-жарқын естіледі.

	— Біздің телевизор көргіміз келмейді. «Кешке дейін жұмыс істеп шаршадық», — деп тұрмын ғой, саған. Естисің бе, жоқ па! Жатып дем алуымыз керек. Таң бозынан тұрғызып, жұмысқа салғанды білесің!.. Карай гөр өзін, енді дем алайық десек. Алып кет! Басқа жерге апарып қойыңдар!

	Анау да терезенің ар жағынан өкіректеп, гүр-гүр етеді.

	— Ой, сен сөз ұғамысың, басқа жерде мұндай биік антенна жоқ. Канша рет айтамыз саған, бүкіл ауылдың қарап отырғаны осы деп.

	— ¥қпаймын деген соң ұкпаймын! Естідің бе?

	— Кысқарт! Сенен басқа ел ойнап жүр ме екен. Бәріміз де, жұмыс істеп жүрміз!

	— Ал, кыскартпаймын, кәне, неғып аласың?!

	Сау етіп біз де кіріп келдік. ¥зын қара терезеге ұмтылады. Бақи шалғайына оралады. Калғандары состиып-состиып қарап тұр. Сырттағылар да бірі бері ұмтылып, екіншісі ары итеріп, абыр-сабыр.

	Енді ұзын қара бізге дүрсе қоя берді.

	— Манадан бері шошқа тағалап жүрсіңдер ме? Көрмейсіндер ме, мыналардың бізді қырғалы жатқанын!

	— Қырмайды ешкімді-ешкім. Тоқташы өзі, бұл не шатақ? Байыбына бармай жатып, кіммен төбелеспекпіз?! — деп Қызекесі ағасы болғанымсып басалқы сөйлеп еді, жоқ, тыңдайды екен, ұзын қараның кәдімгідей желігі басылып қалды.

	— Е, бәсе! Солай емес пе, Қызеке, ә! Өстіп мына балашағаға өзіңіз бірдеңе демесеңіз... — деп Бақи құлдыраңдай жөнелді.

	Сөзі мен ісі сәйкеспейтін жігіт екен. Әншейін бізге «батыр болсаң бопсама шыда» деп жүріпті. «Группаға барып қосылсақ, жирен шаш теңізшінің өңешін суырып алып, басқа бәле табар ма екеміз», — деп қорқып жүруші едім. Оным бекершілік екен. Енді әуелі осы жерге сыймайтұғынға айналдық. Анау терезеге ұмтылып жүрген балпаң аяқ, атан жігіттің түрі жаман. Егер оңашада қолына түссең, мойныңды бұрап алудан тайынбас.

	Істің аужайын бір шама байқағасын, телевизорды көтеріп терезеге шығардым. Мұныма да қарсылық, еткен жоқ.

	— Ура-а-а, гол!

	Бұл, әрине, телевизор. Біз де іле-шала «гол» деп қайталадық. Ойын экранда жүріп жатты. Екі жақ бізден де ары, қатты кескілес үстінде екен. Репортажшының даусы естілді.

	— Алматының «Қайраты» қонақтардың қақпасына доп соғып, есеп ашты. Доптың авторы — Сегізбаев. Есеп әзірше бір де ноль. Жерлестеріміздің пайдасында. Гол! Әй, әй, әй! дер кезінде үлгере алмады!..

	Шынтуайттап келгенде, бұл жай біздің де мүддемізге үйлесетіні анық. Тіпті, ұзын қараның өзі жә деген жанкүйер. Әуелі біздің Әндірбайды айтсаңдаршы! Жаңағы гүж-гүж етіп, ұзын қараға жүгіріп жүрген балпаң жігіттің бетінен былш-былш сүйеді. Ал оны анау шыбын құрлы елер емес. Ентелеп, экранның ішіне кіріп кете жаздайды.

	Түу, осының бәрі Шәкира үшін болып жатқан шатақ. Сезбейді-ау, шіркін мұны! Егер бір кереметтің күшімен аян беріп, осы оқиғаны сездірсе, қайтер еді сонда?! Мүмкін өзін бақыттымын дер еді, жо-жоқ, босқа әуреленесіңдер, маған сырттан мәз болатын қызылшының да, ұр да жық қара күштің де қажеті шамалы, түп-тура тәнімнің сұлулығындай жаныңның сұлулығы қажет дер еді. Кім біліпті!..

	Түндегі шатақтан соң, бұл жерден кетуге бекідік. Таңертең жұмысқа шыққамыз жоқ. Қырман бастығы да қолқа салып жабыспады. «Не алып, не қоятындарыңды колхоздың бухгалтериясы біледі», — деген жауап алдық та, солай кетіп бара жатқан қара машинаның шанағына отырып, жолға шықтық.

	Машина ауылдан ұзаған кезде барып сұлу мұрт:

	— Баяғының бір жаман қызы ұзатылып көп отырып: «Жақтырмасаң әкемнен қалдырма», — деген екен дейді, — деп, мырс-мырс күлді.

	— Сол айтпақшы, — деді Кызыр, — мына машинадан қалмағанымыз тәуір болды. Кайткен күнде де біздікі теріс. Өйтіп жергілікті халықпен тіресуге болмайды.

	Бригадир айтпақшы, табысымыз тәуір екен. Күндігіміз он сомнан кем түспеген секілді. Анау-мынаусын ұстай келе, алпыс-жетпіс сомнан ақша тиіп, жетісіп қалдық. Бірақ бұл күні группаға жете алмадық. Олардың Үшқоңыр деген жерге сәбіз, картоп жинауға ауысып кеткеніне үш-төрт күн бопты. Ертесі тағы да солай жүретін машинаның біріне жармасып тартып отырдық.

	¥зын қараның да, Бақидың да, бәріміздің де — қуанышымызда шек жоқ.

	— Ей, ей, зекелер, қызық болсын, біз битейік! — Бақи екі қолын бірдей ербеңдетіп, біресе анаған, біресе мынаған қарап ыржаңдайды. «Бите» қоятын ештене айта алмағандықтан ба, әйтеуір оған ешқайсысы құлақ аспады. Сосын: — Кызеке, Кызеке, бөрінің артынша шулатпай, мына «бала-шағаны» тоқтатыңызшы, «бала-шағаны»! — Өзіне-өзі мәз. Өйткені, «бала-шаға» деген мыналарға дәл табылған теңеу деп сеніп отыр.

	Колпаштағанды ұнатқаны ма, әлде сүтпен біткен мінезі сол ма, мұндайда Кызекесі тып етіп қолына қона кетіп жүр.

	— Оу, жігіттер, босқа даурықпайық! Бақидың бір маңызды нәрсе айтқысы кеп келеді, алдымен соны тыңдап алайық. Бұлар ғой он шақты күн бірге жатып, бірге тұрып дегендей таныс боп қалды. Біз оларға бұратана боп көрінуіміз мүмкін. Сондықтан, барғасын ауыз бірлігіміз болсын дейтін шығар, — деп басытқы айтқансып, Бақидың аузына сөз салмақ боп еді, ол баяғы әуеніне басты.

	— Ей, зеке, зекелер! Шәкираға жеткенше тым кұрығанда бір-бір шумақ өлең шығарайықшы! — деді дегбірсізденіп.

	— Ал, шығарайық.

	Енді бәрі басын қасып ойланып келеді. «Мана машина сонау салт атты кісі жүре алмайтын шаншылма тікпен шығады екен», — деген «білгіштің» сөзіне сенбегенбіз. Міне, тұп-тура солай салды. Айтары не, ауыр-ақ! Машина байғұс ыңыранып зорға келеді. Кызекең өзі сүйреп келе жатқандай қиналып:

	— Күйзеліп кетті-ау, бейшара! — деді.

	Сұлу мұрттың сөйлер алдындағы дағдылы жымысқы күлкісі шырайына ойнап шыға келді. Қоңырқай жанары күлімдеп, екі бетінің ұшы шұқырайды. Кыз ерні дірілдеді. Сосын баптап қана сөйледі.

	— Кызеке, сіздің ауылда қалай дейтінін, біздің ауылда мұны «көңке» дейді. Сол көңке дегіштердің біреуі айтыпты ғой. «Көңкенің жаны жоқ деген кісінің жаны шықсын. Ышқынып-ышқынып жібергенде, арты қызарып кетеді екен», — деп. Көңкеге жаныңыз қатты ашиды екен, «біздің ауылмен» ілік-шатысыңыз бар емес пе?!

	Сөйлеп отырғанда да, сөйлеп болғасын да сөйлер алдындағы кейпін қылаудай өзгертпеді. Жап-жас жігіттің өзіне-өзінің жасап отырған қаталдығын қарай гөр!..

	Алыстан қарағанда, әр жерден бір жарқабақ көрінген еді, сонымыз найзадай тік көк қапталды иректеп кертіп салған кең жол екен. Даңғырап-ақ жатыр. Машина байғұс күшене-күшене едәуір көтеріліп кетіпті. Көрмегенге өтірік, көргенге шын, төбеге қарасаң, тақияң түседі де, төмен қарасаң басын айналады. Көзімді жұма қойдым.

	— «Жаманның жаны ардақты» деуші ме еді?

	Бұл ұзын қараның маған тиіскен түрі.

	— «Кемедегінің жаны бір» деуші ме еді, — деп көзімді ашып алдым. Сөйтсем, бәрі де машина шанағының әр жағына қисайып апты. Жығылып жатып, қисайғанға күліпті, антұрған! Кекете езу тарттым.

	Адам мінезін көбінесе қиын кезде тезірек таныта ма деймін. Егер осы айтылғанда түйірдей шындық болса, Кызекесінде жалған намыскойлык басым. ¥зын қара үшін өзі түзеліп отырды. Арысы — ауыл намысын, берісі аға боп іні намысын қорғағандағысы. Әйтпесе ұзын қараны иттің етінен жек көретінін жақсы білемін. Сөзге айналдыру арқылы сонысының ізін жасырғысы келгендей өз жанынан өлең құрастыруға кірісті.



	О, Шамалған, Шамалған,

	Айырып кеттің. Шәкирадан!



	Оның осы екі жолдың басын тізеге сап иіп әкеп қосқаны сол еді, соңғы жолдарына бәрі жабылып кеп берді де, ит шайнағандай қып мылжалап әкетті. Біреуі оны айтты, біреуі мұны айтты — қысқасы, не айтса да басын біріктіре алмады. Сұлу мұрт сөйлеуге ыңғайланды. Астыңғы ерні болар-болмас дірілдеп, мұрты жыбырлады. Онысы: «Көрдім шамаларыңды, сендерге енді осыным да жарайды», — дегені сияқты.



	Бұл жалғанда мен бе едім,

	Сорлы болып жаралған!



	Оның өз оқуында кәдімгідей-ақ әсерлі шықты. Сосын Кызекесі қағып алып төрт жолды қосып оқып еді, «Шәкира» деген сөздің ұйқасқа көніңкіремей, екінші жолды сәл ақсатып тұрғаны анық байқалды. Байқалса да, әйтеуір, сол жолы осы шумақ тәп-тәуір өлең секілденген. Сонан болар, Бақи қатты қызықты.

	— Ей, ей, ей, Кызеке, осыны маған беріңізші! — деп жата жабысты.

	— Тым құрыса, қаламақысын төле, өткендегідей сілгемешілетіп алдап кетпей, — деп шуладық. Ол екеуінің ақысын қосып төлейтіндігін айтты. Сонымен ұйқастырғыштардың сауда жұмысы қолма-қол аяқталды да, бейшара «өлең» жолдары авторларынан адасып кете барды. Мейлі ғой, әйтеуір керекке жараса...

	Мен де өзімше талпынып жақсы-жақсы жолдарды, шумақтарды қосып жібергім келеді. Бірақ есіме:



	Жалғыз ағаш жапанда егіледі,

	Жапырағы жел соқса төгіледі.

	Сен есіме түскенде, беу қарағым,

	Сынбаса да қабырғам сөгіледі.

	Айхай бөпем,

	Балапан құстай талпынып қашан жетем,



	— деген бала кезімнен құлағыма сіңісті халық әнінің жолдары орала береді. Біздің дәл қазіргі жайымызбен қалай қабыса кетеді десеңізші. Тек қана «беу қарағымның» орнына «беу, Шәкира» дей салу керек.

	Сонша қиналғанда осынша жанның аузына осы секілді бір шумақ, бір жол өлеңнің оралмағаны ма. Жүрегімізді қарс айырған сағынышты бәріміз ақын боп жырласақ та, халықша жеткізе алмағанымыз ба. Иә, солай, жеткізе алмағанымыз. Ақын боп тумағаныма налимын. Әнді іштей айтып көремін. Әуені көкейімде сайрап тұр. Бастап кеп жіберсем, шіркін! Мына өлең құрай алмай әуреге түсіп отырғандар дүр еткізіп іліп әкетер еді-ау, онда. Амал қанша, дауыс жоқ. Балапан қоразша қиқ ете қалсам, мазақ болармын. Бәрінен бұрын Бақи естісе тағы да жармасып жүрер.

	Өйтіп арғылық-бергілігін елеп-екшеген Бақи жоқ, өлеңнің басы ашылып, өз меншігіне толық өтті делінген сәттен бастап асығыс жаттауға кірісті. Машина алға жылжыған сайын дегбірсізденеді. Бара сап осы өлеңді оқып жіберсе, Шәкира өле ғашық боп, соңынан ілесіп кететіндей. Тіпті, оны табан астында орысшаға аудара қоймақ бопта бір қатар әуреленді. Өстіп отырғанда сағатқа жуық уақыт өтіпті. Әлгіндегі үрейленгеніміз сөз емес екен, енді, тіпті, биіктеп кетіппіз. Сай табанына қарау, шыңырау құдықтың түбіне үңілумен бірдей секілденеді. Шынын айту керек, жүрегімнің лоблығаны машина кезеңге шыққан соң барып басылды.

	Біз көк тауға шықтық. Майда қырқаға іліктік. Қойнау-қолатта түп-түгел картоп, сәбіз. Кешіп келеміз, кешіп келеміз. Ақ тау әлі де алыстан мұнартады. Оған дейін де тап осындай. Егістік ұласып жатыр. Өнімі қазылып алынған жер ғана қарауытады. Біткен жұмысты осылай есептесек — шеті ойылмаған. Айлап, жылдап жатамыз. Сонысы жақсы емес пе қайта. Мүмкін, Шәкира еңбек үстінде ұғыса-білісе келе, мені ұнатып қалар. Егер кейбір кітаптарда өтірік жазылып жүрмесе, қыздар жігітті адал еңбегіне қарай таңдайды. Оның да шындығы бар-ау, тұрмысының тәуір болғанын кім жек көрсін. Ал тұрмыс — тікелей еңбекке байланысты. Мұны ғой, солай-ақ дейік. Ол анық. Бірақ ана сұлу мұрттың Бақиға сатқан сілтемесін қайтпекпіз?! Әлемге әйгілі білімпаз жазушының да өтірік айтқаны ма?! Қайткен күнде де екеуінің бірі өтірік. Егер ол да өтірік айтпаса: «Қарама-қарсы екі пікірдің біреуі ғана шындық» дейтін қоғамтанудан беретін ағай. Сонда мұның қайсысына сенуім керек! Қойшы, шатасып кетермін...

	Үшқоңыр қанша биік болғанымен, Алатаудың бөктеріндегі тепсең ғана. Тепсеңнің үсті жатқан бір ұланғайыр қырқа. Қырқаның нақ ортасы, айналасы ат шаптырым жазық. Жазықтың терістік шетін қырпулап бір бұлақ қара су ағып жатыр. Су жағасына салынған атам заманғы ағаш үйдің алдына тігілген екі киіз үйге біздің группа орналасыпты. Анық-қанығына осында қалған аспазшы қыздар жеткізді. Бірінде қыздар, екіншісінде ұлдар бар екен. Үлдар жағы аузы-мұрнынан шыға толы. Біз олар жұмыста жүргенде келдік те, қыздар жатқан үйдегі бос орынға орналасып алдық. Бір-бірімізге жымыңдап қоямыз. Ол — қыздардың қасына аналардан бұрын жайғастық деген қуанышымыз, әрине. Сырттағы аспазшы қыздарға естіртпей, аузымызды қалқалап сыбырлай сөйлесеміз. Көбінесе аналар келгесін орынға таласады, қыздар да үйренісіп қалған солардың жатқанын ұнатады, бізді жатырқауы мүмкін деп қауіптенеміз. Қысқасы, шықпаудың неше алуан сылтауын қарастырдық. Бақида дегбір жоқ. Шәкирамен қалай кездеседі, не деп амандасады, оның алдында өзін қалай ұстайды, өлеңді қайтіп оқымақ — өстіп әуре. Ауық-ау^іқ: «Мен бүйтем, сен сөйт» деген болады ананы бір, мынаны бір «Зекелеп». Сұлу мұрттың қаперіне ештеңе келер емес, Бақиды мазақтап тулатып-тулатып алды да, ештеңе болмағандай, қақ ортадағы бір қыздың одеялын жайып, соның үстіне қисайды. Содан соң шын-өтірігін кім біліпті, ұйқыға басты.

	Түс қия суатқа құлаған отардай шаңдатып, ұбап-шұбап балалар келді. Жүзін жел қағып, ерні кеберсіген. Колы жарылып, тырнағының көбесі сегілген. Әйтеуір, бізден гөрі жүдеу көрінеді. Бірақ жастар ғой, көңілді, Жамырасып табыстық. ¥ят-ай, босқа байбалам салып жүріппіз. Кайта орындарына таласып, қыздардың ішіне қумай, өздігімізден келісіп жата кеткенімізге қуанып жүр. Сұлу мұрт жатқан төсек Шәкираныкі екен. Алғаш: «Кыз баланың орнын неге ақтарасың, таранып алғанша үйді босат», — деп қуып шыққан. Оған ол:

	— Зеке, мен сияқты бір жігіт айтқан, жоқ кешір тілім күнәкәр, жататын төсек қой. Кайта мұны жақсылыққа жорыңыз, — деді мұртын жыбырлатып. Міз бағар емес, пәтшағар! Ал Бақи:

	— Зеке, зеке! Ой, молодец, әлгі қызды қатырдың. Катырды ғой, сөйтпеді ме, Кызеке, ә? Бұлар бізге қарағанда «бала-шаға» екен. Жігіттердің бәрі бізде екен ғой! —деп сыбыр-сыбыр етіп мәз боп жүр.

	Бақидың мінезіне таңым бар. Өстіп те кісі ғашық бола ма екен?!

	¥зын қара паң, сырбаз жігіт боп көрінгісі келеді-ау деймін, жөнді-жөнсіз кимелеп, өкіректеп кететінін қойып, аз сөйлеп, көп тыңдап қапты. Калыптаспаған, сіңбеген мінез. Кызекеңнің де сондайы бар көрінеді, ол да өзінше өзгеріп отыр.

	«Жирен шаш теңізші қалаға кетіпті» деп естідік. Ат үсті жұмыспен жүріп-тұратын секілді.

	Біз де бұл күні жұмысқа шыққамыз жоқ. Судың ар жағындағы шағын күнгейдің етегіне түйе бойы қалақай өсіпті. Арасынан қыстау көрінді. Сонда малшылардың магазині, бригадир, қарауыл — тағы осы тектес төрт-бес семья тұрады екен. Бізге керегі магазин. Аналар жұмысқа аттанысымен-ақ, Бақиды алдыға сап солай тарттық. Оған сілтеме мен өлеңнің ақысын төлеттік.

	Су жағасына кеп отырғаннан бері де едәуір уақыт өтіпті. Келмей жатып бәрінің де суы қайтып қалған ба, әлде бірінен-бірі қызғана ма, түңілгені ме, әйтеуір, Шәкира жайлы бәлендей қызбалықты әңгіме айтыла қойған жоқ. Қайырған жағыңа баспайтын, аяқ тұзақтан запы болған қашағандай ешқайсысы да бұл тақырыпқа жоламай, алыстан орағытып өте берді. Бірақ ұзын қара әлгіндегі сырбаздығынан түгел арылып, көкірекке басып отыр.

	— Зеке, әлі көреміз... атын білмейтіндер толып жатыр. Мәселен, ана жалақ сары (тайпақ, кетік, жалақ деген сөздерден кейін сары қосылса, жирен шаш теңізші немесе староста деп ұғатын болғамыз) екеуміз ауызшаны бірге тапсырдық. Бастауыш пен баяндауышты ажырата алмай отыр еді, бес алып шығыпты. Енді, міне, көйкеңдеп жүрген жүрісі...

	Арт жақтан машинаның гүрілі естілді. Жапырыла қарастық. Айт-үйт дегенше қасымызға көкқасқа самосвал кеп тоқтады. Жирен шаш кабинадан секіре түсіп, артына бұрылып, шоферға үй жақты нұсқады. Бірдеңе деп ымдады. Онысын біз түсінбедік, ол кідірмей жылжып жүре берді. Өзі сағынып қалғандай-ақ құшағын жая бізге қарай жүрді.

	— Ассалаумәликом!! Жігіттер, халдерің қалай?

	— Ептеп, — деді ұзын қара.

	— Ептегендерің мынау болса, жаман болмауы керек!

	Ыржия күлді.

	— Кел, отыр, староста жолдас! Жарты күн болғасын демалайық деп едік, жақсы келдің.

	— Міне, көрген шығарсыздар, біздің жай осылай. Күн суық, төсенші, жамылшы жұқа, жұмыс ауыр, балдар азып кетті. Анда жақсы сияқты. Өңдерің тәуір, — деді жалақ сары. — Университетке барып, коменданттан біраз одеял, жастық әкелдім.

	— Біз келген күні әкелгенің қандай жақсы болды, — дей беріп еді Қызекең, теңізші шоршып түсті.

	— Бұл сендерге жетпейді, Сендерді анда деп есептедік қой. Әйтпегенде молырақ алатын едім.

	Бақи:

	— Бала-шағаның сөзін қара, бала-шаға ғой бұлар, бала-шаға! Еһ, бала-шаға! Қызеке, естияр кісінің сөзін айт деңізші теңізші жолдасқа, теңізші жолдасқа! — дейді ыржалақтап.

	— Неге?

	— Неге, бәсе!

	— Жетсе де аламыз, жетпесе де аламыз.

	— Тұс-тұстан шуламай, сөзге түсініңдерші! — дейді теңізші шаршап, — сендерді анда деп қалдым ғой!

	— Еһ, баламысың деген, бізді қыздарға жолатқысы жоқ өзінің! Қалай, жақсы қыздар бар ма екен? Шәкирамен таныстың ба?

	Осы Бақидың өзі сөйлеп, өзі күлетіні несі екен! Сосын, тіпті, болып жатқан әңгімеге қатысы жоқ бірдеңені айтып, лағып кетеді. Одеялға таласып жүріп, қыздар туралы қозғайтынына таңым бар.

	— Қыздарың құрсын! Қайтейін мен бірге оқитын бәлелерді. Керек болса таныстырайын, келіпсіндер ғой, енді, — деп без-без етті теңізші.

	Формасын әлі ауыстырмаған. Сол теңізші қалпы. Шамалы кірлепті. Бірақ қаладан келгеннің аты қаладан келген ғой, моншаға түскен, шашын жасатқан — бізге қарағанда интеллигент сияқты. Дұрыс жігіт болмағай, қыжыртып отырғандардың ешбірінің де тісіне тигісі келмейді. Өзгелердің қамын ойлап, одеял тасып жүруінің өзі де адамшылық.

	Оған қараған ұзын қара, енді тіке тиісті.

	— Ей, теңізші жолдас, неге кісімсисің сен, а? Мен сені жақсы білемін. Сен бізге шыртима! Әкеңнің мүлкі емес, бәрімізге ортақ дүние. Ағамыз болмаса да оқуға түстік пе, түстік. Енді біз де студентпіз!

	Теңізші ырсылдап күле берді.

	— Қой, өйтпе! Шыртиғаны несі тағы, — дейді үркектеп, — сенің осындайың бар ма еді? Кім сені студент емессің деген?

	— Бар.

	— Бар болса қайтеміз енді. Білсең, білерсің! Маған сенің білгеніңнен келер-кетер не бар?! Кәне, сонда қайсысың ағасыз түскен? Мен де білемін талайыңды, — деді теңізші.

	Сұлу мұрттың мұндайда бейтарап қалатын әдеті екен, мысқылдай күліп тұра берді. Ал Бақи өзінше сөйлеп жүр..

	— Қарай гөр, мұрнын сүрте алмай жүріп, қыз таныстырмақ маған! О жаман, жаныңды бақ! Еһ, бала, — деп басын шайқап-шайқап қойып, күңкілдеп жүр.

	Ақыры, ұзын қара мен теңізшінің арасындағы ерегіс өршіді де, опай-топай түрегелдік. Сібелесе-сібелесе үйге келді. Қызекең мен сұлу мұрт «қойыңдар, қойыңдарын» айта жүріп қалған-құтқанды жиып алыпты. Қалғанымыз келе одеялға жармастық. Староста көпке топырақ, шашсын ба, таласпады. Кабинаға отырды да, жұмыс басына тайып тұрды.

	Ол кеткен соң, жынымыз басылып қалған секілді. Сұлу мұрттан өзгемізді көңілсіздік басты. Староста балаларға болған жайды түгел жеткізеді. Оған аздап қосады да. Сөйтіп, кешке группаны бізге қарсы қояды. Келмей жатып, сүйкіміміз әбден кететін болды. Бір нәрсенің байыбына бармастан дүрілдейміз кеп, дүрілдейміз. Анауымыз анау, мынауымыз мынау! Көппен санасу деген жоқ. Бақи мен ұзын қара қалай дүрліксе, солай дүрлігеміз. Осының түбі бірдедеге ұрындырмаса жарар еді.

	Ақылдаса келгеңде, көбіміз-ақ осылай ойлаппыз. Бұған ұзын қара мен Бақи қарсы шықты. Сұлу мұрт пікір қатыстырған жок.

	Ымырт үйрілмей балалар жұмыстан оралды. Тағы да біздің ойлағанымыздай болмады. Күндізгі жайды ешкім де естімепті. Қалған одеял мен жастықты екеу ара, үшеу ара дегендей тигені-тигенімен бөлісіп алды. ¥ят-ай, күні бойы босқа даурығыппыз!

	Кешкі тамақтан соң түрлі-түрлі ойын басталды. «Көрші-көрші», «белбеу тастамақ», «соқыр теке», «ақ сүйек» бәрін де бір-бір көріп шықтық. Кеш өте көңілді өтіп жатты. Тек ұзын қара ғана өзінше қоқырайып ырық бермей жүрді. Онысын бізден басқалар мінезі екен десе керек, елеген жоқ.

	Біз ойын тараған соң да ұйықтаған жоқпыз. Аяқты ортаға жіберіп, алқа-қотан жатырмыз. Түндігі бүркеліп, есігі түсірілген киіз үй тас қараңғы. Шірене кеп көсілеміз. Қанша көсілсек те қыздарға аяғымыз жетер емес. Жасыратыны жоқ, жетпесе де мәзбіз. Боларға да, болмасқа да жырың-жырың күлеміз. Бұл түні бәрі қызық секілді.

	— Ал, ұйықтайық, тымпи, — дейді біреуі.

	— Жат деген атымыздың аты, тырай, қонақ, тырай, — дейді екіншісі. — Бір бұрыштан қиқ ете қалады үшіншісі. Қараңғы түнді қайта басымызға көтереміз. «Тыныш жатыңдар!» — деп айқайлады ана үйдегілер.

	Бақи бүйірімнен түртіп қалды.

	— Әскерде хат арқылы танысқан қызым бар. Ол маған суретін жіберген. Мен де оған суретімді жібергем. «Армиядан қайтқасын кел», — деген. Сен білесің бе, Алматының қай жағында? Шелек деген жерде тұрады.

	— Жап-жақын, жүз шақырымнан сәл-ақ асады. Алматының шығысында.

	— Осыдан барғасын мені ертіп барасың ба?

	— Барайын.

	— Келістік, әкел қолыңды.

	Мен қолымды ұсындым. Ол таңертең суретін көрсетіп, хаттарын оқытатын болды...

	Ат тұяғының дүбірі старостаның есігіне қарай өтті. Қызекең сергектік жасап үлгерді.

	— Подъем! — деді даусын соза. Таңертең осылай шыға ма, немесе тамағын суық қармап қалған ба, бір түрлі барлығыңқы, жарқыш естіледі. «Тұр, тұрдан хабар келсе, ұйқыдан маза кетеді деген», — дейді төр жақта біреу бүркеніп жатып. Қарғып тұра қою сондай қиын, жылы орныңнан қозғалғың келмейді. Қыбыр көбейгесін, ақырын басымды көтердім, қыздар жағы үрпиіп-үрпиіп тұра бастапты. Күнде осылай ма, жоқ бүгін ғана ма, бәрі де киімшең жатыпты. Шәкира да сөйтіпті. Сұлу мұрт қыстырылып қыздардың ортасында жатыр. Жасырынып кіріп алыпты. Мұны алғаш көргенде, қыздардың барлығы да шошына дүрлікті. Ол сонда да қозғалмап еді енді ғана жоғары жылжып, екі қолын желкесіне қойды. Шәкираға қарай мұртын жыбырлатып, ернін шүйірді. Шәкира да дәл сөйтіп күлімсіреді. Мүмкін сұлу мұртты мазақтағаны болар. Әйтеуір жүрегім дір ете қалды. Ішіме сөз жоқ, қызғаныш оты түсті. Екеуі тіл табыса қалғандай болып көрінді. Маған ғана емес, қызғанғандардың барлығына да солай көрінген шығар, кім біліпті. Егер сұлу мұрттың орнында өзім болсам ше?! Онда, әрине, шынымен-ақ күлімдеп жылы қарағанын қалар едім ғой. Иә, нақ сөйтер едім.

	Менің жайымды Қызекең байқап қалса керек, күйдіре түскісі келгендей:

	— Зеке, қалай, қыздардың қасы жылы бола ма екен? — деді.

	— Тү-у, Зеке-ай!— деп кейіді сұлу мұрт, — аузыңызға ата сақал шыққанша соны да білмегеніңіз бе?

	Ду күлдік.

	— Қызеке, мына «бала-шағалар» қайтеді өзі, қатырып кетті-ау ә, «бала-шаға!» — деп Бақи ыржың-ыржын күлді. Және мұны тауып айттым дегендегі дағдысына басып, әлденеше қайталады.

	Дала боз қырау екен. Алатаудың шыңдарының ұшар басын жаңа-жаңа күн шалыпты. Дірдектеп суға тарттық. Алдымызда бір топ қыз. Шәкира бастап барады. Мақталы сырма түжіркесін желбегей жамылып, түкті ақ орамалды иығына аса салған. Сыртынан қарағанның өзінде таңертеңгі өріске беттеген ақ марал сынды. Бақи: «Қыздардын, (Шәкираның) жоғарғы жағына жуынамыз», — деп өрге тартты. Бұған да олар ерегісті. Бақи (біз, әрине, оған ілесіп жүрміз) онан сайын өрледі. Өстіп жүріп, ұзап кетіппіз. Біз келгенде, көпшілігі шайын ішіп болып қалыпты, зорға үлгердік. Мұнымызға жирен шаш теңізші қатты кейіді. Ендігәрі кешіксек, шай қалдырмайтынын, өйткені, аспаздардың түскі асты үлгерте алмайтындығын ескертті. Бұл да — Шәкираның әлегі. Оны әркім іштей сезінеді. Бірақ сездірмегенсиді. Ал оған Шәкира мәз. Мәз болмай ше?!

	Манадан теңізшінің аузын бағып тұрған сұлу мұрт:

	— Зеке, онда аспаз қыздарға көмектесуге Бақиды қалдырайық, солдатта тонналап картоп аршып үйренген, — деп жымиды. Сосын: — Жарты гектар еден жуғаны тағы бар. Өзі танкист, — дегенді қосып қойды.

	— Еһ, мына «бала-шағаны» қара, Қызеке! Әзіл айтқысы келеді, әзіл. «Бала-шаға», «бала-шаға», — деп Бақи кеудесін керіп, өзіне бір, анаған бір қаран, күш көрсеткен ыңғай танытты.

	Сұлу мұрт Бақидын онысын байқамаған боп, ауаны бокстеп-бокстеп жіберді. Оның да көрсеткен қыры.

	Бұл жолы Қызекесі қолына қона қойған жоқ. Ал Бақи сұлу мұртты иегімен нұсқап, үнсіз тұрған Қызекесіне көзін қысты. Өзара қақтығыс осымен тынды.

	Біз трактормен қазып кеткеп жердің сәбізін әр жерге үймек-үймек қып жия береміз. Қыздар айнала отырып алып, шөп машинаның тісімен сабағын қияды. Кешке қарай жабылып, машинаға тиеп береміз. Табысымыз, күнделікті жөнелткен машинаның санымен өлшенеді. Теңізшінің айтуына қарағанда, колхозға тамағымызға қарыз болып жатқан сияқтымыз. Ол да мүмкін.

	Бақи болса, баяғы сатып алған «О, Шамалғанын» Шәкираның өзіне естіртпей, басқа қыздарға біресе қазақша, біресе орысша сыбыр-сыбыр оқып әуре. Қызекен де өлең жазыпты. «Болса еске алам, бес балам» деп аяқталады екен. Әсіресе қыздарға ұнап қалған көрінеді, кейде оған өздері кеп қолқалап оқытып жүрді.

	Жасыратыны жоқ, мұның салқыны ұлдарға қатты тиді. Ақын көбейіп кетті. Тіпті, сұлу мұрттың өзі де өленге көшкен секілді. Жатса-тұрса: «О, Ләйла», — деп күрсінетінді шығарыпты. Осылайша күн артынан күн өтіп жатты. «О» деп басталатын талай өлең жазылып, сан рет оқылды да. Бірақ сұлу мұрттың өлеңі сол бір жолдан ары жылжымады. Жылжымаса құрысыншы, «Ләйласы» несі мұның? Шәкираға неге арнамайды, оңбаған?! Шәкирадан сұлу болса адам емес шығар онысы. Бірақ сонда да Шәкира, Шәкира ғана емес-ау, күллі қыздар, тіпті, анау сұрына қарамай, ешкімді тақымына толтырғысы келмейтін, мінезіне бола ұзын қара «Бадамша» атандырып жіберген үйрек тұмсық қызға дейін сұлу мұрт десе үздігіп тұрғаны. Құдды біздің «Шәкира» деп шұрқырағанымыз сияқты, бетіне қарап күлсе де мәз болады. Неғып қыздарға мұның жұлдызын ыстық қып жаратқанын. Қараптан-қарап отырып жыным келді. Енді ше? Қылжақ па, ерке ме — сондай бір мінез тауып алыпты осында келгелі. Қашан көрсең — мұртын сипап қойып, қыздардың алдында шолжиып жатқаны... Ал біз болсақ... Бақи, Қызыр боп әлі бір қыздың маңына жуып көрген емеспіз. Осы күні бұған еліктейтіндер көбейіп барады әуелі. Мәселен, әне, ұзын қара! Ол да шықпайтын бопты қылжақтап қыздардың арасынан.

	— Жігіттер, қыздар! — Старостаның даусы. — Сыртқа шығыңыздар! Тамақ дайын болыпты. — Бүгін жұмыстан не үшін ерте жібергенін, кешкі тамақты неге көз байланбай, күн бардан бергенін сыртқа шыққанда барып бір-ақ білдік. — Сіздерге айтатын бригадир жолдастың аз-маз әңгімесі бар екен. Соны тамақтың алдында тыңдасын дедік. Бес-он минут уақыт бөліңіздер! Кәне, бері, бері, берегірек тұрыңыздар! — «Дөкей келдінің» керін келтіріп бәйек боп жүр.

	«Бригадир» дегені әлгі біздің жұмысты тексеріп, атыздың ана басына, мына басына шапқылап жүретін құла атты шал емес, іші шаңбарақ атқан жуан кісі екен. Колхоздан келіпті. Түк басқан жалпақ, бетінің ұшы қып-қызыл шиқандай. Мұрнының үсті осы салқында шып-шып тершіп тұр. Төс жүні мен сақалы қосылып кетіпті. Жоғарғы бір түймесі салынбаған жейденің ашық омырауынан жиегі шолақбастанған қаулаған сары түк көрінеді. Жүн кеуде жолдас әңгімесін тұп-тура жирен шаш теңізшінің сөзімен бастады.

	— Он шақты күннен бері сіздердің жұмыс каркындарыңыз өте төмендеп кетті. Әрбір бала тамағына отыз сомнан қарыз...

	Шу ете түстік.

	— Тамағымызды тауып жей алмасақ, көбемізді сөгіп жер тырналағанша, ауылға қайтамыз:

	— Тоқтасаңдаршы, тыңдайық та! — Староста араға түсіп әрең басты.

	— Егер, — деді бригадир, — өзімізге қарасты жердегі картоп пен сәбіз тез жиналып алынбаса, тағы бір ай ұстаймын!

	Бригадирді сөйлетіп қойып, жирен шаш теңізшінің қыбы қанып тұр. Сонысына төзбеді білем, Кызырдың арқасы қозды. Арқасы қозғанда алкын-жұлкын боп бүлінбей, кәдімгі жарыс-сөзге шықты.

	— Біздің қашан қайтатынымызды сіз білмейсіз, жолдас бригадир, — деді барынша салмақтанып. Күбір-күбір тына қалды. — Кесімді уақытымыз бар. Ол біз таласатын нәрсе емес. Университеттен: «қайтсын» деген хабар жеткен күні сіз де, староста да ұстап тұра алмайды. Бұл — бір. Екіншіден, анау көк қасқа самосвалыңның багіне заправка жасаған сайын екі жүз литр жанармай сыяды. Ал ол осыннан не бары елу литрмен кетеді де, онда барғасын өлшетер алдында заправка жасайды. Сонда бір машинадан жүз елу кило кемиді деген сөз. Енді келіп, соны біздің еңбегімізбен жапқалы түрсыз. Бұл — екі. Үшіншіден, бұдан былай күнделікті қанша жөнелткенімізді жазып отырамыз. Мұны старостадан басқа адам атқарады. Соңынан ортақ есебін шығарамыз да, бұрынғы күндерге де нарядты сол бойынша жабамыз. Осыған келісейік. Сосын мейлі, қарыз болсақ төлейміз, алашақ болсақ аламыз.

	— Келістік!

	— Солай болсын!

	— Дұрыс!

	Шапалақ соғып, бір кісідей бекіттік. Бригадир жөткіріне берді. Жирен шаш теңізші:

	— Сенбесеңдер, менің орныма басқа біреуінді сайлайық, — деген боп өкпелегенсіді.

	— Мансабыңа таласып жатқамыз жоқ. Әншейін ғана жырым тістеп үйренген күшік ұры ит болады дегенім ғой! — деді жайымен кекете жымиған Кызыр.

	Төрт көзі түгел кезде, әсіресе Ақсеңгірден келген он шақтымызды ықтырып ала қоймақ болып еді, о ниетінің іске аспағанына теңізшінің қатты өкінгені байқалып тұрды. Сөйтсе де, қарсы дауға келместен, күйбеңдеп «Дөкейін» шығарып салуға кетті.

	Ол күні староста Шамалғаннан қайтып оралмады. Ертесі өз еркімізбен Бақи екеуміз су әкелуге шықтық. «Беларусьтың» рулінде танкист. Мен бір уыс боп қасына шоқидым. Су алатын бастау бес-алты шақырымдай жерде екен. Бастаудың қайнап жатқан аяқтай көзінен шөміштеп құйып, үш бірдей ағаш бидонды толтырдық. Шымырлаған кездерден дөңгелектене қалып жатқан ақ қайраңға қарап отырған Бақи оған мүлде қатысы жоқ бірдеңені айтты.

	— Зеке, осы Шәкира күн озған сайын маған ұнамай барады.

	— Е, неге? — Әдейі жұлып алғандай сұрадым.

	Байқайсың ба, өзін-өзі бағып, өте аз сөйлейді. Бір түрлі паң. Өзімізге де обал жоқ, бәріміз соған жүгіреміз деп есіртіп жібердік, есіртіп. Әйтпесе асып тұрғаны шамалы емес пе, шамалы. — Бұл Кызырдың Шәкира туралы соңғы пікірітұғын. Соны малданып отыр, — ы-ы-ы!

	— Оның несіне күлесің. Өз қолы жетпеген соң, сұлулыққа да мін тағады, жұрт.

	Кызырды меңзегенімді түсіне қойды білем:

	— Дегенмен, Кызекең бәле, — деді, — старостаны қатырды, старостаны. Теңізшінің өзіне де сол керек, теңізшінің. «Жырымшеттік тістеп үйренген күшіктен, тері жегіш ит шығады» десе, тіпті, қатып кеткендей еді. Ей, ей, қызық болсын, өзі келгесін айтайық, өзі келгесін былай өзімізше. Сезер ме екен.

	— Кызыксың, Бақи, кеше ет құлағымен естіп кеткен жоқ па.

	Бақи есіне бірдеңе түскендей санын салып қалды.

	— Жүр, кеттік. Саған әлгі әскерде танысқан қызымның суретін, жазысқан хаттарын көрсетейін. Онан да ертерек барып, бала-шағалар келгенше оқиық.

	— Жарайды, оқиық! — Шәкирадан күдерін әбден үзгендегісі бұл. — Бірақ бұрыстау болса да үлкен жолмен жүрейік. Жаңағыдай зіркілдесе, жеткенше бір тамшы су қалмас.

	Бидоудардың аузы жөнді ұстамайтын болғасын амалсыз көнді. Үлкен қара жолмен шаңдатып тартып келеміз. Жол үш-төрт шақырымдай төменірек бөктердегі техникумның балалары жатқан базға дейін сұғындап барып-барып бұрылды. Дәл бұрылыстан киікше шұбырған бір топ нөпір алдымыздан кесіп өте бастады. Жұмысқа ерте шығып, түскі тамаққа ерте қайтатын болған-ау, сірә. Бақи «Беларусьті» «беп, беп» дегізіп еді, тыңдаған жоқ. Қайта бепілдеткен сайын ұлдары картоп, сәбіз, топырақ лақтырып, кейбір қыздар тілін шығарып, бетін қисайтып мазаққа айналдырды. «Танкист» қанша өкіректегенімен, амалсыз тоқтады. Асықпай-саспай өтіп жатыр, өтіп жатыр. Үлы-қызы аралас отыз бен он бестің арасын қамтитын кемінде екі жүзге тарта адам. Бізді әдейі бөгегені беп-белгілі. Ішінде небір қошқар тұмсық атан жігіттер жүр. «Жасына қарамай, әркім шарты келген кезде шамасының жетісінше мамандансын, білім алсын» деген сөз бар ғой. Әйтпесе мынау нән-нән жігіттер мұз шайнап, от бүркетін шағында боталы түйедей боп бала-шағаның арасында жүргені жараспайды-ақ емес пе? Бұлармен салыстырғанда, ұзын қара айтпақшы, біз бәріміз құрдас емеспіз бе, тегі. Ендеше деймін-ау, жас қыздарды қойшы, әнебір үп-үлкен қыздар да: «А-аға-й», — деп жасымситынды шығарып апты. Олар да өздерінше Шәкира болғысы келеді.

	Өз қиялыммен өзім болып отырып байқамаппын, Бақиым жылан арбаған торғайдай есеңгіреп қапты. Жол босағаннан кейін де қозғалар емес, өтіп кеткен топтың соңынан көз алмайды. Екі қыз бөлектеніп кейіндей берді. Жалтақ-жалтақ бұрылып қарады. Толықша келген ақ құба қыз серігіне бірдеңе дегендей болды. Сол-ақ екен, Бақи кабинадан қарғып түсіп, тұра жүгірді. Аналар да тосып тұрды. Қол берісіп амандасты. Ақ құба қыз жайраң. Бақи ыржаңдап күле ме, жер тарпима, әйтеуір, қыз алдындағы қимыл-қозғалысы маған ұнамады. Жазғанның ұстамсызы-ай! Тәп-тәуір жігіт өзін байсалды ұстаса қайтеді. Дегенмен, жүрегінің түгі бар-ау. Сөйтіп жүріп, танымайтын кыздарды тоқтатып алғанын қарай гөр. Не тындырам дейсің сонда...

	Бақи көп кідірмей қайта қайтты. Екі езуі екі құлағында, жерден жеті қоян тапқандай мәз боп келеді. Келе мені құшақтай сүйіп-сүйіп алды.

	— Таптым, — деді сосын.

	— Кімді?

	— Розаны, Розаны!

	— Оның кім сонша?

	— Менің армияда жүріп танысқан қызым осы, Зеке. Шамалғандағы техникумда оқиды екен. Бөлмесіне шақырып, адресін берді. Енді маған Шәкираннын көк тиынға керегі жоқ, көк тиынға!

	— Әкел қолынды!

	Қолын қысып, қуанышымен құттықтадым. Жымын-жымын етеді.

	— Зеке, балаларға айтпа, балаларға! Балаларға айтсақ айтайық, қыздарға айтпайық. Естісе ести берсін. Қайта естіп іші күйсін.

	Қысқасы, екеуміз де бұл қуанышты балаларға жеткізуге асықтық. Әсіресе Бақи өзін бақытты сезініп еді...

	Сол күннен бастап Бақи техникумның жатақханасына жиі-жиі аттанып тұрды. Ол мейлі түн ортасында оралса да, оянып ап әңгіме сұраймыз. Қыз не деді, бұл не деді — білгіміз келеді. Бірақ, шынымды айтсам, Бақидың бір сөзіне қанған емеспін. «Зеке, несін айтасың қызық болды, қызық», — деп ыржың-ыржын күле береді. Несі қызық?!

	Әрі-беріден соң, балалар мұның барып жүргенін өтірікке шығарып, мазақтай бастады. «Роза түгіл, шытыры да жоқ», — деп күйдірді. Мұнысы маған да батты. Өйткені, мен мұның көзі тірі куәсымын. Балалардын сөзі жанына батса, мені көлденең тартады. Бір қызға жар боларлық жігіт. Түр-тұлғасы мынау. Ал ана сенбейтіндерге не істеп, не қойғанын айтып түсіндірудің орнына, күш көрсетіп сендіруге тырысады. Алдына жетіп барып, кеудесін кере қолын созып жіберіп, білегінін бұлшық еттерін ойнатады. Сосын өзіне бір, оған бір қарап: «Бала-шаға, бала-шаға» менімен ерегіскісі келеді, ерегісгісі», — деп ерсілі-қарсылы жүре бастайды. Бұл сөйткен сайын сұлу мұрт орнынан қарғып тұрып, ауаны бокстей жөнеледі... Ақыры шыдамым таусылды да:

	— Сенбейтіндерің жүріңдер! — дедім.

	Бұған олар да келісе кетті. Баратын боп бес-алты қыз, бес-алты ұл шықты. Бізді аттандыруды үлкен мерекеге айналдырды. Бақи — Төлеген. Роза — Жібек. Мен — Шеге. Үй артындағы аттап өтетін қара су — «Жайық». Техникумның жатақханасымен арадағы тоспаны «Қособаның көлі» деп атадық. Шегенің ариясын айтып, шығарып сап жатыр. Бақи мәз.

	— Ей, ей, Зеке! Зекелер! Төлеген мен Жібек те адам ғой, ә? Жырдын өсіріп әкеткені болмаса, ол да өстіп аттанған шығар, өстіп, — деп ұшып-қонады.

	О, тоба, осы қыздарға тан қалам. Түнге қарай желік біте ме, жоқ әлде таныстарынан гөрі бейтаныстарға әуестігі басым бола ма, әйтеуір өзгеріп сала береді... Техникумнын ауласына келгесін-ақ қағынып кетті. Ары-бері өткен жігіттеріне тиісіп, жырқ-жырқ күлді, шулап өлен айтты. Сөйтіп, біздін сырттан кеп тұрғанымызды әшкерелеп бітті. Бақи әлі жоқ. Розасы түскір бұлданып шықпай жатыр ма, әлде бөлмесін таба алмай қалды ма, болмаса: «Жолдастарым сенімен танысқалы кеп тұр», — дегесін таранып жатыр ма — белгісіз. Таранып, киініп жатса, Бақидың өзі келер еді ғой... Шыдамым таусылды. Дәл осы жолы көрсете алмай қайтсақ, бес жыл бойы өтірікші атанып кетеріміз хақ. Жүгіріп Бақидың артынан мен де келдім. Дәліздің іші қайшы алысқан адам, сапырылысып жүр. Жұмыртқадай, лампочканың жарығы темекінің түтінімен әбден буалдырланып алған. Бір түрлі жылымшы иіс мүңк ете түсті. Ары кірерімді де, кірмесімді де білмей тұрып қалдым. Кепкісін жымыра киген нән жігіт қасақана иығымнан қағып өтті. Тағы біреуге соғылдым. Сөйте-сөйте сыртқа шығыппын.

	Манағыдай емес, қыздар сыбырға көшіпті.

	— Ойбай, қайда жүрсіңдер! Әлгі Бақи қайда? Құрсын, кетейік. Мыналар төбелеске дайындалып жатса керек. — Аңқалаңдап Бақи жетті.

	— Қазір, міне, тап қазір келеді.

	— Келгеннің жолы болсын, кеттік. Тағы бірде кезігерміз. Сөйтіп айт. Мына жігіттер төбелескелі жатыпты. Бір кішкене бала кеп айтып кетті.

	Кідірмей-ақ ауылға қарай жылыстадық...

	Ертесі Бақи кеңсірігін емдету үшін қалаға аттанды. Сонан бері Розамен кездескенін көрген емеспіз. Міне, биыл екінші курсты бастадық. Старостамыз әлі жирен шаш теңізші. Екеуіне де батырып әзілдейтін сұлу мұрт. Ол старостаға айтады:

	— Былтыр ғой біз жұмыстан тамағымызға қарызданып қайттық. Ал сен болсаң, түйе сатқандай-ақ шыттай киіндің. Сонда не, бізді ақымақ санаймысың. Жоқ, мырзам, былтыр сені әскерден жаңа келді деп аяғанбыз. Енді өтеуің керек. Әйтпесе сотқа береміз.

	Ол үндемейді. Бірақ бетіне қаны ойнап шыға келеді. «¥ялғаны ғой», — деп ойлаймыз. Мүмкін, ыза болғаны шығар... Бақиға айтады:

	— Бәкен жақында Роза жеңгемізді қалаға әкеп, тамашалатып қайтарыпты деп естідік, ұзын құлақтан. Азамат. Әскерлік міндетін өтеп келді. Оқуға түсті. Енді үйленуіне әбден болады. Бірақ сол жеңгемізді, әпендем айтпақшы, тірі шақта көре алмаймыз ба деп қорқам.

	Шамалғаннан шыққан автобус Алматыға жеткенше Бәкең газет оқумен болыпты да, қасында отырған Розаға ләм-мим демепті деседі, сабазың. Бір себептен сол да дұрыс. Әйелге жалбаңдаған жігітті жек көремін. Алатын болғасын әуектетіп керегі не. Соған қарағанда, той жақын қалған секілді.

	Жігіттер лап қояды.

	— Бәке, шынымен қашан үйленесіз? Әттең, өзімізге сондай қыз табылса, шіркін! Той деген де сөз бе, сәрсенбі күні таңертең жасар едік.

	— Өстіп жүріп дат деп қала ма деп қорқам.

	— Не көп, жігіт көп, ол да мүмкін.

	Бақи абыржып қалады. Сосын өзінің өмір туралы соңғы түйген қорытындыларын сабақтай бастайды.

	— Тірлігіңді сұра, тірлігіңді, — дейді әуелі сұлу мұртқа шүйіліп, — бәрі өз басыңнан өтеді... Аман болсаң қатын да аласың, бала да сүйесің...

	Ол мырс-мырс күледі.

	Шынында да бүгін он екінші сентябрь — танкистер күні. Бұл күні оны Роза Балтық жағалауында жүрген кезінде де талай рет құттықтаған. Бүгін де сонысын аңсап отыр. Бірақ...

	— Роза жақсы қыз, ер жігіттің жары болуға лайық қыз, — дедім,

	Бақи күрсініп жіберді.





КӨРШІЛЕР




	Өте тез — лездік; өте ұзақ — мәңгілік деген ұғымдар уақыт өлшемінен асып, кемімек емес — ең әуелі осының өзі мәңгілік екен. Сол мәңгіден келе жатқан ақиқатты Ырысбек дәл қазір лезде түсінгендей, жаңалық ашқандай сезінді. Биыл қырыққа толды. Әжесі жетпіс төрт жасында дүниеден қайтқан. Сонда бұл жеті жаста еді. Әжесінің ертегілері, батасы, қарғысы және де көшкен-қонғаны, көрші-қолаңы, ағайын-туысы, абысын-ажыны, ұлы-қызы, құда-құдағиы, тіпті оның әке-шешесі, ата-енесі, олардан естігендері — қысқасы, осының бәрі туралы айтатын әңгімелерінің көпшілігі есінде. Рас, кейбіреулерін кезінде түсінбеген. Бірақ, бүгінде соның ескі сорабына қарап толықтырып алады, соның негізінде түсінеді. Демек, өз өмірін қосып есептегенде, оқып білгенінен басқа, толық бір ғасыр туралы ұғымы бар.

	Мысалы, Қошан деген кісі жалғыз атты кедей екен. Сол жалғыз атына жер қора қазады. Кыстың күні болса керек, қарлы боран соға бастаған соң, атын әлгі қорасына кіргізейін десе, басы сыйып, бөксесі сыймай қалыпты. Содан соң сауырына жаман көрпесін жауып қояды. Ары өткен, бері өткен:

	— Кошеке, мұныңыз не? — деп сұрайды екен:

	Ол:

	— Кошан тіршілік қой, — дей салатын көрінеді жайымен. Сол сөз бүгінде ауылға ғана емес, аймаққа тараған әйгілі мәтел. Берекесіз шаруаның бәрі «Қошан тіршілік» аталады.

	Сөйткен Қошанның баласы Жыбырмен әжесінің тірі кезінде көрші отырған. Әжесі құралпы еді. Азан шақырып қойған аты Дүйсебек екен. Дүйсебек сыршы болатын. Ағаш төсектің беті, адалбақан, сандық секілді бұйымдарды әр түрлі бояумен өрнектегенде гүл-гүл жайнатып жіберетін. Тұқиып сыр жағып отырғанда бет-аузы жыбырлап кететін. Сонысына бола Жыбыр атанып кеткен.

	Ал Жыбырдың жалғыз ұлы Тұрдымқан бұдан бес-алты-ақ жас үлкен шығар. Ол да шебер етікші еді. Су жұқпас өтірікші болатын. Ішімдікке салынып, әйелімен ажырасып жүріп, ақыры өліп тынды. Қошанның оты біржола сөнді ме әлде бір жерде жалғасып жүр ме — бұл жағы қараңғы.

	Сол өзінің ой көзі жете алатын мезгілден бергі анық, көмескі, күңгірт, қараңғы — толып жатқан қуанышы, қайғысы бар көріністің топаны көз алдынан жөңкіліп лезде өте шықты. Сөйтті де өзі әлі бастан кешіп үлгермеген уақыт ішіндегі сезінбеген түйсікке тіреліп тоқтады. Тоқтады да бір күнге шегінді.

	Қызметтес жолдасы кеше жаңа пәтер алған ағайынын көшірісуге барған. Қайтып келген сон:

	— Патшағар, зілдей-зілдей мебельдерін көтере алмай, мықшыңдап жатсақ, аяқ киімдеріңді шешіңдер деп шыр-шыр етеді. Қайтсын енді бейшара, жеті атасынан бері есептегенде паркет еденді үйге кірген алғашқы ұрпақ қой. Бірақ өзі осындай үйде туып, өсіп келе жатқан адам секілді, ха-ха-ха! — деп бар даусымен өтірік күлген.

	Ырысбек жолдасының елеусіз, бірақ ағайынының қылығы ішіне сыймағандықтан, еріксіз айтқан «әзілі», еріксіз күлген күлкісі жайлы көп ойланды. Үқсастық бар еді. Өйткені мұның өзі де жақында дәл сондай пәтер алған. Жаңағы жолдасының ағайынынан айырмашылығы — бұл безектеп сезімін сыртқа шығарып айтпағаны ғана екен. Қандай таразыға салып, қанша рет безбендесе де бұдан арыға бара алмады. Себебі: тағалы ат тайып жығылардай жап-жалтыр болып жүзін көрініп жатқан еденді зілдей қабырға шкафінің сирағы тыр еткізгенде бетін тырнағандай денесі түршіккен. Сөйтсе де осындай қуаныш шалқытып тұрған шақта еркін тежей білу де мықтылық емес пе. Бүгін, міне, әлгіндей мазақтан құтылып отыр. Егер бұл бір пендешілік, жеңілдік істесе, өзінің тұзы жеңіл байғұс ендігі ұзын елдің руына, қысқа елдің қиырына жайылар еді. Алды-артын ойлап, қорытындыға келіп алғаны қандай жақсы болды. Шынында да атасынан қалған мұра емес.

	Ырысбек ес білгенде бұлардікі тауда, бір терең шатқалдың төрінде жеркепеде отыратын. Төбесіне салған майда тобылғының басы сүңгіленіп ыс болып тұрушы еді. Қабырғасынан, төбесінен анда-мұнда сау-сау етіп топырақ құйылатын. Осы үйді әбден қазып бола бергенде бұрышынан үлкен тас шыққан. Қопарып тастауға үй қазушылардың күші келмеген. Мөлшермен шөккен түйедей болар. Соның өркештейі бұлтиып нақ төргі керегенің түбінен шығып жататын. Содан соң сонымен бірдей етіп екі басына да тас қойып, үстіне қатар-қатар сырық салып, жүк жиятын. Сол кездегі көршілерінің көзі тірілерінің бірі — әжесінің үлкен келіні. Шүйкедей ақ кемпір. Анада келіп «құтты болсын» айтып, шашуын шашып кетті. Жүзге келдім дейді. Бұ кісі сол кезде осындай кемпір болып көрінетін бұған. Елулерде ме екен, сірә! Ендеше жүз болмаса да тоқсанның мол ішінде. Алжуға аз-ақ қалыпты. Кірген, шыққан есігінен жаңылып қалып, ана бөлме, мына бөлмені аралап жүре береді.

	Әр затты бір ұстап, сипап көреді де:

	— Жақсы, бәрі жақсы, бәрекелді! — дейді күбірлеп. Содан соң: — Құдай құтты қылсын, берген бағын алмасын; бұл әлі балаңның баласына кетеді. — Жағалап келе жатып, батареяға қолы тиеді. — Бұл нағып жылы болады десем, мынаның бәрінен тоқ жүріп тұрады екен ғой, — деп мен де бірдеңе білемін деген кісіше ақырын езу тартады.

	Сол жеркепе мен жаңа пәтерінің арасы қандай жақын және қандай алыс еді. Ақ кемпірге қараса жақын... Олай дейтіні — бұлар жеркепеде отырған жылы қыста бүкіл көршілерін соғымбасыға шақырды. Үйі әудем жердегі бір шал насыбай шақшасын ұмытып кетіпті. Алып келуге Ырысбекті жұмсады. Бұл есіктен аттап шыға-ақ бұрқыратып айдап жөнелген. Шақшаны әкеле жатып, осы насыбайды неге атады екен деген ой сап ете қалды. Жол-жөнекей көргісі келіп, аңсары ауа берді. Содан соң ерінге бір шөкім көк бұйра насыбайды қағып салды. А дегенде-ақ ерні дуылдай жөнелді. Шыдамай түкіріп тастады. Сонда да дуылдатқанын тоқтатпады. Есіктің алдында сәл бөгеліп аузын жеңінің сыртымен сүртті. Өйтіп-бүйтіп күйбеңдеп үйге кірді. Шалдың шақшасын берді. Кішкенеден соң көзі қарауытып, басы айналып бара жатқанын сезді. Жүре алмай, тәлтіректеп кетті. Жүрегі лоблыды. Ал құс келіп. Біреуі: «Ішін жел қармап қалды, ыстық-ыстық май ішкіз», — деді. Екіншісі: «Ішін қазан-толмасына дейін иіс сабынмен сылаңдар, жүрегінің басын уқалаңдар», — деді. Ақыры бүкіл ауылдан иіс сабын табылмады. Бұл насыбай атамын деп елітіп қалғанын ешкімге айтпаған. Бірақ соны біліп қойған осы ақ кемпір еді. Бәрін қойып сүт бергізген. Сөйтіп, күтпеген жерде табан астынан жабысып, жұрттың үрейін алған «науқасты» қолма-қол жазып, сезгірлігімен үлкен-кішіні түгел таң қалдырған. Ырысбекке осының бәрі кешегідей. Сөйткен бір ауылдың, бір дәуірдің пысығы бүгін бір үйдің ішінде жүріп адасқанын көргенде әлгіндегі қып-қысқа сезілген уақыт шексіздікке дейін созылып сала береді. Осы өзіне белгілі «ұзақтықтың» ішінде кімдер көрші болмады. Қайда жүрсе де, қандай жағдайда да көршісіз өмір сүру мүмкін емес екен. Бірақ дәл қазір сол көршілердің аты-жөні түгіл ұзақ санын табудың өзі үлкен жұмыс секілді. Сөйте тұра, естен кетпейтіндері тағы бар. Соның бірі — Жұмақын деген шолақ қырғыз. Қолының кемдігіне қарамай, ер көңілді еді. Ал оның бұл ісін біреулер ұсақтыққа жатқызары анық. Ырысбек үшін ірілік еді. Енді ойласа да солай екен.

	Ырысбек алғаш мектепке баратыннан жыл бұрын таудан ойға көшіп түсті. Ат төбеліндей ғана жерге орналасқан шағын қыстақ тау баласына алғаш ұшы-қиырсыз үлкен қала болып көрінді. Мұндағы жүру-тұру да өзгеше екен. Әркім қалаған жерінен үй қазуға болмайды. Бір жері көше, бір жері бақша. Төбесін шатырлап, еденін тақтайлап үй салып алу бұлардың қолынан келмейтін іс еді. Күтпеген жерден Жұмақындай көршіге кез болды. Асты-үсті тақтайлаған екі бөлмелі үйге кірді. Бұл — Жұмақынның ескі үйі екен.

	Бірде Ырысбектің әкесі арқанын қанжығасына байлап, ақ балтасын беліне қыстырып отынға аттанып бара жатты. Артынан жүгіре шыққан Жұмақын айқайлап шақырып алды.

	— Қайда барасың? — деді өңі бұзылған ол ынтығып. Әкесі қапелімде қатты абдырап:

	— Отын әкелейін деп, тауға... — деді. Отын түсіріп қайтесің, үйімді босат дегелі тұр деп ойлаған.

	— Мынауың болмайды, көршім, — деді ол қатты ренжіп, — қазір атыңнан түс те, ерін алып отқа қой. Содан соң біздікіне кел!

	Жұмақын әкесіне қатты ренжіді.

	— Жұмақынның көршісі көк балақ боп таудан отын сүйретіп келеді дегізсең, мені тірі өлтірмедің бе! «Көрші ақысы, құдай ақысы» деген. Мені бүйтіп екі дүниеге бірдей қара бет қылма.

	Бұрын-соңды ешқандай алыс-берісі жоқ осы адамның неге сөйткенін Ырысбек түсіне алмаған. Бірақ әйтеуір жаманшылық емес екенін білген. Енді ойласа, жақсылық жасау барлық адамның қолынан келмейтін іс екен. Ал кез келген ақымақтың жаманшылық жасай алатынына сенімі мол. Жұмақынның жақсылығы оның жеке басының кереметтігінен де емес шығар. Халықтың ғасырлар бойы қалыптасқан, орныққан көршілік занын орындағандығы болар. Әйтсе де осындай жақсы дәстүрлерді бұлжытпайтындар, тіпті көп болса, шіркін!..

	Өйту қайда дейсің! Адам мінезіндей күрделі бәлені көрмеді ғой бұл. Баяғыда класс жетекшісінің кейбір балаларға мінездеме жаза алмай қиналғанын білетін. «Осы біздің бәленде адам ретінде мінезі бар ма?» — деп сұрағаны барды. Сөйтіп, өзі де бір көршісінің мінезіне жіп таға алмай-ақ қойды.

	Осыдан бес-алты жыл бұрын, оқу бітірген соң қалада қалды.

	Әлгімен жылға толар-толмас уақыт қана көріп отырды. Кылықтары бір түрлі қызық еді.

	Пәтер іздеу дегеннің жоқ қарағаннан да жаман екенін білетін шығарсыздар. Жылы ұшырай қарағандардың бәрінен де сұрағың келіп тұрады. Ырысбек өстіп ерсілі-қарсылы жүргіншілермен есік алдында, аулада отырғандарға жалтақтай қарап келе жатқан. Толған торсықтай бүйрек бет жігіт ұшыраса кетті. Екеуі сәл шүйіркелесіп, жағдайласқан соң-ақ әлгі жігіт үйіне бастап әкелді.

	— От астынан жағылып, барлығына жылу сонан тарайтын етіп салынған жеті бөлмелі үйі бар екен. Кезінде осы совхоздың директоры жекеменшігіне салдырып, бұған он төрт мың сомға сатып кетіпті. Аты — Бөкенбай екен. Он жыл қой бағыпты. Жиған-тергенін, жылт еткен бұйымдарына дейін сатып, осыған жұмсап, қалтасының да көңілінің де ортайып жалақтап отырған сыңайын танытты. Аулада анадай жерге моншаға арнап оқшау салынған бір бөлме үйін әлгіндей жағдайына бола амалсыз жалға беретінін айтты.

	Ырысбектің де іздегені осындай адам болатын. Оған керегі ақша, бұған керегі пәтер. Аралап көріп еді, бұрынғы иесі кілем ілген шегелер сойдиып-сойдиып бос тұр екен. Оның бәрін қалпына келтіру үшін кемінде нән кілемнен алтауы керек. Едені тағы бар. Бөкенбайдың соның барлығын түгендеп, бөлмелердің өзді-өзіне лайық жиһаздарын қалпына келтірмейінше, жарғақ құлағы жастыққа тимейтіндей көрінді. Мұнысы оның дүние құмарлығы ма, әлде жаңадан қолы жеткен арманының әлі басылып үлгермеген алғашқы алқыны ма, ол жағын ажырата алмады.

	Дөңгелек үстелге дастарқан жасады. Шай іше отырып:

	— Үйді көрдің туысқан, — деді Бөкенбай бір түрлі жылы ұшырай қарап, — ұнатсаң ертең көшіп келе бер. Мен үйде болмасам, әйелім Қайныш бар. Кілті өзінде.

	Ырысбек ертеңіне-ақ көшіп келді. Есікті Қайныш келіп ашты. Бөкенбай қойдан шыққалы бері, қойшылардың үйін жөндейтін бригадада істеймін деген-ді. Сол жұмысына аттанып кетіпті. Жарты айсыз оралмайтын түрі бар. Ол бір жолаушы көрінеді. Түптеп келгенде, көршісі де, пәтердің қожайыны да осы Қайныштың өзі секілді. Мейлі емес пе, Қайнышты қомсынатындай мұның өзі кім?.. Бұлардың адал еңбегінің, табан ет, маңдай терінің арқасында осыншама ғимаратқа қолы жетіп отыр. Балпиған қараторы келіншектің бас-аяғын көзімен түгел шолып шыққан Ырысбектің ойында осы тұрған. Ол бірақ алды-артына қарамастан, Бөкенбайдың аманатын жеткізіп жатты. Езуі көпіріп, сәл дұдықтанып сейлейді екен.

	— «Қарызданып-қауғаланып жаңадан қора-жай алып дегендей, жағдайды кеше ескерткем. Жөні келсе бір жылға, әйтпесе жарты жылға түгел төлеп қойсын! Ақыр беретін тиындары ғой. Сонда біздің де көзімізге көрініп қалар еді» деп кетті көршілеріңіз, — деді.

	— Әрине, оныңыз рас қой, — деді Ырысбек Қайныштың талабын қанағаттандыратын халы бар кісідей-ақ.

	— Жас балалары аз екен деп еді, көп екен ғой, менің Аманым тентек, балаңызбен төбелесіп қалып жүрмесе, қайдан білейін. Бала болған соң көкті жұлып, тамға үйкеніп... — деді Қайныш тағы да дұдықтап.

	«Көп» деген сөз Ырысбектің жүрегіне шаншудай қадалды.

	— Әрине, енді ептеп балалар бар, — деп күмілжіді. Күмілжу табиғатына жат қылық еді, жараспай шықты. Автобуста бейтаныс біреумен бес-он минут қатар отырғанда қасындағының мазалы адам болғаны жақсы. Оған қарағанда бұл айлап-жылдап бірге отыратын көрші. Әлі түсініспей жатып көңілін жыртқысы келмей, амалсыз осылай деген. Бірақ Қайныш мұнымен тынбады.

	— Ей, Аман! Құдай ғана қуратып қойған қу шешек, тұр былай! Кісінің бірдеңесін сындырасың! — деді.

	Шашын ұстарамен тақырлап қырған дап-дардай қара бала анадай жердегі алма ағашының түбіне үйіп қойған жүктің үстіне түйнек тигендей аунап жатыр екен. Қайныштың айқайын елер емес.

	— Ыдыс-аяқты шағар ма екен? — деп абыржыды әйелі. Қайныш баласын қолына шыбық алып жүріп зорға қуды.

	— Сұмдық-ай, баласы тентек пе, әлде есалаң ба? — деді әйелі шошынып.

	Ырысбектің есіне әлгі жолдасының тағы бір қылығы түсті.

	Ол отырып-отырып өз-өзінен: «Сен анау жалбиған қара теректі бұтағы жоқ, сидиған сырық күйінде көре аласың ба? Мәселен мен көре аламын. Тіпті, сені жалаңаш күйіңде көре аламын. Ол ол ма, не ойлап тұрғаныңды да білемін. Ал қайтесің?! Деп бір қойған екен дейді сонда», — дейтін өзеленш-өзеленіп.

	— Ой, данышпаның-ай десең ше! — деп әзілдейгін бұл да.

	Кайныш пен Аманға сол «данышпанның» көзімен бір демге қарап еді, зәресі ұшты. Амалсыз ақылға жеңдіруге тура келді. Содан соң көңіл жұбататын бөтен дәлел іздеді. Сондағы қарманып тапқаны институтта оқып жүргенде бір қарт мұғалімнің аузынан естіген әнгімесі болды.

	Сол кісінің өзіне таныс ерлі-зайыпты екі адам ажырасып кетеді. Арада уақыт өтіп жатады. Әйелі күйеуге тиеді. Ері әйел алады. Күндердің күнінде екеуі де жаңа пәтерге көшеді. Келсе, пәтерлері есіктес болып шығады. Әуелде ажырасып кеткен бұрынғы ерлі-зайыптылар есік алдында кездесіп қалғанда ала көздеп өтіседі екен. Келе-келе амандасатын болады. Ақыры бірін-бірі қонаққа шақырысып, аяқ-табағы араласып тұратын тату көршіге айналып кетіпті дейтін. Оның қасында Кайнышпен көрші болудың несі қиын. Баяғыда әжесі айтатын: біздің Коқыш «әринемен құтылады» деп. Мұнысы несі екен жарықтықтың дейтін әже сөзінің байыбына бара алмай. Соны енді түсінгендей. Манадан бері өзі де жанына зор келгенде әлденеше «әринені» тоғытып жіберіпті. «Келеке болмай, береке болмайды екен, балам» деп отырар еді. Міне, мұның да шындығын дәлелдейтін кез жеткен секілді. Кайныш қалай төңкерілсе, бұл солай төңкеріліп түскенін аңғармай да қалыпты. «Келеке болу» деген осы емес пе. Енді «берекесін» күту керек.

	Шілде. Тал түс. Аспан айналып жерге түскен ыстық. «Кедей болсаң көшіп көр», тиесең де, түсірсең де таусылмайтын көң-қоқыр әбден қажытқан. Тілі аузына сыймайды, тер шүмектеп тұр. Буын-буыны қалтыраған секілді. Содан соң амалсыз үюлі жүктің қасындағы көгалға жүресінен отыра кетіп, сұқ саусағымен маңдай терін сыпырды. «Берекесін күту керек» деген ойын ешкімге айтқан жоқ. «¥лым жақсы болсын десең, ұлы жақсымен; қызым жақсы болсын десең, қызы жақсымен ауылдас бол». Ал таптың іздеген көршіңді. Өзін-өзі зорлап кеңк-кеңк күлді. Онысы күлкіден гөрі жылағанға көбірек ұқсаған. Сонда отырып баяғы бала кездегі көршісі Жұмақынды еске алып еді. Кілең сөйтеді. Кайдағы бір өстіп көршіден торыққанда еске түсетін әдеті. Сірә, адам жаманшылықсыз, жақсылықтың қадірін білмейтін болу керек.

	Кызы демекші, қызы Үкілім қандай тамаша адам еді, шіркін! Өзі сондай бауырмал, балажан болатын. Мұның тасыр, тектектігіне қарамай, туған інісінше бауырына тартып алған. Есіне сол Үкілім түссе әліге дейін жүрегі лүпілдеп жөнеледі. Сірә, өле-өлгенше ұмыта алмас.

	Сол ертеректе Ырысбектің өзінен оқитын Құсман деген кішкентай ғана бұлтиған әнші бала болды. Оған ауық-ауық ән айтқызып қойып, рақаттанып тыңдайтын. Әсіресе:



	«Қызыққанмен, қызғанғанмен не пайда,

	Әттең неге он сегізде болмадым»,



	— деп шырқағанда сол кездегі көңіл күйін шертіп тұрғандай сезінетін. Сөйтетін де тағы да Үкілім жайлы ойлайтын. Ойлайтын да ертегінің кейіпкеріндей ғажайып сұлу бейнесін көз алдына елестететін. Өкінетін, аяйтын — әйтеуір өзі де бір демге таңғажайып өмір кешетін.

	Өкінетіні сол кезде Үкілімді неге сонша жақсы көретінін өзі де түсінбейді екен. Енді пайымдайды — сәби жүректі әлі қылауы түспеген сұлулық құдіреті ғана баурап алған сияқты. Ал аяйтыны — «ай десе аузы, күн десе көзі бар» сұлудың күйеуі бір көзін аппақ шел қаптаған соқыр жігіт еді. Ырысбекке оның жан дүниесі осы күнге дейін қараңғы, әрине. Алайда анадай сұлу мен мынадай соқырдың сырт пішіндерінің өзін сыйыстыра алған емес.

	Үкілім әкесінің үйіне келгеніне екі-үш күн болған. Анда-мұнда келіп, өстіп жүріп кететіні бар-ды. Ырысбекті қасына қалдырып, екі үйдің үлкендері түгел қонаққа кеткен. Күн түстен ауған кез. Екеуі түскі шайын ішіп отыр еді, күтпеген жерден ауыл мұғалімі Базарәлі кіріп келді. Ол да сымбатты жігіт. Бірақ сол жолы Ырысбек оны керемет жек көрді. Өйткені Базарәлі кіріп келгенде, Үкілім зәресі қалмай қорықты. Тұла бойы безгек ұстағандай қалшылдап, Ырысбекті бауырына тарта берді. Анау табалдырықтан бері бір аттап, жылан көргендей кілт тоқтады. Сәлден соң үнсіз күлді. Содан соң:

	— Үкі-лі-м, — дегендей болды. Алқымынан біреу қыса қойғандай, даусы бір түрлі сүйкімсіз шықты. Әлден уақыттан кейін және де, — Үкілім, — деп жұтынды.

	Үкілім үндеген жоқ. Анау тағы да бір басып, екі басып жақындай түсті.

	— Жақындамаңыз, кетіңіз! — деді Үкілім.

	— Қинамашы, жаным, құлың болайын! — деді анау.

	— Ұятың қайда, Базарәлі? Тіпті, мына баладан ұялсаңыз етті. Үят болды-ау, өлдім-ау, өлтірдің-ау! — деп Үкілім жылап жіберді.

	Базарәлі сонда да болған жоқ.

	— Күнім, тыңдашы мені, аяшы! Тым құрығанда жылы сөзіңді айтшы! — деп ол да жыламсырады.

	— Менің күйеуім бар адаммын. Аулақ жүріңіз дедім, аулақ жүріңіз!

	Үкілімнің құшағында отырған Ырысбектің жүрегі атша тулайды. Әлі келсе арыстандай атылып барып, Базарәліні бас салып шайнар еді, шіркін!..

	— Сондай сөзді айтпашы, күнім, мен сені оған қимаймын ғой!

	— Қиыңыз, қимаңыз — ол менің құдай қосқан қосағым. Ақ некемді арамдай алмаймын дедім ғой сізге әлдеқашан-ақ! Құдай үшін, жұрттың көзіне түспей тұрғаныңызда қайтыңызшы!

	— Мен сен үшін адам түгіл тозақтан да қорықпаймын. Көрген жұрттың көзі шықсын! — деп жақындай түсті. Жақындап келіп, Үкілімнің білегінен ұстай бергені сол еді, Ырысбек қос қолдап бетін шауып жіберді. Бетінен қан бұрқ етті. Оның көптен алынбай көстиіп өсіп кеткен қарға тұяғы осып түсіпті. Бетін басып, теріс айнала берді.

	Ол кеткен соң да Үкілім көп жылады.. Неге жылағанын Ырысбек түсінген жоқ. Ал өзі қорған бола алғанына масаттанып қалған. Бірақ ертеңіне осынысы үшін шешесінен соққы жеп тынды. Сол қылығы есіне түссе, күні бүгінге дейін жападан-жалғыз отырып қысылады.

	Ырысбек екі үйлі жанның ортасындағы жалғыз бала еді. Үлкендер Жұмақынның үйінде әңгімелесіп отырған. Бұл өзімен-өзі анадай бұрышта оқшау қалды. Мұндайда бір өзі төрт-бес адам болып ойнай беретін әдеті бар-ды. Даусын да тежемейтін. Бір кезде сол дағдысына басып, кешегі Үкілім мен Базарәлінің даусына салып саңқылдап жөнелсе керек. Ойынның қызығына түскен Ырысбек шешесі келіп, аузын бұрап жұлып алғанша аңғармапты. Бұл сөйтіп дүрілдей жөнелгенде-ақ Үкілім үйден шығып кетіпті. Содан қайтып, Үкілімді көре алмады. Сонда, кей-кейде Үкілімді көргісі келіп аңсағанда, «неге өйтеді» деуші еді, ақымақ басы, ұяты бар екен ғой...

	Бүрмеленген қос етекті ақ шағи көйлек, тықыр қара барқыттан қынама бел қамзол киген, аяғында биік өкше былғары етігі бар, қызыл бөртпе шәлінің күреңіткен сәулесі күн көрінер жұқа танауға қызғылтым нұрын түсіріп тұратын әдемі ақ құба келіншек көз алдынан буалдырланып сөне-сөне, орнын желкесі күдірейген бунақ-бунақ күміс тіс қара келіншек басты. Ол — өзінің әлгі мінезіне жіп таға алмайтын «көршісі» Қайныш. Аманды қуа-қуа үйіне кіріп кеткен. Енді өзіне қарай келе жатты. Бөкенбайдың атынан тағы қандай аманат айтылар екен деп ойлаған. Сөйтіп және бір «әринені» дайындап отыр еді, олай болмады. Жақындай беріп-ақ:

	— «Көршімнің» шаршап қалған түрі бар ғой, отырысына қарағанда, — деп әзілдеді. — Жүріңдер, үйге кіріп шай ішіп, тыныстап алыңдар. Құдай-ау, әлі ерте, несіне асығасыңдар? Күн көзінде жата тұрсын қайта.

	Қайныштан күтпеген мінезі. Ырысбекше болғанда мынадай жайдарылык Қайнышқа жараспайтын секілді. Әлгінде Аманды қуып бара жатқандағы қимыл-қозғалысы бүкіл бітімімен үйлесіп кеткендей еді. Ырысбек дәл сол сәтте: «Жоқшылықта өмір сүрсе де, жақсының аты жақсы; Тоқшылықта өмір сүрсе де, жаманның аты жаман екен-ау» деп еді ішінен. Қайныштың дастарқаны үстінде отырып та осы пікірінен қайта алмады.

	Өзінің қолы мол көрінеді. Дастарқанын құда сый ғып жасапты. Сонысына қарап көңілденген Ырысбек:

	— Қайныш «көрші» манағы айтқаныңның барлығы дұрыс. «Басы қату болса, аяғы тату болады» дегенді халық осындайдан айтқан. Кеше Бөкенбаймен осы дастарқанның басында келіскен сияқты едік, бүгін сөз жаңғырып қалыпты. «Отты көсеген өшірер, қоңсыны қузаған кешірер» деген де бар халықта. Бізге бір жылға түгел төле дегеніңіз қиын тиіп тұр, — деп көңіліндегісін айтып, біраз нәрсені аңғартып алу мақсатымен сөзді арыдан бастаған. Бірақ Қайныш беріден қайырды.

	— Біздің де табан ет маңдай теріміз. Арқа етімізді арша, борбай етімізді борша ғып жүріп тапқан ақ-адал еңбегімізге алып отырмыз.

	— Әрине, — деді сасып қалған Ырысбек тағы да. Бірдеңе деп жағдай айтқысы келіп еді, аузына сөз түспеді.

	Ырысбектің төрт-бес жасар ұлы шыр ете қалды. Бәрі солай аңтарылды. Аман жата қалып, басынан асырып лақтырып жіберіпті. Әйелі барып баласын жұбатты. Қайныш барып Аманды соқты.

	— Есалаң шешек, бір жері сынып кетсе қайтесің?! Бөкенбай жоқ болса өстіп қағынып кетеді бұл шешек. Әкең келсін, сені ме, тұра тұр балам! — деп сытылып қашып шыққан Аманға жұдырығын түйіп, кіжініп қойды.

	— Баяғыда біздің бір шешеміз, — деді Ырысбек өп-өтірік, — кісі барда балаларым билейді, кісі жоқта өзім билеймін дейді екен. Сіз кісі отырғанда да өзіңіз билейді екенсіз, оныңыз өте дұрыс. Ата-анадан қорықпаған бала — бала бола ма!..

	— Неге бұлай дегенін өзі де білген жоқ. Жаңағыдан кейін дастарқан басына орнаған өлі тыныштық еңсесін түсіріп бара жатқан соң, әйтеуір бірдеңе дегісі келген.

	Бөкенбай анда-мұнда бір келіп, кір-қоңын жудырып қайтады. Ол келген сайын екі үйі бірін-бірі шақырысып, бөліп ішіп қалады. Қалай Бөкенбай аттанып кетеді, солай оның атынан сәлем жетеді.

	Қайныштан естуінше бір жолы келіп кеткенінде:

	— Токты көп пайдаланатын сияқты. Бұдан былай пәтер ақысының сыртында ток пұлын төлеп тұрсын! — депті.

	— Әрине, жарықсыз отыра алмаспыз, төлейік, — деген.

	Келесі жолы:

	— Айына үш сом аз екен. Тағы бір сом қоссын! — деп қатты тапсырып кетіпті. Кайныш «енді айта алмаймын. ¥ят болады» деген екен, өзін сабай жаздапты.

	— Әрине, «көрші» отырған соң бүтіндік керек. Әйелің «сөйтті» деп күйеуінен сұрағанымыз ұят шығар. Бір сомда тұрған не бар, берелік, — деген.

	Өстіп ырғасып жүргенде суық күз де түсіпті. Ырысбек мұны бала-шағасы бүрсең қағып, сирағын жағардай халге жеткенде бір-ақ білді. Ал бұл кезде Бөкенбайдың отыны енді екі-үш жылға мойымай жетердей мол екен. Майдалап жарып, бақшалап жиған тамызығының өзі тау теңіз еді. Кайныштың түтіні мана-ақ будақтаған. Соның арқасы.

	Әбден қиналған Ырысбек аулада ары-бері теңселіп жүрген. Есіне әлдене қалт түсе кетті. Бұлардың орналасқан жері колхоздың бұрынғы алма бағы — селоның ең шеті. Былайырақ шықса, күтусіз қалып жұтаған алма ағаштары бар. Соның қураған-қурағандарын кесіп алғанға ешкім ештеңе демес. Әдейі құрылысқа қалдырған алаң ғой. Тіпті, бір қу түбірлер де тұрған. Бекер тоңғанша соларды қағып әкеліп, жағып жылынбай ма.

	Дереу Қайныштың балтасын сұрап алып, ойлаған жеріне барып еді, иен отынға кенелді де қалды. Бұтап та, тұтас-тұтас сүйреп те әкеліп, ақ сеңке болып қураған алма ағаштарын іргесіне жия бастаған.

	— Апам балтаны берсін деп жатыр, — деді арсалаңдап шауып жеткен Аман.

	Ырысбек отын бұтап жатқан балтасын амалсыз Аманның қолына ұстата берді. Екі кештің арасында не қылады екен деп ойлаған. Сөйткенше болған жоқ, іле-шала Қайныштың даусы естілді. Жалт қарап еді:

	— Ей, Аман, есалаң шешек үйден шықпай отыр! Ана балалар қорқады. Мен отын бұтап әкелейін, — деп қақпадан шығып бара жатқанын көрді.

	Ағаш отынның жалпылдақ жалынына кірпіш пеш оңайлықпен қыза қойған жоқ. Үйдің іші әлі жылынбаған. Ырысбек бала-шағасымен үркердей болып пештің аузына, қазандықтың айналасына жиналды. Таң атса, көмір түсірудің қамына кіріспек. Салдыр-гүлдір есік ашылды. Тағы да Аман екен. Әуелде ардын-гүрдің неменің тапырақтаған жүрісіне ренжіп:

	— Ақырын, ақырын! Біреу қуып келе жатқаннан саумысың! — деп онсыз да терісіне сыймай әрең тұрған Ырысбек зекіп жіберіп еді:

	— Аға, мамам аяғын... сізді шақырып жатыр, — деді Аман солқ-солқ жылап.

	Ырысбектің іші қып ете қалды. Келсе, ойлағанындай екен. Батар күнмен таласып алысамын деп, сол аяғының үстін тобыққа тақау жерден ақ балтамен шауып алыпты. Етігінің іші қанға толып кеткен. Әйтеуір жандалбасамен үйге жетіп жығылған сияқты. Дереу етікті шешіп, дәкемен қалыңдап таңды. Балтырдан, тақымның қылтасынан тағы да қысып байлады. Содан соң «Жедел жәрдем» шақырды.

	«Жедел жәрдем» жеткенше Қайныш қатты әлсіреп қалып еді. Машинаға үш-төрт кісі зембілмен зорға көтеріп салды. Содан соң Ырысбек ауруханаға ілесе келді. Хал-жағдайын біліп, есін жиғанша қасында болды. Ырысбек кетерде Қайныш:

	— Ырысбек-ау, құдайы көршімсің ғой, бала-шаға өзіңе аманат. Аманым тентек неме еді, бірдеңеге арандап қалмасын! Әкесі келгенше бас-көз бола гөр! — деп төсекте жатып кемсеңдеп, қолының сыртымен көзінің жасын сүртті. Демек халықтың көршілік туралы заңын мұның да білгені-ау!..

	Ең ғажабы Ырысбек осының барлығын лезде ойлап, көз алдынан өткізіп үлгерді. Осыған орай Жұмақыннын тағы бір әңгімесін есіне алды. «Баяғыда, — дейтін ол, — өзен бойына су ала келіп отырған бір қыз: «Құдай қаһарланса он сегіз мың ғаламды бір тарының қауызына сыйғызады екен дейді. Сонысы шын екенін білейін, әуелі мені сыйғызып алсыншы» деп күпірлік ойлапты. Сол-ақ екен қыз ұзатылады. Барған жерінде бәлен жыл өмір сүреді. Балалы-шағалы болады. Күндердің күнінде өстіп су ала келгенде, үйелмелі-сүйелмелі екі ұлы бірдей өзенге ағып өледі Ал аңыра! Жағада бүйірін таянып отырып алып, ботасы өлген боз інгендей боздай береді, боздай береді. Әбден сілесі қатқан кезде, сүт пісіріп кеткені есіне түседі. Қап, тасып төгілді-ау деп тұра жүгіріп келсе, әлі піспеген екен дейді». Мұны ол құдайдың күші деп түсіндіретін. Ырысбек те кезінде сенетін оған. Енді ойласа құдайдың емес, қиялдың күші екен. Дәл қазір өзі де бастан кешкендей.

	Бүгінде ешкімге тәуелсіз, ел қатарлы баспанасы бар. Кейбір көршілерінің тарақандарынан басқасы әлі қатыспайды. Мейлі, сонда да өмір сүре беруге болатын сияқты. Бірақ шау тартып жетті-ау, шіркінге

	Ырысбек:



	«Әр-әр-ай!

	Жастық, шіркін, барады-ай,

	Аттай шауып қарамай!»



	— деп әндетіп орнынан тұрды.





ЖАЗЫЛМАҒАН ӘҢПМЕ




	Шынында да бұл жайды әңгіме етіп жазуға оқталғаныма көп болды. Прототиптері дайын. Негізгісі — бір досымның әкесі. Ол туралы «жазғалы жүрмін» дегенді қашан айтқанымды нақтылы есептеп шықтым. Үш жыл уақыт өтіпті. Әлі бастаған жоқпын. Шынымды айтсам, бастай алмай жүрмін. Өйткені әкесі марқұм өте қарапайым, бір тоға, момын адам еді. Мұндай кісі туралы жазамын деп қанша қарбанғаныңмен не айта қоймақсың?! Осы жағын күні бұрын ескерсем етті. Қазір сол ойланбай сөйлеген сөзім, іштей мұжып жеп жүр. Неге жазамын дедім? Несін жазбақ болдым?

	Менің өстіп қиналып жүргенімді досым да сезді-ау деймін, бір кездескенімде әкесі жайлы мынадай әңгіме айтты. «Мың тоғыз жүз жиырмасыншы жылдың сентябрь, октябрь айларының іші болса керек, әкем Қасымбекті Жаркент уездік милиция начальнигі шақырып алады. Аман-есендіктен соң кабинетінен шығып, әрнені сұраған болып, аулада оқшау тұрған төрт-бес адамның алдынан ары-бері өтеді. Арада екі-үш күн өткен соң милиция начальнигі әкемді қайта шақыртып, С. қаласында тұратын бір беймәлім адамға құпия пакет апаруды тапсырады. Тапсырманы орындайды. Ал, оның берген пакетін тиісті орынға әкеліп табыс етеді.

	Әлгі сырттай бақылап тұрған төрт-бесеуі Москвадан келген чекистер сияқты. Әкемнің дене құрылысын, қимыл-харакетін байқаса керек. Әлгі беймәлім адам да тегін емес: орыс, қытай, ұйғыры бар, он төрт тілде жатық сөйлейтін тілмаш екен. Ташкентте арнайы даярлықтан өткен біздің адам болып шығады. Сөйтіп, Қорғас шекарасы арқылы осы адаммен әлденеше рет байланыс жасайды. Өстіп жүрген кезінде күтпеген жерден ауруханаға түсіп қалады.

	Ол былай болыпты. Осыдан екі-үш жыл бұрын Жаркент қаласындағы Қасен Бектеміров деген татардың бір отар қойын айдап келе жатып, Өсектің жағасында отырған ұйғырдың пиязына қаптатып алады. Пиязға түн ішінде кенеше қадалған көп қой, айдауға көнбей, қара топырағын шығарып кетеді. Бұған ызасы келген пияздың иесі әкемді алты өрме қамшымен көсіп жібереді. Қамшының ұшындағы түйіні төс сүйегіне тиіпті. Сол жері ауық-ауық ауырып, кейде тіпті, асқынып іріңдеп кетеді екен. Жыл сайын естіген соң, үйреншікті болады да елең қылмай жүре береді. Қарағайдың шайырын тартып қоятын көрінеді. Бір күні аузын аршып отырса, ар жағынан қолына қатты бірдеңе ілігіпті. Жұлып кеп алады да талып жығылады. Суырып алғаны төс сүйектің шіріген сынығы екен. Содан жолдастары ауруханаға әкеледі.

	Осы тұста атаман Дутов өлтіріледі.

	«Атаманның ақыры» дейтін көркем суретті фильмдегі ақтың әскерлері өз көрін өзіне қаздырып атып тастайтын фамилиясы белгісіз Әкім дейтін байланысшыны көрген сайын, әкем Қасымбек Қашқынбаев емес пе деп қаламын. Екеуінің де оң жақ қабағының тыртығы бар, ұзын бойлы, жауырынды, ат жақтылау, жасы отыздың үстіндегі жұмысшы адам. Мүмкін бұл туралы деректі әкемді сырттай байланысшы ретінде білетін біреу берген шығар, әйтпесе архив документтерінде байланысшының шын аты-жөні жазылмай, сырт тұлғасы, түр-тұрпаты ғана суреттелген болар. Кино көркем суретті болғандықтан, мұндай жанама кейіпкердің, мысалы, Қасымбекті Әкім дей салғанында не тұр. Тіпті, оны менің әкем деген күннің өзінде де өз көрін өзіне қаздырып ататын жері өтірік болар еді».

	Мұндай фактіге сүйеніп, көркем шығарма жазу қолымнан келмейтінін, келе қалған күнде де оңайға түспейтінін сезсем де амалсыз тыңдап отыр едім, одан досымның өзі құтқарды.

	— Иә, — дедім мен қуанып кетіп, — сөз жоқ өтірік болар еді. Сондықтан оның Әкім боп жүре бергені-ақ дұрыс.

	Досым манадан бергі сөзінің зая кеткенін білді ме, үндемей қалды. Содан соң мен оның көңілін аулауға тырыстым. Сөйттім де әлдеқалай аузыма түскен бір әзіл әңгімені бастадым. Бірақ досымның әкесі туралы жазу ниетімнен қайта алмадым. Өйткені ол кісіге деген ықыласымды басқаша жолмен білдірудің еш мүмкіндігі жоқ еді...

	Досымның аты — Ғалым. Әйелі екеуі де мұғалім. Мен онымен кездейсоқ таныстым. Қоңыр күз болатын. Армиядан келдім де Жалаңаштағы нағашыларыма тарттым. Сол жолы екеуміз почтаның машинасына бірге отырдық. Ол Кегеннен кештетіп шығып, Ақтоғайды басып жүрді. Сарықамысқа көз байлана жеттік. Көпірден өте бере, машинамыз бұзылып қалды. Егер адресі дәл болса, нағашы ағайым осыдан бес шақырымдай жоғары тұрады. Колхоздың көк өсіретін бригадирі. Босқа тұрғанша жол жөнін білгім келіп, тоғай арасын шолып көріп едім, қамыс па, құрақ па, кісі бойы шөпке оралып, қарыс қадам баса алмай қайтып оралдым. Машина от алғанша жеті қараңғы түн болды. Сөйтіп, Жалаңашқа түнгі бірде зорға жеттік. Мұнда алғаш келуім еді. Оның үстіне, бұл түні көше тастай қараңғы екен. Машинадан түскен соң қайдан келіп, қайда тұрғанымды білмей қалдым. Мен өйтіп-бүйтіп есімді жиғанша «танысым» қараңғыға сүңгіп кетіпті. Шарасыздан шоферға ілесіп кете бардым.

	Жыл айналып осында көшіп келгеміз. Күтпеген жерден көшеде сол жігітпен кездесе қалдым. Ол да, мен де — бір-бірімізді жазбай таныдық. Осы жолы жібермей, үйіне ертіп келді.

	Сөйтіп, әлгі жігітпен бір жылдан кейін қайта табыстым. Әкесі төсекте жатыр екен. ¥зын бойлы, қапсағай денелі, ат жақты, түксиіңкі кісі. Сәлем беріп едім, ернін жыбырлатты да қойды. Басын көтерген де жоқ. Ғалым шешініп, әбден жайғасып отырған соң барып:

	— Аға, мынау әлгі былтырғы айтқан жігітім, — деді. — Жолдағы жүріс-тұрысынан секем алып, тастап кеттім дегенімші. — Ақсақал басын жұлып алды. Бетіме ошарыла қарады. — Сөзі жақсы еді, бірақ мойнында асынған рюкзагы бар, жеті қараңғыда қорықпай-үрікпей тоғайға кіріп шыққан соң, сескендім деп айтып едім ғой — деп Ғалым сөзін қайта толықтырды.

	Әкесі енді ғана есіне түсірген секілді.

	— Е, е, е... — деді бітіміне лайық қоңыр дауыспен. — Аманбысың балам?

	Болашақ таныстарымның қас-қабағын бағып отырмын. Бұрын көрісіп-біліспеген бұл семьяда кезінде мен туралы әңгіме болғанына толық көзім жетті. Әйелі де елең ете қалды. Бірақ шырайын тез өзгертіп, бұрынғысынша бейтаныс қалып таныта қойды. Тағы бір байқағаным — ақсақал баласына үлкен құрметпен қарайды екен. Баласы да әкесінің емеурінін бағып отыр. Әкесі де қайсыбір шалдарға ұқсап сүйегімді, руымды, жеті атамды, нағашы тегімді сұрап қазбалаған жоқ. Қайда тұратынымды, қандай оқу бітіргенім, қазір не жұмыс істейтініммен ғана танысты. Бірақ ештеңе деген жоқ. Байқаймын, он жылдықтан кейін оқымағанымды олқысынып отыр. Сонда да бар жайымды жасырғаным жоқ.

	Қыс ішінде көшіп келіп, бір қойшының бос тұрған екі бөлмелі тоқал тамына кіргенбіз. Билігі көрші үйдегі шал-кемпірде екен. Біздің қожайын болып солар есептелінді. Берекелі жақсы адамдар сияқты. Бұлардың да келін-баласы қой бағады. Қолында үшінші-төртінші класта оқитын немересі ғана бар. Үш жан алты бөлмелі шатырлы ағаш үйде тұрады. Біз сабаудай-сабаудай тоғыз жанбыз. Шұрқырап суырдың ініндей тоқал тамның астына кіріп-шығып жүргенде іштей қатты намыстанамын. Мұнымды әкем сезеді. Алайда не шара. Қыс көзі қырау. Сезеді де: «Қысылып-қымтырылып қыстан шық, жаз шыққанда борақтай тон тігіп берем», — депті баяғының бір жаман қатыны деп қояды көзін жұмып. Әкем қанша жұбатса да менің бұл үйде тұрғым келмеді. Көктемге дейін әрі табыс тауып, әрі құрылыс материалын жиып алайын деген оймен орман шаруашылығы мекемесінің Көлбастаудағы тақтай тілетін жеріне жұмысқа кеттім.

	Кезекті демалыс күндерінің бірі болатын. Азық-түлік таситын дорбамды арқалап көз байлана үйге келдім. Іні-қарындастарым жапырлай жүгірді. Оларға менің әкелетін базарлығым — Тянь-Шань қарағайының керқызыл сағызы. Бұған әсіресе жазық даладан келген біздің балалар өте әуес. Таласып-тармастырмас үшін бөліп беру билігін өз қолыма алдым. Өстіп жүріп байқамаппын, әлдене шорылдағанға жалт қарасам, ауыз үйдің босағасында еркек қызыл қасқа бұзау көл-детіп тұр. Сиырымыздың жоғы белгілі, бұл кімдікі?..

	Жақтырмай қарағанымды байқап қалған шешем:

	— Қап, ана қарасан келгір құртты-ау! Кіршені тоса қойыңдар, — деп бәйек болды.

	Әйтеуір өзіміздікі емес екені анық. Соны біле тұрып-ақ:

	— Аухауларыңның бауы берік болсын! — дедім.

	— О-о-о, бұзауды әлди сияқтандырып дейді екен, — деп інілерім мәз болысып жатыр.

	— Мұны қайдан алдыңдар?

	— Қайдан алушы ек, құдай, көршінің бұзауы.

	— Қай көрші?

	Шешем де терісіне сыймай әрең жүрген сияқты, тергей бастағанымды жақтырмай дүрсе қоя берді.

	— Қанша көршің бар еді, есебінен жаңылатын. Қожайыныңдікі.

	— Құдайдікі болса да қазір апарып беріңдер! Қаңғырап бос тұрған алты бөлмелі үйді музей жасамақ па.

	— Оның еденін шірітеді, сырын кетіреді. Сенің жер үйіңнің несі кетеді. Сенікі деймін-ау, бұл үй де өзінікі. Ерегіссең қуып шығады.

	— Қуса қуып шықсын! Аспан асты кең!

	— «Малмен бірге өскен қазақтың баласымыз, тұрса, тұра берсін» деген өзіңнің әкең.

	Әкемнің мінезі өзіме белгілі — онысы рас. Сол үшін де үйде жоқ кезін пайдаланып, бұзауын апарып бергізе қоймақшы болып бұлқынып едім, соқтасы артынан шықты. Менің ашуланып жүрген ісім ұсақ-түйек екен.

	Қойдағы баласы әке-шешем шайға қатық қылсын деп қыста бұзаулаған бір сиырын әкеліп беріп кетеді. Ол біздің үйге іргелес Зайцев деген орманшының шөбіне түспек болып қарғығанда, қашасына аяғы ілініп қалып, жамбасы сынып өледі. Оны бұлар Зайцев ұрып өлтірді деп арыз жазады да куәға менің әке-шешемді бірдей тартады. «Арызға солай жаздық. Бізді өтірікші қылма, «көрдік» дей салыңдар. Сендерге келер-кетер ештеңе жоқ, біз сиырымызды тірілтіп алайық», — деп зорлап отырып алыпты. Осындайда әкем: «Үрының бір беті, айғақтың екі беті қара», — деп отырушы еді. Сол күн өз басына туатын болған соң, малдағы шешемнің төркіндеріне бой тасалап кетіпті. Бүрсігүні дүйсенбіге осы ауылда сот болмақшы екен. Сонда не көрсе де, шешем көрмек.

	Енді жыным әбден ұстады. Қалшылдап отырғанымда қолында бір сығым шөбі бар, қожайынның кемпірі кірді. Мені көріп жалпылдап жатыр. Сөз арасында әкемді сұрап қояды. Сот болған күні ол кісінің керек екенін де жасырған жоқ. Шынымды айтсам, осы сәт шешем қатты сасып еді, табан астында басыма бір ой сап ете қалды.

	— Қайтер дейсіз, келіп қалар! Алда-жалда келмесе, бармыз ғой осында. Тіпті, бір күнгі жұмысты қоя тұрып, мен де куә болып берейін.

	Шешем таң-тамаша.

	— Иә, сөйт, қарағым, сөйткенің жөн! Бәрі өз малың емес пе. Екі үйіміз қатты араласып кеттік, — шешеме қарап, — мына байғұс шиеттей жан, шикі өкпе дегендей, — деп жапырлай аузына қарап қалған балаларды көзімен шолды.

	— Оларыңыз өте жақсы болған екен. Мен де келгелі көріп, біліп отырмын, — деп қызыл қасқа бұзауға қарадым. Бұзау байғұс құлағын қағып-қағып қойып, жаңағы шөпке кірісіп жатыр.

	Сөзін дәлелдегісі келді-ау деймін:

	— Сен тамақ жасап әуреленбей-ақ қой. Балам (атымды ұмытып қалыпты) соғымнан ауыз тисін. Мен барып тамақ салайын.

	Шешем күмілжіді.

	— Мені қайтесіз, басқалары бар ғой.

	— Е, үйде отырған немелер шай ішіп жата салса, өлер деймісің, — деп бастырмалатып тастады. Бұл өзінше өзімсінгені сияқты, содан соң:

	— Мақұл, шеше, барамыз, — дедім.

	Бұл күні кемпір бізге құда сый жасады. Тойғанымша жеп, қанғанымша іштім. Қалған-құтқан етті кәдімгі ауыл үйдің әйелдерінше қағазға орап алдым. Шешем менің мұндай оқыс қылығыма қатты таңғалып отырды. Бірақ ештеңе деген жоқ. Бар болғаны үйге келген соң:

	— Енді қайтеміз? — деді. Мен қасақана қайта сұрадым.

	— Зайцев бұлардың сиырын ұрғанын көрдіңіз бе?

	— Жоқ.

	— Ендеше көрген жоқсыз.

	— Жаңағы кісілерді қайтеміз?

	— Қайтушы едік.

	— ¥ят болмай ма дегенім ғой.

	— Өтірік айту ұят емес пе екен!?

	Екеуміздің әңгімеміз осымен бітті.

	Сот процесі колхоз клубында өтті. Халық көп жиналыпты. Көзім бірден президиумда отырған Ғалымның әкесі Қасымбек ақсақалға түсті. Әуелде бұл шал не бітіріп отыр деп ойлап едім, сөйтсем сот заседателі екен.

	Алдымен сексен қой жоғалтқан қойшының ісі, содан соң әйелін соққыға жыққан маскүнем біреу, тағы осы тектес неше алуан іс қаралды. Сиырдың мәселесі ең соңына қалды. Сонда алдыңғылардың ыңғайынан байқағаным — сот үкімін қанша әділ шығаруға талпынғанымен, оны адастыратын өзіміз екенбіз. Мәселен, әлгі қойшы байғұстың сексен қойды түгел өзі жемегені ап-айқын көрініп тұрды. Сыңайы мұны сот та байқап отырса керек, ары-бері елеп-екшеп көріп еді, қойшы сорлы тіл-аузы байланып қалғандай міз бақпады. Бедірейіп тұрды да алды. Сірә, өз бастықтарынан әлі де жақсылық дәмететін секілді.

	— Маған бір ауыз сөз, — деп Ғалымның әкесі сот председателіне ишара жасады. Сөйтті де ресмилікті қойып, қойшыға қарап жайымен сөйледі. — Балам, жақсы ойлан! Балалы-шағалы көрінесің, менің соларға жаным ашиды. Шыныңды айт, жел сөзге сенбе. Сексен қой деген аз дүние емес, ауыр тиеді. Сенің сеніп отырған «жебеушілерің» саған берген уәдесінде сот үкімі шыққанша ғана тұрады. Содан соң олар үйіне қайтады. Ал сен... Неше балаң бар?

	— Он.

	Өңі әбден тотыққан қара торы әйел құшағындағы сәбиінің аузынан емшегін алмаған күйі орнынан тұрып:

	— Ағатай-ай, мына сорлы айтқан тілді алмай, өстіп күйіп бара жатқан жоқ па! О, қу құлқын, қу құлқын. Сен қу құлқын дос сымақтарыңмен бірге отырып арақ ішкенге мәз болдың. Қане енді жарылқағаны. Ертең бүйтеміз, бүрсігіні сөйтеміз деп жүріп, ақыры, міне, түбіңе жетіп тынды. Енді нағып тұрсың, сығыр құдай, басыңды алса да шыныңды айтпайсың ба? Ит-құсқа жегізгеміз жоқ, ұрыға алдырып, ұраға жыққамыз жоқ. Сонда қайда кетеді деп ойлайсыздар осынша қой. Сексен қой жеген кісінің сұры осы сияқты бола ма, жұртым-ау! — деп еңіреп отыра кетті.

	Кезек сиыр мәселесіне келіп, куәға сөз бергенде шешем бірден-ақ:

	— Айналайын, көпшілік, біреудің обалына қалып, өтірік айта алмаймын. Кесірі бала-шағамнан аулақ... — дей беріп еді, сот сөзін бөліп жіберді.

	— Жалпылама сөзді қойыіңыіз, азаматша Шарманова! Көршінің сиырын азамат Зайцевтің ұрыіп өлтіргені рас па?

	— Қайдан білейін қарағым, көзбен көрмеген соң.

	— Сіз не деп тұрсыз өзі, көрмесеңіз мұнда неге көрдім деп қол қоясыз?

	— Қол қойғаны несі? Қашан?

	Шешемнің даусы бір түрлі өрескел шықты.

	— Несі болушы еді, кәдімгі қойылған қол. — Сот алдындағы қағазды сарт еткізіп салып қалды. — Сіздің еріңіз азамат Қабыл Шармановтың да қолы тұр. Ол қайда?

	— Шармановты іздеп қайтесіз, бәрібір ол да көрген жоқ.

	— Ей бала, доғар! Біз сенен сұрап тұрғамыз жоқ!

	— Сұрамасаңыз сұраңыз, мен де Шармановпын!

	— Бұл не деген бассыздық!

	— Қайдан келген неме өзі?

	— Ей, отыр, отырсаңшы!

	Әр жерден сотқа қосамжарласып маған кіжінген дауыстар естілді. Залда ыңыраныс, қозғалыс пайда болды. Сасқанымнан жалтақтап Қасымбек ақсақалға қарай бердім. Мені танымады ма, таныса да болысқысы келмей ме, қалың қасын түксите қабағын түйіп, сазарып, рақымсыз жанның қалпын танытып безеріп отыр. Әлгінде қойшыға айтқан сөзіне ішім жылып қалып еді, мұнысы несі екен! Әлде мені шындықты айтудан қорқып тұр деп түсінді ме?! Ол да мүмкін!

	Ақыры мені сот процесінің тәртібін бұзушы ретінде айыптап, сөз бермеді. Амалсыз қайта отырдым. Содан соң шешемді тергей бастап еді, Ғалымның әкесі тосып тастады.

	— Осы жеткілікті, жолдастар! Езе беріп қайтеміз, бәрібір май шықпайды.

	Бірер сағат үзілістен кейін, сот үкімін жариялады. Қой мен сиыр дауының мәселесі қайта қарауға, анықтауға қалдырылыпты. Бұған қойшы қатты қуанды. Бізге керісінше қиын болды. Қиын болғаны сол — сиырдың иесі, шал мен кемпір бірге келіп, бөлек қайтты. Шалы елден бұрын шықты да, тура үйіне тартты. Кемпірі көгеріп алыпты. Дәл қазір қарсы келсе, құдайдың да бетінен ала түсуден тайынар түрі жоқ. Дүйім жұрттың көзінше: тілінің жетісінше сыбады. Ішіндегі айтуға болатыны: «Дәм-тұзым ұрғыр, дәм-тұзым! Жаман малды асырасаң, аузы-мұрныңды май етеді. Жаман кісіні асырасаң, аузы-мұрныңды қан етеді» деген тектес бір-екі сөйлем ғана.

	Бәрінен көрі жаныма батқаны — мақалы. Қазаныма ас салып беріп отырғандай-ақ, әлейім халықтың алдында жерге қаратты-ау, антұрған мыстан! Әсіресе әбден көшеге шығып алып қағынғанын қарашы! Абырой болғанда шешем салғыласып тұрмай жөнеліпті. Сонда маған не жоқ? Әлі үйленбеген жас жігітке бұдан масқара, ұят іс бар ма. Жүнін жеп жүрген қу қыздар байқап қалса, бірде болмаса бірде: «Ағай сізбен таныспыз. Көшедегі кемпірмен ұрсып тұрғаныңызды көргеміз?» — деп жүрсе, не бетімді айтпақпын. Жүрегім дір ете түсті. Жарыса жүруге шыдамай, бет алды бұрылып кеттім.

	— Ей, балам! — деді бір таныс дауыс. Жалт қарадым, Ғалымның әкесі екен. — Тоқта, әңгімелесе жүрейік.

	«Кел, батырын» күтпестен сол беті ілесіп үйіне кірдім. Келін-баласы түскі асқа әлі келмепті. Пеш үстіндегі көк шәугім қайнап тұр екен. Ақсақал шай демдеді.

	— Мәкен келген екен ғой! Өзі қайда кетті екен? — деді дастарқанға отырған соң. — Кенже балам биыл онды бітіреді. Аты

	— Мәлік. Үй шаруасына ең ұқыптымыз сол...

	Ақсақалдың шай құйысына қарап әзілдегенімсіп:

	— Сіз де онша осал көрінбейсіз, — деп едім, жымиып күлді де қойды.

	Екеуміз шай ішіп отырып, ұзақ әңгімелестік. Мен әлгінде сот залында отырған кездегі кейбір ойларымды ортаға салдым. Әсіресе өз жағдайымды толық түсіндірдім. Осы тұста жылаңқырап жіберсем керек, жаратпаған пиғыл танытты.

	— Еті тірі жігіт пе десем, осалсың ба деймін. Әділдігің ұнағанмен, осының ұнамайды, — деп ақсақал тағы да жымиды. — Тал таянып, суға сүйеніп отырған түгің жоқ. Ит басына іркіт төгілген заман деген осындай-ақ болар! Майға дейін сені, тіпті, қуа алмайды. Алда-жалда тақасқың келмесе, ел іші ғой, табылып қалар, басқа жерден пәтер ізде. Үй саламын десең мекемең қарыз ақша береді. Көктем шыға қолыңнан келсе, өзің жаса. Келмесе сатып ал. Сол да сөз болып па.

	Мына сөзден кейін еңсемді сонша түсіріп жібергенім үшін қатты ұялдым. Бірақ басымдағы бұлт сейіліп, едәуір сергіп қалдым. Аузыма жөндем сөз түсе қоймай:

	— Кісі ызаға шыдамайды екен. Тегі, кемпірдің қылығы күйдіріп барады. Бала-шағаны отын-суына жұмсап маза бермейді екен. Оның үстіне тоғыз адам аз болғандай, бұзауын... — дей беріп едім, Ғалымның әкесі кеңк-кеңк күлді. Күлді деймін-ау, күле алмайтын адамды көргенім осы. Мұнысын түк те күлкіге ұқсатқаным жоқ.

	— Сенің көршіңнен шығады-ау! Әйел ана ғой. Қашанда сыйлаған абзал. Бірақ осы әйелшілігі түскір қай заманда да қалмай ма деймін.

	Әкем Момбекбай елу жасына дейін байдың жылқысын бағыпты. Сөзге олақ, момын адам еді. Сол момындығын пайдаланып, Түркенбай деген ауылдасы мені Жаркентте тұратын Қасен Бектеміров деген таныс татарына беріп жіберді. Ол айна-тарақ, жіп-шуда сияқты ұсақ-түйек қойылған кішкентай магазині бар майда саудагер екен. Мұның сыртында ағаш өндіріп, бір түп шыбығын бес тиыннан сататын. Бірақ өзі оқыған, рақымды адам еді. Күндіз әлгіндей шаруашылығына көмектестіреді де кешке қарай Ноғай мешітінің жанындағы татар атынан салынған мектептің (медресенің) мүсәпірлер үшін ашылған түнгі оқуына беріп қойды. Әңгіме не жайында еді? Иә, әйел демекші, осы Бектеміровтың үйіндегі Рабиға жеңгей де өте мазасыз адам еді. Түн бойы ұн елетіп, кір жуғызып, еден сүрткізіп, тыным бермейтін.

	Қасымбек ақсақал шайын ұрттай бергені сол еді, есік ашылып, Ғалым әйелі екеуі кірді. Сәл кідіріп, сөзін қайта жалғастырды. — Дегенмен біз кешкен өмірге бұл өмір ұқсамайды. Мен басыбайлы малайы болдым. Ал сен оған кіріптар емессің ғой. Біздің елде кіріптарлық жойылғалы жарты ғасырдан асқан жоқ па.

	— Оныңыз жөн-ақ, ақсақал, бірақ рухани әлсіздік дегеніңіздің өзі кіріптарлықтың бір түрі емес пе? Мысалы жаңағы қойшыны айтамын-ау!..

	— Оның дұрыс, балам, нағыз кіріптарлық. Бұдан құтылу, құтылмау әр адамның өзіне байланысты.

	— Сонда қалай? — деп көңілімдегі тағы бір түйткілді сұрағым келіп еді, үлгере алмадым.

	— Әлгінде айттым ғой, қарағым, балалық шағымның қалай өткенін. ¥зап оқи алмаған адаммын. Әйтеуір өмірден көрген-білгенімізді, бастан кешкендерімізді жинақтай келіп, осылай шығар деп топшылай саламыз, — деді селқос қана.

	— Оу, сөз сыңайына қарағанда әңгіме тақырыбы кесек сияқты, — деді дастарқан басына келіп отырған Ғалым.

	Шынында манадан бері өрем жетпейтін мәселемен босқа әуреленіп отырғанымды сезіп, іштей қысылдым. Әйтсе де онымды сездірмеуге тырысып, аузыма түскен бір сөзді ойланбай айта салдым.

	— Оқығым-ақ келеді, бірақ көріп отырсыздар, артық дәулет жоқ, әкем жалғызілік, ең ержеткені — мен, қолқанат болмасам...

	Ғалымның әкесі сөзімді тағы бөлді.

	— «Мен болмасам әкем жанын баға алмайды» деп қорқамысың? Сен армияда жүргенде қайтіп еді, сол күнін көре тұрады.

	Сылтаумен құтыла алмаған соң, шыныма көштім.

	— Қалтаны, танысты қайтем, ақсақал?

	— Қалта! — деп қарт иығын қиқаң еткізді. — Мен соны түсінбеймін. Өзімнің үш балам оқыды, біреуге үш тиын беріп көрген емеспін.

	Сене қоймадым.

	— Кім біледі, түсетін оқу орнына қарай, мың, мың жарым деген секілді кесімді бағасы бар деп естіген соң оқуға бару туралы ойлаудан жүрексінемін. Өйткені кешегі бір класта оқыған сабақтастарымның біразы институтты бітіріп кетті. Олардың кейбіреуі менен нашар оқитын. Солардың алдында құлап қайтсам, өлім емес пе.

	Ғалым басын шайқады.

	— Әй, әй, әй, осындай дақпыртпен қаншама талантты жас оқуға бармай қалып жатыр десейші! Дегенмен сенің айтқаныңды да түгелдей өтірік деу қиын. Ондайлар бар. Олар осы қылығы арқылы ғылымға адам төзгісіз үлкен зиян жасап жатқанын бір минут та есіне алмайды. Екінші жағынан, оған өзіміз де кінәліміз. Айталық, мен де, сен де, ол да — жағынбасақ, ештеңе татырмасақ, оқуға ешкімді қабылдамай отыра алар ма еді. Жоқ, әрине. Бірақ бұған қарап түңілуге болмайды. Шындық пен әділет бар. Ол өмірдің негізгі өзегі. Бұл — бір. Екіншіден, жақсы оқитын баланы жек көретін мұғалім бар дегенді естісем, құлағым керең болсын. Ал, меніңше, сен нағыз оқудың қадірін білетін, ізденіп оқитын жастасың.

	— Насихатыңыз өтіп-ақ кетті, бірақ әкем көнсе, — деп күлдім. — Сайып келгенде, билік шалда ғой.

	— Өйтіп үлкенді сыйлағаның жөн, балам, — деді Ғалымның әкесі риза пішінмен, — арнайы білім алмасам да соғыс жылдары аудандық соттың судьясы болғаным бар-ды. Сондықтан ба, әйтеуір күні бүгінге дейін осы істің басы-қасынан қалдырмай келеді. Сондағы бір түйгенім — бала өз билігін өзі асыққа иелік еткен күнінен бастап әкенің қолынан бірте-бірте өткізіп ала береді екен. Сөйтіп он сегіз жасқа дейін толық алып болады деген сөз. Заң да осыған негізделген болу керек. Ал, сенің жасың бұл кезеңнен әлдеқашан өтіп кеткен жоқ па?

	— Мен жеңілдім, ақсақал! Қалай бұлтарсам да әкелі-балалы екеуіңіздің құтқарар түрлеріңіз жоқ.

	Бәріміз қосыла күлістік.

	Айтқанындай-ақ сол жылы жазда КазГУ-дің журналистика факультетіне келіп, оқуға түсіп кеттім. Таныстың да, қалтаның да қажеті болған жоқ. Несін жасырайын, ең алғаш оқуға қабылданғанымды естігенде, қуанғанымнан жүрегім жарыла жаздады. Сол сәт Ғалым мен оның әкесін есіме алдым. Тұңғыш рет Ғалымды «досым» дедім. Өзімді екеуінің алдында да қарыздар сезіндім. Дүниеде адал адамдардың барлығына сендім.

	Арада талай жылдар өткен. Бұл уақыттың ішінде досымның әкесі дүние салды. Мен орнына жыл уағында зорға бардым. Сол күні досым әкесінің басына аппақ мәрмәрдан құлпытас орнатты. Кешігіп келсем де, мына ең соңғы қызметінде болғандығыма қуандым.

	Тамылжыған жаз айы еді. Қабірдің басы изен, жусан, бетеге, тас жуа өсіп, мәуілжіп тұр екен. Біз осындай көк майсаның үстінде даланың жұпар ауасын жұта отырып, Қасымбек ақсақалды еске түсірдік. Бірге жүрсе де білмей ме, көпшілігі: «Біртоға момын адам едіден» аса алмады. Өстіп отырғанымда, бір кезде ол кісімен әңгімелескендерім, өмірінің кейбір сәттерін, тіпті, қағазға түртіп алғаным есіме түсе кетті. Көпе-көрнеу соған сеніп: «Қасымбек ақсақал жайлы деректі әңгіме жазсам деген ойым бар еді. Енді соған шындап кірісемін. Менің ескерткішім сол болмақ», — деп салдым. Мұныма досым ғана емес, жақын-жамағатының бәрі-ақ қуанып қалды.

	Үйге келісімен, ескі-құсқы қағаздарымды ақтарып-төңкеріп жүріп, естелік дәптерімді тауып алдым. Кәдімгі мектеп оқушылары ұстайтын он екі парақ көк дәптердің алғашқы жартысына әлгі айтқаным секілді өмірбаяндық деректер жазылыпты. Содан соң, оны көркем шығарма етіп жазып тастағым келсе керек, екі-үш бетті шимайлаппын. Оным былай басталыпты: «Осы бір қапсағай денелі, қалың қасты ақсақалды осыдан бес-алты ай бұрын түгі сыртына шығып, үнсіз, жауатын күндей түнеріп отырғанын сот залында, президиумда көріп едім. Сонда менің ойымда тірі жанға рақымсыз қатал адам есебінде қалыпты. Сол сезінуім бойынша салқын сәлемдестім. Бақсам, бір-тоға, момын адам екен» деп басталыпты да ары қарай бұдан да бетер басы бірікпейтін бірдеңелер жазылып келіп, ақыры аяқсыз қалыпты.

	Ғалымның әңгімесін де әкесінің көзі тірісінде өз аузынан естісем етті. Мүмкін, жіптің ұшығын сонда табар ма едім. Ол жайлы тіс жармапты-ау, жарықтық. Сырға соншалық берік болар ма. Сірә, осы «біртоға момындығынан» шығар.

	Әйтеуір бұл кісі туралы жазуға әлі оқталумен келемін.





ӨЗЕН


	(Деректі әңгіме)



	Байыргы мрнайшы Рахмет Өтесіновке арнаймын



	Рақым екі аяқтан айрылғалы бері күндіз үйде жалғыз қалады. Сол кезде есіне қай-қайдағы түседі. Бүгін де сөйгіп отыр.

	Бір тамшы суы жоқ, құлазып жатқан меңсіз дала Өзен деп неге аталды екен? Мұның жауабын Рақым әлі білмейді. Бірақ осы күні, кей-кейде, жердің төсіне ұқсатып қалады. Өйткені былай қараса, изектеп тұрған «көкек бастар», былай қараса, қаңқиып тұрған мұнаралар — ана төсіне қадалған аш бала секілді. Сөйтеді де көз алдында бүкіл Маңқыстау түбегі тұтасып кетеді. Көкек бастар мен мұнараларға қоса аспанды шарпи лапылдап жанып жатқан қызыл жалындарды көреді. Ыстық леп бет шарпиды. Міне, бұл жер-ананың көкірегінен шыққан демі деп түйеді ішінен. Ал, айкыш-ұйкыш тартылған трубаларды бүтін дененің қан тамырларына ұқсатады. Бұл кезде жанарындағы бүкіл түбек кішірейе береді, кішірейе береді. Керісінше, әлгі тамырлар сан тармаққа бөлініп, ұзара береді, ұзара береді.

	Қызық, кішкентай түбек — үлкен, үлкен түбек — кішкентай. Дегенмен, екеуіне де дәлелі бар. Кішкентай көрінетіні — жер-ананың мамасы секілді — күндіз-түні иіп тұр. Үлкен көрінетіні — Маңқыстау аталатыны. Өйткені ата-бабалары түйемен маңғыстап ғасырлар бойы көшкенде түбектен ешқайда шыққан емес.

	Ой өстіп буып келгенде, қарғып тұрып, кең бөлменің ішін арылы-берілі кезгісі келеді. Қоларба сыкыр ете қалғанда барып, бөлме іші Африканың жан баспаған сахарасына айналып кетеді. Тұла бойынан ток жүріп өткендей. Белден басталып, тізеге жете түйілген әлдене тарап кеткенше тістеніп отырып қалады. Әуелде мұндай сәтте бала-шағасы да, өзі де қатты қорқатын. «Адам үш күннен соң көрге де үйренеді» деген рас-ау, сірә, қазір дағдыға айналып кетті. Бұл мықшиып, жанын қоярға жер таппай жатқанда, Самал бұрынғыдай бірге ауырсынбайды. Сартылдап, күлкісін тыймай әзілін айтып отырғаны. Рақым да сөйткенін ұнатады. Лезде түйіліп, лезде шешілген түйіннен соң, бәз баяғы қалпына келеді, Тағы да Өзен жайлы ойлайды. Төрт кереге — тас қамалдың ішінде отырып-ақ бәрін көреді және өте анық көреді. Қым-қиғаш тіршілікпен араласып кетеді.

	Өзенге маңғыстай басып тағы да бір түйе келді. Қомында киіз үйдің керегесі жоқ. Сүйреткен күркесі бар. Сөйтіп, жапанға жалғыз күрке орнады. Оны орнатқан осы Рақымның өзі. Сол күркенің орны қай жер еді, қазір онда кімнің үйі бар, есігінің алды ма, әлде табан тасы соның үстіне қаланды ма... Алдында жатқан қағаздың бетіндей айқын. Сан алуан ағаш өсірілген, ақ теректер самсып бой түзеген, жап-жасыл қала. Соның бәрін ысырып тастап, әлгі аядай күркенің орнын адаспай тауып, айнытпай танытып, көкірекке сәулесін түсіріп тұрған ой көзінің күштілігіне таңғалады. Басын шайқап-шайқап жіберіп, жан-жағына қарайды. Жаңағы көріністің бірі қалмайды. Шайқағанда араласып кетеді білем. Төрт керегесі бірдей кілем түрінше өрнектелген кең бөлменің ішінде отырады. Төрі сықаған кітап сөресі. Сөренің үстінде қабағы қарс жабылып, түксиген алпамсадай қара шалдың суреті тұр. Әкесі. Әлденеге ашулы ма, қалай? Бұған әлі ақыл айтқысы келетін секілді. Жарықтықтың мінезі өте қызық еді ғой!

	Осы Өзен қаласының негізі қаланған кез. Өзі осындағы «Өзен» мұнай өндіру басқармасының бірінші бастығы. Бірақ әлі бірде-бір қалалық мекеме құрылмаған. Бұзауында көтерген, өгізінде де көтеретіні сияқты — өзі қалалық Совет, өзі оқу бөлімі бастығы, өзі милиция... Күндіз-түні дамылсыз. Кей-кейде әбден қалжырағандықтан, дем алғысы келеді, Бірақ әкесі:

	— Рақым, тұр! Жұмысыңнан қалдың, — таң бозынан оятып маза бермейтін. Мұндайда шешесі марқұм:

	— Қақылдап баланың мазасын алмашы, ұйықтасын! Салбурын боп шапқылап жүрген неме, бір уақ ұйықтасын да, — деп араға түседі.

	Әкесі онан сайын ерегісе түседі.

	— Байпаңдап қарауындағылардан кейін бара жатқаның ұят емес пе. Қанша адам күтіп отыр есігіңнің алдында. Иіріп босқа ұстағанша, жұмыстарын бітіріп жібермейсің бе, бет-бетімен шаруаларына кетсін! — дейді.

	Амалсыз тұрып кетеді. Сөйткен әке бұл пәниден кеткелі қашан. Тұрғызып жібергеніне ренжуші еді. Енді, міне, соған зар. Өз аяғымен өзі тік тұрып, жер басып кеткен кісіден бақытты жан бар ма екен. Мүмкін, әкем марқұм аяғының сау кезінде жүретін жерін жүріп, басатын жерін басып алсын деп асықтырды ма екен! Кім біледі, кім біледі?

	Әкесіне қайта қарап еді, жаңағыдай емес, өңінде бір түрлі жылылық бар, жұмсақ күлкінің табы білінеді. Көңілді кезінде осылай отырып әңгіме айтатын. Семья ішіндегі ең шешіліп әңгімелесетін адамы келіні — Самал. Өйткені өзі ерте тұрады. Жаз ба, қыс па — шаруасы жоқ. Күн шыққанша жатқан адамды жек көреді. Атасының осы мінезін білетін Самал да солай үйренген. Ерте тұрып шай қояды. Содан соң екеуі дастарқан басына отырады. Атасы әуелі үй ішін көзбен шолып шығады. Көзіне бұрын өзі көрмеген бірдеңе түсе қалса, қайдан, қашан алынғанын, ақшасының төленген, төленбегенін сұрайды. Одан ешқандай кінәрат таппаған соң, кемпіріне тиісе:

	— Құс патшасыңың әйелі ерке бопты, — деп бастайды әңгімесін. — «Маған кілең құстың сүйегінен үй салып бересің» деп жер тепкілеп отырып алады. Лажы таусылған патша барлық құсты шақыртады. Сонда байғыз келмей қалыпты. Шабарманы қаршыға екен. Байғызға соны жұмсайды. Қаршыға келсе, байғыз тастың қуысында жатыр екен дейді. Сонда қаршыға тұрып:

	— Байғыз, байғыз, шық бері! Тамам құстың бәрі жиналғанда, сен неғып жатырсың осы уаққа дейін! — деп ақырады.

	— Басым ауырып жатыр, — дейді байғыз.

	— Менің тамыр ұстайтыным бар еді, қане, басыңды шығаршы, — дейді қаршыға.

	Байғыз басын шығара бергенде, қаршыға қағып алып патшаға алып келеді. Патша зілденіп:

	— Байғыз, сен әмірімді неге екі еттің? — дейді.

	Байғыз аспай-саспай:

	— Тақсыр ием, өлі мен тірінің, ер мен әйелдің есебін алып жатыр едім. Соған айналып кешігіп қалдым, — деп жауап береді.

	Патша:

	— Иә, қайсысы көп екен? — деп сұрайды.

	— Тақсыр ием, ерден әйел, тіріден өлі көп екен, — дейді байғыз.

	Патша байғызды жеңген жерім осы шығар деген дәмемен:

	— Ей, сен не деп отырсың! Әйелден ердің, өліден тірінің бірі артық демеуші ме еді, — дейді.

	Сонда байғыз тұрып:

	— Тақсыр ием, мен күн шыққанша жатқан адамды өліге, әйел тілін алған еркекті әйелге есептеп жіберіп едім, — дейді.

	Сөйтіп, патша байғыздан жеңіліп, құстардың бәрін босатқан екен. Ішінде сауысқан бар, бірталайы тұсауымен кетіпті...

	Мұндайда шешесі:

	— Немене, елсізден келдіңдер ме?! Үйықтасын да, күндіз-түні шабуылдап шаршап жүрген баланы... — деп екеуіне де ұрсатын. Содан соң өзі де тұра бастайтын.

	Енді ойласа, екеуі екі дүниенің адамы секілді. Көзқарастары мүлде үйлеспейді екен. Сөйте тұра, тым құрыса неке қағаздары да жоқ, өмір бойы отасқанын айтсайшы! Әсіресе, жарықтық әкесінің түсінігі ала-бөтен еді. Әлі есінен кетпейді. Бұл И.М. Губкин атындағы Москва мұнай институтын бітірген соң, тіке елге тартты. Үйге кештетіп жеткен. Әкесі тағы да таңертең тұрғызып алды. Содан соң шешесінің бүгін-ертең демалсын, туған-туыстарды аралап, аман-сәлем жасап қайтсын дегеніне қаратпай, өзі жұмыс істеп жүрген мұнай кәсіпшілігінің директорына жіберді. Сөйтіп, сол күні мастер болып орналасқан.

	Мұның қызметі тез өсті. Әуелі цех бастығы, содан соң инженер, директор... Күн демалыс еді. Кәсіпшіліктің басшы кадрлары бар, төрт-бес жігіт аздап ішіп, өлең айтып көңіл көтеріп отырған. Үстеріне әкесі кірді. Ленин орденді қарт мұнайшыны бәрі де түгел танитын, сыйлайтын — қоғадай жапырылып орын берді. Бірақ қарт отырған жоқ. Жаратпаған қабақ танытқанын бәрі де сезді. Сезді де үдірейісіп қалды. Бұл қонақтарынан ыңғайсызданып:

	— Демалыс болған соң, кішкене жігіттермен бас қосып... — деп күмілжіді.

	Қарт бетің-жүзің деместен:

	— Тайдай тал түсте білдей-білдей жігіттердің арақ ішіп, өлең айтып отырғаны ұят емес пе! Түнде не істейсіңдер? — деп шығып кетті. Бұның беті ду ете қалған.

	Абұйыр болғанда жігіттер қарттың сырына қанық екен. «Ақсақалдың ұғымында демалыс деген жоқ. Күндіз баласы жұмысқа жарайтын адамдардың барлығы, әйтеуір, істей беруі керек. Баяғыда ағылшындар өзін солай үйретіп кеткен», — десіп күлісіп жатыр. Бір жағынан Самал да сөзге араласып:

	— Атамның мінезі қызық қой, — дейді жігіттерге, — жұмыстан бір минут кешікпеуі керек. Бұл кісі кешіксе, бүкіл өндіріс тоқтап қалатындай көреді. Әбден солай үйреніп кеткен. Алғашында қайдан білейін:

	— Қарағым, шайың дайын ба? — дейді түскі асқа келген беті. Мен де жұмыстан жаңа келіп, үлгермей жатамын.

	— Қазір ата, қойғалы жатырмын, — деймін. Шығып жүре береді. Аң-таң болатынмын. Келе-келе, сырын біліп алдым да. — Міне, дайын тұр, — деп өтірік айтатын болдым. Сеніп күтеді. Шайды дайындай жүріп бір әңгіменің шетін шығарып қоямын. Сөзге айналып отырып, қанша күткенін сезбей қалады.

	Қанша шайып-жуғанымен, Рақым жолдастарынан қатты ұялған еді. Енді ойлап отырса, ұялатын дәнеңесі де жоқ екен. Баланың аты әкеге қашан да бала емес пе. Өзінің де үлкен баласы институтты биыл бітіреді. Одан кейінгісі үшінші, одан кейінгісі екінші курста. Ең кішісі тоғызыншы класта оқиды. Қысқасы, шетінен өз атының басын өзі алып жүре алатын азамат. Ал солар өзіне қалай көрінеді...

	Сонан бері қыруар жыл өтті, бірақ бірде-бір рет еске алмаған осы оқиғаның дәл қазір басында бүгінгідей жаңғырығып отырғаны несі екен!

	Бұған дейін талай-талай жауапты қызметте болып, ауыр-ауыр сын кезеңдерді бастан кешіріп, бәрінен де сүрінбей өтіп келген. Құдайға шүкір, әлі де сол абырой, сол атақ. Кеңседе отырмаса да жұмысы тоқтаған жоқ. Ауруханада жатып-ақ есін жиысымен, қайтадан іске кірісті. Жолдастарына айтып, ауруханаға кандидаттық минимумнан емтихан алатын комиссия шақыртты. Сөйтіп жатып, үш емтихан тапсырып, кандидаттық минимумды бітірді. Тақырыбын бекіттірді. Парафин мұнайын жинау, тасымалдау мәселесі мен мұнай өндірісіне газды пайдалану жөнінде кітапшалар жазып бастырды. Бұл аз жұмыс емес, әрине. Соған дейін сан қилы оқиғаны бастан кешіп, алуан түрлі мінезі бар адамдармен істес болыпты. Басқасын былай қойғанда, өз әкесін түгел түсініп білді ме. Өмір деген осы екен. Алыстаған сайын ағы мен қарасы айқындала түсетін сияқты. Өйтпесе, мұның дыңдай бастық кезінде алдына жете алмайтындар шалдың көшеге, кешкі әңгімеге шығатын сәтін бағып жүріп, арызын сол арқылы айтатындардың неге өйтетінін қалай түсінуші еді, енді қалай?..

	Баяғыда, баяғы емей немене, осыдан он төрт жыл бұрын осы Өзен қандай еді. Әрине, қазіргімен салыстырғанда адам айтса нанғысыз-тұғын. Аракідік мәңгіріп-мәңгіріп маңып бара жатқан түйелер, топ-топ болып жосылған киіктен өзге көз сүріндірері жоқ шаңдақ дала. Таудай-таудай толқыны жөңкіліп сағым ойнайды, тұтқиылдан жұлқынып құйыны көтеріледі, Ауыз шайқар су, ит жатар көлеңкесі жоқ құладүздегі борпылдақтың үстіне он-жиырма семьялық екі-үш бой көтерісімен-ақ бұл алғашқылардың бірі болып көшіп келген. Нағыз аспан айналып жерге түсетін шілденін кезі еді. Мынадай дозаққа шыдамаған Самал:

	— Атам мұнайшы, сен бастық. Ал мен мына ыстыққа қақталып өлмесем не бітірем, — деп кейіген-ді. Сөз таппай сасып қалған бұл:

	— Сен осы қалалық оқу бөлімінің бастығы боласың, — деген. Сөйтем деп Самалды шын жылатып алған.

	Самал сонда мазақтады деп жылаған. Бүгінде Өзен қаласының халқы отыз мыңнан асады. Қалалық оқу бөлімінің бастығы — Самал.

	— Әкем де мұнайшы болған, өзім де мұнайшы, балаларым да мұнайшы болады. Үлкені мұнайды іздеп табады, одан кейінгісі бұрғылайды, үшіншісі өндіреді. Ал кішісін журналистикаға беремін. Ол ана үшеуі туралы жазады. Сөйтіп, бұлар бізден гөрі көп жұмыс атқаратын болады.

	Рақым соңғы сөзін дауыстап айтқанын сезді. Біреу-міреу естіп қалды ма деген қауіппен жан-жағына қарап еді, ешкім жоқ екен. Мелшиіп баяғы төрт кереге тұр. Мұндайда адамға ең жақсы серік ой ғана секілді. Содан соң әлгіндегі ойының жалына қайта жармасты.

	Жер асты қысымын жасау үшін күн сайын жүздеген мың тонна су айдалады. Сөйтіп, мыңдаған тонна май алады. Бұл сол жер асты майының бәлен проценті. Ал жер астында ұшан-теңіз мол мұнай жатыр. Оның санаулы мөлшерін ғана алуға болады деп есептейміз. Егер осыны бір процентке арттырса, қанша байлық. Міне, мұны орындау менің балаларымның міндеті. Мұнайшы семьясының бақыты...

	Белінен құлдап тізеге қарай ток жүріп өткендей, санның қалың етіне келіп лезде түйілді, лезде тарады. Сол екі аралықта көз алдынан көлбең етіп бір елес өте шықты. Алғаш: «өлдік» деген үрейлі дауыс естіді. Бұдан ары не болғаны белгісіз, бүкіл дүние кішірейіп келіп, көз алдынан ғайып болды.

	Таңғы салқынмен Шевченко қаласына қарап бет түзеп келе жатты. Қасында бас инженер мен аға геолог бар. Жұмыстың қауырт кезі. Күн қызбай жетіп, Министрлік Бас басқармасы басшыларының қатысуымен сағат онда ашылатын үлкен техникалық жиналысқа қатысып, кешкі салқынмен қайтып оралмақшы еді. Тағдыр оған жазбапты. Жетібай поселкесінен өте беріп, «Волга» машинасы жол шетіне құлап түсті.

	...Ауруханада бас көтерместен жеті ай жатты. Кеуде жарақаттанып, төрт қабырға сынып, өкпе зақымдалған. Олардың бәрі жазылды. Енді нағыз ауыры — бел омыртқа сынып, жұлын зақымдалған. Соның салдарынан екі аяқтан жан кеткен. Ақыры, міне, екі дөңгелекке мініп қалды. Ең өкініштісі бұл емес — әкесіне қолынан топырақ сала алмағаны. Барлығын да кейін естіді, өзінің күйігінен кетсе керек. Әйтпесе кәрілікке мойымайтын әлуетті-ақ еді.

	Марқұм бұл ауруханада жатқанда, мұның кеңсесіне күніне бір барып, орнын көріп қайтып жүреді екен. Соңғы күні орнында біреудің отырғанын көреді. Көре сала үйіне қайтады. Келе-ақ:

	— Менің Рақымым оралмайтын болған екен! — деп жығылады. Болған-біткені сол.

	Рақымның көзінен бір тамшы үзіліп түсті.

	— Өзен деген атты, тегінде, ата-бабамыз тауып қойған-ау! Ол кезде де білімпаздар болған. Табанының астында мұнай өзені жатқанын ұрпаққа меңзеп, тұспалдап айтқаны ғой аруағыңнан айналайындардың. Әйтпесе тамшы суы жоқ, шөл баябанды өзен деуші ме еді, — деп отыратын кей-кейде әкесі марқұм. Тегінде, осы сөзінің жаны бар. Әлгі соншама көп мұнай, өзен түгіл теңіз емес пе. Әттең, шіркін, баспалдақпен өзі шығып, өзі түсетін күн болса!

	Коляска сықыр ете калды. Екі аяқ қозғалмады. Сонда бұл не, кемтарлық па?!. «Жоқ» дегендей болды әлдекім. Әкесі емес пе екен! Бұрылып қарап еді, сол баяғы қабағы қарс жабылып түксиген қалпы, қозғалмапты. Бірақ жып-жылы жұмсақ күлкінің табы байқалады. Түсінсе бұйырмасын. Бұл адам деген неткен күрделі дүние еді. Түксию мен күлудің арасы жер мен көктей емес пе. Ал маған бір суреттің бәлен жылдан соң, дәл бүгін, екі түрлі көрінуінің сыры неде?

	Ол және де әкесі, шешесі, өзі, туысы, досы, қасы — қысқасы, адамдар туралы ойлады. Оның жұмбақ қасиеттері туралы ойлады. Бақса, тіпті, өз басының да талай-талай ашылмаған сыры, айтылмаған әні бар екен. Адамдардың естен кетпейтін жақсылықтары мен жамандықтары бар екен. Солар жайлы әлдене есіне түсті. Соны қағазға түсіру үшін қаламын қолына алды.

	Мұнайды біреу табады, екінші біреу бұрғылайды, үшіншісі өндіреді. Қалай да көпшіліктің күшімен бітеді. Ал қаламға тек өзі ие. Игере алмаса, нағыз кемтарлық сол болмақ.

	Сырттан тық-тық, тық-тық басқан аяқтың дыбысы естілді. Түскі үзіліске келген Самал екен.





ЕРКЕ




	Жомарттын шашы аппақ қудай болды. Ақбике өзінен он жасы кіші. Екеуі қосылғасын да талай жыл перзент көрмеген. Ораз сөйтіп жүргенде аузын ашып өпкен тұңғыштары Қалжасына ат сойылған. Ауыл-аймаққа ұлан-асыр той жасалған. Мұның арты жаман болғаы жоқ, Ақбике тағы да үдеме-жүдеме үш-төрт құрсақ көтерді. Бұл күнде сол көрінгендерінің бәрі аман, Бірақ Ақбике үшін ешқайсысы Оразға тең емес. Оның орны да, жөні де бөлек. Қайтсін бейшара, тар құрсағын кеңітіп, тас емшегін жібіткен сол. Бедеу, қысыр, қубас дейтін сұрқия аттардан құтқарған да сол. Ол болмаса, Жомарт екеуінің үй болуы да екіталай еді-ау.

	Ораз туралы ойлай қалса-ақ, Ақбикенің есіне осынысы түседі. Сосын жатса-тұрса тілейтіні — «Е, құдай, пендем десең осы бір ақжолтай жарығымнын жаманшылығын көрсетпе!» деген бір-ақ тілеу. Шынында да ана үшін бұдан басқанын керегі не. Таң атқалы ыдыс-аяғын шайып-жуды, еден сүртті. Содан қара кешке дейін тыным таппаған.

	Ақбике Оразын кішкене кезінде «бөксек» дейтін. Өйткені тіл-көз бола ма деп, бөксе-бөксесі шыққан жаман қара шапанын кигізіп қоятын. Бетінің сатпағын да жумай, күлді-көмеш күйінде жіберетін. Өстіп ойлайтынындай-ақ бар еді — Оразы кішкене кезінде ыстаған торсықтай тым сүйкімді болатын. Оның осындай сүйкімділігін іші сезіп тұрса да: «Әркімнің өз баласы өзіне, ай көрінер көзіне» деген осы-ау! Әйтпесе алақандай бетіңнің сүйер жері жоқ екен ғой, шіркін» деп бауырына қысып отырып, мейірі қанғанша ұзақ сүйетін. Сүйетін де көзіне жас алатын. Әрине, қуанған мен қорыққан бірдей емес пе!? Ақбикенің екі рет қорыққаны, екі рет қуанғаны есінен кетпейді. Осыны осы үймен жақын жүретіндердің бәрі біледі. Сонда да қайталап-қайталап айтумен келеді. Әлі қанша жерде айтылары белгісіз...

	Бірде бұлар алыс бір сайдың ішіндегі колхоздың су диірменіне көшті. Ондағы мақсаттары да Оразын наннан тарықтырмау. Әйтпесе елден-жұрттан ажырап, жалғыз үй көшіп несі бар. Жетпей жатқан ештеңесі де жоқ еді.

	Жомарт диірменді жөндеп жүргізуге кеткеніне айдан асқан. «Көшіп келе берсін» деп хабар жіберіпті. Колхоз ыңыршағы шыққан екі ат жегілген төрт дөңгелекті арба мен бір жігіт берді. «Кедей болсаң көшіп көр» дегенді халық осындайдан айтса керек, үй ішінің қос-қолаңы әлгі арбаға зорға сыйды. Ол кезде Оразы үш жасар еді. Таразы емшекте-тұғын. Арбакеш жігіт үшеуін шоқитып жүктің үстіне шығарды. Өзі алдына жайғасты.

	Жазықтан өтіп, сайдың аузына іліге бере жол тастаққа айналды. Енді дөңгелектің шиқылына тастың шықыры қосылып, Ақбикенің құлағын қажай бастады. Бір кезде оған да қарамастан, ырғаң-ырғаң аяң ұйқысын келтірді. Арбаның доңғалағы асықтай тасқа соғылса да қиқаң етіп аударылып қала жаздайды. Қалғып келе жатқан Ақбике неше рет ауып түсуге шақ қалды. Әлсін-әлі көзін ашып алып, түзеліп отырады. Бірақ меңдеткен ұйқыдан серги алмады. Таусылмайтын жол, көктемнің шуақты күні, мимырт жүріс әбден зықысын шығарған.

	Арбакеш жігіттің:

	— Жеңеше, — деген даусы селк еткізді.

	Арба тоқтап тұр екен.

	— Әу!

	— Түсіңіз!

	— Не боп қалды?

	— Аттар болдырды. Шамалы шалдырып алайық.

	— Енді қанша жер қалды?

	— Әлі жетеді, асықпаңыз.

	Екі жағы қия бет. Сай табанында сарқырап, өзен ағып жатыр. Батыс жақтағы күнгейдің қабақ-қабағына көлеңке түсе бастапты. Сірә, бесін әлеті. Ақбикенің жүрегі әлденеге қобалжып кетті. Онысын сездірмеген боп, амалсыз арбадан түсті. Арбадан көтеріп ап жерге қойған Ораз ұйқысын аша алмай, көзін уқалады. Тақымы бүктүсіп ұйып қалған секілді, аяғын баса алмады.

	— Қарғам-ай, шөлдедің бе?

	Тобарсыған ернін сүйді.

	Қос атты арбадан шығарып, су жағасындағы көгалға тұсап келе жатқан арбакеш жігіт:

	— Жеңеше, ол түгіл мен де шөлдедім, бәріміз де сусындап алайық, — деді күліп.

	Төртеуі су жағасында отырып айран ішті. Ысталған меске құйып, арбаның қанатына байлай салған қою айранның бетіне шайқала-шайқала жентектеліп май түсіпті. Шөлдері қанып, естерін жинады. Шөліркеп көп айранды бүйірі шыққанша ішкен Ораз сәлден соң қалғып кетті. Сосын сыз өтпесін деп Ақбике баласын арбаның үстіне ұйықтатты. Бетіне шолақ жең кеудешесін шешіп көлеңкеледі. Жігіт арыстай боп айран ішкен жерде шалқасынан жатыр екен. Енді қайтып оның қасына барғысы келген жоқ.

	— Аттар онсыз да ауырлап келеді. Тараз екеуміз аяңдап ілгерілей берейік. Сіз Ораз екеуіңіз қуып жетерсіздер, — деді жол жиегінде Таразды емізіп отырып.

	Арбакеш жігіт оған қарсы болған жоқ. Таразын арқасына сап, Ақбике аяңдай берді. Бір тұмсықтан айналды, екі тұмсықтан айналды... Тағы да отырып дем алды, тағы ілгері аяңдады. Арба қуып жеткен жоқ. Бетке шығып, жол бойына көз салды. Ештене көрінбейді. Ділгірі әбден таусылды. Өзен ғана үздіксіз сарқырайды. Жүрегі ғана дүк-дүк, дүк-дүк соғады. Буындары дірілдейді. Адамды иесіз далаға апарып, жалғыз қалдырып кетсе, лезде жынданады екен деп еститін. Сол рас секілді. Құшағындағы Тараз пысылдамаса, өзен сарқырамаса, мына биік-биік жоталар көрінбесе — жынданбай несі қалды. Бұларды қашан естігенін өзі де білмейді, есіне осындай-осындай қайдағы бір үрейлер орала берді. Сосын амалсыз кері қайтты. Ет қызуымен ұзап кеткенін білмепті. Енді арбаға жете алар емес. Алдынан сеңсең бөрікті, торы құнанға мінген жалбиған шал шыға келгенде бір-ақ тоқтады.

	— Ата, жолда келе жатқан арба көрдіңіз бе?

	— Келе жатқан еле арабаны көрбедім тұрад. Арабаның үстінде майлаған бидайдай еле қара доғалақ бала жығлап атад. Андай еле жерде доңыздай еле қара жігіт ұқтап атад.

	Ақбике жан ұшырып жетсе, айранға тойып алған арбакеш жігіт қорылдап ұйықтап жатыр. Оразы жылай-жылай әбден сілелеп қалыпты. Мына сөйлемді сонда Алатау асып, қазақ аулынан қайтып бара жатқан қырғыз шалының аузынан есіген. Қырғызша қаншалықты дәл айтатынын қайдам, әйтеуір әліге дейін аузынан тастамайды.

	— Ойбұй деймін-ау, сөйтіп есі ауысып бірдеңе болса, Жомартқа не бетімді айтатын ем. Дүние іздеймін деп жүріп, әрең көрген баласын құртып тыныпты десе, ел-жұртқа да қарабет болмадым ба! — Есінен тана бетін шычшиды.

	Кезінде мұны Жомарттан жасырып қойған секілді.

	Бұл оның бірінші қорқып, бірінші қуануы.

	Сайдың диірмен орналасқан тұсы кең жазық екен. Тоғанның көмейін күнгей жақтағы бір жайдақ жерден алыпты. Сонан арықты бөктерлеп қаза-қаза бір қабақтың үстіне жеткенше әкеліпті. Науадағы су парақты сондай биіктен ұрмаса, диірменнің тасы жүгірмейді екен. Диірменді неге осынша қиырға әкеп салғанын Ақбике сосын түсінген.

	Жомарт үйін арықтың көмейі алынған тұстағы жазыққа тіктірген. Есік алдынан диірменнің суы өтеді, Арықтан өткесін, аржағы жыныс тоғай. Сиырларын айдатып алғалы бұзауы екеуін осында арқандап бағады. Бұл Ақбикенің дағдылы жұмысына айналған. Жомарт диірменнен-ақ босамайды — біресе арықтың су орған жерін жамап, түрініп суда жүреді, біресе тозаң-тозаң боп тасын шегіп, шақ-шақ шыңдап жатады. Бұл да оның үйреншікті кәсібі. Сөйтіп, күндегі тірлік күнде өстіп өтіп жатқан.

	Ақбике екінші әңгімесін осыдан бастайды.

	— Көп жасағыр, диірменге астық әкелген біреу оншақты жастағы қызын ерте келген екен. Сәл көрмесе, Оразымнан айрылып ем ғой, әуелі. Енді қанша жерден от оттап, су ішерін, сонда құдай бір сақтады. Қарасан келгірді тоғайға арқандап келе қояйын деп кете қойып едім, менің артымнан келмекші боп жүріпті де арықтың жиегіне кеп отырыпты. Сиырмен алысып жүріп байқамаптым. «Кетті, кетті» деп шырылдаған қыздың даусын естіп жүгіріп жетсем, бір көрініп, бір шөгіп ағып барады. Жан дәрмен ұстағанымша алдындағы кішкентай күркіремеге күмп беріп, жоқ болды. Сосын қайта сопаң етіп су бетіне шыға келгенде, көтеріп алдым. Суға төндіріп едәуір отырғаннан кейін барып, шыр етіп жылап жан алды. Масқара-ай, енді аз болғанда, диірменнің парағына апарып бір-ақ ұратын еді. Сөйтіп, бір өлімнен қалды ғой бұл, ойбай-ай, ойбай-ай,! — деп жағасын ұстап ішегін тартады.

	Бұл оның екінші қорқып, екінші қуануы.

	Диірменді де Оразы оқу жасына толған жылы тастаған. Өйткені кісі үйіне жатқызғысы келмеген.

	Сол Оразы бұл күнде жиырманың ішін аралап кетті. Ақбикенің ойынша әлі он сегізге толмаған секілді. Біреу-міреу оның жасын сұрай қалса да соны айтады. Сонда ол білмейді емес, біле тұрып-ақ қу іші есейдіге қимайды.

	Ораз он жылдықты бітірді. Ораз солдатқа барып келді. Әсіресе солдаттан оралғалы Ақбикенің жыры төртеу болды. Бұлары да сол баяғысынша:

	— Ойбұй, бетім-ай! — деп басталады. — Оразың келді дегенде есім шығып кетіпті әуелдеп. Ақ самаурынды есіктің алдына шығарыптым да шоқты сала беріппін. Түбіне тас түскір қайнасайшы! Шоқты әлі-әлі үстемелетіп салып қоямын. Тегі қайнар болмағасын, кернейін кигізе қояйын десем, оттығы сылқылдап бос тұр. Сасқанда мен есалаң су құймаптым. Қалайысының бәрі түбіне қорып түсіпті. Масқара-ай, енді не бетімді айтайын!

	Ақбике өстіп бетін шымшығанда үш саусағының ізі талайға дейін тарамай, ағарған бойы қалады. Оған ешкім таңырқамайды. Әр жүрек өзінше сезеді. Қайтсін бейшара, ана жүрегінің қуанышы ғой ол.

	Оразы мектепте оқып жүргенде орыс тілінен өте нашар еді. Сол үшін мұғалімі Ақбикені жиі шақыртатын. Шақырған сайын бетінен оты шығады. Үрсайын десе — Оразы. Үйретейін десе — өзі де білмейді. Бұл азаптан Ақбике Ораз онжылдықты бітіргесін барып құтылған. Оның төртінші қуанышы да сол — баласы солдатқа барғалы орысша сөйлепті де қазақшаны ұмытып қалыпты.

	Ораз солдаттан келгенде Ақбике мойнынан құшақтап, бетінен аймалап жылапты. Сонда Ораз:

	— Чо ты плачешь, мама! — деп кеудесінен итерсе керек. Оның не дегенін түсінбеген Ақбике баласына қарай ұмтыла беріпті, ұмтыла беріпті.

	— Ақбике-ау, балаң жылама деп ренжіп жатыр. Қойсаңшы енді, — депті көсе қайнағасы. Баласының не деп тұрғанын түсінгесін барып:

	— О, ақылыңнан айналдым, адам болғаныңнан айналдым сенің, — деп баласын босатып, самаурынға жүгіріпті. Сөйтіп жүріп тындырғаны әлгі екен, самаурынның оттығын түсіріп тыныпты.

	Ораз келісімен-ақ үй ішіне бар өнерін көрсетіп үлгерді. Кірпігіне кір жуытпады. Ерте тұрды. Таң мен күннің арасында ауланы айнала жейде-дамбалшаң жүгірді. Гантель сатып әкеліп көтерді.

	— Оразжан-ау, өйтіп алысқанша ұйықтасаңшы! — деген екен.

	— Мама, біз сондай ауырады, — депті.

	Ақбике болса, баласының мұнысына да мәз. Көрші-қолаңына айтып мақтанып жүрді.

	Бірақ Ораздың мұнысы ұзаққа бармады. Оншақты күннен кейін кеш жатып, жай тұратын болды. Қазақшасына да бұрынғысындай жаттығып алған. Ақбике оның гантелін біразға шейін көзінің қарашығындай қорғады. Бара-бара ол да ұмытты. Қазір сиыр қораның бір бұрышында жатады. Сыртын тат басып кеткен. Сонан бері жылдан асты, Ораз әлі жұмысқа тұрған жоқ. Алайда бекер емес, кәдімгідей бір ауылдың «атаманы». Осы өңірдің қыз-бозбаласын айдап өргізіп, иіріп жусатады.

	Бұл Ораздың өз сөзі.

	Ақбикенің ендігі ойы — үйлендіру. Ақбике осы мәселе жөнінде соңғы кездері әйелдермен көп әңгімелеседі.

	— Осы күнгі қыздар күйеуге шықпас бұрын жігіттің үй-жайын өздері келіп көреді екен. Сұмдық-ау, о заманда бұ заман сөйткенді көргендерің бар ма? — дейді біреуі:

	— Құдай ендігі қыздардың келуі де оңай, кетуі де оңай. Өз аяғымен келген немелерді қойшы!

	Өстіп екіншісі тұмсығын шүйіреді.

	— Құрып қалсын, қыз бен қатынды айыру қиын болды ғой!

	Бәрі қосылып шуылдап кеп күледі.

	Тыңдай келе олардың сөз әлпетінен Ақбике қатты шошиды. Сосын үйін барынша ретті ұстауға тырысады. Кім біледі, Оразы әдетінше аяқ астынан жолдас-жорасын (әсіресе қыздар) ертіп келе қала ма. Мүмкін, келіні осында Оразына ілесіп топырлап келіп-кетіп жүрген қыз-жігіттердің ішінде жүрген шығар...

	Ақбикенің бүгінде тыным таппағаны сол еді. Бірақ қанша күйбеңдесе де ұсақ-түйек шаруасын бітіре алмады. Бітіргендерінің өзі де Ақбикеше тап-тұйнақтай болғанымен, бәз баяғы қалпы-тұғын. Терезелерге әуелі шілтер, оған қоса сарала гүлді матадан айыр етек етіп перде тұтқан-ды. Сосын осы ауылдың салты бойынша, ішкі үйдің барлық қабырғаларында әлем-жәлем суреттер жапсырулы тұратын. Оның бәріне шаң тұрып қалған. Ақбике үй ішінің күңгірттігінен оны байқаған жоқ. Сыры көшкен ескі еден де кепкесін қайта шаңытып шыға келген. Шаң иісі мүңкіп тұрды. Сонда да Ақбике үйін қорғаштаймын деп:

	— Зорға жуып болдым, сүйретілмей аяғыңды тазалап кір! — деді ол түскі асқа келген Жомартқа.

	— Қай сәнің келмей жатыр?!.

	Жомарт күңк етіп, ішке қарай аяңдап еді, етігінің жұлығынан үш-төрт түйір батпақ үзіліп түсті. Күректей-күректей боп ізі қалды.

	— Ой, құдайдың қырсығы-ай, үйге біреу-міреу келіп қала ма деп...

	— Қайдағы жеті атаң?!

	— Балалар келіп қалса ше?

	— Немене, тағы да берекесіз жын ойнақ па?..

	— Пай-пай-пай, көлеңкесіне ит жатып көрмеген байғұс-ай, бар ержеткеніміз осы ғой! Бұдан аяйтын нең бар. Ақыретке ала кетермін деймісің, ойнап-күлсін бала.

	— Ей, кемпір, ит жынымды түсірмей отыр енді, қашанғы ойнап-күлетін еді. Өстіп жүріп маскүнем қып бітіретін болдың итіңді.

	— Тыкырандамай тыныш отыршы, қайтеді енді заманында шыққан соң. Оның үстіне, құрғырды айналасындағылардың бәрі ішеді.

	— Олардан неге аулақ жүрмейді. Тепсе темір үзетін жігіт, неге жұмыс істемейді. Елдің сондай баласы-ақ әуедегіні арбап, жердегіні жалмап, бәрін тындырып жүр.

	— Енді істесе, істейді де, жаңа келді ғой!

	— Қатқаныңның басы жаңа келді, есуас сорлы. Ол келгелі табаны күректей бір жыл болды. — Ақбике не дерін білмей, күмілжіп қалды. — Осыны құртқан сенсің. Әлі-ақ тартасың соныңның сазайын. Бүгін колхоз басқармасында және сөз болыпты. Өстіп көшені шулатып бос жүргендердің бәрін жер аударатын сияқты.

	Ақбикенің жүрегі тас тебесіне шықты.

	— Бетім, қайдағы бәлені айтып отырсың?!

	— Оның несі бәле, айдасын, апарсын!

	— Мынаны құдай атайын деген екен. Әуелі өзін аузыңнан қағынайын деді ғой.

	Жомарт ашуға басты.

	— Шығарма деймін үніңді, оған ит үргізіп қойған мен емес, сен!

	Бұл жаратылысынан жуас адамның көптен бері жиналған ішқұсасы еді. Ақбикеге арналған өкпесі де, ашуы да осының ішінде кетті. Әйтеуір соңғы сөзімен бірге аузынан ыстық жалын бұрқ еткендей болды. Көкірегі босап, тынысы кеңіп қалды. Әйтседе өзегі өрт шалғандай күйікті-тұғын. Сонда да ашуын осымен доғарайын деп еді, Ақбике қайтадан тамызық сап, тұтата берді.

	— Сен бір жаққа кетіп пе ең! Бас ие боп тыйып алсаң қайда қалдың, Енді келіп маған, о несі ей!..

	— Не жағыңды қарыстыр, не көзіме көрінбей шық үйден!

	Жомарт дірілдеп-қалтырап, орнынан қарғып тұрды. Отасқалы кезіктірмеген шалының оқыс мінезінен сескеніп, Ақбике есікті тарс жауып, далаға шықты. Есік алдындағы ақ самаурын зіркілдеп, тасып төгіліп жатыр екен. Еселеп су құйды. Сосын шай қамына кірісіп кетті. Көмпиіп піскен қып-қызыл бір таба нанды алып кіріп, ас үйдің ортасында тұратын дөңгелек үстелдегі жаюлы дастарқанға қойды. Нан турағысы келіп, пышақ іздеді. Жомартта үн жоқ. Шынтақтаған қалпы тұңғиық қиялға кетіпті. Әжімдері тереңдеп ұрт еттері болбыр тартқан. Әлденеге пұшайман боп жатқан жанның кейпі бар. ¥сақ-түйекті елемейтін де, жөбшөндіге қайғырмайтын да болатын. Соңғы кездері күйгелек тартып келе жатқаны байқалатын. Соның себебін Ақбике енді ғана түсінген сияқты. Жүрегін әлдеқандай бір аяушылық сезім елжіретіп жіберді. Сосын шалын жұбата тіл қатты.

	— Басқа келмей білмейді екеміз ғой, сорлап. Осы адамдар неге қартаяды десем — бәрі де көңілден секілді. ¥лғайған сайын адамның ойламайтын, алаңдамайтын бәлесі қалмайды екен түге. Сөйтіп жүріп алып жейтін түрі бар. Мені бір шекесі қызып жүргендей көресің. Бала ғой, ақылы толар деуші ем, бәле боларын қайдан білейін мен бейбақ.

	Жомарт мырс етіп:

	— Осы ақылды бұрын ойласаң етті шіркін!— деді жай ғана дауыспен. — Бәрібір енді кешігіп қалдың. Ол бойберетін кезден өтіп кетті.

	— Ойбай-ау, о шешектің әкесі өзің емеспісің, сенің қолыңнан кім алады.

	— Менің қолымнан сенің жасырып берген ақшаң, еркелік, арақ алады. Соны да сезім бар деп айтып отырсың ба. Енді ол ешкімді де тыңдамайды. Тыңдатып алшы, қане, көрейін мықты екеніңді. Мә, онан да шайыңды құй.

	Салдыр-гүлдір есік ашылып, асығыс екі баласы енді.

	— Апа, Ораз ағам тағы да қызу көрінеді, біреулермен ерегісіп жүр деп еді, тәмпіш мұрын кішкентай қарасы оның жаспақтатып айтқанын елер емес, ентіге сөйлеп, көрген-білгенін түгін қалдырмай айтып шықты.

	— Апашы, — дейді ентігін баса алмай, — Ораз ағамды бір топ қатын жабылып жығып ап, асхананың алдындағы көлшікке аунатты-ай кеп. Әсіресе әнебір ыдыс жуатын қара қатын бетіне лаймен ұрды. Тіпті, тұра алмай қалды апатай, жүгіріңізші!

	Ақбике әлдекім абайсызда ту сыртынан кеп сойылмен соғып жібергендей, құлақ-шекесі дыңылдап отырып қалды. Көз алды қарауытып, қызылды-жасылды ұшқындар ағып түсіп жатты. Жомартқа қарап еді, сұлбасы ғана көрінеді. Сораптап жайымен шайын ішіп отырған секілді.

	— Ойбай-ау, ана сорлың тағы да сорлап жатыр дейді мына балалар! — деді Жомарт естімегендей-ақ.

	— Е, келер! Ішіп алған немемен алысар шамам жоқ. Әзір жұмысқа кеткелі отырмын...

	— Ой-бұй қу құдай, әкеңнің сыйқы мынау, баланың сыйқы анау, енді қай бетімді айттым.

	¥шып-қонған Ақбике шыбын-жанын қоярға жер таппады. Ақыры ұзын, кең қоңыр көйлегінің етегін шұбалаңдата жүгіре жөнелді. «Шырақтарым-ау, ажырататын бір мұсылман жоқ па екен ол жерде» — деп сөйлеп барады. Буын-буыны құри береді. Әсіресе өткен бір жолғы оқиға есіне түсіп, иманы қырық кез көтерілді.

	Шырт ұйқыда жатқан Ақбике тарс-тарс соғылған есіктен шошып оянды.

	— Бұл кім? Не іздеп жүрсің жеті түнде?

	— Ораз, шық ей, иттің баласы, қатын болмасаң шық! Тілін шайнаған мас дауыстар естілді. Кемінде үшеу.

	— О, бүйтіп жатқаным түссін! Тұр ей қуарған сорлы, әлгі қуымды құртқан сияқты.

	Жомарт бұл жолы да былқ етпей жата берген. Өзі ғана жан ұшырып, жалаң аяқ, жалаң бас көйлегін мойнына іле салып, есік алдына шығып еді. Бірақ әлгілер зым-зия жоқ боп кетіпті. Оразды сол түні зыр жүгіріп жүріп, өлі мен тірінің ортасында кірпігі қимылдап жатқан жерінен тауып әкелген. Мастар кім? Қайда кетті? Ешқайсысының байыбына жете алмаған. Тек жаны қалғанына қуанып еді. Бетінің сондағы жарасы жаңа жазылған. Және есі болса, енді қоятын шығар деп үміттенген де болатын. Бірақ... ұшып келеді. Қазірде кім біледі?.. Өлі таба ма, тірі таба ма?!





ТҰСАУКЕСЕР




	Шалкөде деген жайлауды бұрын естігенім бар-ды, көргенім осы жолы. Июль айының бас кезі болатын. Командировка алып, осындағы малшы ауылға келдім.

	Аттанарда апам:

	«Бәлен деген атаңның, түген деген ағаңның үйі бар. Бәріне де барып сәлем бер. Зәуде бір жолың түскенде соқпай кетсең, өкпелеп қалады. Баяғыда олармен жарты дәнді жарып жейтінбіз. Уақыт шіркін қиын екен ғой. Енді, міне, анауың кім, мынауың кім деп отырсың. Әй, жау танымас жаман» деген. Үнінде еркелету де, еркелеу де, бұйыру да бар еді. Солардың ішінен бетке алып шыққаным Балқожа қариянікі болғасын, алдымен сол үйге түстім.

	Қоныстары қатты ұнады. Түстігі, шығысы, терістігі доғаша иілген таулармен қоршалған. Ортасы батысқа көсілген кең алқап. Алқаптың төсін жара үлкен өзен ағып жатыр. Осы өзенге солтүстік жағынан келіп құятын шағын бұлақ — Алтынкен деп аталады екен. Бұлақтың құяр аузындағы таз төбенің түбіне бес-алты үй айнала қоныпты. Ауланың оң босағасындағы Балқожаның қоңырқай үйі өзенге тым таяу тігіліпті. Төрдегі кісіге ашық есіктен судың салқын лебі еседі.

	Шал-кемпір құрақ ұшып қарсы алды. Бала-шағаның аман-есендігін түгел сұрады.

	— Апаң тың ба? Өзі неге келіп жатып кетпейді. Жат боп кетеміз бе деп қорқып жүр ем, құдайға шүкір, туыс дегенді біледі екенсің. Жақсы келдің, өзіміз де жақын арада бармақшы болып отыр едік. Осында бір жаман інің бар. Гәзиттерге бірдеңе-бірдеңелерді жазып жүреді. О жаманның да ағасы құсап кәзитші болғысы бар-ау деймін, сірә, — деп аман-есендіктің соңына қосып қойды.

	Бұл үйдегі шешеміз ділмәр адам көрінеді, біраз жайды аңғартып тастады. Әкеміз — бетінде қорасан дағы бар, иір тұмсық, бүркіт қабақ алпамсадай жирен шал екен. Сөзге көп араласпады. Әбден дастарқан жайылғанда барып:

	— Шешеңнің дені-құрсағы сау ма? — деп күңк ете түсті. Сөйтті де, шайды сораптап отыра берді. Үртындағы асықтай құрт сынығын әлсін-әлі бұлтаңдатып таусағаны болмаса, дән тістер емес. Екі көзі жұмулы, қалғып отырған адам сияқты. Бетіме назар салып әлі бір қараған жоқ. Оң жақтағы ағаш төсекке арқасын сүйеп, малдас құрып отыр. Ауық-ауық мұрнын тартып қояды. Шешеміз тағы сөйледі.

	— Әкелеріңнің сиқы мынау қалғып отырған, әлгедейін мұрнынан суы тыйылмайды, — деп еді, шалы жақтырмаған сыңай байқатып, мұрнынан «күң» дегізіп дем шығарып алды да:

	— Әй түкібі күргір саған құдай жоқ, саған! — деп басын шайқады. Шоқша жирен сақалын тұтамдай ұстап, кемпіріне сүзе бір қарады. Сонда барып көрдім, көзі көк екен.

	— Ойбай, байғұс-ау, өстіп жүргеніміз сенің арқаң. — Шалының тізесін қымтып, әзілдей күлді. — Түнімен сиыр бағатыныңды білмейді дейсің бе.

	Онан соң маған қарап:

	— Әкеңнің пенсияға шыққанына екі-үш жыл болды. Сонда да жасынан мал бағып үйренген жан емес пе, қарап отыра алмайды, — деді де: — Ойбай-ау, әуелі сиыр сауатын уақыт болыпты ғой! Болсайшы сораптамай! Ана екі флягтің ішін шайып қойғамын, қашаның басына жеткізіп бер де, қонаққа қам жаса, — деп шалын асықтыра бастады.

	Шешеміз төртбақ денелі, мығым адам екен. Қарауындағы сиырларын бәрінен бұрын сауып болды. Болысымен бригадир әйелге барып:

	— Бүгін өзің-ақ өлшеп аларсың, менің қонағым бар. Қаладан балам келіп жатыр, — деп анадай жерде тұрған маған қарай жүрді. Сүтпен сірленген қара көк алшалғышы сауыс боп кетіпті. Сөйлеп келеді. — Әкем-ау, әлгі Қарақожаға не болды, әлі көрінбейді, мана бір жолдастарыма барамын деп кетіп еді, ағасының келгенін білмей жүр-ау о жаман. Бауырмал неме өзі, жатырқағанды білмейді. Ағанікіне ертіп бар деп мазалап жүр еді...

	— «Жақсыда жаттық жоқ» деген, сонысы жақсы ғой, — дедім сөзін бөліп.

	Үйге қарай аяңдадық. Біз жеткенше, өңгерген қойы бар Балқожа да есік алдына келіп тоқтады.

	Бата жасалған соң, Балқожа қойды құбылаға қаратып жықты да, аяқтарын, айқастырып ұстады. Үстап отырып:

	— Үй, түкібі күргір, босайшы! Жіппен шалып жібер сирағын балпылдамай, — деді кемпіріне өзінше ашу шашырған болып.

	— Қан ұрттайын деп қолымды жуа қойып едім, пай-пай-пай осы сені-ай! Тісім зырқырап қақсап жүр еді. — Шешеміз кәдімгідей кейігесін:

	— Мен-ақ көмектесіп жіберейін, — деп тұра ұмтылдым. Үмтылуын ұмтылсам да, көмекке жарамадым. «Былай, былай» деп нұсқап көріп еді, өңкей «былайдан» ештеңе түсінбедім. Ақыры кемпірінің өзі құлаштай кендір жіпті сирақтың үстінен керіп ұстады да, астынан айқастырып алып, екі ұшын шалына ұстатты. Сосын қолын қайтадан шайды.

	— Сенің жазігің жоқ, біздің азігіміз жоқ. Бісмиллә аллоу әкпәр, — деп бас бармағын қойдың аузына шайната тілімен астыңғы иегін қоса ұстап тұрып, алқымын орып жіберді. Шешеміздің «қан ұрттаймын» дегенінің байыбына әлі жете қойған жоқтұғым. Енді байқадым. Бауыздаудан сарқырай аққан қаннан қос уыстап аузын толтыра ұрттады да, ұртын бұлтитып отыра берді.

	Ақ қой ары-бері бұлқынған болды, бірақ онымен пышақтан құтыла алмады. Тамағын қор-қор еткізіп, екі-үш рет ышқынды. Сөйтті де, шөкім құмалақ тастады. Сонан кейін бүйірі бүлк-бүлк соғып біраз жатты да, жан тапсырды.

	Тышқан өлтірмеген маған мына харакет тосын көрінді. Әйтсе де өз атыма сойылған қонақасы болғандықтан, кәдімгідей мәртебеленіп тұрмын. Ештеңеге таңырқамағандай сыңай байқатуға тырысамын. Өстіп өзіммен өзім әуреленіп тұрып байқамай қалыппын:

	— Ысаламаликім! — деді әлдекім құлағымның түбінен. Жалт қарадым. Шомбал қара бала екі қолын артына ұстаған беті ыржиып күліп тұр. Сөзінің әріптерін жіңішкертіп шолжаң сөйлегенімен, даусы жуан екен, гүж ете қалды.

	Шешеміз «ұ, ү-у» деп иегімен мені меңзеп ымдап көріп еді, онысына қара бала міз бақпады. Ақыры қанды лақ еткізіп шылапшынға тастай беріп:

	— Өй, адам болмағыр! Ағаңмен жөндеп амандаспайсың ба былай! Мәдияр ағаң ғой, Алматыдағы Шәрбәт апаңның баласы, — дегені сол еді:

	— О-о-о-о! — деп келіп, қапсыра құшақтап қысып-қысып жіберді. Білектерінің еті серіппедей екен, қабырғамды қабыстырып жібере жаздады. Онысымен қоймай, барбиған жалпақ алақанымен қолқамды үзе жауырын ортамнан салып-салып қалды. Не істерімді білмей, сасқанымнан:

	— Жарайды, бауырым, көрмесең де сағынып-ақ қалған екенсің, — дедім әзер жымиып.

	— Мәдияржан-ау, о не дегенің!? Қан деген шіркін қиын ғой, тартып тұрады. — Шешей сөзімнің астарын аңғармапты. Баласына шек келтірер түрі жоқ. Жағыстырып әуре. Сол сәт университетте әдебиет пәнінен лекция оқитын бір доценттің: «Көркем әдебиет оқымайтын адамды сонадайдан танимын, өйткені оның қимыл-харакеті, мінез-құлқы аю сияқты икемсіз келеді», — дейтіні есіме түсіп оқыс мырс еттім.

	Үйге әбден ымырт үйірілген кезде барып ендік. Бұл кезде менен өзге де екі-үш кісінің басы құралған. Жайғасып отырғасын, әңгімеге қайта кірістік. Әңгімені әуелі екі шал бастады. Бірі — мана қойға бата жасап кеткен. Осы ауылдікі. Екіншісі — осында шақырылғаи көрші үйдегі қонақ екен.

	— Қай туғансыз, қай жерденсіз? — деді ауыл шалы оған.

	— Қарасаздағы «Жаңа жол» колхозынанмын, — деді қонақ.

	— Онда Ләззат дегенді білесіз бе?

	— Қайсы Ләззат, бакырауык Ләззат па?

	— Ауылсовет Ләззат.

	— Ендеше, біз оны бакырауык Ләззат дейміз.

	Ауыл шалы қонақтың соңғы сөзін ұнатпаған сыңай байқатты. Екеуінің әңгімесі осымен доғарылып еді, шешеміз жалғады.

	— Бақырауық деген соң-ақ ауылсовет болатын шығар деп жорамалдап едім, қателеспеген екенмін, — деп мысқылдай күліп еді, ауылсоветтің жақыны болып танылғалы отырған ауыл шалының қыры сынып қалды. Әлгінде ғана томсарып, түйіле түскен қонақ шалдың қайтадан кірбіңі жадырап:

	— Балам, өзің қалада оқисың ба? — деді маған бұрылып:

	— Жоқ, ата, жұмыс істеймін.

	Сөзімнің соңын шешеміз тағы да іліп әкетті.

	— Қалада тұратын абысынымның баласы. Балқожаның әкесі мен мына баланың әкесінің әкесі бірге туған кісі. Есебі біздің Қарақожа мен Мәдияр екеуі ағайынды кісінің балаларының балалары. Мәдиярдың әкесі біздің шалдан төрт-бес жасы кіші еді. Жасынан-ақ пысық болатын. Мәдияр айнақатесіз сол қайнымның өзі ғой өзі. Бұлар сонау жылдардан бері қалада тұрады. Қайным үлкен қызметте отырған кезінде аварияға ұшырап, қайтыс болған. Оған да он шақты жыл болды-ау деймін, сірә. Я сол шама болды. Мәдияржан қайдан білсін, бала ғой. Бұрын екі үйіміз бір қазаннан ішетінбіз. Айтпақшы, бұл бала Алматыда кәзитші. Біздің жаман неме де ағасы құсап кәзиттші болғысы бар. Өйтіп-бүйтіп жазғандары аудандық кәзитке шығып тұрады.

	— Е, «Ата көрген оқ жонады, ене көрген тон пішеді» деген. Талапты ерге нұр жауар. Талаптанса, неге болмасын, алдында үлгі көрсетер ағасы бар екен, — деп, қонақ шал онан сайын желпіндіре түсті.

	— Біздің Мақаның оқуы тым жақсы. Бірінші кластан бері Қарақожа екеуі бірге оқиды. Биыл мектепті үздік бітіріп еді, амал не, қалды ғой енді. Ешбір таныс-білісіміз жоқ қалада. Сондай бір сүйеушісі болмаса, жоғарылап оқи алмайтын көрінеді осы күні, — деп, шешеміздің қасында отырған манағы бригадир әйел мұңая сөйледі. Керісінше, шешеміз арқалана түскендей, жалынға шағылысқан жанары бал-бұл жанады.

	— Жыртық үйдің құдайы бар деген, қызым. Кісі ағашын кісі кеспейді. Зердесінде бірдеңе болса, өзі-ақ тесіп шығады бір жерден. Жетектеген ит ауға жарамайды демей ме атамыз қазақ, — деп қонақ шал көсіліп-көсіліп алды.

	— Жаңа білдім: қонақ шал бригадир әйелдің әкесі екен. Қызы жесір көрінеді. Шешемізбен көңілі жақын болса керек, бірін-бірі өзімсініп шүңкілдесе сөйлеседі. Әкесін кісілермен әңгімелесіп отырсын деп, әдейі шақыртып алыпты. Бірақ тең түсіп әңгімелесетін әріптестің реті келмеді. Әкеміз сорпа сапырып, от сырумен әлек. Көрші шал қайдағы біреуді бақырауық дедің деп өкпелеп қалған. Тек шешеміз ғана көңілді. Күнде осындай ма, әлде бүгін ғана ма, ол жағы маған беймәлім. Қонақтар арасындағы әлгіндей көңілсіздікті де өзі сейілтті.

	— Кеудеміз көтеріңкі отырсын. Оның үстіне мына үстелге үйреніп қалған балаға ыңғайсыз болар, дастарқанды дөңгелек үстелге жасайын. Әкем-ау, сен неғып қыржиып қалғансың.

	Қолынды шай, — деп көрші шалға әзілдей жүріп, қонақтарды асқа шақырды.

	Үстелдің бір шетіндегі он екінші шам ақшыл сәуле шығарып, бабымен жанып тұр. Сонда да үй іші көзіме күңгірт секілді. Басқалар оны елер емес. Бет-бетімен қаужаңдасуда. Шешеміздің жағы әлі семген жоқ. Қасындағы келіншекке сап-сап сөйлейді.

	— Сонда бүгін сиыр басына сегіз литрден айланбады. Әнеу көк сиырға бір ауру жабысыпты, желініне қолың тиісімен тез-тез саумасаң исініп кетеді.

	Тамақ ішкенде көзін жұмып отыру әкеміздің әдеті сияқты, етті де сөйтіп отырып жеді. Жеп болып, дастарқанның соңына қарамастан:

	— Балпылдамай су күйші көлга! Сиырлар өріп кетсе, адасып қалармін. Дастарқан өздеріңізге аманат, — деп орнынан тұрды. Кісілерін тастап, тұра жөнелгені ерсі көрінгенімен, дастарқанды аманаттай білгендігі орынды болды. Қонақтар жамырай сөйлеп рұқсат беріп еді, шешеміз қосымшалап, оның да тігісін жатқызды.

	— Бұл байғұсты қойсаңшы, еңбектің ғана адамы ғой! Өмір бойы мал бағумен келеді, күні бүгінге дейін шаршадым дегенін естіген емеспін. Соның арқасында біреуден кейін, біреуден ілгеріміз, құдайға шүкір. Ендігі жатсақ-тұрсақ тілейтініміз — осы бір жаман неме үлкен жерде оқып, адам болса екен дейміз.

	— Е, құдағи, мынадай ағасы тұрғанда сіздің бала оқымаса, кім оқиды ол оқуды, — деді бригадир әйелдің әкесі мені меңзеп. Бетім ду ете қалды. Бірдеңе деп құтылғым келіп еді, сөзімді тоспастан: «Базарға барып, бағыңды сына» деген, жолдасынан қалдырмай Мақатайды да жібер. Ешкім тонын шешіп алмайды. Азар болса құлап қайтып келер, бір тізбе тесік нанын көтеріп, — деді. Барлығымыз күлдік. Көрші шал да күлді. Күлкі тыйылған соң, сөзін тағы жалғастырды.

	— Құдай айдап дәмдес болып қалдық. «Бір көрген біліс, екі көрген таныс» деген. Өзіміздің ауылдың баласы екенсің, қарағым, бізді де жатырқамассың. Жөні келсе, екеуінің де тұсауын өзің кес. Тұсаукесерің дайын. — Байқаймын, шал жата жабысқан сайын, шешеміздің ішінде қызғаныш оты тұтана бастағандай. Мен, енді шындап сасайын дедім. Сасқандағы тапқаным:

	— Оныңыз дұрыс қой, ақсақал, бірақ біздің оқу орындарымен қатысымыз болмайды. Мына газет жағындамыз, — дедім әлгінде қол сүртуге жыртылған газеттің қиқымын көрсетіп. Ондағы ойым — өзімнің кім екенімді түсіндіру арқылы ренжітпей құтылу еді, мұныма да болмады. Шешеміз шалдың сөзін қостаған боп, тағы да өз баласының жай-жапсарын айта жөнелді. Сосын:

	— Таң атсын, ақсақал, балалардың өзімен сөйлесіп көрейін, — дедім, мінезі алақұйындау болғанымен, көкірегінің сәулесі болса, баласын шынымен-ақ ертіп ала кеткім келіп. Бірақ бұл ниетімді сездіргенім жоқ. Әйтсе де шешей мұныма қосыла кетті.

	— Иә, солай болсын. Жол азабы оңай дейсіз бе, жатып демін алсын, — деп жып ете түсті.

	Таңертеңгі шайды ішіп болысымен-ақ:

	— Ағаңа жазған-сызғандарыңды көрсетсеңші осындай оңашада, — деді шешеміз Қарақожаға. Бұған келгенде ол шамалы кібіртіктеп тұрды да, ыржалақтап күлді. Көрсетуге батынбай тұрғанын біліп:

	— Жасқанба, алып кел, көрейік жазғандарыңды, — дедім.

	— Журналиске түсу үшін газетке шыққандарың керек болады деген соң қиып алып едім, — деп сумкасынан сиырдың тіліндей аудандық газеттің бес-алты қиындысын алып, алдыма тастады. Қолға бермеуің әдепсіздікке жатады деп түсіндіруді мынадай шіп-шикі балаға артық көрдім де, үндемедім. Мұны апамның «әуедегіні арбап, жердегіні жалмайтын» пысық деп аңыздайтын абысыны да аңғарған жоқ. Әуелі:

	— Әлгі Алматыдан мықты ақындар келгендегі оқыған өлеңіңді көрсет. Сан баланың алдында жалғыз шығып оқып ем, мақтады деп жүр ең ғой! Соныңды көрсет. Үялсаң адам болмайсың, — деді баласын жігерлендіре түспек болып. Сөйтіп еді, ол қалың қоңыр блокнотты ұсына берді.

	Орфографиялық қателерді есептемегенде жазуы жап-жақсы екен. Әріптері маржандай тізіліп түсіпті. Кәдімгідей талпынған түрі бар, блокноттың ортасына жетіпті. Ары-бері араластырып көріп, ауыз тұшынарлық ештеңеге көзім ілікпегесін:

	— Ең жақсы деген өлеңің қайсы? — деп өзінен сұрадым.

	Таңдаған өлеңінің бірінші шумағы:



	«Көз салсам — көретінім шыққан егіс,

	Күміс көл, шыққан егіс бұйралана.

	Ырысы колхозымның алтын бидай,

	Ырғалып тұр теңіздей толқындала»,



	— деп басталыпты.

	Біз сұхпаттасып болғанша, шешеміз біраз жайды аңғартып тастады. Сөзінің нобайына қарағанда, Қарақожаға тіл мен әдебиеттен сабақ беретін мұғалім тағы бір осындағы туысымыздың қызы көрінеді. Мұны ақын етіп жүрген де сол секілді. Оған қоса, қыс бойы мұғалімдерді әлденеше рет қонақ етіпті. Сонда дастарқанын қалай көл-көсір жасағанын, кімдердің мас болып, өлең айтқанын түгел ағытты. Бір кезде мені өзіне қаратып алып, аузын қолымен далдалай отырып:

	— Тұсаукесер демекші, ініңнің ендігі тұсауын өзің кес. Кұдайға шүкір, бір Қарақожаға жетерлік бірдеңеміз бар. Мына шешеңнің он саусағы мен сиырдың төрт емшегі аман болсын. Түндегінің баласы тықыраңдап қалған бір бәле. Оған әуреленбей-ақ қой! — деді де, мұрнын шүйіріп, есікке қарай қолын бір-ақ сілтеді. Кемпірдің пиғылын тани қойдым да:

	— Апа-ау! — дедім, түндегі іркіп қалған ойымды енді айтқым келіп. — Ол түгіл сіздің балаңызды да міндетіме ала алмаймын. Оқуға түсіру менің қолымнан келмейді. Түнде айттым ғой өздеріңізге, кәсібімнің мүлде бөлек екенін. Ал, балаңыз жақсы оқыса, ешкімнің көмегінсіз де түсе алады. Жіберіңіз. Каламен танысып, жатақханаға орналасқанша үйге барып жата тұрсын. Ол үшін сізден тұсаукесер сұрамаймыз.

	Тәптештеп бәрін-ақ айттым ғой, енді түсінген шығарсыз деген кісіше бағжиып бетіне қараппын. Оныма өзім де ұялып қалдым.

	ІІІешей осы жолы шынында да түсінген сияқты. Кешелі бергі лапылдаған жалыны басылып, менен тез суынды. Аттанарда қоштасқан жоқ.





ПИҒЫЛ




	Келіп тұрған үйіміздің ауласына түп-түгел асфальт төселген екен. Жан-жағы уылжыған бау-бақша. Салмағын көтере алмайтын болғандықтан, алмалардың бұтағына әр жерінен тіреу қойыпты. Бізге беретін үйіне ендік. Бұл өздерінің бұрынғы отырған үйі екен. Аузындағы кішкентай кілеті қыртыс тақтайдан жасалыпты. Жапсар-жапсарының бәрі де аңырайған-аңырайған саңылау, сылағы жоқ. Кысқа қарай мұнда тұрған қолжуғыштың да суы қатып қалары хақ. Ал бөлменің өзі биік, жарық, кең екен. Маған бәрінен де осысы ұнады. Бұрынғыдан көрі жабыса түстім. Райымды байқаған үй иесі әйел біраз нәрсені алдына ала келісіп алғысы келіп, бізден бұрынғы пәтершісінің кемшілігін көрсете сөйледі.

	— Көрдіңдер ме, мінеки үйді күтіп ұстауды да білмейді. Әйелі тым салақ адам екен. Әйтпесе осыны сылап, ақтай салуға болады ғой, — деп сылауы көшіп тұрған пештің аузын көрсетті.

	— Ойбай, жеңгей, ондай-ондайы түгіл онан үлкенін де қоймаймыз, келініңіз бір демде жөндеп алады.

	— Ал екінші бір ескертерім, — деді қожайын әйел, тәлтиген жұқа сары кісіге көзін сығырайта қарап. — Мына ағаңның жүрек ауруы бар. Сол үшінде дырдай қызметін тастап бос жүр. Айқай-шуды көтере алмайды. Топырлатып қонақты көбейтіп жіберсең болмайды. Қазірге осы үйдегі бас көтерер мен ғана. Бәрі маған қарап аузын ашып отыр. Өзімнің де басым ауырады. Шуды жақтырмаймын.

	«Әлгінде бұл кісі алманың ішінде жүрген. Біздің келгенімізді көріп, қақпасын ашқан да өзі. Шаруамызды да тыңдады. Бірақ жауап берген жоқ. «Ажар, а Ажар, балалар келіп тұр», — деп әйелін шақырған. Сонысына қарап-ақ әйелі қожайын екенін аңғарып едік, шынында да солай екен. Сосын назарды билігі бар кісіге аударып:

	— Дәл айттыңыз жеңгей, менің де басым сау емес. Әйтсе де кейде бірлі-жарым келетін жолдас-жораларымыз болуы мүмкін, — дедім түбінде қонақсыз бола алмайтынымызды ескертіп.

	— Әрине, ондай-ондай болады ғой, жан болғасын, — деді отағасы да сөзге араласып.

	Қожайын әйел күйеуінің бұл сөзін де елемеді. Өзінің қатал ескертулерін жасай берді.

	— Шырағым, біз ұл-қыз өсіріп отырған адамдармыз. Мына жаман ағаңның тайшы аты болмаса да, қойшы аты бар. Манайымыздың бәрі сыйлайды. Сейіл пәтерші ұстайды екен деген сөз естілсе, ұят болады. Біреу-міреу сұрай қаяса, туысқанбыз, інісі едік дей салыңдар.

	Бұл жолы да «Ажар» деп кеудесін қақпай, «Сейіл» деп күйеуін бетке ұстай сөйлегеніне сәл де болса ішім жылып, бірдеңе деуге оқталғанымда:

	— Ол жағынан хабарымыз бар, адай, — деп Гүлназ менен бұрын тып ете қалды.

	Шаршағаным соншалық, жіліншігім зырқырап тұр. Өстіп табанымыздан таусылып жүріп, әрең тапқан үйден менің де айрылғым жоқ. Гүлназдың сөзін қостап қойдым. Сосын қожайын әйел көмейін таныта бастады.

	— «Есепті дос айрылмас» деген бар, балалар! Басын ашып қояйық. Айына отыз сом төлеп отырасыңдар. Ал токты қанша пайдалансаңдар да өз еріктерің. Есептегіштерің бөлек. Тек сол бойынша ақшасын ай сайын маған беріп тұрсаңдар болды. Сендерді әурелемей-ақ өзім құйып тұрамын. Отынға сексеуіл ме, төскөмір ме, не түсірсендер о түсір, әйтеуір пешім бір жаққанда-ақ үйді ду дегізеді. Түнде бір-екі рет тұрып отын сап қойсаңдар болғаны, таң атқанша жылы тұрады.

	Мұндайда қарсы келмей шұлғи беру де әдетіме айнала бастаған. Соның арқасында сөзіміз жарасып, көшіп-қонып алғанымызға да екі-үш айдың жүзі болғаны. Әркімнің-ақ жұмысы бар ғой, ерте кетіп, кеш келеміз дегендей, көршімізбен көптен бері көріспеген едік. Әсіресе алма-өрік сатылып біткелі күйеуі ғана үйінде-тұғын. Қожайын әйелдің өзі сауда-саттығымен айналысып, кейде апталап та сыртта жүретін. Жұмысынан нағып шығып қалмайтынына таңғалушы едік. Біраздан бері тағы да жоқ еді. Келіпті. Ауыз үйінің есігі қалайда ашық тұр екен, газге шай қойып жүргенін көріп қалдым. Басын таңып алыпты. Бірақ баяғысындай қызылы-қызыл, ағы-ақ кеспелтектей домаланған қалпы. Сырқатынан бәлендей қауіптенбесем де, амандаспай кетуге шыдамадым. Өйткені бұл да менің аттап кетуге болмайтындардың бірі ғой. Әзірше ерен санамағанмен, артының әдеттегімше өкінішке айналуы мүмкін емес пе.

	Менің өзіне бұрылғанымды байқаса да, маған теріс қарап тұрып, газға сіріңке шақты. Жақсымысыз жеңгей дегенімде барып, зорға қарады. Әлгіндегідей емес, қабағы кіртиіп, көзі кіреукілене қапты. Екі иінінен дем алып, барып-келіп тұр.

	— Шүкір! — деді сыбырлай ентіге.

	— Шікірттеніп қалғансыз ба?

	— Уһ, мені бұл ауру айналдырғалы қашан!

	— Е, құдай сақтасын, тымау-сымау шығар.

	— Әй, құрысын да бүйткен тымауы, тіпті қорлықты аурудан бұрын дәрігерлерден көрдім. Кеше бюллетенімді созып бер деп барсам, сап-саусың дейді, ит жынымды түсіріп. Әйтеуір о деп, бұ деп жатып зорға дегенде тағы бір үш күнге созып берді. Соларға ыза боламын деп жүрегім қағып...

	— Ойбай, оныңыз не, ауруды ыза болып жеңетін бе едіңіз. Дұрыстап демалғаныңыз жөн.

	Соңғы сөзім сәл ұнағандай болды. Әйтседе және бірдеңені ескертетіндей ыңғай танытып тұрды да ештеңе демеді. Сол райын танығасын мен де кетуге асықтым. Бұрылып жүре бере, дәрігерлер дәл-ақ тапқан екен, бірақ бәрібір сенің пайдаңа шешіліпті. Осы уақыттың ішінде кемінде бері болғанда Ташкенттен қайтарсың ала қоржыныңды арқалап. Сосын Көкбазар мен Балалар әлемінің маңыңда тұруға және де бір аптадай уақыт тапсаң жазылып кетесің деген ой келді маған. Кетіп бара жатып жалт қарасам, ала көздене сүзіп тұр екен. Бар пиғылымды желкемнен-ақ танып алғанын сездім. Сездім де секем алдым. Сосынғы жерде әуелгі ескертулерінің қайсысын орындап, қайсысын орындай алмай жүргеніміз жөнінде ойлай бастадым. Өйткені халық «сескенген жерден оқ тиер» дегенді де тегін айтты дей аламыз ба.

	Біз оның басқа ескертулерінің бәрін де орындағанымызбен, қонақжайлы шартымыз көпке бармай-ақ бұзыла бастапты. Көзім соған жетті.

	Сол күні жұмыстан оралған бетім еді. Ауылдан келген екі кісі самбырлай сөйлесіп, есік алдында тұр екен. Оларға терезесінен баспағып тұрған қожайын әйел мені көріп ары қарай жүріп кетті. Жүрегім су ете калды. Менің жайымды әлгі қонақтар сезер емес. Аман-сәлемнен кейін-ақ:

	— Өй, бала, жаңағы бір мына үйге кіріп-шығып жүрген сиырдай-сиырдай қыздар осы көршінікі ме?

	— Өздері тіл білмейді-ау деймін, — деп бірінен соң бірі төпеп жатыр.

	Оларды одан ары сөйлестіруге шыдамым жетпеді.

	— Шай дайын көрінеді. Келіндеріңіз тезірек дастарқанға отыруларыңызды сұрайды, — дедім үйіме әлі кіріп үлгермей жатып.

	— Ой, әкең... Киімің жаман деп, есік баккыш ресторанға кіргізбей қойды. Үһ, әбден шөлдедік. Кенеземіз кеуіп кетті. Айналайын, Гүлназдың шайынан өзгеден қайыр кетті.

	Үйге осылайша көлгірси кіргенімен, жаюлы дастарқан бола қоймады. Гүлназ да жұмысынан әлгі әзірде ғана келген екен, шай әлі қайнап үлгермепті. Менің көпе-көрнеу өтірік айтқанымды өзінше әлдеқалай түсініп қалған екінші қонақ кейи сөйледі.

	— Өзімізге де сол керек. Әйтпесе бір құры таза киім ала келетін жөніміз бар ғой, картобыңды сатып болғасын кие қойсаң несі бар сенде!..

	Сосынғы сөзді өздерінің үйге келген ырыс екендіктерін түсіндіруден бастады. Біреуі:

	— Кұдай қонақтан айырмасын деңдер. Онда береке бар. Өз несібесі өзінде, — дей бергенде, есік ашылып қожайын әйел кірді.

	Өңі манағыдай емес кукылдау екен.

	— Жоғары шығыңыз. Отырып шай ішіңіз, міне қазір дайын болады, — деп ерлі-зайыпты екеуміз де бәйек болып жатырмыз.

	Байпаңдауымыз жібітті ме, әйтеуір қожайын әйел әлгіндегі тығылған қалпынан сәл босап, тізе бүкті. Қонақтарым тағы да тыныш отырған жоқ,

	— Осы сендердің қалада жүргендеріңе талай жыл болмады ма. Үй, алатын уақыттарың да жақындап қалған шығар-ау, сірә?

	— Арызымыз көптен бері жатыр ғой. Жыл сайын береміз деп қояды. Шын болса, осы жылдың аяғына дейін тиюі мүмкін, — деді Гүлназ.

	Жыл аяғы дегенге бір ғана ай қалған. Жаңа үйге көшуді күтіп отырғанымыз рас-тұғын. Бірақ бұл хабар қожайын әйелге ұнаған жоқ. Шүңірек қара көздерінің қайқиған ұзын кірпіктерін қағып-қағып жібереді. Бұл оның аздан бері мен байқаған әдеті. Әлденені ұнатпай қалса өститін. Сескеніп қалдым.

	Бірақ қонақтарым әлі де ештеңені сезер емес, «үй алу үшін бүйту керек те, сүйту керек» деп бет алды гулесіп отыр. Қожайын әйел бұлтиған бүйрек бетінен түймедей боп көрінетін кішкентай тұмсығын бірер шүйіріп тастап, Гүлназдың құлағына сыбырлады да шығып кетті. Алматы, Фрунзе, Ташкент қалаларын аралап жүріп, дүкендерде сирек сатылатын ұсақ-түйек бұйымдар әкелетін де серік әйелдерінің атынан сататын. Өзіміздің де Гүлназға шетелдік жемпір, үш-төрт кесе алғанымыз бар. Біраз затты талай рет осындай үйге келген қонақтарымызға әперген едік. Ондайда өстіп, Гүлназдың құлағына сыбырлап кететін. Бұл жолы да соған жорыған едім.

	Іле-шала:

	— Әлгі кісі сені шақырып кетті, — деді маған Гүлназ.

	Әрине, мен шалы қысылып жатқан шығар деп ойладым. Сөйттім де ілінбей орнымнан тұрдым. Ол мені ауыз үйінде тосып отыр екен.

	— Аға үйде ме? Көрінбейді ғой! — деп тіл тарта кірдім. Сонда да ол сұсты қалпын өзгертпестен:

	— Жатыр ғой, баяғы жүрек ауруы қозғалып қалса керек, — деп бір қойды. Сосын ауыр күрсініп алды да сөзін қайта жалғады. — Басында айтқаным осы болатын, ол кісі ежелден шуды жақтырмайды. Мына қонақтарыңның даңғыр-дұңғырын есітсе, онан сайын ауырып қала ма деп жатқызып қойдым. Өзің білесің, жүрек ауру деген жаман науқас қой. Егер олай-пұлай боп кетсе, қысылып қалатын түрім бар. Қарағым, сол үшін әдейі ескертіп қояйын деп шақырдым; ақыр төлейтін ақшаларың, пәтер ақысын жыл аяғына дейін есептеп, түгел төлеп қойыңдар. Сосын өздеріңе де жеңіл болады.

	Манадан бергі жүрегімнің лүпілін ішімнен мына естіп отырған жаман хабарыма жорып:

	— Ойпырмай, ағаның бұл жағдайынан хабарымыз да жоқ екен-ау біз есуастың! Әуелі халын біліп шығайыншы!

	— Ойбай, мазасын ала көрме. Жаңа ғана тыншыды.

	Түп етегімнен басып отырғызды да әлгіндегі сөзіне қайта оралды. — Үй алатын уақыттарың да жақын қалған сияқты. Алда-жалда отырмайтын болсаңдар, оларыңды айтыңдар. Әлдеқалай күн туса, бос тұрғанының өзі де дұрыс па деймін бір есепте. Келімді кетімді кісі болады, қазан асылып от жағылады дегендей; сендердің де мазаларың кетеді ғой ондай жағдайда.

	— Ойбай, олай дей көрмеңіз! — дедім шынында да шалы хал үстінде жатқан шығар, жеңіл-желпі науқас болса, бүйтіп бүліне қоймас деген ойға келіп.

	— Апай-ау, — дедім, әбден лажсызданған кейпімді жасыра алмай, — отырмайтын болсақ, алты ай жаз кісі үйінің еденін сырлап, жыртық-төсігін сылап әуреге түсіп неміз бар. Бірақ...

	— Ал ендеше сендерді биылша қумай-ақ қояйын. Қызмет істегендеріңе бірталай жыл бопты. Мебіл-себіл алғалы жиып жүрген бірдеңелерің бар шығар. Үй алғанша орнын бірдеңе етіп толтырарсыңдар.

	— Әттеген-ай, ондайымыз болса, несіне қиналамыз...

	— Ендеше, сұра ана үйіңде жатқан туыстарыңнан. Машина-машина картоп сатып отырған жоқ па.

	Қаңеки оларды туысым емес деп дәлелдеп көр енді. Мен тілден қалдым. Желкемді қасып, үйге келсем, айтқанындай-ақ қонақтарым ақша санауға кірісіпті. Екі қонақ екі жаққа қарап алған. Ауыздары күбірлеп, қолдары қалтырап отыр. Қойындарынан суырып алған кір-кір бір шаршы шүперекті ашып жіберсе, қобырап ақша шығады. Гүлназ бүрісіп, пештің алдында тұр. Олардың дәл қазір ақшадан өзге дүниенің астан-кестені шықса да селт етер түрлері байқалмайды. Сосын біз де пешті қалқалай тұрып, күбір-күбір сөйлесе бастадық.

	— Ал Күлеке, қонақтарың қызу жұмыс үстінде екен. Қонағасы әзірлеуге кірісіңіз. Жыл он екі айда бір келгеи қонақтарды дұрыстап сыйлай алмасақ ұят болар.

	— Осы біздің жылына бір-ақ рет келетін қонақтардан бос болатын күніміз бола ма? Былтырдан бері келмегендердің бірі ертең келе қалса, ол да жылына бір келгенге тән.

	— Тағы қойға жүн шықпай ма?! Бір мәнісі болар.





ӘКЕ МЕН БАЛА




	Өрістен қайтқан қоңыр сиыр есік алдына келіп қашаға сүйкенді. Байлаулы тұрған қызыл бұзау «мө-ө» деді. Енесі ақырын ғана ыңыранды.

	— Байланғыр, неғып байланып жатырсың? — Сөйткенше қолында шелегі бар, үйден шығып келе жатқан кемпірі көрінді. — Бала қаздай мамырламай, бассайшы аяғыңды тезірек!..

	Бейсек ақсақал кемпіріне тағы да бірдеңе деуге ыңғайланғанда, жөтеліп-шашалып сөзінің соңы үзіліл қалды.

	— Сен сорлыны жан алғышың алқымыңнан ала түскен бе?

	Кемпірінің жан ашыр кейпі жоқ. Өзімен өзі әуре, шелегін шайқап-шайқап, шайынды суын әлдеқайда шашып жіберді де, бүгежектеп сиырға қарай жүрді.

	Біз, Мұқай екеуміз, есіктің алдындағы көлденең жатқан үлкен томардың үстінде өткен-кеткенімізді еске түсіріп, әңгімелесіп отырғанбыз. Мұқай сабаққа онша мықты болмағанымен, әлдекімдердің мінезін бейнелейтін қақпай әңгімелерге үйір болатын. Сол әдетінше:

	— Дәл осындай кешкілік уақыт еді, — деп бастаған ол Сәлім деген қылжақбас, ардың-гүрдің сабақтасымыз туралы әңгімесін, — осы есіктің алдынан өтіп барады екен, шақырып алдым. Сосын екеуміз қол ұстасып, анау терезенің тұсындағы қашаға барып сүйеніп тұрдық. — Бет алдымыздағы төбесін шошайта төрт сайлап жапқан, сыртын бозғылт мүк басып шіруге айналған ағаш шатырлы үйін нұсқады: — Сөзден сөз шығып, оның. Сабақ білмей мұғалімдермен шатаса беретіні есіме түсті де, «саған бір ақыл айтайын, тыңдайсың ба» дедім. «Е, тыңдайын» деді адам құсап. «Ендеше, сен ең алдымен сабағыңды жақсы оқы. Көшедегі мастармен...» дей бергенімде жоғарғы жақтан келе жатқан екі-үш мас даң-дұң өте қалып еді: «Ей, ақылыңды ертең айтшы» деп қолын бір-ақ сілтеп, солай қарай жүгіре жөнелгені.

	Сәлімнің қылығына екеуміз де күлдік. Біз күлісе бастағасын назары ауды білем, әлгі әзірден бері анадай жерде қолындағы таяқшаға сүйеніп жалғыз тұрған Бейсек ақсақал біз жаққа қарай аяңдады.

	Аяғында құрым етік, үстінде қаракөк мәуіті галифе шалбар, кең-мол тігілген китель, басында кенетоз қоңыр қалпақ — киінуі өзі тұстас шалдардың ешқайсысына ұқсамайды. Дегенмен белі түскірі еңкіш тартқан. Күрк-күрк жөтеледі.

	Кәріліктен бұрын меңдетіп жүрген сол секілді. Бұл жолы да:

	— «Халық айтса, қалт айтпайды» ғой, балалар. «Атадан пұл қалғанша, ұл қалсын» деген бар. Біздің артымызда сендер қалсаңдар болды. Енді мына көксау шалдың төрінен көрі жуық... — дей бергені сол еді, жөтелі қысып ары қарай жалғатпады.

	Мұны шалдың нендей мұрат, қандай қиялмен айтқанының байыбына жете алмай, аңырып қалып едік:

	— Пай-пай-пай, мылжың шал-ай! Әңгіме бір жаққа қаша ма, әуелі маған көмектесіп жібер. Жайланып отырғанда айтпайтын ба еді кісі деген. «Шу» десеңші мына қарасанға! — деп кемпірі бір бүйірден киіп кетті.

	Мүйізіне жармасқан кемпірге басын оңды-солды шайқап, жетегіне жүрмей тұрған сиырды Бейсек қарт оқты көзімен ата қарады да, бұрылмады.

	— Мына менің Мұқайым сияқты біреудің аузына қараған жалғызы болса керек, әлгі байғұс әбден қатын алып, мал малданған кезінде өздерің құсап ілім іздеп, дүние жиһанды кезеді.

	Қарт екінші әңгімесін бастап еді, Мұқай маған көзін қысты. Сірә, бұл әкесінің талай қайталаған үйреншікті әңгімесі болғасын не айтатынын алдын ала сезді ме, жоқ әлде бізді ілім іздеген жиһанкезге ұқсатқанын қомсынды ма, ол арасын түсіне алмады. Ал өзінше баласының қатарынан үш жыл оқуға келіп түсе алмай, тең-тустарынан қалып бара жатқанын нұсқалап бірдеме айтқысы келді ме екен деп жорыдым.

	— Маған ілім, жолын көрсеткен кісіге тілегенше алтын-күміс беремін деп барған жеріне жар салады. Еш пенде табылмайды. Өстіп жүргенде мен сияқты бір көксау шалға тап болады. «О, қарағым, маған алтын-күмісіңнің текке керегі жоқ. Бала болсаң болғаны, ілімді өзім үйретем» депті. Бала әлгі шалға ілесіп үйіне келеді. Жылдар жылжып өте береді, өте береді. Бала байғұс отымен кіріп, күлімен шығады. Ештеңе де үйретпейді. Шалы түскірдің мұнысына әбден ыза болған ол бір күні кетемін деп бұлқан-талқан болады...

	— Ойпырмай, осы саған не болған? Баланы мезі қылдың ғой, тегі. Мұқайдың әкесі мылжың екен деп жолдастарына айтып барып жүрер әуелі. Сауып болғасын сиырдың бұзауын емізіп ал да, байлай сал, бақшаға кіріп кетпесін! Мен сүт пісіріп, ас әзірлейін, — деп кемпір сиырын сауып жатып айқайлап қойды.

	— Жарайды, апа, бара беріңіз. Мен-ақ байлай саламын ғой! — деді Мұқай шешесін ары қарай сөйлеткісі келмей.

	— Жә, болды, үстіңді былғайсың, ана шалды бірдеңе істейін деп пе ең!

	Енді Бейсек қарт кемпіріне жауап қайырған жоқ.

	— Адамды бұзатын кәрілік екен, — деді Бейсекең ауыр дем алып. — Жоқ, күлкісі жоқ, балалар. Мен оны өз басымнан алып тұрмын. — Әңгіме кемпірінің қазымырлығынан шығып тұрса да, өзіне аударып, жалтара сөйледі. — Қартайған сайын дүниеге жақын болады екенсің. Әйтпесе мына кемпір басын бассаң мыңқ етпейтіннің өзі болатын. Осы күні мұнан сөзуар адам жоқ. Елу жыл отасқан маған істейтіні мынау, мұның қолына түскен келіннің күні не болар екен?!

	Бейсекең екінші рет бастаған әңгімесін және де ұмытып бара жатқасын:

	— Сонымен, әлгі балаңыздың жайы не болды? — дедім сөзін беліп.

	— Е, айтпақшы, не деп тоқтап ем?

	— Кетем деп ашуланыпты дедіңіз.

	— Иә, сөйтіп бұлан-талан болады. Ал шал болса: «Қой, балам, сабыр түбі сары алтын» дейді де қояды. Бала бұған онан сайын ыза болады.

	— Ой, ата, оның бәрі ертегі ғой. Ол дәуір мен бұл дәуірдің арасы жер мен көктей. Өйтіп шалдан естігеннің бәрі ғылым бола берсе, жыл сайын оқу іздеп, қалаға шапқылап неміз бар. Енді бір жағынан осы күні дипломың болмаса, білім-сілімің бір-ақ тиын. Ал қай шал бізге сондай дипломын салғалы отыр?

	Кемпірінікін елемегенімен, баласының мына сөзіне қатты кейіді. «Айтса да болады ұққанға, айтпаса да болады құлағына мақта тыққанға». Шал мұны баласына басқаша айтып түсіндіргісі келді.

	— Қарағым, қонақ бала, сен жақсылап тыңда, — деді менің назарымды өзіне аударып. — Адам ілімдар емес, уақыт ілімдар. «Тағы айтсам, тағы қақсауық дейсің-ау» депті ғой тілазар баласына бір бейбақ қарт. Сол айтпақшы, мен тағы айтайын, сендердің анау-мынау деп үйреніп жүргендеріңнің барлығы мен сияқты көксау шалдың бастан кешкендері. — Шал тағы да қиқылдап-шиқылдап жөтеліп қалды. Әлден соң жасаураған көзін сүртіп. — Оны електен өткізген уақыт. Көрдің бе, міне, қай-қашан да барыңды аузыңа ұстап, әлпештеп өсірген бала ойсыз болады екен. — Мұны өз баласына қаратып айтқанмен, жаңағы әңгімесіне жалғап кетті. — Сөйтіп, әлгі бала жатып ашуланады. Сонда шал тұрып, «Сабыр, балам, сабыр, бір қолың ұрушы болғанда, екінші қолың арашашы болсын» дейді. Бала онысын тыңдамай, еліне тартып отырады.

	— Атамның осындай жаттап алған төрт-бес ертегісі бар, он қонақ келсе, он рет, жүз қонақ келсе жүз рет айтады. Ендігісін өзі де біледі, қойыңызшы, тегі!

	Қарт сұсты көзімен баласына бір, маған бір қарады. Баласына қарағанда көзінен: «Қарғайын десем жалғызымсың, қарғамайын десем, жалмауызымсың» дегенді оқыдым. Маған қарағанда: «Атадан пұл қалғанша, ұл қалсын» дегендегі ұлымның сиқы мынау дегенді оқыдым.

	Мектепте бірге оқығанымызбен, біздің ауыл бөлек-тұғын. Үй тұрмысын көріп отырғаным осы жолы. Әйтеуір Мұқай қашан да бәрімізден бай жүретін. Тіпті, қазір де КазГУ-дің филология факультетінің үшінші курс студенті менен көрі модныйлау екен. Қою қара шашын иығынан кестіріп, ұшын қайыртып тастапты. Сапситып самай сақал қойған. Алабажақ гүлді сарғыш көйлек, тар тақым салпаң балақ шалбар, бақа бас қара бәтеңке киген. Қалған кейпі әкесінің жас шағын елестеткендей. Сонысына қарап, әлдеқандай бір әулеттінің жалғызына ұқсататындайсың. Бірақ міне — қорасында қоңыр сиыр мен қызыл бұзаудан өзге үрерге ит жоқ екенін көріп отырмын. Әке қаусаған шал, шеше бүгежектеген кемпір. Үй іші де жұпыны сияқты, тоғыз кілем, тоғыз тон көрінбейді.

	Мен едәуір ойға қалсам керек, онымды Бейсек қарт байқап қапты. Менің бұл кейпімді баласының ожарлығын жақтырмағандығы деп ұйғарды білем, өзінше шайып-жуған болды.

	— Әйтеуір, жалғыз бала болғасын ержете келе ес кірер деген оймен бетіне қақпай өсіріп едік. Үлкен-кіші демей осылай тік кететіні бар. Әлі жассыңдар ғой!..

	Сөзінің соңына қарай қарттың даусы қалтырап шықты. Манағыдай емес, едәуір төменшіктеп қалды. Оның бұл халіне менің де қабырғам қайысып тұр. Дегенмен тіс жармадым.

	Әлдеқайдан бей-берекет шыққан гитараның шыңылына қосылып, дарылдап өлең айтқан біреулердің даусы естіліп еді, Мұқайым алды-артына қарамай, «қазір келем» деп тұра жөнелді.

	— Әлгінде өзің күліп отырған Сәлімнің аяғын құшып қайда зыттың, ей, мықтым, — деп әзілдей айқайладым артынан. Еш мағынасыз Мұқай кеткен жаққа, сосын батыс көкжиекке көз жібердім. Күн арғы бетіне жасырынған жалпиған қара таудың бергі беті қарақошқылданып көңілсіз тартыпты. Ал арғы бетінен ашық аспанға сарғылт сәулелер шашырайды. Дәл бүгін аспанда бауырын батар күннің қызыл арайына бояйтын ақ мамық бұлттар да жоқ екен. Сәулелер шашырандысы дүниеғаламның шетсіздігін дәлелдегендей шексіз созылып кетіп жатты. Бейсек ақсақал жөтелін зорға басты. Қол орамалымен аузын басқаң күйі батар күннің әсем шағына ол да сүйсіне көз тастады. Осылайша әрқайсымыз өз ойымыздың ләззатына бөленіп үнсіз тұра бердік.

	— Жүр, балам, үйге кірейік, бейуақытта далада тұра бергенше, — деді шал кешкі шапақ жойылған сон барып. Бірақ мен әдейі кешігіп кірдім. Мұқайдың келуін күттім.

	Өз үйім мұндай мезгілде шу боп жататын. Әсіресе, осындай дастарқан басының думаны қыза түсуші еді. Апамның күндегі әдеті — көжені алдымен шалына, сосын маған, Берікке, Серікке құяды. Кейде қайсысына құйып, қайсысына құймағанынан жаңылып қалады. Ондайда бір-екеуі жылап тынатын. Ал бұл үйдің бұл мезгілі бұған мүлде ұқсамайды. Барлық дүние бейжай, қоңыр салқын. Адамдар да бір-біріне суық секілді. Мен солай сезінгеніммен, шешесі байғұс құрақ ұшып-ақ жүр. Мүмкін, өзімді шешем өйгіп әлпештемегендіктен болар, онысы маған бір түрлі ерсі көріңді. Тіпті, қалай болғанда да осы үйдің, осы дастарқанның осы жағындағы жылуы жетпей тұрғаны белгілі еді, Мұны кемпірдің өзі қозғады.

	— Келін болмағасын қиын екен. Бәрінен бұрын өстіп Мұқайымның жолдас-жоралары келгенде қиналамын. Бала-шағалардың бабын да біле бермейсін. Әлгі бір немесін ұмытып кете беремін.

	Ас үстінде дастарқанға мөлтілдеген «Экстраны» әкеліп қойды.

	Бұл жолы «татып көрген асым емес» деп лаға бездім. Біліп отырмын, Мұқай мұнымды жақтырмаған сыңайын танытып, «тәлімсімей-ақ, қой, ағайын» деген кісіше жаман көзімен қарап еді, шал онысын елемеді. Ақсақал әлдекімдер құсап мезіреті де жасамады. Бірден кемпіріне әмір берді.

	— Е, онда қинама баланы. Ешкімнің атасынан мирас қалған ас емес қой. Жиып алшы қылқитпай.

	Онысын сараңдыққа жорымадым. Өйткені «даңғырлатпай бәсеңдетіңдерші ананы, күнде тыңдап жүрсіңдер ғой. Кұлақтарың да ауырмайды екен, түге. Мына баламмен жайымен әңгімелесейін бір» деп радиоқабылдағыштың құлағын басқызып тастап, көңілденіңкіреп, жайғалып отырған.

	— Ой, тегі, өстіп отыратыныңыз бар екен. Кайқайдағыңыз, апам айтпақшы, біреу келгенде қоза ма? Кайтып ішеді енді? — деді Мұқай жағымсыз үнмен шытынып. — Ал сонда мұраға не қалыпты бізге?

	Үйіне жата жабысып қондырып отырып, тым болмаса «кісі» демей «біреу» деді-ау мына батшағар деген ой жүрегіме шық, ете қалды. Бірге оқып жүрген кезімізде тәп-тәуір жолдас сияқты едік. Мінезінең ешбір оғаштық байқалмайтын. Әлде ол кезде өзім де байқамадым ба екен! Әйтеуір көзқарасымызда соншалық алшақтық жоқ еді. Жоқ болмаса өз басының міні көп, өзгені сынағыш келеді деген осы ма әлде!

	Үй іші ұшқан шыбынның ызыңы естілерліктей тып-тыныш. Осылайша үнсіз дағдарып қалып едік, ақыры Бейсекең бәрімізден бұрын тілге келді.

	— Әй, ес жоғым-ай, ес жоғым... — Ақсақал ыңылдап біраз отырды да. — А-а-а-а, — деп тілін көрсетті. — Міне, осы халқыңның өнері, шариғат, табиғат — күллі данышпандығы осында. Мұнан басқаның бәрі ештеңеге жетпейді. Менің дәулетім, саған дәулет болмайды. Сенің өз күнің өзіңе, менің өз күнім өзіме. Ал бізден бұрынғылардың екеумізге де, тіпті, бізден кейінгілерге де қалдырып келе жатқаны, «а-а-а», — деп тілін қайта көрсетті.

	— Ой, қойыңызшы, ата! — деп арқасына ер батқан арық атша Мұқайым және де тыржың ете қалды. — Осы күні сенің тіліңмен нан тауып жеу қиын. Ол тілде оқып ешкім де білім ала алмайды.

	— Қой, балам, беталды оттай берме. Маған десең жеті патшаның тілін біл, артық болса нағылдейсің. Ал бірақ, менің білігімше қай тілде оқып, қай тілде сөйлесең де ілімнің, данышпандықтың жолы біреу-ақ. — Бейсекең енді бетін мағаң бұрды. — Сөз ұғатын бар көрінеді, балам, мен саған айтайын, құлақ сал. Көрмейсіңдер ме жаңағы ілім іздеген баланы. — Бейсекең ұртына дейін шыққан құс қанатындай жалбыраған ұзын мұртының ақбурыл шалғысын құлағына қарай шиырып еді, енесін қорғалап жемсауының астында тұрған сары үрпек балапанның төсіндей боп иегі көрінді. Мен сақалсыз мұрт қана қойған үлкен қисық мұрынды қара шалдың мына кейпін жаңа көргендей таңырқай қараппын. Шал онымды әңгімеме зейін қойғандығы деп ұқса керек, сөзін бөлген жоқ. — Ол сол беті жүріп отырып еліне келеді, — деп манағы әңгімесіне тағы қайтып оралды. — Үйіне ел жата жетеді. Мен жоқта үй ішім қандай күйде екен, әуелі байқап көрейінші деген оймен жабықтан қарайды. Бірден-ақ көзі әйелінің ірге жағына кіріп теріс қарап тұрып шешініп жатқалы жатқан сомадай жігітке түседі. Дереу қынынан пышағын суырып алып, жігітті бауыздамақ болып ұмтыла бергенде, есіне шалдың: «Бір қолың ұрушы болғанда, екінші қолың арашашы болсын» деген мақалы түсіп, пышағы бар қолын пышағы жоқ қолымен ұстап қалады.

	— Түу, осы біздің шалдың мылжыңы-ай! Сенің қай-қайдағын, тамақ ішкенде қозады-ау деймін түге. Андағы балаға ас ішкізбедің.

	Бейсек қария осы жолы табан астында ашуға басты.

	— Ей, кемпір! Сен сайтанымды ұстатпай, тыныш отырып шайынды іш! Айтамын деп бұзып, жалғаймын деп үзіп алатыныңды білесің бе!?

	— Бұл биттің ішегіне қан құйған пәле өстиді енді, өле алмай отырып, өстиді енді!..

	Кемпірі өз-өзінен шыж-быж боп шыға келіп еді, шалы сөз жарыстырмады.

	— Өзің биыл үшіншісінде оқимысын? Мектепті екеуің бірге бітірмедіңдер ме?

	— Иә, ақсақал, — деп басымды изедім.

	Оң қолының саусақтарын ашып-жұмып, біраз отырды да:

	— Пай-пай, өтіп бара жатқан, дүние-ай! Сонан бері де үш жылдын жүзі бопты-ау, — деп басын шайқады.

	Оқуға түсе алмай жүріп, бір тілдің болашағы жайлы сөйлеуге Мұқайдың қандай хакысы бар деген сұрау көкейімде жауапсыз қала берді. Өстіп қашаннан бері бір әлін білмейтіндердің әлек боп лаға сөйлейтін әдеті емес пе. Сонда ондайлардың қайсысының аузына қақпақ қоймақпын. Осындай тұжырымнан соң жабулы қазанды жабуымен тастап, ақсақалды бастапқы әңгімесіне қайта шақырдым.

	— Ә, әуезі ұмытып барады екенмін-ау! — Бейсекең не деп тоқтағанын есіне түсірмек болды ма, әдетінше мұртының шалғысын сол қолының төрт саусағымен бірдей құлағына қарай оңды-солды жатқыза сипалап көзін жұмды. — Сосын не болсын, пышағы бар қолын сілтей беріп, екінші қолымен ұстап алыпты. Сөйтсе, жаңағы жатқалы жатқан жігіт сонан бері ержетіп азамат боп қалған өзінің баласы екен дейді. Ол сонда барып: «Е-е-е, «Сабыр түбі сары алтын» дегені осы екен-ау бейшара шалдың. Мен ақымақ оған түк үйретпедің деп ашуланып жүріппін-ау», — деп бармағын шайнапты. Сонымен, сол мақал сонан қалыпты.

	Бейсекең бір түрлі мүсәпір кейіпке түсіп, сол беті үнсіз ұзақ отырды. Екі ұрты анда-мұнда жыбыр-жыбыр еткендей болады. Онысы «Кұдай жалғыз бота беріп, оның мұрнын жырық қып берді» деген кейістігі секілді еді.





БЕС МЕТР БАРҚЫТ




	Серкебай кейіндеп үйленді. Үйленбейін деген жоқ-ау, сәті түспеді. Шешесі марқұм біресе белім, біресе қол-аяғым зырқырады деп қыңқылдаған сайын, өзінің бұл жүрісі арқасын аяздай қаритын. Бірақ, амал не, көп уақыт қыздан жолы болмады. Тұстас қыздарының бәрі үйлі-баранды, балалы-шағалы боп кетті, өңшең сары қарын бәйбіше. Уылжыған жас қыздарға бірдеңе деуге беті шыдамайды. Кейде тәуекел деп ниет білдіргісі де келетін. Сол сыңайын аңғарып қалған бір құрдасының «бұзылған бұқа бұзаумен бірге жайылады» деген деп күлгені бар. Жаратылысынан доғал байғұс жауап қайтара алмай, қызарақтап қалған. Сондағы сағының сынғаны әлі есінде. Не деген ащы сөз, ащы күлкі еді, оңбаған!..

	Ол кезде бүйтіп ел санатына қосыламын деген ой үш ұйықтаса түсіне де кірмейтін. Сонысын ойлағанда осы күнгі жағдайына іштей тәуба қылады. Жұрт не істесе, соны істеуге талпынады. Әрине, әзірше қыз ұзатып, келін түсіре қойған жоқ. Әйтеуір, мына көрінген қарғалары аман болса, оған да түбінде бір жетеріне сенеді. Сол үшін де халықтың той-томалақ сияқты қуаныш үстіндегі ырым-жырымынан құр қалғысы келмейді. Әйтсе де өзінің жұртпен салыстырғанда әлі де кем-кетігі мол секілді.

	Күн еңкейгенімен, шілденің аптабы қайтар емес, ыстық леп бетке ұрып тұр. Есболдың үйі жаққа қарап еді, ауласындағы талдарының түбіне көлеңке түсіпті. Есігінің алдында бұл да жоқ екен. Мұны ол бұрын да талай ойлаған. Осыдан бірер жыл бұрын әркім-әркімнен сұрап әкеп, он шақты түп көшетті отырғызған да еді. Енді байқады, екеу-үшеуінің түбі балапандап көгеріп өсіпті де басы қурап қалыпты. Қалғандарынан белгі жоқ, шөп басып кетіпті. Бір кезде суарған да сияқты, әр жерде кетпеннің ізі жатыр. Аралап, аз-кем жүрді. Сосын тағы да Есбол үйі жаққа қарады. Әлгіндегісінен де құлпырып көрінді. Әуелі терезесінің тұсында алуан түсті гүл өсіріліпті. Мұны енді байқады. Көңілінде бәрін ойлап, бәрін тындырғысы келгенімен, бірі де орындалмапты. Қарадан-қарап тұрып ызасы түсті. Әйеліне ме, әлде өзіне ме, ол арасын ажыратпаған.

	— Ей, у-у! Ей-й-й! — деген Сақыштың даусын естіп жалт қарады. — Бүгін көргендей боп қапсың ғой! Немене инеңді түсіріп алғаннан саумысың? — деп бұрқырап тұр екен.

	Әйелінің мына мінезінен тіксініп қалды — тіпті ділмәр, әдетінен өзгеше айбарлы. Бұрын-соңды мұндай мінезін байқаған жоқ-ты. Өзі келіп сұрамаса, шақырып тамақ берген де пенде емес. Суып бара жатса да келуін күтіп отыра беретін. Үндеместен үйіне беттеді. Үйіне жеткенше әлгіндегі әлдеқалай кеудесін керней қалған күншіл сезімнен мүлде ада болған. Сақыштың неге шақырғанын білгісі келді.

	— Не жетті ей, түбің түскір?

	— Не жеткені несі, кешкеге орманшы қайнағанікі мәслихатқа шақырып кеткені қайда.

	Сақыштың орманшы қайнаға дегені — Есбол. Оның Алматыдан оқу бітірген баласы жақында үйленген. Келіннің төркіні Қарағанды деген жерде екен деп естіген. Бірақ, Сақыш осы жасының ішінде Алматының да, Қарағандының да қанша жер екенін білмейтін. Өзінің іш есебі бойынша, әйтеуір осы таудың аржағында шығар деп жорамалдайтын. Бір білетіні — көмірдің Қарағандыдан шығатыны еді. Келіннің Қарағандылық екенін естігенде де, іші қып ете қалған. Көң ойып, жапа кептіруден бір құтылсақ, енді құтылармыз бәлем. Осы келіннің тұсында қайтсек те орманшы қайнағаның көзіне бір көрініп қалу керек. Сосын мына бастықтардың қатындарына ұқсап тұрып, майы шыққан қара көмірді маздатып отырмасқа не деп түйген. Енді сол орманшы қайнаға құдасының алдына барғалы жатыр. Бүгін кешке ағайын-туыстар бас қосып, ақылдаспақшы екен. Соған бұларды да шақырыпты. Оны Серкебай да білетін.

	— О, түбі түссін,— деді Серкебай әдетінше, — тарс есімнен шығып кетіпті әуелі. Оны қайтеміз сонда?

	— Қайткені несі-ей, елден кембіз бе барамыз.

	Сақыш ойынан шыққасын, Серкебай дүмдене түсті.

	— Оның рас, қатын, — деді масаттанып, — түбің түскір, қай дүние түгел боп жатыр, санаттан қалмауымыз керек.

	Сақышты қостауын қостағанымен, көңілінде бір түйткіл қалып қойды. Ол — бірінші, не қосамыз, екінші, құдаға жүріңдер дей қалса, қайсымыз барамыз. Сақыш барса, мал қалады. Балалары тағы бар. Өзі барса, төрт-бес күнге өйтіп-бүйтіп сұрануы мүмкін. Бірақ машина қалады. Машинасы түскірді он шақты жыл салдырлатқанда әлі бір сұранбапты. Ал Сақыш мен барамын деп жүрмесе... Алдымен әйелінің аужайын байқағысы кеп:

	— Ей, жүр дей қалса, әйтеуір біріміз барармыз. Онан да не қосамыз. Нең бар өзі? Түбің түскір-оу, босқа қаңғырламай үйге кірейік те әуелі. — Верандасыз болса да, саман үйдің іші қараңғы әрі салқын екен. Серкебайдың тершіп тұрған денесі бірден сезді. — Уһ, түбің түскір, құдайдың күні өртеніп кете ме, қайтеді түге. Көжеңнің суынан бір жұтқызшы, — деді.

	Баласының әйелден салымы болмай жүргенін шешесі де сезіп, аяйтын. Аяйтын да: «Дидар қайып, нәсіп қайып, неке қайып дейді екен бұрынғылар. Бір мәнісі болар қарағым, басыңның амандығын сұра», — дер еді. Бақса бұл да тегін айтылмаған сөз секілді. Осы Сақышына күтпеген жерден тап болды. Ол қырмандағы орта қазанға тамақ жасайтын аспаз әйелге көмекші боп келген жетім қыз екен. Екеуінің бас қосуына да осы әйелдің септігі тиген. Сонан бері он жыл. Серкебайдың сол баяғы құнтсыздығы әлі бар. Әйтпесе өзі «Өркен» колхозы бойынша айтулы шоферлардың бірі. Астында жүйткіп тұрған жүк машина. Оны жұрттың бәрі Серкебайдын машинасы дейді. Колхоздікі дегенді әлге дейін естіген емес. Диірменге ұн тартатындар да, қорадан көң жеткізетіндер де өзіне жалынады. Осы уақыт ішінде талайдың сауабына қалды. Бірақ өз үйі әлі бір отын-суға жөнді жарып көрген емес.

	Серкебайдың өзінен гөрі өзгенің шаруасы үшін шауып кететін мінезі бойдақ кезінде қалыптасқан. «Саған тимеген қызда ес жоқ, — дейтін кейбір кербез келіншектер оны бір жұмысқа жұмсарда. — Мынадай нар жігіттің етегінен ұстаса арманы не екен ол шіркіндердің». Бұл сөз Серкебайдың жүрегіндегі үміт отын қайта тұтандырады. Көшені шаңдатып бездіріп жөнеледі. Шаң қауып қалған балалар:



	Серік, Серік, Серкебай,

	Машинасы грузовой.

	Тауға барса отын жоқ.

	Үйге келсе қатын жоқ,



	— деп шулап қала береді.

	Сөйтсе де балаларға ашуланбаушы еді. Дегенмен іштей намысы қозады. Сондайда «әй, түбің түскірлердің шығармайтын бәлесі болсайшы бір» деп әлдекімге өзінше ренжитін де қоятын.

	Сол аттан Серкебай Сақышқа үйленген соң құтылды. Ал Сақышы көже ашытуды ауыл әйелдерінің ішіндегі алдына жан салмайтын шебері. Бұл үйден көженің үзілмейтіні де, оны Серкебайдың дәріптеп сұрайтыны да осыдан.

	Сақыш қара күбіні салдырлатып пісіп-пісіп жіберіп, бір кесе көженің суын құйып ұсынды. Кесені күйеуіне ұстата беріп, ернеуінен көжеге батырылған бармағын жалап алды. Серкебай оған да қарамастан, сылқ-сылқ тастап жіберді. Сақыш «мә» дегенде бір-ақ қарады. Күйеуі әбден май сіңді боп алған добалдай саусақтарымен қырқылжын қара мұртын сипап, тұшынып отыр екен. Кесесін Сақышқа қайта беріп жатып:

	— Па, дегенін-ай, бүлдірген татып тұр екен ғой шіркіні — деп тағы да аузының дәмін алып, тамсанып қойды. — Нең бар осы, сандығынды ақтарып көрші әуелі, түбін түскірді.

	Сақыш сандығын ашты. Ашып жатып, өзінің бір қылығы есіне түсті.

	— Мына біреуді таза зат дегесін көйлек тігіп киейін деп алып ем, көзі бар неме екен. Әлгі қайшысы түскірін жуәрмектеріңнін қайда жоғалтқанын, қолмен жыртсам қисайып кеткені. — Тершіген пісте мұрнын қолының сыртымен сүртіп тастап. — Мұны былай қой енді, мынасы қыздардың біріне көйлек шығады, ананы өзім бірдеңе ғып...

	Тігісін жатқыздым-ау деп, қанша көңілін демдесе де жүрегінің лүпілі басылмады. Ежелгі дағдысымен күйеуіне жетім бала көздене қарап еді, ол оған мән бермепті.

	— Ой, түбің түскір-ай! Киқа-сиқанды былай қоя тұрып, мынаны нетсеңші, былай! — деп сандықты өзі ақтара бастап еді, қолына бес метр көк барқыт ілінді. — Е, міне, бір киім бас киіт деген осы. Енді құда да риза, құдағи да риза. Бұнымыз оңды болды, Сақыш, осыны апарайық! Сосынғысын көрерміз. Өздері қанша адам баратын сияқты?

	Әйелдер арасында мана осы мәселе сөз болған. Сақыш сондағы ұққанын санамалап айта бастады.

	Кұдалары хат жазыпты дейді, он бес жыл оқытып, ыстық-суығына көнген баламды алып, даяр нанға ие болып отырсыңдар. Менің де дос-дұшпаным бар. Көрмеген құдасыңдар депті.

	— Е, онысы, рас қой!

	— Бір мың бес жүз ақша, жиырма бес-отыз киім киіт, екі жәшік арақ, қант-кәмпит, шай-шәмелегіңді әкелесің депті...

	Серкебай Сақыштың сөзін аяқтатпастан:

	— Апыр-ай, ә! — деді таңданып. — Осы күні қалыңмал жоқ дегені болмаса, барлық жерде де қыз деген түбің түскірің қымбаттап кеткен бе деймін, түге. Оқыған десең, екі бала да оқыған. Мынаған қарағанда нағыз үйленетін тұс біздің тұсымыз екен де. Қалың да жоқ, кәде де жоқ. Тұ-у-у, Қарағандыға арақ әкел дегені несі?!.

	— Онда арақ жоқ дейсің бе, ақша апарып сонан-ақ аламыз депті орманшы қайнаға.

	Бұл сөзді Сақыш өзі айтқанымен, естіген кезде ештеңе аңғармаған. Екі жәшік арақ жеткізе алмайтын жерден тонналаған көмір дәметкеніне — Серкебайдың даусын сонша созғанына қарап күмәнданайын деді. Бірақ қарадай желпініп, күйеуінің қолтығына жел берген өзі. Енді Серкебайдың суын қайтару қолынан келмейді. Сосын үндеген жоқ.

	Есбол дастарқанына жиналған жұрттың атаған жылуын іштей долбарлап көріп еді, ақшаның өзі-ақ екі мыңның үстіне шыққан сияқтанды. Елді көңілдендіремін деп отырып, өзі де біршама сілтеп қойғанын енді байқады. Қанша тырысса да құлақ шекесі дыңылдап, нақтылы санын шығара алмады. Кімнің қанша атағанын жазып отырған жігіттен сұрауға ұялды. Қайткенмен де есебінің дұрыстығына көзі жетеді. Сосын ағайындарына салмақ сала сөйледі:

	— Ең алдымен мені сыйлап, бүйтіп көмек қолдарыңызды созғандарыңыз үшін, үлкен рақмет айтамын. Ал ағайындар мен күнде келін түсіріп жатқаным жоқ. Сәуле қарағым да құдалардың көзін ашып көргені, аузын ашып өпкені көрінеді. Құдайға шүкір, аштан өліп, көштен қалар жайым және жоқ. Бүгінде алыстың жақындаған кезі. Тіршілікте адамның жұмысы біте ме. Үш-төрт күндік уақыттарыңызды қиып, жүріңіздер. Біз де халық екенімізді танытып, елімен, жерімен танысып қайталық!

	Қанша маймөңкелеткенімен, Серкебайдан былайғы жұрттың құдалыққа баруға оқпандысы аз екен. Біреуі апам барсын, біреуі атам барсын деп кілең қолы бос шал-кемпірді тізіп берді. Серкебайдың қосқанын қомсынғанымен, мұның ішінде қоржын-кешек арқалайтыны болмай шықты. Оның үстіне, онда барғаннан кейін де ішкен-жегенге осындай бір жуан тұғыр қажет секілді. Сосын Есбол барушылардың тізіміне Серкебайды бірінші етіп қосты. Серкебай санатқа қосылдым деп, Сақыш орманшы қайнағаның көзіне түстім деп мәз. Сақыштың ойы — тіпті көмірі құрысын, әйтеуір қайнаға бір сайдың қарағайына қожа ғой, тым болмаса тамызыққа жарармынға сайды.

	Не керек, бұл үйден екеуінің де қабағы ашық шықты. Серкебай күннің осы ыстығында, жаз бойы басынан бір тастамаған тер сінді ақ телпегін оң шекесіне қисайта қондырды. Түсі күн жеп бозара бастаған сұр көйлегінің омырауын ашып тастады. Бұтына ілінгелі үтік көрмеген қара шалбары бөксесіне түсіп, көйлегінің етегі ышқырынан шығып кетуге аз қапты. Топсасы үзілген тауықтың қанаты құсап, екі иіні салбырап түсіп кеткен. Далбалақтап Сақыштан озып барып, тосып алды.

	— Ертең колхоздан жүз сом жаздырып алсам, барған-келгеніме жетер, ә, Сақыш. О түбің түскірлер бере қойса жарар еді.

	Сақышқа ақша жайы томпақ келді.

	— Әй, есің дұрыс па өзіңнің? Соншаның бәрін не қыласың?

	— Не қылғаның ней, түбің түскір. Мені мына тұрған Тұзкөлге барып қайтады деймісің! Әуелі автобуспен Алматыға барамыз, одан ары айырпланға мініп Секең ұшады дейсің кеп-кеп. Сосын қалықтап келіп, құдалардың есігінің алдына қона қаламыз. Төрдің төбесінде бас құда боп отырып, бас киітті киеміз.

	Ол балаша мәз боп, екі қолын далбалаңдатып қойды. Сақыштың көз алдынан күйеуінің жарық көшедегі әлгі сұлбасы лезде ғайып болып, көрмеген құдалардың төрінде отырған құрметті құда кезі елестеп кетті. Шашын ақ құйқалап қырғызған, бүркіт қабақ, шүңірек көз, шоң мұрын, тобарсыған қалың ерінді, қырықпа қара мұртты, қонырқай өңді, алпамсадай кісі орманшы қайнағаның он жағында малдасын құрып төрде отыр. Кұдалар жағы жатып жастық, иіліп төсек боп жатыр. Орманшы қайнаға да бас құда осы кісі деп таныстырып жатқан сияқты. Ел санатына қосылған, теңелген деген сол, әрине. Кұдалар кигізген жағалы киім де соның алдына қойылмақ. Мұндайда дүние аяу — ағаттық. Барғаны жөн. Бұл Серкебай мен Сақыштың өз өмірінде көрген бірінші сыйы. Осыдан бастап ары қарай жалғаса бермек.

	Сақыш Серкебай келгенше осындай үмітпен жүрген. Бірақ орманшы қайнаға бұған осы лайық деп, бес метр қара барқыт қойғызыпты.





ШІЛДЕХАНА




	— Ей, Бәкен, аналар Бануды шығарып әкеліпті, жүр, құтты болсын айтып қайталық.

	— Бұл қай желіккенің, әуелі өздері жайласып алсын. Шілдеханасын жасағанда бір-ақ бармаймыз ба?

	— Көп болады ғой дейсің бе? Неше күннен бері енесін, күйеуін ертіп, қарындасы келіп жатыр. Күн болса да демалыс. Койы союлы, қазаны асулы...

	Бәкен әйелі екеуі бір жаққа шығардағы осылай бірін-бірі іліп-қағып ақылдасатын әдеттері бойынша пәтуаласып алды да Сағындікіне тартты.

	Сыралғы жолдастарының осылай келіп қалатынын білетін Сағын шынында да күнілгері дайындалып қойған екен. Бұларды есік алдынан өзі күтіп алды. Бәкендердің кетіп бара жатқанын көрген Нәркес кемпір есігінің алдын сыпырып жүрген Мақпалға айқай салды.

	— Әже-ау, неменеге күйбеңдеп жүрсің, ана Сағындікіндегі келінді бәлністен шығарыпты. Көрші-қолаңдардың бірі сонда жиналып жатқан сияқты, біз де барайық.

	— Әдіремқал, әдірем қалғыр. Шақырмаған жерде нем бар, өңкей бала-шағаның үстіне барып. Шілдеханасын жасағанда-ақ барармыз, шашу-шашпауымызды алып. Үйде балалар да жоқ.

	— Кұдай-ау, онда тұрған не бар? Біздің үйде де тірі жан жоқ. Адгонға кетіп еді...

	Мақпал мына сөзге иланып қалды. Үйіне кіріп әне жер, міне жерін түртіншектеп көріп еді, буфеттің тартпасында қос уыстай түрлі қағазға оралған конфет тұр екен. Осы бір іші былжыраған «Солнечная» деген конфетті әлдеқашан қыдырмашы біреулер әкелген-ді. Сосын оны келіні дастарқанға салғаннан ұялып, осында тастай салған. Мақпал әлгінің табылғанына да кәдімгідей көңілін демдеді. Сөйтті де газетке қаупитып орап алды.

	— Әже, қолыңдағың не? — деді Мақпалға анадай жерде тосып тұрған Нәркес кемпір.

	— Бекерден тәңірім безіпті деген. ЬІрым ғой әншейін, бір уыс тәтті-пәтті бірдеңе тұр екен, орай салып едім.

	— Екі шабар аттың жайы жоқ. Кейін шілдеқанасында не апарса да, өзінің тең-тұстары келгесін апарады да. Кайдан дүкенге жүгіріп жүрейін, үйінде тұрмаған соң. Өзіңіз білесіз, біздің әлгі тықыр келін ондай-ондайды қалдырмайды оңай-оспаққа. Өз басыңызда да бар ғой, оның несін айтайын, осы күнгі жастардың не ауруы барын қайдам, қайда барса да қатындарын қасынан тастамайды ғой, әйтеуір.

	— Е, әдірем қал, әдірем қалғыр! Сенің күніңді құдай ендігі жастардың басына бермей-ақ қойсын. Бай қызығын көрсетпей, тірі жесір қып қу тізеңді құшақтатып кеткен соғысқа айт айтатын қарғысыңды, бала-шағаның бақытын күндегенше!

	Нәркес кемпір тағы бірдеңе дегенше, Сағындікіне жетіп те қалған екен. Аяғын апыл-тапыл басуға талпынған кішкентай қарындасын төрт аяқты арбаның ортасына мінгізіп алып, оның мас кісіше ілгері-кейінді қылжақтағанына мәз боп жүрген бес-алты жасар кекілі жалбыраған көк көз сары баланы көрді. Мақпалдың мына екеуінің қылығына жүрегі елжіреп кетті.

	—Айналайын, кімнің баласысың? Атың кім?

	— Папамның баласымын, атым Ермек.

	— Папаңның аты кім?

	— Нұрлан.

	— Мына кішкентай кімің?

	— Қарындасым. Мұның аты Шынар.

	— Е, айналайын-ай, жақсы бала екенсің. Өмірлі бол, Мақпал екеуінің де маңдайларынан иіскеді. Кекілді бала жыланның қарашығындай сұқты көзін өзіне үнсіз қадап тұрған Нәркес кемпірден жанарын аударып әкетті.

	Қарындасы келіп жатыр деп еді, жиендері болар, сірә. Қарашы өздерінің бір-бірінен айнымай қалғанын. Әкесінің қандай адам екенін нағашысы пысық неме емес пе, Сағынға тартқан ғой, қарғадай боп тық-тық етеді. Құдай қандай елге береді екен осындай балаларды. Біздің тандыры кепкен қудың жүрісі анау, түскеніне екі-үш жыл болып қалды. Күйеуімен бірге стакан соғыстырып, жырқылдап арақ ішкеннен өзге өнері жоқ. Ана шуаяқ албастының да тапқан балаларының оңғаны болсайшы бір, үсті-бастары сатала-сатала боп жүргені. Ел түгіл өзің сүйсініп сүйе алмайсың. Ал мені ғой сонысына қарамай балаларын бағып, от жағып, күлін шығаратын басыбайлы қара күңі еткісі келеді. Мә саған, тапқан екенсің оңай жерден малайды.

	Өстіп сәбилерге сұқтана қараған Нәркес кемпір екі келініне де іштей азуын басып еді, осындайдағы әдеті бойынша аузы жымыраң ете қалды. Оның мұнысын Мақпал байқамаған.

	Балалармен дабырлап сөйлеп тұрған Мақпалдың даусын естіген Сағын жүгіріп сыртқа шықты.

	— О-о, әжем де келіп қапты ғой, тегі жақсы болды, үйге кіріңіздер. Қазір өзім барып шақырып келгелі отыр едім.

	Мақпал өзін құрмет тұтып, үдере түрегелген жұртты әуелі көз жүгіртіп шолып алды да, тізе бүкпестен:

	— Айналайын, қарағым, не деген тілеуіңе жет! Әлгі құдағи келіп жатыр деп еді, мына кісі ме? Қойшыларыңыздың бауы берік болсын. Сағын ағасының өзі сияқты ел-жұртына қадірлі азамат аталсын!

	— Айтқаныңыз келсін бәйбіше, құдай сіздің жасыңызды берсін! — Кұдағи да қостап қойды.

	— Айтқаныңыз келсін!

	— Періште әумиін десін!

	— Жоғары шығыңыз, бері, мұнда келіңіз.

	Жұрт жарылып, Мақпалға төрден орын берді, Нәркес кемпірді Мақпалға қарағанда жастау болғасын ба, әлде ауыл үйге қадір қымбатының шамалығынан ба, ешкім де елемеді. Тек қана құрақ ұшып жүрген Сағын өзінің өр жағына отырғызды.

	Бет-аузы тыржыңдап, тұмсығын шүйіріп, тойған кенедей тырсиып отырған Нәркес кемпір әбден абыр-сабыр басылып, алдына шай келген кезде бір-ақ тіл қатты.

	— Бұрын ұлды — қойшы, қызды — қырық жылқы деуші едік. Ал, балалар атамның баласымын, әжемнен туғамын. Әжем ах дегенде аузынан түсіп қалғанмын деуші еді, ендігінің балалары адасып кететіндей мамамнан тудым, папамның баласымын дейді. Соның бәрін естіп-біле тұрып қайдағы біреуге қайдан бауы берік болсын айтып жатайын. Солдатыңның бауы берік болсын, Сағын. Ол құдағи өз баласын бала етіп алса да жетер.

	— Ойбай, бәйбіше-ау, танысып-біліспей жатып соқтыққаныңыз не?! — деп Сағынның құдағиы ыңғайсызданып қалды. Отырғандардың бәрі де аңтарылып бір-бірлеріне қарасты. Осы бір тым-тырыстықты пайдаланған Бәкен әзілқой мінезіне басып:

	— Бұл кемпірдің көзі аларған соң-ақ бәленің басталғаны. Өткенде Койшыбай (Нәркес кемпірдің үлкен ұлы) алып кетемін деп келгенде, кемпір осында өлсе қой жинап аламыз деп Тойшыбайға (қазір қолында отырған кіші ұлы) жіберткізбей қойған мен едім. Кап сонда көзін қойлы ауылға жоғалтып тынсам ғой мұндай пәле болмайды, — деп еді, жұрт ду күлді.

	Әлгіндегі кірбің Бәкеннің әзілімен бірге кетті де, дастарқан басына қайтадан жайбарақаттық орнады.

	— Жоға, ауылға келген қонаққа тиісіп не жыным бар. Әншейін жаңа есік алдында мына Сағынның жиенін тоқтатып ап, әжем кімнің баласысың десе, папамның дейді, мына отырған әжесі есінде де жоқ. Біздің әлгі Койшыбайдың жетпегірлері де сөйтетін. Сонан есіме түсіп жатқаны ғой.

	Нәркес кемпір өстіп өзінше ақтала бастап еді, Мақпал сөзін бөліп жіберді.

	— Әдірәм қал, әдірәм қалғыр! Баяғыда бір сен сияқты жаман қатын «әйел болу оп-оңай-ақ екен, ішек-қарын тазалау мен тері илеуді білмей-ақ қойдым» депті ғой. Сол айтпақшы, кемпір болу оп-оңай-ақ екен, әже бола алмай келемін десеңші онан да!

	Үй ішін тағы да қыран-топан күлкі кернеді. Бұл жолы кейбіреулердің көзінен жас та шығыпты. Күлкі енді саябырлай беріп еді:

	— Өкімет маған жүз елу сом жалақы төлеп, осы күнгі қызметімді істеткеннен сондық пайда тауып отырған жоқ. Онан да мені Мақпал әжеме қосып беріп, «Келін мен ене қандай болу керек» деген тақырыпта лекция оқытып қойса, қазіргімнен әлдеқайда мол пайда келтірген болар едім. Кемпірлердің ыбыр-жыбырының салдарынан болар-болмас нәрседен көңіл қалдырысып, берекесі кетіп жүрген талай-талай жас семьялардың сауабын алар едік, — деп Бәкен жымың етіп Нәркес кемпірге көзінің қиығын тастап еді; ол да өзінің үлкенін итше күшіктейді, кішісін бітеу деп жазғырып, келіндерімен сиыспайтынын енді ғана сезгендей қипақтап отыр екен. Соны байқағасын сөз бағытын кілт өзгертті. — Жә жолдастар, — деді сосын рюмкасын жоғары көтеріп, — көңілге болмаса, құрғақ әңгімемен отырып-ақ біраз жерге барып қалған сияқтымыз. Алдымыздағы ас-дәм де суып барады. Оның үстіне, мына бишара тіпті мөлт-мөлт етеді. Мұны да жәудіретіп тостыра бермейік.

	— Ей, сенің сөзің ұзарып кетті ғой. Әуелі ана сәби туралы бірдеңе десеңші! — деп әйелі түртіп қалды.

	— Солай қарай аяңдап келе жатқан жоқпын ба. Жау жағадан дегенде бөрі етектен демей қоя тұрсаңшы! — Енді езуіндегі күлкіні жинап, салмақты кейіпке көшті. — Жолдастар, бұл — Сағын мен Банудың кеше ғана бой көтерген жас шаңырағы. Сол жас шаңырақтың босағасын дүниеге жаңа келген сәби, бір қарашатпақ аттап отыр. Соның аттаған босағасы үлкен ақ ордаға айналсын! Өзі ақ сақалды, сары тісті болсын! Сол үшін алыңыздар!

	Біреулері быржиып, біреулері тыржиып жатып, бәрі де алып қойған болды. Ішіп болысымен, жапатармағай тістемеге бас қойысты. Ішкендердің малжаңдасып отырған кезін пайдаланған Нәркес Бәкенге тиісе сөйледі.

	— Әлгінде ғана ақкөйсіп әжемнен басқаны әзірейіл санап отыр едің, сыйлағаның сол ма, ол кісіден бұрын батаны өзің бердің, — деп домаланған семіз денесіндегі тұтам мойынға біткен бұзаушықтай басын қылт еткізіп, бір қырындап отырды. Әлгіндегіден көрі көңілді сияқты, жалпиған мұрны сол жағына сәл кисайып, әжімнің жіңішке сызықтары айғыздаған толықша қарасүр жүзіне мысқылдың табы түсіпті.

	Бәкен көңілге болмаса, едәуір қысылғандығын байқатты. Жұқалтаң сары жігіттің бетіне дүр етіп тепкен қаны қызарып барып зорға басылды. Әлдең соң:

	— Оныңыз дұрыс қой, бірақ әр нәрсенің өз жолы бар. Мынау сіздерден бұрын құюлы тұрған тамақ еді, сөз кезегі менде болатын. Сіздер көп сөз араласып ұмытылып бара жатқан міндетімді өтеу ғой менікі.

	— Оның рас, қарағым, сенікі жөн.

	— Әжем тост көтеретін бе еді, әр нәрсенің өз лайығы бар. Бас келгенде кім бата жасайды.

	Тұс-тұстан көтерілген дауыстар тағы да Нәркес кемпірдің үнін өшіріп тастады. Сол беті ол талайға дейін ешкімге тіс жарған жоқ. Манағы гу-гу әңгіме де шамалы толастаған кез еді, ішкі үйден іңгалап жылаған сәбидің даусы естілді. Елден бұрын елең ете қалған Нәркес:

	— Ойбай-ау, әуелі сөзге айналып отырып, құдағидан баламызға көрімдік сұрауды ұмытып кетіппін қой, мені қара басып, — деп анадай жерде отырған Банудан бұрын ішкі үйге қарай тұра жөнелді. Сөйтті де шырылдап жылап жатқан сәбиді құндақтаулы күйі көтеріп келді. — Ал құдағи көрімдігіңді дайындай бер.

	Кұдағи да есесін жіберген жоқ.

	— Көрімдік алғыш болсаңыз, неше күннен бері қайда қалдыңыз? Бәлністен өзіміз шығарып әкеп отырмыз. Онан да көрімдікті өзіңіз беріңіз.

	Өстіп ары итеріп, бері жығып отырып, мыналардың бір кезде өзіне де соғарын сезген Бәкен:

	— Кұдағидыкі жөн, сөз жүйесін тапса, мал иесін табады деген. Мінеки құдағи сіз алыңыз, — деп он сомдық қызыл қағазды ұсынды.

	Кұдағи аларын алды да, не қыларын білмей, жан-жағына қарап еді, көзіне шай құйып отырған келіні түсті.

	— Мә, еңбек сенікі, қарағым, неше күннен бері жарғақ құлағың жастыққа тимей зыр жүгіріп жүрсін!

	Кұдағи оны келініне берді. Осы орайды пайдаланып, дастарқан басын әзіл-оспаққа шақырғысы келген Бәкен:

	— Кұдағи да қу екен, жымын білдірмей отырып, бір қалтасынан бір қалтасына қалай ауыстырып жіберді, ә! — деп аш бүйірден қадала кетіп еді, ол қақпайдан енесін келіні құтқарды.

	— Каз тойғанына емес, орғанына семіреді деген. Атыңды атап, итке сал дегені тағы бар. Бәкен ағаның апам екеумізді осы атағаны да жетеді. Бауыр өзіміздікі ғой, мынаны сіз-ақ алыңыз, — деді де өз сыбағасын әлгіден бері баланы көтеріп тұрған Нәркес кемпірдің құндақ астындағы алақанына апарып қыстырды. Енді ғана Нәркес кемпір қуаныш сезімін жасыра алмай көңілді езу тартты.

	Бәкенге келіншектің мына жомарттығы ұнамағанымен, сөзі ұнады. Соны тілге тиек ете отырып, Нәркес кемпірді тағы бір сілкіп алды.

	— Жарайсың, келін-жан! Сенің де мен секілді кемпір жының бар екен. Менің әсіресе келінмен сиыспайтын кемпірлерді көргенде арқам қозып кетеді.

	Бәкеннің әзілдеген боп отырып, өстіп айтарын айтып алатын мінезін білетін Нәркес кемпір үндемей құтылды. Есебі дұрыс, аларын алып алды. Сосын шырылдап әлі жылап жатқан сәбиді қолын талдырып қашанғы көтеріп тұрсын, шешесіне беріп құтылғысы келді.

	— Бану, а Бану, — деді ішкі үйде сәбиінің жөргектерін жиыстырып жүрген Сағынның әйелін шақырып, — мына «күшігін» кімге тартқан өзі, үйдегі кісілерден ұялғанды білмей айқайлай береді. Бәдігінші өзінің!

	Баланы Бануге берді де, он сомдықты қалтасына сүңгітіп жіберіп, орнына кеп отырды. Отырып жатып әлгінде баланың атын таппай «күшігің» дей салғаны есіне түсті де, және де бір олжаның құлағы көрініп тұрғанын сезді. Соны қалай қозғарын білмей ойлана бастап еді:

	— О әдірәм қалғыр тексіз неме, тұтастай қалтасына сала салғаны несі! Онымен ешкім қабырғасын жаппайды. Ырым әншейін. Сонымен түменің түрілсе де бөліп бер ана келіндерге, жетісінше. Атамда жоқ дағдыны көрсетіп о несі-ей! — деп Мақпал жекіп тастады.

	Сосын біразға дейін Нәркес кемпір үндей алмай қалған. Бірақ ешкімге де үлес бере қойған жоқ. Әженің сөзінен кейін тек қана екі-үш жерден әйелдердің сылп-сылп еткен еріндерінің дыбысы ғана естілді. Сәби долданып қалыпты, жуықпанда уанбады.

	— Үйге көтеріп кірген кім еді, босағаны аттарда көтеріп келе жатқан адам сөйлеп қойса, бала жылаңқы болады деп жатады ғой халық.

	— Мінезі жеңілдеу келсе де солай жылауық болады. Бір-екеу осылай әңгімелескен боп және бірдеңелерді қоңырсыта бастап еді, оларға жауапты Сағынның өзі қайырды.

	— Жаңағы менің қарындасым, әпкесі.

	— Е, бәсе, — деді Нәркес кемпір дәл тапқан кісімсіп, — тілінің қағындысы бар сияқты. Мінезі де ұшқалақ болар. Онан көрі салмақтырақ біреуге көтертіп кіргізсеңдер болғаны екен!

	Сағын әсіресе қарындасынан қатты ұялды.

	Манадан бері кемпірлермен әзілдегенімсіп, Нәркес кемпірдің әпшісін қуырып, дастарқан басын күлкіге бөлеп отырған Бәкен де қапелімде аузына сөз түспей бөгеліп қалды. Ешкім ештеңе демегенге Нәркес кемпір арқалана түсіп еді, қарымтасын құдағидың өзі қайырды.

	— Бәйбіше ауыл сіздікі болғанымен, бала біздікі. О, не дегеніңіз, тартса жатқа тартпайды екен ғой, ол да өз тұқымы, ең алдымен тілеріміз — сондай-ақ болып алсын. Өкіметтің үлкен бір ақ ордадай кеңсесінде қызмет істейді. Казан-ошағымыздың иесі де сол, бала-шағамыздың анасы да сол. Бір семьяның ішінде, тысында өзі тындырып жүр. Аузыңызбен орақ орып, қолыңызбен масақ тергеніңізге қарап, өзіңіздің де қандай адам екеніңізді байқап отырмыз...

	— Ойбай, құдағиды намыстандырып алдық әуелі.

	— Манадан бері ішінде сақтап отырыпты ғой барлығын.

	— Кайтсін, қарғадай келініне біреу тиісіп жатса! Бұрқылдап қайнай жөнелген құдағи қостаушылар табылғасын басылайын деді.

	— Жоға тегі, үндемеген сайын өзінен басқада тіл жоқтай кісінің аузын қышытады, Өзіңіз де үп-үлкен адам екенсіз, ұлы-қызыңыз бар шығар, біреу сөйтіп отырса жақсы көресіз бе?! — бәйбіше қолындағы кесесін алдына қарай сырғытыңқырап қойды.

	— Бір емес, екі келінім бар құдағи. Оның несіне шамданасыз, қатын деген атақ, алған немелерді қашанғы шолжақтатамыз. — деп Нәркес тұмсығын шүйірді.

	Бәкен: «ретсіз келдік, мынадай теке тіреске тап қылған сенсің. Сиырдың бүйрегіндей қырық бөлініп алып, ұзақ қарғаша шуласып жатқан әйелдермен бірге отырып, не береке табамыз» деген пиғылын таныта әйеліне кінәлай қарады. Әйелі де күйеуінің емеурінін танып қипақтай бастаған. Сағынға бәрінікі жөн секілді, ешкімге де сыр берер сыңайы жоқ. Кайтсін енді; өз қуанышы.

	Бәкенді осындай қолайсыздықтан сексенге келген Мақпал құтқарды.

	— Тә, түге, нәрестенің қуанышы үстінде беталды ырың-жырың әңгімені қойыңдар. Мына Бәкен қарағымды осы өңірдегі еш балаға теңемеймін. Үлкен-кіші демей, түгел әзілдесіп, көңіліңді көтеріп жүреді. Әлгі «әзілің жараса атаңмен ойна» деген бұрынғылардың сөзі тегі рас. — Дастарқан басын тәртіпке шақырып, Бәкеннің қобалжуын басып алды да, енді басқа әңгімеге көшіп кетті. — Жарықтық әулиеңнен айналайын енеміз айтып отырар еді, қарғыстың ең қара қаттысы өзің білме, білгеннің тілін алма. Шалғының жапырылмасын, күлің шашылмасын деген сөз екен. Шынымен ақымақ кімнің тілін алады. Білгенге осыдан артық қорлық бола ма. Ал шалғының жапырылмаса, қу тақыр кедей болғаның. Бұл да оңғандықтың белгісі емес. Күлің шашылса, мынадай қуаныш қайда, баласыз үй де бір мазармен тең емес пе.

	Алғыстың абзалы дейтін жарықтық — құдай баладай уәйімсіз-қайғысыз қылсын. ішкен-жегенімізді балдай батырып, судай сіңірсін деп тіле деуші еді. Уәйімсіз-қайғысыз болсаң, басың да бақытың да тұрғаны сол екен. Мына ішіп-жеп отырған дәміміз бойға тараса, деніңнің сау болғаны екен.

	Бәкениің көз алдына дәл қазір басына қарқарадай күндік ораған, кимешегінің құйрығы бүкірейген бөксесін түгел жапқан, бет-аузы албар-шалбар боп, жағы түсуге айналған қызыл көзді ақ кемпір емес, шығыстың жеті жұлдызы атанған дәнішпандардың әлде бірі елестегендей болды. Ол әлгіндегі «қатын-қалаштың арасына қайдан түсіп қалып едім» деген өз ойынан өзі ұялды. «Қасиетіңнен айналдым әже» деді ішінен күбірлеп. «Әумиін» деп бата тілеген Сағынның даусы естілмегенде, әженің қасиетіне тағы да қаншалық мінәжат қып жалынатын еді, ол жағы өзіне де беймәлім. Жалт қараса, үстіне құйқасы қасқа маңдайынан тік бір, кеңсірігінен көлденең бір ырсита тілінген бас қойылған дәу табақ етті буын бұрқыратып көтеріп тұр екен. Мақпал әуелі өзінен үлкеннің бары-жоғын бағдарлаған кісіше жан-жағына қарады. Сосын алақанын жайып жіберіп, әлгінде айтып отырған батасын тақпақтай жөнелді. Оған өз жанынан «нәрестеңнің бауы берік, үбірлі-шүбірлі бол» дегенді қосып, бетін сипады.

	Мақпал алдымен құйқадан кесіп, аузына салған боп таусап отырып:

	— Бұл енді келіннің қалжасы ғой, ә? — деп сұрады.

	— Иә, әже, қалжасы. Жаңа өзіңізді барып шақырғалы жатқанымда, кісілер келіп қалды. Соларды үйге кіргізіп, шыққанымша өзіңіз де келе жатыр екенсіз. Шақырусыз келдім деп ойлап қалмаңыз, әже. — Сағын Мақпалдың сұрағын осылай жорып, шынын айтып, жалпақтап еді, ол кісінің ойы басқаша екен.

	— Қалжасы болса, мойын омыртқасы кімде? Кім мұжыса да жігін ажыратпасын. Тұтас күйінде баланың мойны қатқанша далаға ма, бір жерге жұлынынан жіп өткізіп іліп қойыңдар, өзінің сондай серті болады, — деді. Сосын бір құлағын кесіп алып, «мә, алдағы емшектегіңнің аты кім еді, соның сыбағасы» деп Бәкеннің әйеліне ұсынды. Екінші құлағын «Әлгі кішкентай сары құлағым әке-шешесіне ілесіп, Ақдала жаққа кетіп еді» деп өз алдына қойды. Осыдан кейін таңдайын сыпырып алды:

	— Шақыршы, жаңағы құдағидың келінін. — Ол келгесін барып, — Кезегіне орай тауып айтқан сөз әдепсіздікке жатпайды. Әркімді сөйтіп қылығына қарай сыйлау керек. Мына қатынның сөзін көңіліңе ауыр алма. Өркенің өссін қарағым, — деп соған ұсынды. Содан кейін басты тәрелкесімен Бәкеннің алдына қарай ысырды. — Әкең жоқ қой, бас мұжуыңа болады. Нәркес кемпір бастан сыбаға тимегеніне шекесі тырысқанымен, сылтауы болмағасын аузын аша алмады. Қойдағы Қойшыбайының бір қара борбайын бауырына қыса жүрсе ғой, тым құрығанда сираққа таласар еді-ау.

	Осы кезде Нәркес кемпірдің ойына ұмытып бара жатқан манағы жайы сап ете түсті. «Мейлі басы құрсын, — деді ол ішінен, — осылар өстіп дүрілдесіп отырып, құлағы қылтиып тұрған олжамнан қағар. Әзірдің өзінде осыншама шет қақпай көрсетіп отырған немелер шілдеханасы кезінде есе берер дейсің бе. Онан да қызды-қыздымен ретін тауып қозғап қалайын». Сосын:

	— Ойбай-ау, әже-ау, — деп Мақпалға айтқансып жұрттың назарын аударып алды, — босқа шуылдағанша ішкен-жегенімізді ақтап кетейік те әуелі. Қашанғы біресе сәби, біресе нәресте, біресе күшік, біресе қара шатпақ деп тоғыз саққа жүгірте береміз. Осындай сәті түскенде баланың атын қоймайсыз ба? Ауылымыздың үлкені өзіңіз, сізден артық кім қоятын еді оған атты.

	Шынында да ат қою деген ешкімнің де есінде жоқ-тұғын. ¥л болса, бәлен қоямыз, қыз болса, түген қоямыз деп Бану босанбай тұрғанда ерлі-зайыпты екеуінің оңаша отырып таласатыны бар-ды. Босанғалы бері екеуінің де тарс естерінен шығып кетіпті. Ел баласына атты осы күні шілдехана жасап, той үстінде қойғызып жүр. Өткенде бір көршісінің әйелі қыз туып, оған да өстіген. Ендеше, мына кемпірдің ат қояйығы несі?! Айтпақшы сондағы жұрттың баланың аты үшін таласқанын айтпа. Әлгінің бір құрдасы қызын алып: «бұл менің қызым. Атын өзім қоямын. Космос дәуірінде туғандықтан, мұның аты Космоскүл болсын» деп өршеленіп отырып алғаны бар. Қызушылықпен жұрт алды-артына қарамай, осы атты мақұлдауға айналған. Сонда мына Бәкен екеуі бір жақ болып ап, ойланбай қойыла салған аттың сәбиге қиянат болатынын; кейін жолдас-жораларының алдында өз атынан өзі ұялып, азан шақырып қойған атын өзгертіп жүргендердің де бар екендігі туралы әлгілерге жарты сағат лекция оқып жатып зорға тоқтатқан. Дәл қазір өздері ойласып қойған ештеңесі жоқ. Табан астында жаңағыдай біреу шығып, «Күшікбай» болсын деп қараөкпеленіп отырып алса не істемек. Оның үстіне, ана пәле Мақпалды бетке ұстай сөйлегесін бе, бұл пікірді Бәкен де қолдап отыр.

	Сағын сасайын деді. Сасқаны сол емес пе, жалтақтап Бануға қарай берді. Күйеуінің қиналып отырғанын сезген Бану тәуекелге басты.

	— Әжемнің жасына келіп, сол кісідей ақылды болар ма екен, кім қойса да әжемнің айтқаны болсын, — деді сәбиін көтеріп тұрып.

	Әулиедей табынып, аузына қарап отырған үлкен-кішінің ілтипатына кәрі жүрегі толқып кеткен әже сәлге дейін үнсіз қалды. Әлден уақытта барып:

	— Екеуіңнің жасыңдағылар үшін тұңғыштың балаға сандығы болмайды, Сағын қарағым. Әлі өзіңмен бірге кәртаяды. Бұл бір сенің артыңнан ерген інің сияқты серігің ғой, аты Серік болсын!

	Көпшілік дүр етіп, қол соғып жіберді. Бану Серігін Мақпалдың қолына ұстатып еді, ол кісі «сенің атың Серік болды» деп құлағына үш рет дауыстады.

	Серікті қайта көтеріп алғалы жатып Бану:

	— Әже, мынау ат қоярыңыз. Асығыс боп қалды. Көйлегіңізді кейін кие жатарсыз, — деп алдына төрт-бес үш сомдық көк ала қағаз тастап еді, әже:

	— Орамал тон болмайды, жол болады деген, келін қарағым. Рақмет, Серігіңнің бауы берік болсын! — деді. Сосын әлгі ақшаларды, — мә түге, бәрің де құры қалмаңдар. Куаныш қой әншейін, ырым болсын! — деп бір қағазды қалтасына салды да, қалғанын қолма қол айналасындағы әйелдерге үлестіріп берді. Бұл жолы Мақпал әже Нәркес кемпірді қасақана елемеді.





ШЕТЕНДІ САЙ




	Енді ойласам, ол да бір өмір екен. Біздің ауыл жайлауға Сексенбелдің төріне шығатын. Әр үйдің жылдағы жұрты өзіне мәлім. Жаңылыспай келіп, үйлерін жұртына тігеді. Сонда дәл баяғысындай қотаны дөңгелене қалады. Сол босағасындағы қабаққа таяу қараша үй Коңқабай атамдыкі. Оның кемпірі Бүбіжан шешемнің үйелмелі-сүйелмелі жеті қызға құдайды қосып қарғаған даусы, сол ауылдың қара шаңырағы — төрдегі біздің үйге дейін еркін жетіп жатады.

	Сырт қарағанда Бүбіжан шешем келбетті адам. Аршыған жауқазындай ақ әйел. Аузынан ақ ит кіріп, қара ит шығатын көк долы деуге қимайсың. Бірақ... Әрине, ауылда долы әйелдер аз емес-ті. Алайда Бүбіжанды жұрттың бәрі кешіретін. Тіпті, Қоңқабай атамның өзі де кешіретін. Сөйтіп тежеусіз кеткендіктен бе, Бүбіжан шешеміз, әсіресе, құдайды қарғағанда өте еркін сілтеуші еді.

	Бұзауға шалма тастап ойнайтынбыз. Төрт-бес бұзауды тасырлатып қуа жөнеліп едім, қарасан келгірлер Қоңқабай атамның үйіне қарай періп ұрды. Бүбіжан шешемнің мықшиып дәу қазан сүтті көтеріп табалдырықтан аттай бергені сол екен, қақты да кетті. Сүметіліп орнынан тұрды да аппақ болып төгіліп жатқан сүтке қарап бір дем үнсіз тұрды. Әлден уақытта дауыс салып отыра қалды. Отыра қалып, айналасындағы көк шөпті жұла бастады.

	— Қу құдай, шұнақ құдай, шұнайтқан құдай. Осыншама сорлы қып жарататын неңді алып ем! Өңкей қу маңдай ғана сорлылар, әне ауыздарың аппақ болды. Енді ішесіңдер... — деп басбармағын екі саусағының арасынан шығарып көкке созды.

	Өз ұғымында құдайды көкте деп ұғатын сияқты. Мынау соған көрсеткен айбары. Бар өшін құдайдан алып жатыр.

	— Не, апа! — Асылқан ба, Нәсілқан ба — біреуі жүгіріп шығып еді:

	— Көзіңді ақ шел қаптағыр, не болғанын көрмей тұрмысың, — деп тұра ұмтылды. О байғұс құлындағы даусы шыға, апатайлап қаша жөнелді. Өзімен-өзі болып жүріп мені байқаған жоқ. Зыта жөнелдім.

	Бие ағытылып, сиыр сауылып, қой қораланып жатқан кезде үлкендер ауыл сыртындағы төбеге жиналады. Әкелерін жағалаған құс табандардың да жиналатын жері осы. Ананы өйт, мынаны бүйт деген айқайшылардың әмірі де осы төбеден тарап жатады. Алуан түрлі әңгіме де осында айтылады.

	Бұл топқа күндегі әдетінше ыңылдап Қоңқабай атам да келеді, терінің пұшпағынан бүрмелеп тартқан шоқайының басын көйкитіп, өкшелей басып Дәнебек те келеді. Өзгелерден екеуінің екі түрлі ерекшелігі бар. Қоңқабай атам келіп, төбеге жиналған топтың шетіне жантайысымен-ақ — Асылқан, Нәсілқан, Нәсілжандар... тауықтың сары үрпек балапандарынша шұрқырап келіп, бауырына кіре бастайды. Қоңқабай атамның онымен ісі жоқ, ыңылдап жата береді. Өстіп жатып, өз жанынан өлең шығарады. Бірде:



	Ақымақ адам көп екен,

	Аш қаларын білмеген.

	Рахиямен сөйлессең,

	Ерегісіп өрлеген.

	Мықты қатын Шопа да,

	Қапталдап жолмен керлеген.

	Бәйге атындай Несіпжан

	Өсек сөзді бермеген.

	Ұлтуар да сөз сөйлер,

	Келгендей жаңа Мәскеуден.

	Әниқа да отыр ғой,

	Монтансып, сөзді білмеген.

	Ақжолтай да кетті ғой,

	Әйтеуір, сөйлеп тілменен.

	Нұрбала да қайтсін-ай,

	Босанбай қолы кірмеден,



	— деп ауылдағы құрбы әйелдерінің атын тізіп шығыпты. Мұнысына: «Үйқастыруы күшті болмағанымен, мінездерін дәл тапқан», — деп еркектердің қыбы қанады. Тіпті, әйелдердің өздері де біріне-бірі айтып, мәз болып жүреді. Тек қана Сауқат сияқты жонды туыстары: «Қартайғанда кәрі боздан жорға шығып, Қоңқабай ақын болыпты. Қатын-қалашты өлең қылады екен», — деп мазақтайды.

	Ал Дәнебек тек қана күлкі болады.

	Сүт төгілген күннің кеші. Әдеттегіше жұрт түгел жиналыпты.

	— Сәуке, — деді Қоңқабай атам осы ауылдың ағасы саналатын Сауқатқа қарап, — әркім әр түрлі айтып, басты қатырып бітті, шынында жеті қазынаға не жатады?

	Бұрын да сан рет қойылған сауал. Бұл жолы неге сұрады дегендей Сауқат аңтарылып, Қоңқабай атама қарады. Енді жұрт назары солай ауды. Ол сәл ойланған пішін танытып отырды да:

	— Ит, әйел, қазан, жер, су, от, диірмен, — деп саусағын басып санап шықты.

	— Е, менде диірменнен басқаның бәрі бар екен...

	— Сауқат Қоңқабай атамды тоқтатып қойып, өз сөзін жалғастырды. Жаттанды жауабын бөлгісі келмей:

	— Үш дұшпан — жаман әйел, қашаған ат, күншіл ағайын.

	— Мұныңыз түгел екен. Қос кіндіктің көзін құртып едім, анау Қайранбай торы да шылбыр қашаған боп шықты. Жете берсем жүріп кетіп, жете берсем жүріп кетіп отырып — Қалқатының өзенінен бүгін жотаға жаяу шықтым.

	Қоңқабай атамның «Қайранбай» деп отырғаны — мініс аты. Осы көктемде Қайранбай деген тобан аяқ біреуден сегіз қарын сары майға сатып алған. Артқы аяғы маймақ. Соған бола бүкіл ауыл болып айнытқанда көнбеген. Әлі майы төленген жоқ. Айтар атқа болмаса, май алу деген де оңай емес секілді. Бір күні қыздары ие бола алмай, бұзаулары еміп қояды, бір күні сүті төгіледі, бір күні іргеден ұры ит кіреді, кейде сүттің бетін қыздардың өздері де сыпырып кетеді... Әйтеуір, берекесін қоймайтын себептер көп-ақ. Сүттің бүгінгі төгілуі соның бірі. Оның үстіне төрт кепе қозысын көгеннен алдырған. Үш-төрт күннен бері сабылып жүр. Бүгін де күні бойы жоқ қарап, жаяулап жаңа оралыпты. Мынасы Қоңқабай атамның соған күйініп отырған түрі. Мұндайда «бақыт пен сордың тегін ажырата білетін» құдайдан кейінгі иесі Сауқатқа тиіспей, кімге тиіссін?!.

	Сексенбел шынында қызық жайлау. Күндізі ыстық, түні салқын. Тал түсте күн төбеңде, қол созым жерде балқып тұрған алтын табақтай балбұлдайды. Бүгін түсте тап солай ысыған. Алқылдап үйден шыға алмай қалғанбыз. Сонда мен оны Сексенбелдің биіктігінен, күнге жақындығынан деп ойлағанмын. Қазір күн Сексенбелдің әкесіндей жалпиған қара таудан асып барады. Тыныс тарылтар қызуы да, шашырай төгілген кірпіктері де жоқ, шар айнадай дөп-дөңгелек. Қызыл күрең тартқан. Дошымет ұстаның көрігінде аппақ болып балқыған темір суи бастағанда өститін. Қоңқабай атамның қызылшақа қыздары тоңази бастаса керек, қашқар шекпенінің шалғайын тұс-тұстан тартқылап, бауырына кіре бастады. Тынымсыздау біреуіне: «Жағай, балам, тыныш», — деп зекіп қойды.

	Сауқат Қоңқабай атама жауап қайырған жоқ. Ыңыранып алды да:

	— Иә, раббым алла! — деп сақалын сипады. Оның да жақтырмағаны.

	— Ассалаумәликім! — деді біреу — Дәнебек екен. Беттерін ауыл жаққа беріп отырған топтың ту сыртынан келіп шынтақтап жата кетті.

	Отырғандар ду күлді.

	— Дәнеке, таң атқалы қайда жүрсің? Түс көріп тұрғаннан саумысың?

	— Таңертең қымызды бірге қыдырып ішпеп пе едік!

	— Дәнекеңе бәрібір.

	Сауқат Қоңқабай атамның әңгімесін елеусіз қалдырды да дүрмекке қосылды. Мана тал түсте Дәнебектің аузы-басына шыбын үймелеп, үйдің көлеңкесінде тырайып ұйықтап жатқанын көрген.

	Оның бірдеңе айтқысы келіп, өзіне жапақ-жапақ қарап отырғанын байқап қалған Сауқат:

	— Дәке, тартынба! Түсте өте жайлы ұйықтап жатқан секілді едің ғой! Түс көрсең айт, жорып жіберейік! Біз де құдайдың құлы, пайғамбардың үмбетіміз деп жүрген жоқпыз ба? — деді.

	Қоңқабай атам жаңа көріп отырғандай, Сауқаттың бетіне таңырқай қарап алды да үнсіз басын шайқады. «Сенің бұл сөзіңе мен сенбеймін» дегені еді, онысын өзгелер де аңғарып калды. Содан соң әңгіменің бетін Дәнебекке аударғысы келді. Сөйтті де:

	—Тоқтаңдар!

	— Құлақ салыңдар, Дәнекең түсін айтады, — деп Сауқатты қостай жөнелісті.

	Жұрттын мұнысын шын қабылдаған Дәнебек:

	— Қалай еді? — деп ойланып қалды. Әлденені есіне түсіре алмай дал. Өйткені расында да түс көріп оянған екен. Әлден соң айта бастады. — Әлгі кешегі Жұқамеди аулының салықшыларын тінтіп тауып әкелген жауырын мен жамбасты Жұқамеди ақсақалдың қанжығасына байлап жатсам, бір дәу көк шыбын кеп қонады. Жасқасам ұшпайды. Бір қарасам, жаңағы шыбыным адам боп кетіпті. «Мұнда шатағың болмасын, бұл қозыныкі емес, ешкінікі», — деп қолымды қағып жіберді. Әлгі өзі бір таныс адам...

	— Мен емеспін бе?

	Сауқаттың өңінде мысқыл күлкі ойнағанымен, даусы зілді, ызбарлы шықты.

	— Жо-жоқ, сіз емес, Сауқа! Рас сіз сияқты ма, өңі қалай еді!

	— Түс емес, өңің шығар?

	— Аяғына дейін естиік. Мейлі, айта берсінші!

	— Содан соң?

	Дәнебек жеңінің аузы жырым-жырым болып сетінеген қап шекпенінің жағасын тістелеп, сасып отыр еді:

	— Немене, осы ауылда жемір сиыр аздай. Жағасын шайнағаны несі ата сақалы аузына біткенше. Онан да түсіңді жалғастырмаймысың! — деді Сауқат ызбарынан сәл қайтып. — Иә, сөйтіп қолыңды қағып жібердім. Содан соң?

	— Қолымды қайта тартып алайын десем, қақпанға түсіп қалған екен деймін. Сонан шығара алмай, — дей беріп еді, Қоңқабай:

	— Ой, Дәнеке-ай, шығара алмайтын несі бар, серіппесін тізеге сап басып жібермедіңіз бе? — деп тағы да қағытуға ыңғайланған Сауқатты тоса қойды. Қанша қорғаса да Дәнекесі маңдытпады.

	— Ойбай, Қоңқасы-ау, кырыкка келгенше қақпанға түсіп кім көріпті? Осы түстің ішінде сізде бар болатынсыз, қалғанын өзіңіз айтыңызшы! — деп етпеттеп жата кетті.

	Отырғандар тағы да қыран-топан күлкіге басты. Сауқат бүйірін басып, сылқылдап отырып:

	— Албасты басқыр, артына қарамай жасын білетінін қайтерсің! — дегенге зорға тілі келді.

	Таңертең әжем айналып-үйіріле жүріп, екі бетіме кезек шапалақтап, мойныма суық су тамызып жатып, зорға оятып алды. Оятып алды да ақылын айтып, мақтай бастады.

	— Айналайын, күнім менің! Кішкентай шыбынымның ақылы көп. Қоңқабай атаң отынға жүргелі жатыр екен. Қасында қара боп барып атының басын ұстап бер. Не оңып жүр дейсің, ол бейшара да қажыды ғой. Сабылып жоқ қарағанына неше күн болды. Алған құдай беруші ме еді. Табылады дей ме екен.

	Әжемнің сөзіне иланамын. Өзімнің де іштей жаным ашиды. Бірақ үйқымды қимай:

	— Өзінің қыздары ше? Менен үлкен Асылқан неге бармайды? — деймін.

	Әжем одан сайын жалына түсті.

	— Есі бар бала да сөйте ме екен. Сенің атың жігіт. Еркек тананың басы емессің бе. Атаң аша шетеннен күзде өзің шөп жинайтын айыр ағаш кесіп әпереді. Оны өңгеріп ала келесің. Қарағайдан сағыз аласың.

	Сағыз жайлы әжем байқамай айтса да көкейімдегіні дәп басты. Маған да көлік дайын тұр екен. Апыл-ғұпыл киініп, атқа қондым.

	Қоңқабай атамның Қайранбайы қамшылар жақ артқы тұяғын өкшесі қисайған етікше көстеңдетіп, байпаң-байпаң жорғалап келеді. Атам ауық-ауық сипай қамшыланып, тебініп қояды. Содан соң бір жамбастап отырып ыңылға басты. Біздің ауылдан Жалқарағайға жеткенше әлі талай жер. Әлден уақыттан кейін мойнын артына бұрып:

	— Жүр, балам, қатарға жүр. Кейін қалып үйренбе! — деді.

	Жүрегім шым ете қалды. Атымды бауырлата көсіп жіберіп, қатарласа кеттім. Көңілімде бір түйткіл келе жатыр еді.

	— Ата! — дедім соны ашқым келіп. — Қой мен ешкінің сүйегінде шын айырма бола ма?

	— Әй, ес жоқ, балам-ай! Сүйегінде айырма болмаса, бірі ешкі, бірі қой боп бөлінуші ме еді. — Менің өзіме таныс қысқа мысал келтірді. — Ешкінің шүкімайы мен қойдың асығы бірдей ме?

	Шынында солай екен-ау! Бірақ үндегенім жоқ. Әңгімеге өзі шақырды.

	— Кешегі Дәнебектің түсіне кірген жауырын мен жамбас қозыныкі, — деді. — Әйтпесе жамбасына білемдеп, құйрық май жинайтын ешкі болушы ма еді, о заманда, бұ заман.

	Қайранбайды қаттырақ тебініп қалды. Мен бір нәрсеге таңғалдым. Жауырын мен жамбастың дауы біздің ауылда болды. Айт руының сорпа бетіне шығар игі жақсысы түгел жиналған. Төрт қозының дауы тағы бір-екеуін ала кетті. Ет желініп, қымыз ішіліп жатты. Әр ауылдың: Қанесіл, Жұқамеди, Ысқақ, Назарбек секілді атқамінер жұрт кісілері бар ұзақты күн шаршы топ жасады. Бірін-бірі «бері келіп кетші» деп шетке шақырысады. Күбір-күбір сөйлесіп қайта оралады. Әйтеуір, дау бітпей-ақ қойды. Ал шынтуайттап келгенде солардың барлығы да біздің Сауқаттың алдында құрша жорғалайды. Ең беделді, дуалы аузы. «Сандалмай қозыларымды орнына қос», десе бітіп жатыр. Ол кісі неге үндемеді?..

	— Ата, Сауқат ағай сізге болыспады ма? Әнеукүнгі анау шалдар төбенің үстіне шығып алып, жақ-жақ боп керісіп жатқанда үндемеді ғой, өзі!

	— Баласың-ау, қарағым, баласың-ау! Басыңа келгенде түсінесің. Бірақ құдай менің күнімді бермесін!

	Қоңқабайдың қоңыр төбел дәулеті бар, қыз болса да перзенттері бар. Оларын Бүбіжан шешем сияқты ұрмайды, ұрыспайды. Қайта әжем:

	— Қыздарың өзіңнен басқаны танымайды, — деп ренжісе:

	— Оныңыз рас. Төремен бірге отырсам да жаңылмай өзімді табады, — деп күлетін. Неге бұлай деді екен?!

	— Баласың, — деді Қоңқабай атам үзіліп қалған сөзіне қайта оралып. — «Бақаның да, балықтың да тілі бар» дегенді түсінесің бе? Әрине, түсінбейсің. Бұл әлімсақтан бері айтылып келе жатқан сөз. Адам болам десең, осындай сөздерді жадыңда сақтап, мән-мағынасын ойлай жүргейсің! — Сәл үнсіздіктен кейін тақпақтай жөнелді. — Ағайын ала болмаса, ауызға май түсе ме. Сауқат маған болысса, Жұқамедидің шайын іше ме?

	Есіме «ақын» деген сөз түсе кетті.

	— Ата, сіз қайтып ақын болдыңыз? — дедім.

	Қоңқабай атам бұл жолы өзіне-өзі ренжіді. Сонысына мені ұялып қалды деп ойлады білем, қайтадан жуып-шая бастады.

	— Мен ақын емеспін, балам. Менікі — қысылғанды қымыз шығарадының кері. Әнеукүнгі Айттың жақсы кісілері туралы ойыма мынадай бірдеңелер тағы да оралып келеді. Тыңдап ал. Баласың ғой, есіңде қалар. Есіңде қалса, кейін керек болады.

	Содан соң өзінше бір сазсыз әуенсымаққа салып:



	«Азырақ Айт жағынан сөз қозғайын,

	Албанның болған жері сауырдағы.

	Ысқақ бар ауылыңның қариясы,

	Айранындай егіншінің қарындағы.

	Еліңде Жұқамеди жақсы кісі,

	Мысалы сауысқандай жауырдағы.

	Он жылқы Қазанбайға жаңа бітіп,

	Сөйлейді ісіп-кеуіп жарылғалы.

	Алыпты Назарбегің жаңа мансап,

	Тазыдай ізге түскен бабындағы.

	Жарбаңдап Әбілбегің құр қалмайды,

	Мәшкедей қожасының жанындағы»,



	— деп ұзақ шұбыртты. Егер біз Жалқарағайға жетіп қалмағанда және қанша созатын еді, тау ішіндегі жалғыз аяқ жол әңгімені еріксіз үзді.

	Қоңқабай атам да ат басын Шетендісайға бұрды. Бұл өзі бір осы елдің киелі жері іспеттес. Әсіресе, қарсы беттен қарағанда қалың қарағайдың ортасындағы бүкіл сай қызыл күреңденіп жатады? Балта мен шоттың сабына дейін осынан алады: мықты, берік болады деп ақ өзек шетен іздеп сабылып жүргені. Қара өзегі де жерде қалмайды. Бір күн жерде жатса, тобарсып, сәрсен болып қалады. Сәрсен шетен сулық қылмайды, отты май құйғандай дүрілдетіп әкетеді. Өзіне жай түскіш-ақ. Жұрт мұны да шетеннің асылдығына жатқызады.

	Біз сол киелі сайды құлдилап келіп, түбі қордаланып кеткен нар қарағайдың түбіне түстік. Атам мені аттардың қасына тастап, балтасын беліне қыстырды да шетен аралап кетті. Әр жерден бір тоқ-тоқ еткен балта даусы естіледі. Күн шайдай ашық. Үп еткен жел жоқ. Орман ғана сыңсиды.

	Екі ат кісі бойы балдырғанның тасасына кіріп алып, борт-борт жайылып тұр. Анда-мұнда сарт еткізіп, артқы аяғымен өз бауырын өзі теуіп қалады. Ол — сонаға жасаған қарсылығы. Өйткені әлі инелік келмеген, сонаның таз таудың басына қарай қашпаған кезі.

	Қоңқабай атам кешікті. Айыр ағаш іздеп жүрген шығар. Осы қайбір аша шетен қалдырды дейсің. Жақында шөп, іле-шала егін орағы басталады. Содан соң әркім шаруа күйттеп бір-бір сайға сіңіп жоқ болады. Сөйтіп, соғымға дейін басы қосылмай тозып кеткені. Сол берекесіз тіршіліктің басы — бүгінгі айыр іздеу. Жайлаудың қызығы қандай қысқа еді?!

	Қайранбай жата қалып, балдырғанды жапыра салдыр-гүлдір аунай бастады. Сонасы түскір шыдатпады-ау, сірә. Ерін сындырар ма екен. Сағызды тастай беріп тұра жүгірдім. Мен жетісімен, екі алдыңғы аяғын алдыға созып жіберіп, басын көтерді де еріншектей шойырылып, бөксесін зорға көтеріп тұрды. Ер-тоқымы бауырына ауып кеткен екен. Түзеткенше болған жоқ, дүр сілкінді. Ерін тырбаңдап жатып әзер түзеп, төс тартпасын тартып болып, айылына қол соза бергенім сол еді, сақ еткізіп санымды тістеп алды. Көзімнен жас ыршып кетті. Сәл есімді жиған сон, Қайранбайды әбден союға бекідім. Қамшыма қарай жүгірдім. Бірақ бұл райымнан тез қайттым.

	Осы биылғы көктем. Көлбұлақтың кыркасында соқа айдап жүргенбіз. Төрт-бес үйдің ортасында жалғыз темір соқа бар болатын. Оған жегілген көлік те төрт түрлі, арқан-жібі де төрт түрлі. Түпте нән қызыл өгіз бен мес қарын шабдар айғыр. Өгіз жетелегенге менен көрі қарымдылау деп, шабдар айғырға Дәнебектің үлкен ұлын мінгізген. Алдыңғы атта мен. Борозда жақ жетегімде, қызыл өгіздің алдында, Қоңқабай атамның Қоскіндік торы дөнені. Ішіндегі ең әлсізі. Күш теңестіру үшін әдейі қызыл өгіз жаққа жегілген. Сонда да дәрменсіздің аты дәрмәнсіз ғой, қатарындағы атқа тең бола алмай, бәлек ағаштың Қоскіндік жақ басы кейін қалып, қызыл өгіздің тұмсығына тиеді. Қызыл өгіз шегініп қалады. Сөйтіп, жүрістің жүйесі бұзылады — соқа борозданы жырып шығып кетеді немесе іркес-тіркес тұрып қалады. Сондайда Қоскіндікті сауырлата салып жіберем. Жан-дәрмен тырмысып алға ұмтылады. Бырт етіп арқаны үзіледі.

	Арқан деген аты. Жаз бойы күн жеп, жауын шайған, қыс бойы қораның төбесінде жатқан үзіктің бауы, үйдің белдеуі. Әйтеуір, ешкінің қылынан есілгендіктен ғана іл-дәлдаға әзер жарайды.

	Қоңқабай атам әуелі:

	— Тоқтай тұр, балам, мынаны нете-тұғын екен, — деп асықпай септеп отырып есіп, қайта жалғайды. Тағы үзіледі, тағы жалғайды, тағы үзіледі, тағы жалғайды. Күніміз осылай өте берген соң, ызам келіп, Қоскіндікті көсіп-көсіп жібермесім бар ма. Қоңқабай атам қатты ренжіді. Жеті атамнан түк қалдырмады. Ол да аздай «қаның сұйық» деді.

	Киім-кешек, арқан-жіп жатқан жерге қарай жүгіріп келе жатқанымда ойыма осы оқиға орала кетті. Қалт тоқтадым. Қайранбай қамшыдан құтылды. Саным дуылдап барады.

	Өстіп отырғанымда төменгі жақтан Қоңқабай атамның даусы естілді.

	— Аттарыңды алдына байлап қой да, өзің бері келі.

	Айтқанын орындап, жүгіріп қасына келдім. Қан сорпасы шығыпты. Түрі өрт сөндіргендей. Түксиген күрең қабағының астынан қой көзі күлімдеген болады. Бірақ самайынан жосылып, жирен сақалының ұшынан моншақ-моншақ тамған тер ұсқынын алып, үрейлі көрсетті ме, өңінен сескеніп қалдым. Ол да менің көзімді байқап қалса керек:

	— Кел, балам, бір дем құйрық басып, тыныстап алайық, — деді. — Көзіңе не болған?

	— Шыбын кіріп кетті.

	— Онда уқалай берме, ақ түсіп қалады. Қоңқабай атам екі жеңі түрулі, инішінің соры шыққан ақ мата жейдесінің етегімен терін сүртті. Балтасын қарағайдың түбіріне шапты да соған сүйене отырды.

	— Ата мен не істейін?

	— Қазір, кішкене отыра тұр. Содан соң ана шетендерді әнебір тепсеңге тасып жиямыз. Сымбалдап буамыз. Екі атқа бөліп теңдейміз де үйге қайтамыз.

	Мұнысы — мені қарны ашып жылады деп жұбатқаны. Үндемедім. Қарсы бетте біреу қарағай айыра бастады. Күрс-күрс соғылған тоқпақ даусы бүкіл тауды жаңғырықтырады. Қарағайдың үйілінен жасалған нән тоқпақ пен әбден кепкен шетен сынаның даусы болар. Ал Қоңқабай атам жақтырмаған сыңай таныта күңк етті де ауыр күрсініп, басын шайқады. Содан соң өзімен-өзі сөйлесіп:

	— «Тоқпағы күшті болса, киіз қазық жерге кіреді», «Үрысы күшті болса, иесі өледі», «Байға құдай жоқ», «Әлі жетпеген ақыретшіл», «Аузы қисық болса да байдың ұлы сөйлесін». Әй, қазағым-ай, айтпағаның аз қапты-ау! — деді де маңдайын сүйеп үнсіз отырып қалды.

	Жүдегені соншалық, мына кейпі соқа айдап жүргендегі тағы бір оқиғаны есіме салды. Біз сол өгіз аянмен атызды айнала бердік, айнала бердік. Оң қанатымыздағы бізге таяу бозторғай аспанға іліп қойған жұдырықтай тас секілді, орнынан қозғалар емес. Шырылдап тұр. Бірақ өзі барған сайын төмендеп келеді. Қоңқабай атам:

	— Мынау тегін емес, балалар, — деді: Сөйтті де қосты тоқтатып, солай аяңдады. Сұмдық-ай — әкемнің сөзімен айтқанда, сіздерге өтірік, маған шын — жалаңаш білегімдей қара шұбар жылан аузын арандай ашып, бір түп шидің арасында аспанға қарап, қақшиып тұр екен. Қоңқабай атам бишігімен тартып кеп жіберді. Жылан қақ бөлініп түсті. Бозторғай анадай жерге барып қонды. Есі ауып қалыпты. Қанаты әбден тозған. Қоңқабай атамның қазіргі отырысын тұп-тура сол жылан арбаған торғайға ұқсаттым. Жылағым келді. Бірақ, жыламауға тырыстым.

	Атамның жасы елудің мол ішінде еді. Бірақ маған ол кезде кәрі көрінетін. Әйтсе де қайраты мол екен. Отынымызды әп-сәтте-ақ артып болып, жүріп кеттік.

	Жалғыз-ақ, жалға іліге бергенде Қайранбай құлап қала жаздады. Жалғыз аяқ қия жолға көлденең біткен қарағайдың жуан тамырынан алдыңғы ат ілінбей секірді. Қайранбайдың маймақ аяғы тамырға зорға ілінді. Ат отын-потынымен шалқалап тұр. Сол сәт Қоңқабай атам:

	— Айт, шу жануар, Қайранбайым, — деді. Қайранбай бір ұмтылып тамырдың үстіне шықты. Енді құламайтынына көзі жеткен соң барып:

	— Сөзіне елдін айтқан алданбаймын, — деді. Сөйтті де:

	— Сауғаның ала жаздай екі сиыр,

	Бүбіжан, қанша болды-ау алған майың? — деп қосты да маған қарап күліп қойды. Көз алдыма сүтін төгіп алып, жылап тұрған Бүбіжан келді.





КӨКЖАЛ




	Көлбай ақсақалды бүкіл ауыл Көке дейтін. Десе дегендей зор денелі, бурыл сақалы белуарына түскен, екі беті қып-қызыл, әрі сұсты адам еді. Біз бәрінен бұрын бұл кісінің жұлып ап жапсыра салған жүн секілді қалың күрең қасына таңғалушы едік.

	Көкең күнде кешкілік Көкжалын жетелеп, ауылдың төр жағындағы кішкентай төбеге шығады. Өзін қашан көрсең де бұғы мойнағынан тілінген қайыс шылбыр не мес қып сойған серке терісін уқалап жүреді. Тағы да онысын қоңыр құрғақ кезінен бастап, аппақ боп кеуіп, иі қанғанға дейін қолынан тастамайды. Барбиған жуан саусақтарының буындары шор-шор болатын. Қолына түскен қайысты талқыдан кем жұмсатпаушы еді.

	Кейде әлгісін бізге көкпарға беріп қойып, қызығымызға қарап отырады. Сонда тамам бала жабылып тартқыласақ та Көкеңше жұмсарта алмайтынбыз. Ақыры:

	— Болды, енді бері келіңдер! Мен кімнің көкпаршы екенін көрдім. Бірақ кімнің аты жүйрік екенін біле алмадым. Өйткені жүйрік мынадай жалпыламада сыналмайды. Нағыз жүйрік ұлы бәйгеде байқалады. Андағы көкпарды маған бере тұрып, анау жолдың жиегінен бері қарай жарысып келіңдер, — дейді. Сол заматта-ақ біз:

	— Көке, мен сіздің Көкжалыңыз болайын! Жоқ мен боламын! — деп таласып қаламыз. Ондайда Көкең:

	— Қане, қатар тұрыңдар! Кімнің Көкжал болатынын қазір айтайын, — дейді. Біз кеудемізді керіп тұра-тұра қаламыз. Түксие қарап, бәріміздің бас-аяғымызды бір-бір шолып шығады да:

	— Сен Көкжал бола алмайсың. «Ат — ерінді, ер — мұрынды» деген. Ернің қаймақтай жұқа екен. Ал мынаның бақайы жіңішке, керісінше кетпектей құман тұяқ.

	Сонан соң Көкең жерден үзіп алып, шайнамастан маңайға құлақ тіге аңырып тұрған Көкжалына қарап:

	— Әне, Көкжалды көріп тұрсыңдар ғой! Бауыры жазық, үлпершекті, кең сербек, қақпан бел, салқы төс, бота тірсек, жұмыр бақай, қақпақ тұяқ, ешкі бас, қамыс құлақ, салпы ерін, жұқа танау, балбұлдаған үлкен ала көзді... Қараңдаршы, жапырақтың үстіндегі секіргелі тұрған шегірткенің тәуетіне ұқсайды, — деп манадан бері атаған мүшелерін жинақтап тоқтайды. Бірақ Көкжалының сиыр кұймышак, сымпыш құйрық екенін айтпай кетеді. Сонда барып:

	— Кұймышағы мен құйрығы жануардың сынын бұзып тұр. Әйтпесе сурет емес пе! — дейтін елден естігендерім есіме түседі. Сол түйткілді көңілімде қалдырғым келмей:

	— Көке, құймышағы, — дей бергенімде-ақ сөзімді бөліп жібереді.

	— Шын жүйрікте сын болмайды. Бәйгеден кім келсе, сол Көкжал. Ал барыңдар!

	Жүгіре жөнелеміз.

	Көкең көз байлана Көкжалды жетелеп үйіне беттейді. Біз етек-етек, белбеу тастамақ, ақ сүйек, алтыбақан, соқыр теке, қол үзбек сияқты ойындардың бірінен-біріне ауысып, жарым түнге дейін ойнаймыз.

	Бір киерін қырлап жүретіні болмаса, Көкең әлді адам емес. Кыл құйрықтыдан боз бедеу мен Көкжалы, жалғыз сары ала сиыры бар. Көкжал — Көкеңнің тақымына басып мінетін төл аты. Көкжал болуға таласатынымыз — «дуанды бұзған жүйрік» деген атағы бар. Оны қыстай көк жоңышқа мен ақ сұлыға бағады. Көктемде қар суымен қоя беріп, сүрі қар, селсіз сары шөпке, іш майын жалатып тастайды да;

	— Міне, енді жылқы баласының қара еті толық, жілікті, ішін қыздыратын кірі жоқ, жеңіл болады, — дейтін. Ал жаз бойы — күн батқаннан ымырт жабылғанға дейін және таң ағарғаннан күн қызғанға дейін ғана жаяды. Қалған уақытта таңертең бір, кеш бір табақ ұн араластырған бие сүтін сіміріп ап, байлауда тұрады.

	Мінезі де өзгеше кербез-тұғын. Артқы екі аяғына кезек-кезек салмақ салып, суытқан аяғын тұяғының ұшынан тіреп, алдыңғы бір аяғын көсіп тастап, иегін әлденеге артып қалғып тұратын. Бұл дағдысына жағдай жасалмайынша, байлауда тыныш тұрып көрген емес. Сондықтан Көкең жуан көлденең бұтағы бар, шетеннен кептірілген мама ағашын қайда көшсе де тастамайды. Оны көшерде суырып, қонған жерде орнатысып жүремін. Баптау кезінде де қасында боламын. Сол үшін болар — өзге балалардан жақсы көреді. Бәйгеге қосқанда да мені мінгізеді.

	Көкжалды баптауға кіріскен күннен бастап-ақ Көкең балалармен бұрынғыдай ойнамайды. Ауыл үйге кіріп-шығуы да сиреп, тұрғыластарымен сараң тілдесіп қалады. Сонан бәйге болатын күнге дейін осылай түйіліп жүреді. Құйрық-жалын сүзіп, көмбеге айдағалы тұрған сәйгүліктерді аралап келгеннен кейін ғана:

	— Анау бір Қаракердің тері шала алыныпты. Мына бір Күрең тоқ. Әлі-ақ іші кеуіп кетеді. Ал ана сары бауыр ат жүгіретін-ақ жылқы. Амал не, еті ауыр, бабын таппаған. — Сонан соң қоңырқай көзін күлімдетіп, Көкжалына насаттана қарап шығады да: — Бөкен, бақ жүгірмейді, бап жүгіреді. Байқайсың ба, біздің Көкжал нағыз бабында тұр. Бұйырса, бүгінгі бәйге өзіміздікі. Түгінің мынадай үрпиіп тұруы — терінің таза алынғандығының белгісі, — деп ашыла сөйлейтін. Мен Көкеңді осындай кезінде көруге құмар едім. Жайлауға көшкен елдің де алды-арты жиналып, сол сағына күткен мезгілім таяп қалған.

	Шалкөденің жазығы. Ауыл-ауыл боп айнала қонған боз үйлерге лық толы. Көз көрім жердегі ақ шаңқан үй сағыммен ойнап, тайраңдап бара жатқан түйе боп көрінеді. Әр ауылдың қасында бірден-екіден желі бар. Желі басында изектеп шұлғып тұрған мама биелер. Арпалысып-арпалысып ақыры көндігіп, енді шақырайған ыстыққа шыдамай, сұлап жатқан бұла құлындар. Тайға мініп жарысып, тыраңдап жүрген балалар. Қызыл-жасыл киініп, лек-легімен сән түзеген қыз-бозбала. Күнде той: ат шабыс, құнан жарыс, қыз қуудың қауырт басталар кезі. Барды-жоқты ұмытып, үш ай жазда еркінсіп, бой жазып қалатын халық осылайша алаңсыз шалқып жатыр.

	Ат баптағанда бұрын да тынымсыз Көкең бұл күндері одан бетер мазасызданып кеткен. Онысының себебі де бар еді. Бір ру елді айдап өргізіп, иіріп жусататын Әшім мырза:

	— Биыл жаз балама сүндет той жасап, ат шабамын. Көкжалға сеніп, басын түйе, аяғын қой-серкеш етіп, бір тоғыз бас бәйге жарияладым. Көкеңе көп-көп сәлем. Көкжалды барынша жақсы баптасын, — деп хабар айтқан. Соны естігелі Көкең:

	— Бөкен, Көкжалды ел біледі. Оны бәйгеге қоспай қалу дегеннің өзі — ұят. Дақпырты жарты жыл бұрын тараған бұл тойды кім естімеді дейсің. Халық болған соң, онда не жоқ. Әлі талай қасқа мен жайсаң келетін болады. Сонда мына жануар Көкжалдың талайын төмендетіп, абыройын төгіп алмайық, — деген еді. Көкең сонан бері көп әуреленіп, көңілін жаңа демдеген.

	Жаздың жайма-шуақ күндерінің бірі. Қарааршаның бауырындағы Әшімнің ауылына қарай жұрт тұс-тұстан ағылып жатты. Қолы жетіп тұрған Әшім ат тұяғы жетер жерге түгел сауын айтқан.

	Қонақтың алды келе бастағанына төрт-бес күн болды. Үлкен той екі күнге созылмақ. Ертең — балуан күрестіріп, қыз қуу. Бүрсігүні — ұлы бәйге, ат шабыс.

	Қыз қуу басталғалы жатыр. Екі жар боп бөлінген халық жыртылып-айрылады. Төбеге келіп аттарынан түскен ақсақалдардың алдын кескен бала-шағаны кейін қуып, шапқылаған жаршының жағы сембейді. Ойын шарттарын түсіндіріп, қай жақтан кім шығатынын айтып, зарлап жүр.

	— Оу, біз жақтан Еркебайдын қызы шығатын бопты.

	— Оның қызы да ержетіп қалып па еді? Пай, пай, пай, өтіп бара жатқан дүние-ай!

	— Қандай ат мінеді екен?

	— Ана жақтан кім шыққалы жатыр? Соның ыңғайына қараңдар. Жөні келсе, алғашқы жолы қарсы жақтың сағын сындырып келу керек.

	Жұрт қобырасып, әркім өзінше сөйлеп отырған.

	— Ей, көз бар ма сендерде! Анау кім-ей, анауың?! Қақбасқа бір салып атты аударып әкеліңдер. Өйтіп алжыған шалды ырқына жіберіп, өзімізді-өзіміз мазақтап отыра алмаймыз! — Әшім жаршы жігітке ақырып жіберді. Енді жұрттың назары солай ауды. Көкеңнің кіші қызының күйеуі Көкжалға мініп, топ алдына шығып қалыпты.

	— Ойбай-ау, мына Көлбай шынымен-ақ алжыған екен! Берсе, қызын берді. Атты беретін не хақысы бар?! — Қамшыларын бүйіріне таянып, қопақтап отырған шалдар жағы Әшімге ілесіп, дүрліге тұрды. Бәрі де жел бере сөйлейді. Әшімнің ерні дірілдеп, зорға сөйлеп тұр. Түсі бұзылып кетіпті.

	— Есірік айдаған екен сен шалды. Көрсетейін мен саған ат бергенді. — Тістеніп Көкеңнің алдына төніп кеп қалды. Көкең бәз-баяғы қалпын бұзар емес. Жайымен орнынан тұрып.

	— Өйтіп тантымаңдар! Атым, қызымнан әулие емес. Көкжал қанша Көкжал болғанымен, шөп жеп, тезек тастайтын түкті мал. Ат та өзімдікі, бала да өзімдікі. Онда ешкімнің шатағы болмасын! — деді зілді дауыспен. Соның аралығында Көкжалдың сулығынан тақай ұстап, қосарына алған жігіт те жетті.

	Атты алып келгеніне тындырғанымсып, екі езуі құлағына жетіп еліріп тұр еді:

	— Тарт қолыңды, итаршы байғұс. Ақ адал ақ малымда ешқайсысының да әкесінің ақысы жоқ. — Шаужайынан қолын қағып жіберді де, жеңіл көтеріліп, Көкжалдың үстіне қонды. Көкең ерекше айбаттанып кеткен. Үстінде теріс арқау қып тоқытып, тықыр көк барқыттан дөңгелек жаға салдырған түйе жүн шекпен; басында қарамен қиюлатқан ақ қалпақ; қолында ұшын мыспен топшылаған қырғыз өрме қамшы; астында әлекедей жаланған бәйге Көкжал. Үзеңгіні шірене теуіп, ат үстінде шалқақ отыр. Көзінен ашу оты ұшқындайды. Кымс еткенін көсіп жіберердей.

	Бірақ ешкім бетпе-бет келе алмады. Әшім түтеп кетіпті.

	— Тіфу! Аталарымыз да ақымақ адамдар болған екен-ау! Әйтпесе жер түбінен ауып келген жалғыз атты жолаушыны осынша өсіріп, бізбен жағаластырып қояр ма еді. Кезінде аттың бәйгесіне тігіп жібермей! — деп жерге түкірді.

	— Астапыр-алда, Әшімжан, астапыр-алда! Аталарымыз ақбоз биені айтып сойып отырып, «Өмірдің тұқымын кім бөлсе, соны қарғыс атсын!» — демеп пе еді. Мынадай жақсылығыңның үстінде атанын ақ батасына қарсы шыға көрме! Аруағы күңіреніп кетер, астапыр-алда! — Бір топ шал каукылдасып, абдырап қалды.

	Сол сол ақ екен, Көкең:

	— Тұр, атқа мініңдер, кеттік! — деп әмірлі дауыспен саңқ етті де, көпті бұза-жара жүріп кетті. Манағы өзімен бірге келген аз ғана қоңыр төбел тобы да, тайлы-таяғымызбен ілесе жөнелдік. Әшім сол күйі жер шұқып отырып қалды.

	Кешке қарай Әшім:

	— Ағайын арасындағы өкпе-араз ертелі-кеш шешіле жатар. Сыртқа намыс жібермейік. Көкең Көкжалдың бір күнгі терін қисын, — деп адам жіберіпті.

	Көкең оған:

	Түстен ауған күн секілді қысқа ғана ғұмырым қалды. Оның үстіне ата кегін қуатын еркек тананың басына тапшы екенімді Әшім мырза жақсы біледі. Артын ойлап сескенетіндей салмағым жоқ. — Сызданған қалпында үнсіз біраз отырды да, сәлден соң: — Атасының қателігіне мана қатты өкініп еді, өкінетін несі бар, әлі қолында тұрған жоқпыз ба!? Асып туғаны рас болса, осы жолғы бәйгеге мені тіксін! Рулы ел, ұялы теректің сорпа бетіне шығар азаматынан, үркердей аз ауыл кішілік талап етпейді. Дос-дұшпанының алдында бізге илігіп, беделін түсірмей-ақ қойсын! Әшім мырзаға осы сөззімді өзгертпей жеткізіңіз! — деп тапсырды.

	— Әй, Көке-ай, қанша айтқанмен, ол итің теріс азу неме ғой. Намысын қайрап жібердіңіз бе, қайдам, — дескен-ді әлгі кісі кеткен соң үйдегілер.

	Сонысынан өзі де секем алды ма, әдетте:

	— Жіп қиса, аяғына көз түседі, — деп тұсау жолатпайтын еді, енді Көкжалға кетпектей кісен салды. Оған да сенбей ұйқысы бөлініп алды.

	Әшімнің жіберген адамына берген Көкеңнің жауабын естіген күні біздікі бір қойын сойып, ауыл-аймақты түгел шақырды. Бәрі де Көкеңнің көңіліне ақтық сала сөйлеп, әкемнің:

	— Көке, ұлым жоқ демеңіз, менің балам, сіздің баланыз. Ана Бөкен бүгіннен бастап сіздікі. Сулы жерде асып, сусыз жерде қуырып жеңіз, — деген сөзін құптады. Оларына мен де қуанып қалғанмын. Бірақ кейбіреулердің:

	— О бәлі, Есен қарағым, дұрыс айтасың! Немере інісі сен түгіл осы ауылдағы күллі бала Көкеңдікі емес пе? — деп бар баланы Көкеңе теліп, көлгірси сөйлегендерді жақтырғаным жоқты. Әйтсе де олардың менен гөрі жақындатарлары болмаған. Сонан бері өзімді Көкеңнің баласы санап, қуанышым қойныма сыймай жүрдім. Көкжалды да бұрынғысынан әлдеқайда жақсы көріп алғанмын,

	Көкірегім ояу, көзім ұйқыда жатыр. Біреулер әлденеге әбігерленіп жүрген сияқты. Еміс-еміс сезгендеймін. Бірақ кірпігімді жаздың таңғы ұйқысы матастырып тастағандай, көзімді аша алмай қиналамын. Өстіп қанша жатқанымды білмеймін.

	— Құдайдың жаңылдырғаны-ай мені! Шығасы малға иесі басшы болады деген осы екен-ау! Жаңа ғана мына қабақтың астына апарып, отқа қойып кеп жатып едім, қара басып мызғып кетіппін. Соның аралығында айналдырған құдай алып тыныпты. Кісенін егеумен қиған. Пышақтай кесіп түсіпті, — деген Көкеңнің күйінішті даусынан ұйқым шайдай ашылды.

	Амал қанша, қуанышым ұзаққа бармады. Жылағым келді. Өксігімді жұта жапақтап, Көкеңе қарап едім: көзінің еті қызарып, екі ұрты ортайып кетіпті. Сақалы да сақарға қайнатып алғандай оңып кеткен. Иығы солбырайып, еңсесі түсіңкі. Қайран Көкең бір-ақ демде қартайып қалған.

	Үйге біраз адамның басы құралып қапты. Әрқайсысы әртүрлі жорамал айтып, күпілдесіп жатыр.

	Мен тек Көкең туралы ойлай бастадым. Мұнысы несі екен? Әдетте:

	— Қазақтың малы жоғалмайды: табылса — табылды, табылмаса — бала-шағаның садағасы дейді, — деп пейілін кең сақтап, күліп отырмаушы ма еді. Әнебір күндері, Әшімнің тойына аттанар алдында үкілі Көкжалды ерттеп, мамаға байлап қойып қарап тұрғанда, қандай жайраң еді. Енді, міне, құлазып отыр. Ешкімді көріп те, тыңдап та отырған сыңайы байқалмайды.

	Аяп кеттім. Сол сәт есіме Көкжалды осы жолғы бәйгеге қалай дайындағанымыз түсті.

	Той болардан екі күн бұрын болатын. Мезгіл — бесіннен ауған. Қайтқан күннің аптабы, лапылдап бетке ұрып тұр. Көкең асығыс қимылдап жатты.

	— Сабақтаулы тебен әкеле қойшы. Алкымын іліп кояйын. Осындай ыстық кезде терлетіп алайық. Салқын түскен соң оңайлықпен тер шықпайды. Қиналып қалады. Қазір ең жақсы кез. Ауа да тымық. Әншейін желе шоқытып қана анау Қабандысайдан бері бір-екі айналып келсек болғаны. Салмақтымын ғой, мен мінейін. — Қара текеметпен тұмшаланған Көкжалға асығыс мініп, жортып кеткен.

	Күнде кешке қарай келіп отырып, бізді ойнататын төбеде қарап тұрмын. Маған айналып келген сайын атынан түсіп, терін сұқ саусағымен тіліне тигізіп көреді. Сөйтеді де:

	— Дәмі жоқ. Сасық тері әлі сүйегінде. — Қайтадан шоқыта жөнеледі. Тағы да бірер айналған соң барып:

	— Бөкен, мұнда келші! Мінеки, тер алу деп осыны айтады.

	Ақкөбік боп пұшпағына құйылған терді менің де тіліме тигізді.

	— Ащы екен. Сор татиды ғой, Көке, — дедім. Көкең:

	— Ал, солығын басқанша, осы күйімен аяңдат, — деп мені мінгізді. Киізін алған жоқ. Бірақ алқымын сөгіп тастады.

	Көкеңнің қасына кеп тоқтағанымда, көлеңке үйіріліп қалған еді.

	— Бөкен батыр, енді жаланаштап тастап, еті суығанша жаяу жетелеу керек, — деді Көкең ер-тұрманын алып жатып.

	Көкжал бұлай жетелеуге әбден жаттығып алған. Денесін бос тастап, екі алдыңғы аяғын кілт-кілт басып, шаужайға қақтырмай ілесе береді. Содан қас қарайғанша жетеледім. Суығандағы әдеті бойынша жағын айыра есінеп, іле-шала жата қалып аунап, сілкіне түрегелген кезде әкеп, суға бөрттірілген үш-төрт қос уыс ақ сұлы беріп, таң асырғанбыз.

	Сол күні Көкеңнің қасына жаттым. Ондағы ойым: таңертең не істейтінін көру. Бірақ Көкең мені ұйықтатып тастап, тұрып кетпекші екен, қымтаймын деп оятып алды.

	— Босқа тоңып қаласың ғой, ұйықтай берсеңші! — дегеніне қарамай, көзімді уқалап ашып, мен де киіндім.

	Таң аппақ атыпты. Көкжалды жетелеп, ауыл сыртына шықтық. Ауыздығын алып, мал шиырлап кеткен бетегелі жерге жетелеп жайып жүрміз. Көкжалдың шөп үзгенінен көз алмаймын. Ол ең алғаш шөпті қомағайлана қауып асады. Бара-бара ашқарақтығы басылып, тоқмейілси берді. Күннің нұры жер бетіне тегіс түскен кезде барып, тұтам биіктен үзе бастады. Суды да көп ішпеген. Бір-екі сіміріп қана аузын шайқап, жағадағы балауса көк құрақты орып-орып жіберіп суын басқан. Сонан соң қайта әкеліп байлағанбыз. Сөйтсем, Көкең Көкжалды күнде өстіп бағады екен.

	Бұл түні тоңғанымды атамаңыз. Жайлаудың шөпке шық тұрғызған жазғы салкынында иегім-иегіме тимей қалшылдадым. Әйтсе де ертең-ақ самсаған сан қолдан жалғыз қара боп үзіліп шығып бара жатқанымды көңіліме медеу етіп, жаурағанымды Көкеңе білдірмеуге тырысқанмын.

	Мұндайда Көкеңнің де мінезі қызық боп кететін. Жасырынып жолда күтіп тұрып:

	— Жанболат, Жанболат! — деп ұран салып кеп, боз бедеумен бүйірден қосыла кетеді. Бірақ ілесе алмай қалып қояды. Алқын-жұлқын боп тері айғыздалған Көкең әлден уақыттан соң жетіп, мені топтан оқшау шығарып, ары-бері жетелейді. Жетелеп жүріп, ауық-ауық Көкжалдың маңдайынан тәуетіп қояды. Ауылға келген соң мұндағыларға:

	— Бәйгеге сексенге жуық ат қосылды, — дейтін. — Кырғыздан сары бауыр ат, Мамырайдың шайтан торысы, менің Көкжалым бар. Ең дәмелілері-ақ осылар. Ат Карасаздан жіберіліп, төстен тосылды. Жиналған адамнан күннің көзі тұтылардай. Ал айдаушылар белгіленіп, сәйгүліктер топтан бөлініп шыға бастады. Бөкеннің басын шыт орамалмен таңдым да, Көкжалды сауырынан бір сипап қосып жібердім. Бір топ аттың алдында ойдалаңдап жеке кетіп барады екен, тіптен тіл-көз бола ма деп зәрем қалмады.

	Ат қайтатын уақыт жақындаған сайын, жүрегім лүпілдеп, денем бір ысып, бір суиды. Көзім жасаурай береді. Бір кезде «Әне, келе жатыр» деп жұрт дүрлігісіп қалды. Карасам, көз ұшынан болымсыз ақ шаңдақ көтеріліпті. Оның астында шүйкеленген бір шоғыр. Жаңадан біріндеп тобын жаза бастаған. Одан беріде сағым боп бұлдырап, жалғыз ноқат көрінеді. Әуелде өзінше жүрген бірдеңе ме деп қалып ем. Әлгі ноқат барған сайын жақындап келеді, жақындап келеді. Жақындаған сайын аяқ тастасы Көкжалға ұқсайды. Бақсам, дәл өзі. Даяшылардың тосқанына да қарамай тұра ұмтылдым. Әй-пүй дегенше болған жоқ жанымнан сүйкеп өте берді. Көсіліп келе жатыр емес пе, қамшы сала алмай қала бердім. Сондағы жануардың көрінісі-ай! Алдынан көргенімде кеудесі ала қаптай еді, артында қалып қарағанымда, сауыры қушиып кетіпті, — деп ұзақ әңгімелейтін.

	Көз алдымдағы осы бір тәтті елесті Көкеңнің өзі үркітіп жіберді. Жалт қарасам:

	— Жоқ, «мал иесі Уәлі» деген, менің ұрым — Әшім! Көлбай болып жаралғаным рас болса, не теңдігімді аламын, не біржолата ат кекілін кесемін! — Етегін қағып тұрып барады екен.

	Көкжалды Көкең көп іздеді. Ауыл боп іздедік. «Бәлен жерде жүр дейді. Түгілендер көріпті». Әйтеуір осындай сөз көбейіп кетті. Бірақ бірде-бірінен шыжым шықпады. Боз бедеу де ыңыршағы шығып арықтап, қызыл тұра болып тасырқады. Ертемен салақтап кетіп бара жатқан, кешке қарай боз бедеуді мойынға қағып тепектеп келе жатқан Көкеңді көресің.

	Тағы бір күні мынадай хабар естідік. Көкжалды Кырғызға барған біреу көріп:

	— Мына атты қайдан алдың? Бұл біздін елдегі Көлбай деген атақты атбегінің аты еді. Осы жаз ұрыға алдырып, сергелдеңге ұшырап жүр, — деген екен. Ол:

	— Түптің базарына мал әкелген. Әшім деген досымның жылқышысы мініп кеп, арқасы ісіп ер салуға келмеген соң маған тастап кеткен, — депті. Көкжал баяғы Көкжал емес дейді. Ақ айыл болған. Иығын қамыт соғып, желкелігі кесілген. Арқа-бастың сау тамтығы жоқ. Кырық шоқпыт. Жауырынның басын ірің қуалап, маңдамға айналған. Әр жерінен тесіп анжы байлапты. Жалт-жұлт етіп төңкеріліп тұратын отты көзін былшық басқан. «Ат арыса тулақ» дегеннің өзі дейді.

	Айтушы да сөзшең біреу екен. Көзімен көргендей төндіріп жіберіп еді, Көкең көзіне жас алды. Жас ала отырып:

	— Калай да Көкжалым табылып, қолыма келетін күн болса, шіркін! Әлі-ақ қалпына келтірер едім. Күз түсе қоя беріп, қыста қар тепкізсе. Сүйегін әбден суық сорған кезде қолға ұстап, көк шыққанша күтімдесең: көкке тісі іліне өріске жіберсең. Тойына келе бұзығы сыртына теуіп, некесі ағады да, шілде қақты боп қатып қалған сары жүнін түлер еді. Содан суық күзде бір-ақ ұстап қайырсаң!.. Сонан соң баяғысынша тоқты-балақ жерден көтерілгенше, қамшымен соғар едім-ау, әттең! Бірақ ондай атты күн қайда дейсің! — Көкең көкірегін босата терең тыныс алды.

	Осы кісі дәл қазір тауып беретіндей, «маңқадан аман болса игі еді» деп тілеймін дегбірсізденіп. Ондағы ойым, Көкең жылқыда болатын: делбе, қыршаңқы, тышқан, мандам, оғала, қан түсу, көз түсу және көбесі сөгіліп ақбас болу сияқты аурулардың бәрін де емдей алатын. Ал маңқаны дауасыз ауру деп отырушы еді.

	Көкең ертеңіне солай жүріп кетпекші болды. Бірақ өзгелер:

	— Тағы да көп өсектің бірі болса, босқа әуреленіп қаларсыз, — деп тоқтатты. Бұдан кейін де осындай алып-қашпа хабарлар болып тұрды. Бәрінің де құяр арнасы біреу. Ол — Әшім Кырғызға өткізіп жіберіпті-міс.

	***

	Сарыжайлау. Мал тұяғынан тозып, шөп сүрдек тартқан. Тек ертерек жылып қонған ауылдардың жұрты ғана алсындап ойдым-ойдым көгеріп көрінеді. Той-томалақ сиреп, халықтың алқыны басылған кез. Әлі қыстауларына көшпеген. Көшуге бет алып отыр.

	Көкеңнің қараша үйі кісіге толы. Әңгіме қыза түскен. Бірі ананы, бірі мынаны айтып, бір пікірге қорыр емес. Өстіп керісіп отырғандардың үстіне сора-сорасы шығып, Нағима кемпір кіріп келді. Үй ішін үнсіздік жайлап, барлық көз соған ауды. Ол — күс-күс жалаң аяғын көйлегінің етегімен қымтай отырды. Отырып болған соң үнсіздікті өзі, бұзып:

	— Мырза жігіт-ай, қызыл от қысыр қалмас, — деп Көкеңе шағына сөз бастады. — Бай ауылдың (Әшімді айтады) өз әйелдері болса бір сәрі, қорлықты сауыншыларынан көрдік. «Осы немелер-ақ бәле болды ғой түге. Жұртыңдағы кепкен тезекті де қоймайды» деп қабымды тартып алды. Су жаңа еді. Өтірік айтсам, міне құдай! Тегі, тегі, айтпағандары жоқ. Ауыздарынан ақ ит кіріп, қара ит шығады. Төбе құйқам шымырлап кетті. Имансыздар-ай, имансыздар-ай! — Иегі кемсеңдеп жылап жіберді. Соңына жетім-жесірлігін қосып, атам-заманғы өлген шалын жоқтап кетті. Кемпір жылауын тоқтатқан сон Көкең:

	— Мен бұлардың сырын біліп, сынын түйдім. Енді бұл жерде бұдан ары шыдап отыра алмаспын, — деді.

	— Сіз кетсеңіз, біз де кетеміз. Мұнда отырып, кімнің тобын көбейтеміз, — деді тағы біреулер.

	Ауыл боп, ауыз бірлікке келгеннен кейін, Көкең:

	— Әшім жонын көрсетіп, теңдік берер емес. Оның үстіне, жерімізді тарылтып барады. Енді бізге өкпелемеңдер, ағайын! Ауыл-үй отырып қашанғы ала көз боламыз. Бізде тышқақ лақ аласы-бересілерің қалмасын! Көшеміз, — деп жар салды. Осыдан кейін ел жақсылары бас көтеріп:

	— Көкеңнің өкпесі де, күдігі де орынды... Көзі тірі болса, малын қайтарт. Болмаса, төлеуін бер. Әйтпесе, сендір, — деп салмақты Әшімге салды. Көптің тегеурініне шыдамаған ол:

	— Жұртым-ау! Бала-шағамен ойнап, тері-терсек тістелеп жүретін жаман шалға бола мені сенімге ұстағандарың қалай?! — деп шала бүлінді. Ақсақалдар Әшімнің мұнысына қарамай:

	— Қой, қарағым Әшімжан: Көкең саған әз аға. Арына тиетін сөз айтқанша, артық-кемін сен кешір: Ол — алдырған албырт. Қалай десе де айыптай алмаймыз.

	— Халықшылығымыз қайда біздің. Торғайға пана болған бұта құрлы бола алмай, Көкең ауылын көшіріп жібергеніміз елден ұят.

	— Әшімжан; жас та болсаң, ел ағасысың. Сен білмейтін ештеңе жоқ. «Кңсық ағаш тезден, дау сөзден мұқайды» деген. Ертең мұқап қап жүрмейік. Алдымен артын ойлағанымыз жөн, — деп маймаңкөлесе, енді біреулері:

	— Ары айт, бері айт — Көкеңді көшіре алмаймыз. «Еліңде жақсы болса, пайдасы тиер, Содыр тентек болса, найзасы тиер» деп отырар еді аруағыңнан айналайын бабаларымыз. Сөйтіп, мынау соңғы тілегіміз: не пайдаңды, не найзаңды тигіз, — деп тепсініп отырып алды.

	Сол күні Әшім сенім беруге келісті. Келіскен күннің ертеңіне:

	— Әшім түнделетіп, Кырғызға кісі жіберіп, Көкжалды алдырғалы жатыпты. Көкең байқұс, әулиедей-ақ айтып жүріпті ғой! — деген сөздер ауыздан-ауызға тарап жатты. Мұндай сөзге көптен құлақ үйір болғандықтан ба, әйтеуір біз жақтан ешкім мән бере қоймаған.

	Сенім беретін күні Әшім «Таз молданы» алдырыпты. Оның аты — Әбдіқас болатын. Молда аталғаны болмаса, басына сәлде орап, құрман айт, ораза айт күндері халықты бірде-бір рет сәждеге жыққанын көрген емеспіз. Оның үстіне Көкең де:

	— Койыңдар, Әбдіқасты молда деуге болмайды. Шариғат үкімінде таз кісі молдалыққа жарамайды, — деп ауызға қағып отыратын. Сөйткен Әбдіқас қазір кәдімгідей кісімсіп жүр. Кісі бойы екі ағашты әкеліп орнатты да, басына жіп керді. Оның ортасына қара киізден тігілген қабы бар құранды әкеп байлап жатыр. Мұны көрген Көкең Әбдіқасты әлімсінбей:

	— Ондай молдалық өзімде де бар. Бұл елде Әбдіқастан басқа молда құрып қалғандай, мынасы қай мазағы, — деп долдыққа басып еді.

	— Кұдайдың жолы — құранның жолы, Тек ниет қылса болды да, Көке!— деп өзгелер тоқтатып қойды.

	Жиналған ел құманның кезегіне тұрып, жаппай дәрет ап жүр. Әйелдер жағы үйлерінен шыға алмай, есік-есіктен сығалап тұрған. Бір кезде ауылға қарай құйын-перін боп шауып келе жатқан біреу көрінді. Оны әлдекімдер жақтырмай:

	— Бірдеңесі өлгендей, мынаусы кім өзі?! Ауылға қарай осынша шапқаны несі, есірік неменің! — деп еді, Әшім:

	— Кісісі өлгеннен несі кем бүгін бұл ауылдың! Шырылдап жан беріп жатқанымыз өтірік пе еді әлде? — деп мысқылдай езу тартты.

	— Сүйінші, Әшім аға, сүйінші, Көкжал табылды! — Әлгі жақындаған сайын, қаттырақ айқайлайды. Айқайлаған сайын:

	— Әкеңнің басы, әкеңнің аузын ұрайын. Қатыным ұл тауып жатыр ма еді, сен сүйінші сұрайтын? — Әшім онан бетер ашуланды. Анау да күмілжи сөйлеп:

	— Ойбай-ау, Әшім ағай-ау! Мен байғұстың кінәм не? Мынадай қызыл көз бәледен құтылғаныңызға қуанғаным ғой! — деп ақталып жатыр. Ол төменшіктеген сайын, Әшім жонданып келеді.

	— Онда сүйіншіні ана боз сақалдан сұра! Маған не қыл дейсің! Мен оған сенімді ұры болғандығым үшін емес, арымның тазалығы үшін бергелі жатқанмын. Бір тулағын сылтау қып, құлғанаша қуған соң.

	Езуі көпіріп, зіркілдеп тұр. Басқаларда үн жоқ.





НАМЫС




	Мезгіл қозы түс еді. Ел жайлауға жаңа қонған. Ауыл маңы еміп тұр. Ауланың шалғыны да басылмаған-ды. Жайлаудың гүліндей көп түрлі: ақ шұбар, қызыл шұбар, сары, көк, қоңыр түсті көбелектер гүлден-гүлге ұшып-қонып сайраңдап жүр. Қыстай үйлері әр сайда жалғыз-жалғыз отырып шыққан балалар да бастары қосылып мәз-майрам. Көбелек қуып асыр сап жүргеміз. Ауыл адамдарының да бір-біріне кіріп-шығуы жиі еді, әлі аптықтары басылмаған.

	Еркек кіндікті күнде Қиқымбайдікінен қымыз ішуге жиналатын. Бүгін де таңертеңгі шайдан кейін, солай қарай қотарылды. Бәрі де балаларын өздерімен бірге қымыз ішкізгелі ертіп кетті. Қасымда ешкім қалмаған соң мен де бардым. Көкем онда жоқ екен. Күндегісіндей үй жасайтын тезінің басына кетсе керек.

	Мұндағылар шып-шып тершіп қымызға бөртіп алған. Бірін-бірі тосар емес. Бет-бетімен гу-гу етеді. Тіпті кейбіреулердің күлкіге кенелгені соншалық — көзінен суын ағыза, бүйірін басып «ойбай ішегім-ай!» деп жарық дүниеге зорға оралып жатыр.

	— Әй, Ырысжан-ай, өртенгірсің-ау! Қайдағы бәлені қайдан табасың!

	— Дәл тапқан ей, дәл тапқан. Құдай құрамаса, адамның қулағаны не болады.

	— Жаманның жолдасы көп, басына пайдасы жоқ демекші, өзінің толып жатқан дос, тамыры бар. Қызға бергісіз қоңыр төбел атын күріш әкеп береді деп қаңғырған саудагерге мінгізіп жіберді. Енді онымен қанжығада көрісер.

	— Ат демекші, әлгі саудагерінің бір жауыр есегі қалған екен, онысы қайдағы бір күлге барып аунайды. Ауылды шаңдатып болды. Біздің есіктің алдындағы күлді бұрқылдатып еді, жел ұшырып үйді көміп кетті. Жауырыны құжынаған құрт. Иісіне шыдай алмай, тұмсығымды басып жүріп әзер айдадым.

	— Онда Арынбекке «тұлпарыңды» жоғалт деу керек. Оның өлігі бүкіл жайлауды сасытар.

	Бақсам, әңгіме көкем туралы да, оның шығуына себепші Ырысжан дейтін ақын қатынның өлеңі. Ол біздің ауылдың үлкен-кішісін түгелдей өлеңге қоса келіп:



	«Арынбек қанша малды тапқанменен,

	Кұдайым оның басын құрамайды»,



	— деген екен. Бәрінің қайталап-қайталап айтып күлетіні де осы жері, мені көзге ілер емес. Әсіресе қоңыр төбелді қолына түсіре алмай қалған Киқымбай мәз. Мынау жағымпаз топ есіле гулеген сайын, айызы қанып отыр. Күрең мұртын оңды-солды сипап алып, бүкіл денесімен селкілдей күледі.

	Жүрегімнің дүрсілі құлағыма естіледі. Біресе қапылыста табаныма сояу кіргендей тұла бойым дүр ете қалады, біресе денем суып, тарамыстарым тартыла бастайды. Өстіп меңзең отырғанымда:

	— Аяққа оралмай тұршы былай, — деп баж ете қалды бір дауыс. Киқымбайдын шу аяқ тоқалы екен. Басымды оқыс көтеріп қалам деп, қолындағы көнектің шүмегіне шекемді соғып алдым. Көбігі шаңбарақ атып меймілдеп тұрған саумал шайқалып төгіліп кетті. Өзім де сорлап, киіз үйдің табалдырығына міне отырыппын. Аяғым салдырап ұйып қалыпты, тәлтіректеп орнымнан зорға тұрдым. Соның аралығында:

	— Мына кедейдің сорына біткен кербезінің қозғалғаны қандай ауыр еді, шойырылып қозғалар емес, — деп шу аяқ тоқал желкемнен нұқып та үлгерді.

	Караптан-қарап тұрып таңдайым кеуіп кетті. Тілім аузыма сыймай қан татып барады. Бұдан ары тұруға тағатым жетпеген соң, көкеме қарай жүгіре жөнелдім.

	Өкпемді аузыма тістеп ұшып келем. Үшырып келе жатқан — намыс. Намыстанатыным: бұған дейін көкемнем ақылды кісі бар деп ойлаған емеспің. Өзіме асқар Алатаудай биік сезілетін-ді. Өйтетіні әкем болғандығынан ғана емес, басқа да себептері бар-тұғын.

	Әжем адуынды адам еді. Не бір шаршы топты аузына қарататын әйгілі ділмәр кемпірдің бірі болатын. Сонысынан болар — өзімен тұрғылас шалдар да Айнақыз деп атын тура атай алмай, «Ая» деп жалпаңдап жататын. Тіпті көзінің тірісінде сөйткен әжемнің өзі де үй ішінің кейбір шаруасына байланысты баса билік жасамай, көкеммен ақылдасып отыратын. Оның үстіне, келген-кеткен қонақтар да: «Түбінде сені құдай көгертеді. «Ақкөңілдің аты арып, тоны тозбайды» деген осы. Құдай жаратқан Айнақыздың түтінін түтетіп отырғаның да сонан», — деп ылғи да мақтайтын.

	Тағы бір себеп: киім де, тамақ та өз мойнында. Кейде апамның «Ананы бүйтпей, мынаны сөйтпей» деп шыж кебек болатыны бар-ды. Әйтсе де артынан:

	— Аш-жалаңаштықты ойламайтынымыз осы байғұстың арқасы ғой! Ерттеулі өгіз, қомдаулы түйеміз боп қысы-жазы бір күн тыным таппайды. Тесік өкпелігінен ғана шыдайды, — деп есіркейтін. Сондықтан да менің көкем болса ғана дүнием түгел еді.

	Жаңағылардың аузынан сол ардақты көкемнің арына кір түсіретін сөздерді естігенде, бірінші рет намысым келді. Ойлап көрсем, бұған дейін талай рет ыза болыппын, бірақ намыстанбаған екем.

	Осылайша қамалаған қалың ойдың ортасында жүгіре-жүгіре көкеме келіп те қалыппын.

	Жоталата үйілген қидың түтіні оңды-солды ұйтқиды. Айналасы толған қабығы сыдырылған қисық-қисық ақ талдар. Кебе келер олардың сыртын жыпырлаған қоңырқай ұсақ түйірлер басып, бозшұбар тартыпты. Маздап жатқан мордан бірін алып, екіншісін оған қайта салады. Ыстық қозда балқыған ағаштың тезге түскендегі сықыры естіліп тұр. Көкемнің екі көзі ағаштың қисығында. Қираң-қираң етіп қарар емес. Тер айғыз-айғыз боп самайына құйылыпты. Ағашпен бірге ұшқан күл терге шыланып басы-көзін басып кеткен. Жылтырап көзі, ағарып тісі ғана көрінеді. Көкемнің мына түріне таңырқап тұрып қалдым. Сәлден соң қолындағы ағашын тезге сүйеп қойды да, маған қарап: «Екетай, неғып өңің қашып тұр. Келші бері!» — дегенде-ақ қанатымды жая ұмтылдым. Жамбасына байлаған жаман терісіне басымды қойып құшақтап жатырмын. Басымнан, арқамнан мейірлене сипаған сайын көкемнің күлді-көмеш алақанынан жылу өтіп, бойыма қан тарап бара жатқандай. Жүйем босап, жүрегім жібіп кетті. Буып тұрған ыза-кек ықылықтатып барып, жас болып шығып жатыр.

	Біздің кедей болуымыздың себебі манағылардың айтуынша: көкемнің «алакөкек, ақылсыздығынан», ал шу аяқ тоқалдың айтуынша: менің бақытсыздығымнан сияқты. Сондықтан көкемді де, өзімді де аяп:

	— Біз қашан бай боламыз, а көке? — дедім сөз бас сайын бір өксіп үзіп-үзіп. Әйтеуір бұл сөз «неге кедейміз?» дегеннен гөрі жеңілдеу сезілді.

	— Жирен тайың болғанда, сен ер жетіп маған көмектесіп үй жасай алғанда, — деді көкем сенімді үнмен. Көкемнің менен үміт күтетіндігіне арқаланыіп қалдыім.

	Жирен тайды әжемнің орнына бата оқи келген үлкен қызы әкеп азаға салған. Өзі сондай қағілез жылқы еді. Көкпарға сойылған лақтың сирағы қолыма тие қалса, балаларды шулатып тастап, сып беріп жөнелуші ем. Сан баланың бірі де шала алмай қалатын.

	Өстіп жүргенімде, қайсы аяғы екені есімде жоқ, қолау боп ақсап қалды. Оған да қараған мен жоқпын. Еті қызса басып кететін. Бүгін де сол әдетім бойынша ер салғым кеп, жүген ұстап, желінің басына бардым. Жиренім анадай жерде сұлап жатыр. Жақындай бергенімде сыбдырымды естіп орнынан қарғып тұрды. Бірақ қашпады. Басы-көзін сипап, кекілін қасыдым. Жүгенді тұмсығына жақындатып ем, басын өзі ұсынды.

	Бағыма қарсы шоқаңдап жүре алмай қалыпты. Алды-артынан бірдей ақсайды. Қамшылар жақтағы тірсегі тағы да күп боп ісіп кеткен. Тұяғының ұшынан әзер демейді.

	Жүгіріп көкеме келсем, қызыл өгіздің бас терісінен көк тіліп отыр екен. Мынау тағы біреулерден жәбір көріп кеп тұр ма дегендей, бетіме сұрана қарады. Мен сөзін күтпестен:

	— Көке, менің тайымды жылан шағып апты, — дедім бірдеңеге анық көзім жеткен кісіше. Көкем жылан тисе, мал бола қоймас деп ойласа керек, пышағын сүртіп қынына салды да, артымнан аяңдады. Келісімен-ақ:

	— Ештеңе етпейді, уа болыпты. Бәрі де зорыққанның салдары ғой! — дей салды жайбарақат қана. Сонан соң үйге әкеліп есіктің алдына жықты да, тілерсектің астынан жіліншікті үскімен тесті. Оған жұмырлап жонып, у қорғасын тықты. Ашуға шыдамай бар пәрменімен бұлқынған тайға қарап қойып:

	— Тәк жануарым, тәк, қолауыңды да үзіп жіберейік. Шыда, шыда, — деп, жауырынның басынан кішкентай жерді тесіп үрлеп еді, бөріктей боп шыға келді. Әлгінің аузына мақта тығып жатып:

	— Енді шөптің буыны қатқанша мінуге келмейді, — деді. Сөйтіп, мен жирен тайға бұт артудан мүлде қалдым.

	Құлбайдың қызының тойына барамыз деген балалар арасында көптен тараған дақпырт бар-ды. Қас қылғандай сол той осы тұста болды. Бүгін таң атқалы ауыл адамдары абыр-сабыр. Тойға аттанудың қамына кіріскен. Жігіттер жүйрік аттарын, шал-кемпірлер құлынды биелерін, кейбір өзінде жоқтар бардам ағайындарының тай-байталдарын сұрап әкеп ерттеп жатыр. Мен ғана қораның ортасында сенделіп босқа жүрмін. Көзімнің шарасы жасқа тола береді. Бар ермегім — қотанды керулі жатқан көгендердің бұршақтарын бір-бірлеп тебе берем. Бір қарасам, ауылдағы бар бала тайлы-таяғымен аттанып барады екен.

	Есік пен төрдей кер атын ойқастатып, топ артында қайрылып тұрған Киқымбайдың:

	— Сенің қу тақым балаң, ит мініп ирек қамшыласын. Менің тайларым өзіңнің жирен тайыңнан мықты деймісің! Ол да сол сияқты жанды мал! — деп көкеме кіжініп жатқанын көрдім.

	Көкем де тайсалар емес.

	— Ей, Киқымбай! Жалғызыма тіліңді тигізбе. Мен өлсем, қыңырайған тезім мен тесе шотыма ие болады. Ал сенің қызғыштай қорыған қыл құйрықтарың иесіз қалады, — деді қарлыққан дауыспен. Адам баласының кемістігін бетіне басуды жек көретін көкем осылай дегеніне де кейісті секілді. Сол сол-ақ екен, жаяу тұрған көкемді омыраулап кеп жоталата көсіп жіберген Киқымбай қамшысын қайта көтере алмады. Өзіне сілтенген қолдан сап беріп ұстаған көкем қолтығынан теуіп тұрып шірене тартқанда, кер ат тізесі бүгіліп сүрініп кетті. Киқымбай ат жалынан аса жалп етіп ұшып түсті.

	Мен «көкеші көкелеп» еңіреп жылап жібердім. Сол сәт апам кеп;

	— О, соры қайнаған сорлы! Аяңдап жүр десе тіл алмаушы ең, енді, міне, қу тақым атандың. Боздамай, жүр бері. Әке-шешең әлі тірі. Өлтірсе, ана күрең мұрт енді өлтіреді, сонда бір-ақ жыларсың.

	Кол-аяғымды жерге тигізбей жетелеген бойы үйге кіргізді де, төрдің алдына итеріп жіберді. Жер бауырлап жылап жатып, сілелеп ұйықтап кетіппін. Ұйықтап жатып өксісем керек. Ояна кетсем апам:

	— Тас емшегімді иіткен, тар құрсағымды кеңіткен шыбыным. Сені бүгінге дейін ұрмақ түгіл балам деп көрген жан емес ем. Әжесінің аялап өсірген тентегіне сынғыр қолымды қайдан ғана тигіздім. Өзінің кекшілін қарашы, әліге дейін өксігін баса алмай жатыр, — деп маңдайымнан сипап отыр екен.





АҚ ЕШКІ




	Көлбұлақ — суы бұлақтай аз болғанымен, аңғары кең, ұзын сай. Кыста мал-жанымен екі ру ел сыйып жатады. Сол сайдың «Көржылға» аталатын бір жырасының шығар аузындағы тепсеңде, төрт-бес қыстау бар. Корасының үстінде үш-төрт шөмеледей шөп жиылып, терезесіне сауысқанның құйрығы байланған шеткі үй Карашалдыкі.

	Суық күз. Кыстаудың оты әлі басылмаған. Түйе бойы ақ тікен, қалақай, меңдуана, ермен, қызылқурай көміп жатыр. Тек шөп сүйреген жерлер андыз-андыз жол. Әр ауылдың ауласы ғана ашық. Кейбір киіз үйі бүтін малды ауылдар шегіншектеп, күзеуде отыр. Басқа бірқатар ел там үйлерін жөндеп, кіріп те алған. Солардың бірі Карашал.

	Карашал әбден тозған сырма қара тоқымның тың-тың жерінен ойып алып, киіз етігін ұлтарып отыр. Екі иығы қомдаулы. Мойны ішіне кіріп, жотасы дөңестенген. Басы бұзаушықтай боп көрінеді. Шыл басқан бөктергіше құнжың-құнжың етеді, сонан соң ауық-ауық басын көтеріп, есікке қарайды да:

	— Кап, желкең қиылғыр, желкеңнен қияр ма еді! — деп зіркілдейді жападан-жалғыз отырып.

	Үй іші шалдың ашуынан ығып кеткен. Етігінің табаны болмаса, өзі де кезіп кетуге дайын. Бірақ асыққан сайын біресе бізі табылмай, біресе таспасының ұшы өтпей, онан ары күйдіреді. Жайшылықтағыдай таспаның ұшын шала күйдіріп, қатайтып алу да есінде жоқ.

	Карашалдың желкесін қиғалы отырғаны: «Тұла бойы тұңғышым да, сүт кенжем де осы», — деп айналып-үйірілетін жалғыз ұлы Әбен. Тап қазір оны да ұмытқан.

	Мұнысының себебі де бар еді. Ешкі деген аты болмаса, ақ ешкі осы үйдің бір адамы сияқты болатын. Үй ортасында жапсар-жапсары сары топырақпен сыланып, бүйіріне үш-төрт жерінен жамау салынған қаңылтыр пеш тұрады. Оның төр жағы Нағима, Әбен, Карашал үшеуінікі де, босаға жағы ақ ешкінікі. Ана үшеуі балық көзденген майы бар арпаның талқанынан жасалған қара көжеге кіріскенде, ақ ешкі бұршақ-бұршақ боп шашақтанған ерменнің басына кірісетін. Өстіп қалқайған баспананың астында бірге күн кешеді.

	Кейде Карашал кемпіріне кейи қалса да: «Сендер ақ ешкі екеуміз болмасақ, алдақашан арам қатар едіңдер», — деп кіжінетін.

	Енді ойласа, мұнысының да жаны бар екен. Ала жаздай ақ ешкінің екі лағы мен сүтінен өзге соқыр жармақ табысы болмапты. Ақыр аяғы мына ұлтарып отырған пимасы да біреудің ескісі. Анау асар салыпты, мынау көмектес деп едімен жүргенде жаз өтіпті. Сондағы бір пайдасы өзі бір тоятын. Ретін тапса, орамалына бір жапырақ піскен ет түйіп ала келуші еді. Өзін ақ ешкіге серік ете сөйлейтін себебі де осы-тын. Бұл күндері ол да жоқ. Тек ақ ешкі қалған.

	Ақ ешкі талмай егіз табатын. Карашал мүйізі тұтамға толды, енді пышақ көтереді деп жаз ортасында бірін, серкеш болды, көже-қатыққа жарасын деп қысқа қарсы екіншісін сойып алатын. Сонда да ақ ешкі жалғызсырамайды. Семьяның төртінші мүшесі боп тұра береді. Наурыз, көкек айларында қайтадан бұл да үшеу болады. Сонымен, бұл семьяның саны алтыдан басып, төрттен кеміп көрген емес-ті. Қазіргі саны төрт еді. Міне, бүгін үш боп кеміді. Ақ ешкі енді ел орынға отыра, күндегісіндей қараңғы бұрышта көзі жап-жасыл боп, бырт-бырт күйсеп жатпайды. Орны аңырайып бос тұрады. ¥ры алғанын, ит-құс жегенін, қысқасы, қандай індетке ұшырап, ұшты-күйлі жоғалғанын біле алмай дал. Қарашалды зіркілдетіп қысып отырған да осының ашуы.

	Бұл жайға қанық көрші-қолаңнан бірде-бір адам Қарашалға: «Мұнша бүлінуің дұрыс емес, басың аман болсын», — деп басу айта алмады.

	Тежеусіз ашуланған Қарашал әбден сілелегенше тыпырлады. Ақыры шаршап ашуын саябырлатқан. Ал ақ ешкіден дерек жоқ-тұғын. Бірақ ел оның мұнысын Сауыт бақсының бүгін кешке қарай үйіне барып ойнап, ешкісін табан астынан тауып беретін болып сендіргендігінен деп білді. Бақсының өзі туралы да сыпсың сөздер көбейе түскен. Әсіресе әйелдер жағы сан-саққа жүгіртіп әкетті. Сауыт бақсы олардың да аужайын байқап көрді. Біреулер:

	— Кешке Әтиімдікіне (Қарашалды айтады) бақсы ойнайды екен. Оған ауылдың кәрі-жасы, ер-әйелі қалмай баратын болса керек. Ақ ешкіні жер бетінде болса табамын депті. Соны естігелі Әтиімнің ашуы басылайын деген көрінеді. Жақсы болды ғой, бәрінен бұрын анау шүйкедей кемпір мен қарғадай баланың үрейін ұшырып болып еді, — деп күдіксіз сенім артты.

	Сауыт бақсыға керегінің өзі осы еді. Бірақ көпшілік болғасын:

	— Перісі түгіл, ақ сайтаны да жоқ, болса өзінің жирен қасқа атын неге тауып алмады? — деушілер де шықты.

	Сауыттың күні бойы ойлағаны — кешкісін осыларға кереметтігін бір көрсетіп, жүректерін шайлықтырып алудың жайы болды.

	Ауыл кешкі астарын күндегіден ерте ішіп, Қарашалдың қауашадай там үйіне жинала бастады. Қыз-келіншек, бала-шаға сабан төсеніп, босаға жаққа жайғасты. Там үйдің қабырғасындағы кішкентай ойық жерге сығырайған май шам қойылды. Қара қошқылданып, ысы бұрқыраған қызғылт сәуле үй ішін күңгірт көрсетеді. Әзірше бәрінің назарын бөлген бір-ақ нәрсе. Ол — үйдің қақ ортасында бел ағашқа салбыратып байланған ала арқан. Мұның сыры ешкімге де мәлім емес. Ақ ешкі арқанды бойлап көктен түсе ме, жерден шыға ма, белгісіз, Сонда да Қарашал көз алмайды. Онысына қарамастан әйелдер:

	— Бақсы бәрімізді ана ала арқанды айналдырып жүргізеді екен. Сонда кімде-кімнің ала жібін аттаған адам болса, өте беріп сүрініп кетеді екен, — десіп сыбырласады, әлі істің байыбына бармай жатып.

	Бір кезде Сауыт бақсы ортаға шығып, шарта жүгініп отыра қалды да:

	— Әспи-кәспи жан алла, жаны тінім бір алла. Әбзәл зікір лайлауһа иллалла, иллалла, иллалла... — деп көк кептердің әуеніне сап зікір бастады. Сол сол-ақ екен, отырғандар да «иллаллалап» шулап қоя берді. Сәлден соң бақсы:



	— Тоқсан қойдың терісі

	Тон болмаған ер Мәулен.

	Алпыс қойдың терісі

	Ау болмаған ер Мәулен.

	Жетпіс қойдың терісі

	Жең болмаған ер Мәулен,



	— деп сыңсып келіп, толғағы қысқан әйелше арқанға асыла кетті.

	«Кереге бойы кер жылан, шақырғанда кел, жылан», «айдашы боз, ақ ешкінің ұрысы қайдашы боз» деп қай-қайдағы «пірлері» мен «жындарын» шақырып, шегін тартып қиқылдап-шиқылдап, алақтап-жұлақтап таусылып жүр. Қолындағы селебе жарқ-жұрқ етеді. Әркімді жауырынынан қағып тұрғызады да, қайта отырғызады. Бұрқырап, аузын көпіртіп кеп, кейбіреулерді желкеден алып, ортаға лақтырады. Әсіресе манағы «әулиелігіне» шүбә келтірушілерге көбірек шүйіліп жүр, Кейде солардың біріне жетіп барып, ту сыртынан жарқ еткізіп пышақ сермейді. Тілінің түкірігін шыжылдатып, қызған темірді жалаған болады.

	«Ақ ешкінің ұрысы қайдашы боз», — деп аузынан көбік атып, салпы ауыз Омарға төне түседі. Бұрқыраған бақсы өзіне түксие қараған сайын онда зәре қалмады. Алақ-жұлақ етіп, қопақтап зорға отыр. Өзгелер де: «Бақсының мұны ерекше айналдырып қалуы тегін емес, бейшараны иектеген бірдеңенің болғаны ғой», — деп ұқты. Халықты осылайша сендіре түсу үшін оған тағы да неше түрлі хикметті істеп бақты. Ол тұра қашуға ыңғайланған кезде барып, жер-көкті шарлап кеткен «кісілерінің» келгенін хабарлады да, бақсы сылқ етіп құлап түсті. Салпы ауыз Омар қайта отырды. Үй ішін лезде меңіреу тыныштық басты. Сәлден соң бақсы ықылық атып, жан алғансыды да, жындарымен күбірлеп сөйлесіп кетті.

	— Ақ сөйле, ақ сөйле! Алланың атынан свйле! Мына қауымның алдында, халқымның алдында қара бет қылма мені! Мен күнәкәр пәндәні!

	— Ақ сөйлеп тұрмыз, қасиетті иеміз.

	— Ендеше ер, Мәулен сен айт!

	— Біреудің жалғыіз ұлыі. Қазір бір байдыің қойын бағадыі. Жасы он сегіздер шамасында. Шешесінен жастай жетім қалған. Оны үш жасында Ауида деген кәпір пері мен Хауида деген мұсыілман пері иектеген. Баланың күтімсіз бойынан Хауида тұрақ таппай кетіп, Ауида ернін мекендеп қалған. Сонан ерні салпиып жүреді.

	Сауыт бақсы ер Мәулен боп сөйлегенсіп, манадан бері көпшілікті меңзеп келе жатқан сойқанының бетін аша бастады. Енді бәрінің де зейіні салпы ауыз Омарға ауды. Бір кезде Қарашалдың көк долысы ұстап, оған тұра ұмтыла жаздады. Мұны байқап қалған бақсы Қарашалдың өзіне де зіркілдеп шабынып қойды. Сосын ол қайтадан басылып отырды.

	Бақсы тағы да қарғып ортаға шықты да, «аллам-ай, аллам-айлап» кеп, арқанға орала түсіп, шыр көбелек айналып-айналып тоқтады. Ендігі көрінісі алтыбақан тепкелі отырған балаға ұқсайды. Айырмасы: аузы көпіріп, басы салбырап түсіп кеткен. Сәлден соң:

	— Кереге бойлы кер жылан, керіліп босқа тұрғанша, көргеніңді айтып бер, жылан! — деп даусын соза ішегін тартты. — Бу-у-у! — деп басын шайқап буырқанып алды да, жылан боп сөйледі.

	— Дұрыс айтады, екі пері ерніне таласып төбелескенде баланың сонан шошып есі ауысқан. Сондықтан кейде ойына не келсе, соны істейді. Көрген-білгенін сөйлеп жүреді.

	Отырғандар таң-тамаша. Көздері Омарға қадалған. Қарашал бақсы болмаса, Омарды бас салып шайнап жіберуге дайын. Ал бақсы әлі сөйлеп жүр. Сұрау береді, жауап алады. Бір кезде:



	— Қойқаптың тауын жайлаған,

	Сазына бие байлаған.

	Айналайын елші боз,

	Шақырғанда келші боз.

	Шырылдатпай жетімді,

	Шындығыңды айтып берші боз,



	— деп әндетіп жоқтау айтқандай жылай бастады. Оның мына әлпетінен салпы ауыз Омарды жала-пәле, жалғыз қайғыдан құтқару үшін жанын сала кірісіп жүрген сыңайы байқалады. Бірақ «елші боз» оған көнбей, шындықты айтып жатқан секілді.

	— Күн тұман болатын. Үстінде ақ тоны бар, белін шыжым жіппен буынған, аяғына тай тұяғынан тақа жасап тартқан, былшық көз жігіт.

	«Елші боздың» айтып жатқаны да аумаған салпы ауыз Омардың өзі. Бақсы сонда да түсінбеген не сенбеген адамша:

	— һа-а-а не дейсің? — деп қайта сұрады. Ол тағы да:

	— Иә, сол жігіт. Мойнын бұрап өлтірді, — деп жауабын нықтай түсті. Сөйтті де, ары қарай сөйлесе жөнелді.

	— Тәйт бәтшағар! Адамзатты қаралама! Мұсылман пәндә малды олай өлтірмейді. Басын қыбылаға қаратып, «бисмилла» деп бауыздар болар.

	— Жоқ, қасиетті ием, мойнын бұрап өлтірді. Көржылғаның басында жар кеуекте жатыр. Көзіңізбен көретін боласыз әлі.

	— Неге, неге деймін мен саған? — деп әлдекімге тап берді. Ол себебін айтты.

	— Баламның асығын тартып алдың, жылаттың деп Қарашал талай рет ұрған. Соның кегін алмақшы.

	Қарашалдың онысы рас еді. Мұны осы отырғандардың бәрі де білетін. Әңгіме осыған тірелгенде, енді шүбәланатын ештеңе қалмағандай:

	— Әруақ-ай, әруақ-ай, әулиеңнен айналайын-ай, айтқандарыңда бір жаңсақтық болсайшы!

	— Жасаған ием-ай, пендешілікпен артық-ауыз айтқанымыз болса кешіре көр! — деп тұс-тұстан жамырай шыққан дауыстар естілді. Үй іші толған жалбарынған жандар, мүлгіген бастар. Манадан өзін-өзі зорға ұстап отырған Қарашал осы кезде Омардың үстіне қонып қалған. Бүркіттің тұяғындай күсті саусағымен оның алқымын езіп жатыр еді, бақсының өзі ажыратып алды. Басқаларға араша берер түрі жоқ. Көзі тас тиген шыныдай шатынап алыпты. Шалдың мына кескінінен шошып кеткен бақсы:

	«Ел мені құдай жолындағы адам деп сыйлайды, табынады. Ал мен өзімді халыққа көріпкел әулие етіп көрсету үшін бір сорлыға бір сорлының алқымын сықтырып тұрғаным мынау! Өстіп азығымды ала қарғадан айырып жеп жүрмін. Егер Қарашалдың мына балуан қолы ақ ешкіні өлтірген кісінің алқымынан алуға тиіс болса, сығылатын кеңірдек менікі еді. Онда ақ ешкі ұқсап «бақ» деуге де шамам келмегендей екен», — деп ішінен «құдай тобасын» оқыды. Сонда да мұнымды осымен тоқтатайын деген жоқ. Өз ептілігіне дән риза. «Әуелде алла тағала рызығымды осылай шашқан соң, мен соны теріп жеуге тиіспін». Кінәні «аллаға» аударып жеңілденгенсіді.





АҢШЫНЫҢ БАЛАСЫ




	Ақортақтың ұшар басында отырмыз. Қасымда аңшының майлаған бидайдай қара домалақ баласы бар. Аттар арт жағымыздағы жақпар тастың түбіңде байлаулы тұр. Астымыз құзар. Бет алдымыз терең шатқал. Табаныңда бір бұлақ су ағып жатыр. Бұлақтың құяр аузыңдағы қысаңның сол босағасы — ну ормаңды көк теріскей де, оң босағасы — жартасты, қорымды, шағыл күнгейлі қыр жота. Ол — оң иығымыз жақтағы үлкен Аралшоқының салбыраған тұмсығы. Қарсысы текше-текше кереге тастардың жапсар-жапсарыңа тырбиғаң самырсыңдар өскен Шөлтекшенің бергі беті. Бұлақ осы жерден басқа бір үлкен аңғарға құйып жатыр. Бұл жерді Күркілдек деп атайды екең.

	Ақортақ — осы шатқалдың қыр желкесіңдегі ең биік шың. Айналаң табаныңның астынан көрінеді. Аралшоқының Күркілдекке тірелген тұмсығынан текесі, ешкісі, серкеш, тушасы, лағы бар — он бес-жиырма таутеке бері беттеп жайылып келеді. Аңғардың ана қарсысы мен мына қарсысы ұшқан құстың қаңаты талардай алыс. Таутекелер соңың табаңыңда. Соңда да демімізді ішімізге алып, сыбырлап сөйлесеміз. Қайдағы бір осыңдай тар кезде тамағымңың жыбырлайтыңы болушы еді, бұл жолы да жөтел қысып әрең отырмың. Ал серігімиең оңдай сыңай байқалмайды.

	— Аға, — дейді ол мағаң ақылың айтып, — шиңеліиізді киіп түрегеліңіз, әйтпесе көріп қоюы мүмкің. Ал мьшаңың түсі көріңбейді.

	Оңысы рас секілді. Өйткеш бұл жердің тасы алыстаң ақ болғаңымең, қасыңа келгеңде сұр бөрте. Шиңелмең түстес. Мұңы біле тұра:

	— Ей, — деймің оғаң,— біз оларды дүрбімең зорға көріп отырмыз. Олар бізді қайтып көреді?

	— Ту-у, — дейді бала, — аға, бар ғой, ол бәлеңің көзі қырымңаң шалады. Әбдең қуғ^іи көріп, запы болғаң бәлелер ғой олар.

	— Әлдідең қуғың көріп, әлсіз амалсыздаң айлалы болса, оңысы бәлелікке жата ма екең?

	— Сақтығың айтқаңым ғой, аға, — деді кішкеңтай серігім сәл кібіртіктей сөйлеп.

	— Тсс-с-с, — дедім алақаңыммең аузымды көлегейлеп. Әкесі су жағалай қабақтап жылжып барады екең. Біресе жер бауырлап жата қалады, біресе ақырың ғаңа басбағып қарайды, біресе еңкеңдеп алға жүгіреді. Әлсің-әлі жердең бірдеңе алғаңдай болады да, қолың ербең еткізеді.

	— Әкең ңе істеп жүр? — деймің оғаң.

	— Аға, сіз соны шын білмейсіз бе? — деп мысқылдай күлді ол.

	— Ой, сенде бір... Мені ерігіп тұр деймісің!

	Кәдімгідей қатуланып, өңімді бұздым. Мұныма бала сескенген жоқ. Әлгінде езуіне үйірілген мазақ күлкінің табын таратпастан:

	— Сары күйікті жұлып ап, сапырып көріп жүр. Желдің қай бағыттан соққанын сөйтіп біледі. Ал көкемнің ары жылжығаны, желдің текелер жақтан бері қарай соғып тұрғаны ғой. Олар өте иісшіл келеді. Егер жел бергі жақтан ары қарай соққан болса, әлдеқашан-ақ қашып кететін еді.

	«Қызталақтың кәріқұлақтысын» деймін ішімнен. Біз өстіп отырғанда таутекелер жайыла-жайыла келіп, бір қорымның етегіне тірелді. Осы кезде бала:

	— Қап әттеген-ай, аға, — деді иығымнан тартып. — Мыналар әне жерге жусайтын болды. Анау жартастың қарайып тұрған жері бар ғой, сонан су тамшылап тұрады. Аналар қазір сонан барып су ішеді де, астыңғы жағындағы көлеңкеге жусайды. Көрдіңіз бе, жан-жағы берік, тастың қалқасы. Былтыр бар ғой, аға, біреулер сондай жерде жатқан текені үңіліп атамын деп, құлап өліпті. Сонда мылтығы бірдемеге ілініп жартаста қалған екен, әлі тұр дейді. Ешкім ала алмапты.

	— Қой, өйтіп жаман сөз айтпа. «Жақсы сөз — жарым ырыс» деген, — дедім тежей сөйлеп. Мына сөзім балаға әсер етті білем, әлгіндегідей емес, тіксініп қалды. Сөйтті де, әңгімесін ауыстыра қойды.

	— Аға, — деді иегімен Аралшоқыны нұсқап, — ана текелердің алдындағы қорымның басына қараңызшы, сол аш кезеңді осындағы малшылар Садырқұлдың тосқауылы деп атайды. Өйтетіні Садырқұл деген кісі анау семіз түйенің өркешіндей қыспақ тастың арғы қабатында отырады екен. Ал айдаушылар мына сияқты жайылып жатқан текелерді тұс-тұстан айқайлап кеп қуғанда қорымды өрлеп барып, сол кезеңнен асады екен. Сонда Садырқұл ең алдыңғысын өткізіп жіберіп, атады екен. Сонда бар ғой, аға, бір үйір текенің алдыңғы біреуінен басқа бірін де құтқармайды екен. Егер ол сөйтіп қырмаса, осы күні мына тауда теке дегеніңіз жыртылып айрылар еді ғой, ә!

	Емеурініне қарағанда манағы сұрауыма қайта оралып, бұл жердің аңын қуғындаушының кім екенін әріден түсіндіріп отырған секілді. Осындай әр нәрсеге мән бергіштігінен болар, оның әлгіндегі сөзі тағы да дәл келді. Текелердің алды келіп жаңағы жерден су ішті де, жусай бастады.

	— Әй, сен бәле бірдеңені біліп сандалған көрінесің. Әне, әлгі айтқан жеріне аналарың жусай бастады, — дедім. Үнімнен үлкендік көрсете сөйлегенім аңғарылып тұрды. Бірақ бала онымды елеген жоқ. Менен дүрбіні сұрап алып, біраз қарап отырды да:

	— Қап, әттеген-ай — деді. — Көкем сәл кешігіп қалатын болды. Анау қабаққа олар жайылып жатқанда ілігіп алуы керек еді, оған әлі жете алмады. Енді бұлар жусады дегенше, біреуі қарауылға тұрды деніз. Сосын қыбыр еткенді қалт жібермей сезеді. Егер бірдеңеден елең алды ғой, ә «пых» деп ата жөнеледі. Онысы «қаш» дегені.

	— Ей, сен оның бәрін қайдан біліп жүрсің?

	— Қазір қара да тұрыңыз. Айтқаным айдай келмесе... Міне, көріңіз.

	Балаға таңдана қарап қаппын. Өткір қой көзі күлім қағады.

	— Рас айтам, сенбесеңіз әзір көресіз ғой!

	Арқар-құлжа жусағанда өстіп қарауыл қояды екен дегенді естігенім бар-ды. Таутеке де сөйтеді деп ойламайтынмын. Сосын дүрбіні қайта алып, көзіме тостым. Манағыдан аз секілді. Әлгінде етекте жүрген төрт-бесеуі бар еді, олар да өрлеп келіп қалыпты. Қарап отырмын. Екеумізде де үн жоқ. Әкесі оқ жетер жерге әлі жете қоймаса керек, кішкентай қабағатардан бас бағып қарап жатыр.

	— Япыр-ау, ана кісі неғып жатыр енді, алға қарай қозғалмай, — дей бергенімде, жаңағы төрт-бесеудің ішіндегі нән біреуі анадай жердегі көрнекілеу сандықтай текше тастың үстіне секіріп шықты да, аңырып тұра қалды. Калғандары арғы қабатына еңкейді де, көрінбей кетті.

	Аңшы жер бауырлап тағы да алға жылжыды. Қамал бұзар қас батыр секілді. Анау да сақ тұр. Айқасар шақтары аз қалды.

	Екеуі де қыл үстінде тұрғандай дірілдеп көрінеді маған. Бақсам, жүрегім дүрс-дүрс соғады. Шекемнен суық тер шығыпты

	Біз аңшы емес, аңшының санатында жүрген атқосшы ғанамыз ғой. Соның өзінде осындай халге түстік. Дәл осы сәтте нағыз аңшының өзі қандай күйде екен, шіркін! Ол жағы беймәлім еді.

	Аңшы кеше бір ешкіні жаралы жіберіпті. Соның соңында жүргенде көз байланады. Ақыры ала алмасын білгесін, оның қаны тамған жерден бір уыс шөп жұлып әкеліпті. Шөпке тамған қанға қарап отырып: «Ол бүгін әбден қансырап барып өледі. Бірақ қайдағы бір үңгірге не иттің мұрны батпайтын жынысқа кіріп кетеді. Ертең ит ерте барайық. Аң көрінсе көрінді, көрінбегендей болса, соны іздерміз», — деген. Сол оймен ерте келген ақ төс қара ит те біздің қасымызда жатқан. Әлгі ант ұрған қас пен көздін арасында тұрып кетіпті. Әудем жерде кетіп барады.

	— Ойбай, ана бәлеңді шақыр, — дедім сасқалақтап.

	— Ақтөс, Ақтөс, кә-кә, — деді бала барынша бәсең дауыспен.

	Актөс те сақ құлақ екен. Жалт бұрылып, басын қисайта қарап сәл тұрды да, арсалаңдап тұра жүгірді. Жүгіріп келе жатып, қаңқ ете қалды. Даусы өңменімнен өтіп кеткендей болды.

	— Не көрінді мына албастыға?!

	— Қап қара басқыр-ай, аяғын тасқа ұрып алды-ау, сірә! Текелер оның даусын естіп қойды, енді тоқтамайды.

	Сөйтіп, бұған да бала серігім жауап берді. Мен оның шәкірті сияқтымын. Аңшылық туралы қымс еткен жайды естіп түсіндіріп отыр. Бірақ бұл жолы манағыдай жайдары емес, ренжи сөйледі.

	Енді қарағанымда әлгі күзеттегі теке орнында жоқ боп шықты. Қасына тағы бір-екеуін ілестіріп алып қоқалақтап барады екен. Соның арасынша қалғандары да тастың қалқасынан шұбап шыға келді. Бәрі қосылып алып, қысаңға қарай ойысып барды да, қайтадан бергі қарсыға бет алды. Аңшы алдынан кесіп өтіп, бергі бетке көтерілгенде бір-ақ көрді. Тыраң-тыраң қашып бара жатқан біреуі сәкі тастың үстіне секіріп шығып тұра қалды да, артына қарады. Арбакештің бишігінше шып етіп, шитінің даусы естілді. Теке атырылып жөнелді.

	Дем шығармай тына қалыппыз. Таулары мәңгірген меңіреу тыныштықты судың сарыны ғана бұзып тұр. Бұдан өзге елең аларлық ештеңе байқалмайды. Аңшы да жаңағы мылтық атқан жерінен әлі қозғалған жоқ. Текелер де тасқа сіңіп кеткендей зым-зия болды. Мейлі ғой, кете берсін, бірақ жаңағы бейбақ қайтті екен?! Мүмкін, аңшының қанды қолы жайратқан шығар бейшараны. Ал мен үшін құтылып кеткені-ақ дұрыс сияқты. Сонда әлгі әзірде неге күйіп-піскенімді өзім де білмеймін. Бұрылып балаға қарадым. Жақ жүні үрпиіп, өңі бұзылып кетіпті. Оның жүзін қара домалақ деп айта салғанымыз болмаса, шынында тобылғы күрең болатын. Қазір қара сұр тартыпты. Қаймақтай еріндері көгілдірленіп дір-дір етеді. Ақтөс те кінәсін сезіп жатыр. Алдыңғы аяқтарын ілгері созып жіберіп, артқы аяқтарының серпіні арқылы бір-екі рет төсімен алға сырғыды. Сырғып бара жатып күлтеленген ұзын құйрығымен жерді салып-салып қалды. Қалқаны жалбыраған кішкентай құлақтарын жымыраңдатып, балаға жәутең-жәутең қарайды. Әке алдында қылмыс істеген бала секілді, жанарында жалыныштылық бар. Бала асықтай таспен қара тұмсықтан тартып жіберді. Ол қаңсылап барып, анадай жерге жатты.

	Ит иесіне кектенген жоқ. Аттарды жетелеп жалаң қия жартастардың арасындағы жалғыз аяқ соқпақпен төмен құлағанымызда, ол да ілесті. Біз сайдың табанына түскенде, аңшы жаңағы қол бұлғаған жерінен кетіп қалыпты.

	— Көкемнің бізді тоспағанына қарағанда оғы зая кетпегені ғой, аға, ә? — деді маған енді ғана тіл қатып. Мен «қайдам!» деген ишара жасадым да қойдым.

	Мана биіктен төменге біз төніп едік, енді төрт тарапымыздан да биік бізге төніп тұр. Биіктегідей емес, мұнда бір түрлі үрей бар сияқты. Тайдай тал түсте денем тітіркене бастады. Барған сайың ойыма да әр нәрселер түсіп, көзіме де әр нелер елестегендей болады. Әсіресе айналамыздағы жартастардың жақпарларында апандай-апандай үңгірлер көбейіп кеткен секілді. Күллі жыртқыш аңдар бізді ортаға алып, тұс-тұстан қамалап шыға келетіндей. Бірақ балаға мұнымды сездірмеуге тырыстым.

	Аттардың ауыздығын алып, отқа қойдым. Соларды үш аяқтап түсап жатып, байқамай қалыппын.

	— Аға, әне көкем. Мына қарсыға дүрбі салыңдар деп битті.

	Мен жалт қарағанда, әкесі сонау биіктегі бір жартастың ұшар басынан ары бұрылып кетіп барады екен. Лезде-ақ бізге көрінбей кетті. Бала екі қолын қуыстап, көзіне тосып тұр.

	Аңшының өстіп бір көрінгенінің өзі де маған едәуір әл берді. Жүрегім орнына түскендей болған соң дүрбі салуға асықпадым. Балаға да жауап қатқаным жоқ. Кәдімгідей құдіреттеніп, манағы текелер жусап жатқан бетке қарай аяңдадым. Ол да үнсіз. Соңымнан ілесіп келеді. Кішкентай тепсең-сымаққа көтеріліп, шөккен түйедей тастың үстіне келіп отырдым. Қарсы бетке қараймын. Ештеңе көрінбейді. Сосын көзіме дүрбі тостым.

	Бар болғырды бүйтеді деп кім ойлаған, күллі тау төбеме төңкеріліп құлап келе жатқандай көрінді. Басым айналып кеткесін дүрбіні көзімнен шошығандай жұлып алдым. Бала менің селк ете қалғаныма шек-сілесі қатқанша күлді.

	— Неңе жетісіп күлесің! — дедім мен оған қызарақтап. — Әкеңнің қылығы анау, жалт етті де, жоқ болды. Не бері келіңдер, не сонда отыра тұрыңдар деп тілі бар адамша бірдеңе демей ме жаңа! Мылқау немеше ымдап қойып, қарасын батырғанша.

	Бала онан сайын күлді:

	— Аға-ау, аңшы деген айқайлаушы ма еді. Онда аң тұра ма мына тауда.

	— Қарын да ашып кетті. Бүйтетінін білгенде, азық ала шығатын едік. Аш адамға қымыз тамақ бола ма, жүрегіңді кыжылдатканнан басқа. Әкең аңшымын дейді, тым болмаса соны ойламай ма бағана.

	Менің шынымен-ақ ашуланып отырғанымды сезгесін:

	— Аға, әлгінде көкем осылай шығыңдар деді ғой деймін. Сондай бір белгі берген сияқты еді. Мүмкін, итті әкеліңдер, ізге саламын деді ме екен?! — деді бала.

	Ол Ақтөсті қасына шақырып алып, әкесі кеткен жақты нұсқап «үшт, үшт» деп жұмсап еді, әуелі тұрған жерін олай-бұлай айналып иіскеді де, жүгіре жөнелді.

	— Аға, ана Ақтөс көкемнің ізімен шыққан болу керек. Біз де сол ізбен жүрсек шыға аламыз.

	Былай қарағанда да шығып кетуге болатындай. Оның үстіне, бірге жүрген серігімізді сол қиядан көріп отырмыз. Сосын баланың сөзіне иланып:

	— Тәуекел, шықсақ шығайық, — дедім.

	Өрлей-өрлей келдік те, бір тұсқа жеткенде тұйықтап қалдық. Бет алдымыз — төбеңе қарасаң тақияң түсердей заңғар. Астымыз — көз жетпейтін құз. Осындай екі зәулім жартастың жапсарына әр жерге бір шоқ бетеге өсіпті. Осы бір арқандай жіңішке жолақ есік пен төрдей ғана жерге созылып жатыр. Оның ортасына ала әр жақтағы тасқа жабыса біткен аршаның бүрі қол созымда тұр. Тас бетінің кейбір борпылдақ қара топырақты жерлеріне Ақтөстің табаны мөрдей басылыпты. Осының өзі де ділгірі құрып тұрған бізге едәуір әл берді. Аршаның бұтағынан тартып, жолаққа көтерілдік те, тырмысып жатып қылтадан өтіп кеттік. Ары қарай шөптесінде өзекше күнгей екен, әлгінде әкесі көрініс берген мойнаққа дейін осымен көтерілдік. Аңшы бұл орнынан жылысып кетіпті. Олай-бұлай қарап едік, көрінбеді. Мұнда тұра беруге дәтіміз жетпеді. Дәл оң шекемізден төніп тұрған жақпар тастың салбыраған тұмсығынан сандықтай тас үзіліп түскелі тұр. Мұнда отыра беру де қауіпті көрінгесін әріректегі жадағайлау кезеңге шықтық. Бұдан ары қозғалуға менде дірмән қалмады. Қолтығым дірілдеп, шекемнен суық тер шығып, отырып қалдым. Жүрегім тарс-тарс соғады, құлағым шыңылдайды. Одан өзге дүниенің бәрі бей-жай, мәңгіріп жатыр. Ақтөс те алдақашан қарасын батырған.

	— Бала, — дедім сосын серігіме қарап, — кішкене демалайық.

	Бала да манадан бері үнсіз еді, құйрық басып отырғасын барып, әрнені бір әңгімелей бастады.

	— Бұрынғы өткен заманда Қарынбай деген сараң бай болыпты. Сол дүние малды ішпей-жемей, не қайыр-садақа бермей жия беріпті, жия беріпті. Бір күні әлгі сорлы өліпті де қалыпты. Иесіз қалғасын барлық малы тау мен тасқа жайылып, аң боп кетіпті дейді, сол рас па, аға?

	— Рас болса, рас шығар. Ондайлар бүгінде де бар емес пе!

	— Онда Қарынбайдың ешкісі мен сиыры ғана көп болған ғой, аға, ә! Егер жылқылары мен қойлары да көп болса, құлан мен арқар-құлжа неге жоқ осы тауда?

	— Атып-атып тауысты да сенің әкең!

	Бала кібіртіктеп үндемей қалды. Сонда барып байқадым — сағын сындыра сілкіп тастағанымды. Мұныма өзім де ұялып отырмын. Шынында да бұлардың аңшылық жасап, сауық құрып, маған тамаша көрсеткеннен басқа не жазығы бар. Сірә, сіркемнің су көтермей қалғаны қарнымның ашқандығынан болар, көлеңке басы ұзарып, кешкіріп қалыпты.

	— Таутеке дегеніңіз бар ғой, аға, жазық жерде дым жүгіре алмайды. Оның жанын сақтап жүрген осы тас. Әйтпесе бәрін бір қасқыр-ақ қырып кетер еді.

	— Сонда не, осында қасқыр көп пе?

	— Қасқыр да, ілбіс те, сілеусін де, шүйебөрі деп көп.

	— Көп болса ана текелер құсап шұбап жүрмей ме? Тым құрығанда біреуі кездесер еді ғой?

	— Ой, аға, — деді бала жақтырмаған дауыспен, — жыртқыш деген көрнеу жүруші ме еді, неге болса да аңдып жүріп қапылыста шабатын жауыз емес пе ол. Кеше көкемдер осында бір қойшының ешкісін жеп кеткен ілбісті дәл осы тастан күні бойы іздеп таба алмапты. Көкем көбіне осындайларды атады.

	Мұнан кейін де әр алуан жыртқыш аңдардың кейіп-кескіні жайлы біраз әңгімеледі. Қайсысын айтса да маған әкесінің пайдалы істерін, батырлығы мен батылдығын таныта сөйледі. Әсіресе мына баланың айтуындағы қасқырдың қасқырлығы дегеніңіз ғажап екен. Мұның қасында менің білетінім — оның қой жейтіндігі ғана секілді.

	Ал ілбіс одан да бәле көрінеді. Осының бәрі көз алдыма үрей боп үйірілді. Денем тітіркеніп, сескенейін дедім. Баланың ойында ештеңе жоқ. Енді аюды әлгілермен салыстырып күліп отыр.

	— Аю бар ғой, аға, көкем айтады, қазандай тасты көтеріп лақтырады екен. Бірақ өзі өте икемсіз, еңіске қарай жүгіре алмайды дейді.

	— Мынадай биіктен қазандай тас құлатса жүгіріп не қылсын. Жүр, балақай, көп сөзді қойып, аман-сауымызда ат-көлігімізге жетіп алайық. Көз байланып кетсе, жол тауып түсе алмай қалармыз.

	Әлгінде Ақтөске ілесіп шығып кеткен қылтаға құдиып келдік те, түсе алмадық.

	— Алла-ай, жүрек жұтқанымызды қарашы-ей, мана қалай өтіп кеткенбіз, енді қайттік?

	— Аға деймін, алдымен мен түсіп көрсем қайтеді?

	— Қайдан білейін, тау-тастың сырын өзің білесің де.

	— Егер сіз тәуекел десеңіз мен түсейін. Сосын менің ізіммен сіз түсесіз.

	Біреудің қарғадай баласы ұшып кетсе, не бетімді айтамын деген күдік тілімді күрмеп тұр. Осы сыңайымды байқаған болу керек. Ол маған түсіндіре бастады:

	— Таудың тасы жауынды күндері ғана сырғымалы болады. Күн ашық қой. Тәуекел деңізші, аға, мен түсіп көрейін! Қарнымыз да ашып кетті, тегі.

	— Енді қайт дейсің маған? Әкең кемпірқосақ құсап жақындаған сайын алыстап көрініп жүріп, ақыры қарасын батырды. Өйтетіні бар неге шақырды мана бізді!

	Әкесіне тағы да тиісе сөйледім. Менің осынша ренжігенім балаға қатты батса керек, рұқсатымды күтпестен қаз-қаздап жүріп, жаңағы қылтадан өтіп алды. Сосын артына бұрылып тұрып:

	— Жүріңіз, аға, қорықпаңыз! Төмен қарамасаңыз басыңыз айналмайды, — деп маған ақылын айтып қойып, өзі ары қарай секіріп түсті. Сөйтті де, көрінбей қалды.

	—Аға, мен тү-сіп ал-дым.

	Шыңылдаған даусы ғана естіледі. Күн болса батып барады. Жалғыз өзім қанша тұрмақпын. Тәуекелге мен де бел байладым.

	Әупірімдеп жүріп сайға түсіп алғанымызға да едәуір уақыт болды. Аңшыдан әлі дерек жоқ. Есіме оның кешегі айтқан ғажап тәтті тағамы түсті. «Текені атып алған соң, — деген ол, — оны асып жеу жарамайды. Сол жердің өзінде-ақ етін боршалап, жіліктерін сындырып қарнына тығып, аузын түйреу керек. Әрине, басқа сүйектерін сылып шығарып тастайсың. Татитындай мөлшерде тұзын сал. Тау жуадан турап қоссаң тіпті жақсы — иісі шығады. Сосын жерді қазан шұқырлап қаз да, отты мол жағып өрте. Әбден қызған кезде шоғын түбіне түсіріп, үстін жас талмен шарбақтайсың. Оның үстіне әлгі қарынды қой да, леп шығармай топырақпен таптап отырып көміп кет. Ертесіне алып жесең, шіркін, аузыңнан дәмі кетпейді».

	Сары қайрақтанып қатып қалған қарынның ішіндегі өзінің қанды сарысуына буланып піскен текенің еті елестейді. Бұрқыраған жуаның иісі мұрныма келеді. Осылай өзеуреген пішінмен бала серігіме қарадым. Оның да қабағына кірбің ілініпті. Мүмкін, ол да әкесінің осы әңгімесін ойлап отыр ма, әлде қанжығаң қатқан бір қу екенсің деп өзімді кіналап отыр ма — бұл арасын біле алмадым. Бәрі де мейлі ғой, әйтеуір мына беттен аман түскенімізге қияметтщ кыл көпірінен өткендей куандым. Қайта-қайта жүріп өткен ізімізге караймын. Есалаң жартастар түксие төніп тұр. Өлсең қайғырар, зорлық көрсең миятыңа шығар түрі жоқ. Тек қана сұсты. Енді ойлап отырмын, аңшылық адамды батылдыққа баулитын көрінеді. Бізді мына мылкау дүниенің кұшағындағы қатерден құтқарған аңшы баласының батылдығы ғана. Менің мықтылығым — оның тілін алғандығым. Несі айып екен, батылсыз үлкен жігерлі кішінің соңынан ерсе.





ШОЙТАБАН




	Біздің ауыл жазда Ойжайлауға шығады. Онда да жайдақ қоспен мал отарлатқандар ғана барады. Ақ шаңқан боз үй тіккендер сауын бие, бұзаулы сиыр, мініс ат, сойысқа арнап аздаған тоқты-торым, ешкі-лағын алып Сексенбелдің жонында қалады.

	Сексенбелдің екі жағы бірдей аңғары кең терең сай.

	Әсіресе, терістігіндегі сайы тамаша. Оның табанынан қысы-жазы бір лайланбайтын Шетмыстың арқыраған ақбұйра толқынды өзені ағады. Сол өзеннен текше-текше баспалдақ тәрізді бел басталады. Текшелердің біткен жері мидай жазық. Белдердің қанша екенін кім санапты, әйтеуір, осы жазықты Сексенбел дейтін. Сексенбелдің текше-текшесі жаз бойы шашырай қонған ел болады. Жазықтың түстік жиегі шаншылма тік, көк қаптал. Оның табанынан Қалқаты деп аталатын шалшықты шағын бұлақ ағатын. Бұлақтың ойдым-ойдымы түгел бастау. Мұндағы ел ауыз суды сонан алады.

	Сексенбелдің шөбі де, гүлі де көбелегі де алуан түсті, түкті кілем түсіндей кұлпырып тұрады. Үш ай жазда халкы да кұлпырады — күнде той, күнде жиын, ат шабыс, құнан жарыс, жыртылып-айрылып жүрген көкпар. Сексенбел болса, бізге сонысымен кызык еді. Ал Қайыпкалидікі осы кызыктың бәріне де қайрылмай, Ойжайлауға кетеді.

	Сонысына жарай, Қайыпкали асып төгілген бай да емес. Біз тұмсық, сабау құйрық, ақ төс қаншырдай қара тазысы; ұялы құйрық, тоқпақ жал, мес қарын торы аты; жыл сайын ақ бұзау табатын ақ сиыры ғана бар. Мұрнының тесігіне аршадан иіп жез қасықтай ықшам етіп сірге өткізіп қояды. Көшкенде жүгін осыған артып, әйелі жетелеп алады. Қалғанын торы атына артады. Бар мүлкі осы екеуінен-ақ артылмайтын.

	Сондағы ең ауыр заттары дейтіндері — ақ балта, шаппа шот, қуыс құлақ шот, ыңғыру, үскі, құмбел қайрағы, жалаң қайрағы аталатын аты-заты бөлек екі-үш қайрақ, он шақты қақпан. Мұның қақпандардан өзгесі жирен жылқының бас терісінен жасалған талысына-ақ сияды.

	Ойжайлауға келген соңғы кәсібі — қайыңның безінен ер шабады, ағаштан қасық, астау, тегеш, саптыаяқ, шөміш жасау. Қала берді қақпан салады, ілінген аңның жарты етін қара тазы жалғыз жейді. Былайша айтқанда, Қайыпқалидың отарлатқан малы да, ойнататын баласы да қара тазы. Ойжайлауға да сол үшін шығады. Қақпаңды да сол үшін салады. Сөйтіп, ала жаздай қаратазыны мәпелеп, бағып қайтады.

	Оның текеметі де, кілемі де — қоңыр аюдың терісі. Қашан барсаң, төрінде төсеулі жатады. Төсегінің бас жағына ала керегеге ілулі тағы екі аң терісі тұрады. Бірі — теңге шұбар. Екіншісі — теңбіл-теңбіл, сұр тарғыл. Үй ішіндегі көзге түсер зат осылар ғана еді. Ал іргедегі орын қара тазыныкі. Оның атын өзі Қырғиқара деп атайды. Әйтсе де ол аты елге тарамай-ақ қойған. Сидиған сирақтарының басындағы шоқпардай-шоқпардай май табандарына қарай, ел оны Шойтабан дейтін. Шойтабан ит болып үрмейді де, қаппайды да. Ас-суға бас сұғатын сұғанақ та емес. Түгі қап-қара, жып-жылтыр. Жоны білінбейді. Ал бірақ қабырғалары көрініп тұрады. Шашақталып тұратын екі шоғыр ұзын жүн құлақтарының ұшына ғана біткен. Маңдайы төңкерген тақиядай дөп-дөңгелек. Жұмыр мойын, салқы төстің өзі.

	— Міне, мына қараңдаршы, ит құсап арсалақтап еркелеу дегенді білмейді. — Сонысын дәлелдеу үшін орнынан тұрып барып, Шойтабанның басы-көзін сипалайды. Ол болса, келісіп қойғандай-ақ дөп-дөңгелек мойылдай қара көздерін ашып-жұмып, Қайыпқалидың ығына төңкеріліп, шоңқайып отыра береді. — Көзін ашпаған күшік кезінде қасқыр ішігімді беріп алып едім.

	Мен оған таңғалып шегімді тартамын.

	— Ыдырыс молданың сұғанақ ақ қаншығы былтыр тоғыз күшік туыпты. Барлығы да ұрғашы екен. Енесінен ұрлап апарып, ескі ұраға көміп тастаған.

	Қайыпқали басын шайқап, жай ғана жымияды. Сәлден соң:

	— Обал болған екен! — дейді ауыр дем алып. — Әне, ит деген сол, иттің күні сол. — Сөйтеді де, Шойтабанды қайта сипалайды. — Бұл ит емес. Мұның тегі — тазы. Аты — Қырғиқара. Егер сен маған бала болсаң, Қырғиқараны саған беремін.

	Мен басымды изеймін. Ол қолтығына қысып, шашымнан сипайды. Қолының зілдей ауырлығы сезіледі. Жүрегім дүк-дүк, дүк-дүк соғады. Анау қара тұмсығынан ілулі тұрған терілер де, қоңыр аюдың тулағы да, Шойтабан да жылы ұшырап сала береді. Ақырын ғана қолтығынан босап шығамын. Есік алдындағы түбірде шабулы тұрған ақ балта да менікі сияқты. Сосын тобарсып қалған отындық шетендерді бұтай бастаймын. Қайыпқали соған да мәз болады.

	— Кемпір, — дейді ол жап-жас келіншегіне айқайлап, — балаң отын жарып жатыр. Ал сен қуырдақ турап, шай қойғын. Дайын болғанша, мен мынаны ыңғайлап тастайын.

	Қайыңның оралып-оралып сіңір боп біткен табақтай ақ шұбар безін маңдайынан шып-шып шыққан терді саусағымен сыпырып тастап, айналдырып отырып, әбден айызы қанғанша шабады. Мұндайда әйелі: «Шайыңды іш, тамағың суып қалды», — деп зарлап жүріп, зорға тұрғызады. Шайға отырғасын да асықпайды. Аңның қара боршасынан қуырылған майлы қуырдақпен аузының дәмін алып отырып, қаймақ қатқан құла шайды ұзақ ішеді. Сөйте отырып, Қырғиқарасын мақтайды. Мұндайда ол сөзін әрқашан:

	— «Жігітте де жігіт бар, азаматы бір басқа. Жүйрікте де жүйрік бар, қазанаты бір басқа», — деп тақпақтап алады да, — тазыда да тазы бар, Қырғиқарасы бір басқа, — дегенді қосып қояды. Өзі қосқан сөзіне қатты риза болады. Тіпті, мұндайда мұртының түбіне дейін күлетін секілді, әр қылы жел шайқағандай жеке-жеке қыбырлайтын. Содан соң: — Қырғиқараны әзірше мен бағамын, жерге қар түскесін ол мені бағады. Ой-жайлау өзіміздікі. — Қостың ашық есігінен иегімен нұсқап, таз тауды көрсетеді.

	— Қазір екеуміздің несібеміз сонау қорымда жүр.

	Ел қайтқан соң етекке олар да қайтады. Оған дейін өстіп қақпан-сақпанның арқасында жалғыз аяқтап жан баға тұрамыз. Ал сен болсаң, арыстанды алып соғатындай боп, жіліктеніп аласын.

	Әйелі бұған кәдімгідей ренжіп қалады.

	— Сен де осы күні не болса соны айтатын бопсың, түгі. О заман да бұ заман иті асыраған кімді көрдің? Құдайға шүкір, қолыңда өнерің бар...

	Оны енді ары қарай сөйлетпейді.

	— Ол да өнер, бұл да өнер. Мықты екеніңді білейін, Қырғи-қараға сен тышқан алдырып көрші! Әр нәрсеге бап керек, күтім керек. Күтпесем, қарамасам, сен де қатын болмайсың. Солай емес пе, жігітім, ә!

	Әдетінше сөзінің соңын маған қостатады. Мен арғылық-бергілігін жете түсіне қоймасам да, басымды изеймін. Ол болса, мақұлдағаныма мәз.

	— Асықпа, бала, әлі қызыққа батамыз. Мына ақымақ оның қызығын сезінбейді ғой. Бірақ шешеңнің де бір артықшылығы бар — шайды дәмдеп құяды, қуырдақты жақсы қуырады...

	Екеуі қосыла күледі. Ал мен болсам, «шешең» дегеніне мәзбін. Сөйтіп, екі үйіміздің іргесі ажырап, қыстау-қыстауымызға қонғанша Кайыпқалидың баласы боп жүре беремін.

	Ең тәуірі, қыстауымыз да онша шалғай емес-ті. Жақын-жақын екі сайда. Дегенмен қыс кезінде сирек қатынаймыз. Ондайда олар мені, мен оларды сағынып қаламыз. Кей-кейде саңым ауса, оқуымнан босай сала сонда кетем. Мұнымды біздікі де біледі. Жоқтамайды.

	Қар жауып басылған. Тізеден түсіпті. Өзенді бойлай соқыр тұман шөгіп жатыр. Мұз үстін қызыл су басыпты. Сүңгіленген топ-топ қурай мен түп-түп ши бастарындағы қар сау-сау төгілген сайын, әр жерден шошаң етіп белдерін көтереді. Екі үйдің арасында онан өзге қимыл жоқ. Кітапқабымды жотама таңып алып, Қайыпқалидікі қайдасың деп жортып келемін. Мұндай күндері әдетте кешке қарай аяз болады. Бүгін ерте босағанбыз. Ертең демалыс. Бір жақсысы, түс ауа жетемін.

	Мен келгенде ас үстінде отыр екен.

	— Оу, жігітім, мақтап жүреді екенсің, дәм үстіне келдің. Шешін. Отыр.

	Шойтабан іргеде шоңқайып отырған күйі «неғып жүрсің» дегендей, маған көзінің қиығымен қарап қойды. Іле аузын арандай ашып, көмейі көрінгенше есінеді. Тілі сала құлаш, тістері сояу-сояу. Жазда Кайыпқали тауешкінің шикі мойнын томардың үстіне қойып, балтаның шүйдесімен миқылап-миқылап тастай салғанда, екі-үш-ақ қылғитын. Соған да таңғалушы ем, оным бекершілік сияқты. Мына ауыз, мына көмей ондай-ондайды қылғымай да жұтуы мүмкін емес пе.

	Менін Шойтабанды жаңа көргендей таңғалып отырғанымды байқаған Кайыпқали:

	— Кырғиқараны баптағанымыз-ақ, жаз бойы баққанымыз. Онда ғой күн ыстық, өзі семіз еді. Кызылмай болады деп жүгіртпедік. Көңіліне қарадық. «Кұс тамағы үшін, ит иесінің көңілі үшін алады» деген. Енді мұның да біздің көңілімізге қарайтын кезі жетті. Менің қақпандарым Ойжайлауда, Шетмыстың басында жатыр. Ертең барып көрмекшімін. Егер қаласаң атыңа мініп кел. Кырғиқараны ертіп алып, аралап қайтайық, — деді.

	Әрине, аңшының бұл ұсынысын мен қуана-қуана мақұлдадым. Ас қайырысымен, кешікпей үйіме қайттым. Онымен бірге аңға баратын болғаныма үйі ішім де қарсы болған жоқ. Кайта ол кісінің нағыз саятшы екенін дәлелдеп, мақтаумен болды.

	Кайыпқалидың тапсыруы бойынша, оның үйіне таң құлан иектене келдім. Ол да дайын отыр екен. Кідірмей аттанып кеттік. Алдымда Кайыпкали, қатарында К,ырғикарасы. Мес торысы кейде борт-борт желеді, кейде ілбіген аяңға басады. Мен де соңдарынан желсе желіп, аяңдаса аяңдап келемін. Катарласып жүруге қар қалың. Жолшыбай ештеңе де кезікпеді. Сөйтіп, тауға жеткенше тіл қатыса алмадық.

	Біз Ойжайлауға жеткенде жерге жарық толық түскен. Тау басын шұғыла шала заңғар-заңғар жартасты қара күнгейдің етегіне келіп тоқтадық.

	— Бала, — деді ол атынан түсіп, ауыздығын алып, ішігін шешіп бөктеріп жатып, — қардың қалыңдығын ғой көріп тұрсың. Мұндайда мына теріскейден көшкін жүрсе, қақпан түгіл өзіңнің қайда кеткеніңді де таба алмай қаласың. Оның үстіне, көшкін жүрмеген күннің өзінде де қақпанынды қар басып, таба алмай, не болмаса тиегі қатып шаппай қалады. Жә, түсіндің ғой. Ендеше, қазір біз қақпандарды мына қара күнгейдің жықпыл-жықпылынан шоламыз. Бірақ қар жоқ болғанымен жер тоң. Аттар жүре алмайды. Кырғиқараны жетелеп жаяу шығамыз. Аттардан да көз жазып қалмайық. Мұндай иесіз тауда ит-құс болуы мүмкін.

	Жаңғырығып өзіңмен жарыса сөйлеп тұрған мына таудан маған қазірге тіршілік нышаны байқалмайды. Анадай-анадайда ұшып-қонған сауысқан, алатаң торғай сияқтылардан өзге көзге ештеңе іліге қойған жоқ. Адамсыз, тіршіліксіз жердің бәрін үрей иелеп алатын сияқты, жаздағыдай емес, сұсты. Тек Шойтабан ғана әлденеге елеңдеп, иіс ала береді. Тазысының бұл сыңайын танып қалған кәнігі аңшы:

	— Мынаның түрі жаман, көзіне бірдеңе іліге кетсе, айрылып қалармыз, — деп өзіне шақырып алды.

	Бет алдымыздағы аласа кезеңге шыға берісте, бірінші қақпанға тап болдық. Кақпанның аузын қайырып басып, бірдеңе тисе атылып кететіндей етіп тиектеп, бетін тасты жердің борпылдақ қара топырағымен жасырып тастаған екен. Бір мезгіл жылт еткен күн көзіне жіпсіген күнгей қарының суы сарқыла-сарқыла тиекті көмген топырағымен қоса шеге боп қатып қалыпты. Таспен ұрып жатып, әрең босатып алды. Әлгі қақпанды қайта құрғанша, Шойтабан иіс алып, әлдеқайда сүйрей жөнеліп, маза бермеді.

	— Енді, — деді қақпанын қайта орналастырып болған соң Кайыпқали, — бізді Кырғиқара бастасын. Өйткені бұл бірдеңені сезіп тұр. Ойға-қырға босқа қаңғытпай, аң іліккен қақпанға дәл апарады. Ақыры бүгін бәрін шолып шыға алмаймыз.

	Шойтабанның алға қарай жұлқи тартқаны демеу бола ма, немесе өзі тауға жүруге үйреніп кеткен бе, әйтеуір, менен оқ бойы ұзап кетті. Бара-бара бір-екі мойнаққа бұрын көтерілді де қара үзді. Мен қалай жүрерімді білмей, иен тауда аңырып жалғыз қалдым. Аттар да көрінбейді, сай табанында қалған. Мұндай жерде күннің қай мезгіл болғанын аңғару да қиын екен. Сол орнымда қанша тұрғаным белгісіз. Бір кезде астыңғы жағымдағы баурайдан әлдене салдыр-гүлдір құлап бара жатқан сияқтанды. Алақтап тұрған басым солай қарадым. Алғаш көзіме түскені Шойтабан. Бұлаң етіп сандықтай қара тастан асып кетті. Қарғып кеткенін де, құлап кеткенін де байқай алмадым. Неде болса қорбаңдап соңынан жүгіре жөнелдім. Мен әлгі тасқа жеткенде, Шойтабан онан да ұзап кетіпті. Манағы аттар қалған тепсеңде мүйізі қарағайдай нән таутекемен алысып жүр. Анау да жандәрмен сүзіп, жолатпайды. Әне-міне дегенше, Шойтабан да артқы тірсектен ары бір, бері бір соғып өтті. Теке қираң етіп, шоңқая берді. Шойтабан да ұмар-жұмар бас салды. Жүні қаупиған түжіркесінің етегін сап-сары қып рауғашқа бояған тері шалбарының ышқырына тығып, шұжықтай, жұп-жұмыр боп ышқырланып алған Қайыпқали қайдан сап ете түскенін, әлгілерге менен бұрын жетті. Оның дембелше денесіне осылай киіну жарасатын секілді. Өңі тобылғы түстеніп, күреңітіп алыпты. Қоңырқай қой көзі күлім қағады. Текені бауыздап тастап, келідей тастың үстінде демалып отыр. Құлағы жалбиған түлкі тымағын кейін ысырып қойып, кере қарыс маңдайын, атжақты жүзіне сай біткен кеңсірігі белдеуленген үлкен мұрнын көлдей ақ орамалмен сүртінген сайын, буы бұрқ-бұрқ көтеріледі. Иесі келгесін, текеден ажырап, анадай жерге барып жатқан Қырғиқарасы жағын керіп жіберіп, сүйріктей тілімен өз тұмсығын өзі жалап-жалап алады да, Қайыпқалиға қарай төсімен жылжиды. Жылжыған сайын, сабау құйрығымен жерді қамшылайды. Шамасы, бұл иесіне ұқсап, мұның да масаттанғаны сияқты.

	Текенің алдыңғы оң аяғынан ұстаған қақпанның шынжырына байланған келдеуірдей ағаш тоқпақ сүйреле-сүйреле жүріп, әбден мылжаланыпты.

	— Қалай, батырым, шаршаған жоқсын ба? — деді пора-порам шығып қасына кеп ентігімді баса алмай тұрған маған күліп.

	— Жоқ.

	— Жә, ендеше, кішкене отырып, ентігіңді бас.

	— Осы қазір күн қай уақ болды екен.

	— Қарның да ашты-ау деймін, ә?!

	Осылайша қысқа-қысқа тіл қатыстық та, демалғанды қойып, текені союға кірістік. Енді көріп тұрмын, мана Шойтабан ары-бері соғып өткенде артқы екі тірсегін де қиып жіберіпті. Бейшара текенің қираң етіп, шоңқайып қалғаны сол екен. Әйтпесе қақпанын сүйретіп жүріп-ақ, алдырмай кетуі әбден мүмкін екен. Өйткені соңына ит қосып жүріп, зорға ұстадық. Өстіп әрқайсысы аяғына ілінгенін сүйретіп кете берсе, айналдырған он шақты қақпанының сайда саны, құмда ізі қала ма? Ойымдағы осы бір күдіктерді шешіп алғым келді де:

	— Қақпандарыңызды бүйтіп тоқпақ сүйретіп бос тастағанша, неге қазық қағып байлап қоймайсыз? — дедім.

	Менің болжауымша, сонда ғана қақпанға не іліксе де арқандалып жата беретін секілді.

	Қайыпқали текенің ішек-қарнын ақтарып тастады да өкпе-бауырын жүрегімен қанын сорғалатып сол қолына алып, басын көтерді. Сосын пышақ ұстаған оң қолының сыртымен ұзын қара мұртының шалғысын тағы да оңды-солды сылап қойды. Сөйтті де менің сұрауыма жауап бермес бұрын:

	— Қырғиқара бүгін құмарынан шықпады, көрдің бе әне, көзінің қанталап кеткенін. Бауырын жазып жүгіре алмадым деп, жаланып әрең тұр. Мынадай тау-тас бұған қол емес. Керегі дала ғой, шіркін. Мә, мынаны жеп жіберші. — Әлі әр жері бүлк-бүлк соғып тұрған ыстық жүректі Шойтабанға қарай лақтырып еді, жерге түсірмей салқ еткізіп қағып алды да бір-екі қылғып жұтып жіберді. — Амал не, бүгін саған керілтіп түлкі қақтыру керек еді, кезікпеді. Енді күн кешкіріп қалды. Онан да тойып ала ғой, — деп өзіне тағы да дәмелене қараған Шойтабанның алдына өкпе-бауырды тұтастай тастай салды да. — Иә, солай де, жігітім. Егер жіліншігін сындырып, үзіп кетсе ше?! Онда ақсақ та болса, бұдан гөрі жеңіл жүгірер еді, ә. Ал мына сияқты тоқпақтың сүйретінді ізі ғой, тіпті, қалмайды. Сонда қалай таппақпыз?

	Есінде дәл қазір байлық та, пақырлық та жоқ. Екі беті алабұртып отыр. Шойтабанға қарадым. Ол да алаңсыз, жып-жылы өкпе-бауырды қарбытып жатыр. Маған оның қар жамылған шексіз даладағы жалғыз ноқаттай ғана боп, көсілтіп бара жатқан кезі елестеді. Тамашаның көкесі сонда секілденді.





ҚЫРАНҚАРА




	Бір сәті түспесе, қиын екен. Көрші облыста тұрып-ақ нағашы атамның үйін үйленген жылы жазда зорға көрдім. Келмеске де шарам қалмаған, әрине. Оқу бітіргенім де сол. Жұмыс орным белгісіз. Әйтеуір облыстан бөлінгеміз. Ендігісін аудан біледі.

	Нағашым үйі бүкіл колхоздың ең төрінде екен. Ауылдың батыс жағын орап өтіп, жазыққа қарай салбырап жатқан қара күнгейге арқасын тірей орналасыпты. Байқаймын жан бағыстары жақсы. Ылди жағының іргетасын биік қалап, астынан сарай қалдырған көп бөлмелі ақ үй шифрмен жабылыпты. Қора-қопсысы да тиянадай. Есігінің алдынан өтетін арықты жағалай барып, әудем жерден қайырылған бақшасын айналдыра ағаш отырғызған екен, теректері мәуе боп жарыса бой түзеп тұр. Ортасына жоңышқа, аздаған картоп егіпті. Тері мәуілжіген алма мен өрік. Босағаға таяу өскен саялы үш-төрт қара ағаштың түбіндегі көгалға киіз төсеп, дөңгелек үстел қойыпты. Шайды осында отырып іштік. Бұл кезде күн әлі ерте болатын. Нағашы атам жоқ еді. Екі күннен бері жол соқты болып шаршағандікі ме, әлда мына хош иісті салқын ауа бойымды балкытты ма, шайдан соң осында жатып ұйықтап кетіптім.

	— Ойбай, ана бәлесі тауықты қырды, — деген әйел даусынан басымды жұлып алдым.

	Нағашы әжеміз. Қолына көсеуін алып, ошақ басынан қораға қарай тұра ұмтылды. Төрт-бес тауық безіп барады. Айдары жалбыраған ақ қораз ғана «қо-қо-қоқ» деп айбар шеккенсиді. Бәріміз сонда бардық. Бобыраған қарасұр қауырсындар ұшып жатыр. Онан өзге ештеңе байқалмайды. Қара тауық та аман құтылыпты.

	— О не әже, кезқұйрық па? — дедім ұйқылы көзбен әуеге қарап. Өйткені ауылды жерде мұндай шуды кейде кезқұйрық тудыратын.

	Кезқұйрық демекші, бишараның шамасы балапанға ғана жетеді. Соған да қасқыр алатындай-ақ қам жасайды. Жайылымға шыққан балапандар әбден енесінен алыстап бытырағанша қалықтап ту биік аспанда жүреді. Егер де енесінің қанатына қорғалап қалса, тағы да іле алмайды. Оңтайы келгенде ғана ол да өзінше сорғалап кеп іліп әкететін. Кейде қарымды қораздардың жемсауынан теуіп, өзін түсіріп қалатындары да болады екен. Әрине, кезқұйрық үшін бұл да қауіп. Оны өзі де сезінетін болуы керек, қораздың тегеуірінінен аман құтылып, жемін алып кеткен кезқұйрықтың мәз болғанын бала кезімде талай көргем. Шеңгеліндегі балапанды тастап жіберіп, құлдырап келе жатқанда қайта іліп әкетіп, тағы сөйтіп, тағы сөйтіп көк жүзінде сайран салады. Қайтсін байғұс, ол түгіл мен де нағашымды бәлен жылдан соң тамақ үшін іздеп келген сияқтымын. Ендеше, тауығы да, торғайы да аман болсын! Құтты қонақ болуды тілеу — ата салтымыз.

	Болмашыға аптығып, баланың ұйқысын бұздым дегендей, манадан күмілжіп қалған әжем:

	— Осының бәрі нағашы атаңның қылығы, кәртайғанын білмейді түге, — деп кейи сөйледі. — Асырамайтын ит пен құсы жоқ. Соның қамымен кетіп еді тентіреп, көрмейсің бе, әліге дейін келмегенін. Мына бір түлкісі түскірінің күшігі тыным бермейді тегі. ¥п-ұзын етіп арқандап қойды о немесін тағы. Іргеге жайылып келген тауықтарды бас салады түк көрмегір.

	— Ол қайда?

	— Үйдің астында. Мына тесіктен жылтыңдап маза бермейді. — Еденнің тақтайы шірімеу үшін үйдің іргетасының ортасынан қалдырған моржадай тесікті нұсқады. — Осының аржағыңда. Шынжырмен арқандаулы. Бүркітіме керек дей ме әйтеуір, бағып отыр.

	«Малыбек Аққозиев деген нағашы атаң бар. Құсбегі адам. Ой, несін айтасың, болмаған ақкөңіл жан...» Шешемнің аузынан тастамайтын осы сөзі есіме түсті.

	— Бүркіті бар ма еді?

	— Былтыр өлтіріп тынып еді, биыл әне бір балапанды және әкеліп, әлек боп жүр ғой.

	Былай дегенімен шалының қылығын теріс көрмейтіні байқалып тұр. Әлгіден бері күйбеңдеп істеп жүргенінің бәрі соның қамы. Түлкісіне, бүркітіне, итіне беретін терінің шелі, еттің безі, жуынды-шәйінді тәрізді нәрселерді реттеп жинап-тернеп қойды. Сөйткенше әлдене шылдыр етті. Шынжырын сүйретіп, әлгі тесіктің аузына шыққан түлкінің күшігі екен. Жылмаң қағып ойнап тұр.

	— Ана бәле бірдеңенің иісін сезіп жүр-ау. Қарны ашты ма деймін.

	Әжем орнынан тұрғанша, жылт беріп қайта еніп кетті.

	Асхананы үлкен үйдің терістік босағасына ала бөлек салған екен. Алдына екі басын түбірге бекітіп, тақтай үстел қойылыпты. Осында отырып-ақ нағашы атамның кәсібімен біршама таныса бастадым.

	Күпшек санды тарлан атқа мінген қара шал көз байлана келді. Алдынан жүгіре шыққан немерелеріне:

	— Ары жүріңдер аттың астынан, ары жүріңдер, — деп сипай қамшыланған бойы үйді айналып барып түсті. Бер жағынан мен де жақындап ем, бұрылмады. — Ары жүр дедім ғой сендерге, пай-пай-пай, қабаттасқан иттер-ай!

	Қанжығасына жармасып, ала қоржынды шешіп жатыр. Қоржынның мінер жақ басы бүлк-бүлк етеді.

	— Ата, бұл не, а?

	— Түлкі ме, ата, суыр ма?

	Немерелері жамырай сұрап, үйіріліп маңынан кетпеді. Шал оған да қарамастан, қоржынын былай қойып, атының айылын, төс тартпасын босатты. Сосын қайтадан қоржынын алды да, аяғына оралып жүрген немерелерін:

	— Бұл сендер жейтін нәрсе емес, суыр. Ертең Қыранқараны тірілетемін. Тұр ары, сонда көрерсіңдер! Қолдарыіңдыі тістеп алады.

	Ала қоржынды сол білегіне салып бері аяңдағанда, алдынан шығып, сәлем бердім. Ала көлеңкеде өңі-түсін толық ажырата алғаным жоқ. Оң қолы шолақ секілді. Бүріскен үш саусағын ұстатты да, салғырт сәлемдесіп өтіп кетті. Әрине, таныған жоқ. Сосын мен де ілесе жүрдім. Есік алдына келгесін:

	— Қанымбала, — деп дауыстады, — әнебір жәшігің боспа ей, үстіндегісін былай алшы! Мынаны соған қамай тұрайын.

	Әжем шалын екі сөйлетпеді. Жүгіре шығып, жәшікті босатты. Шалы шиық-шиық еткізіп, суырын жәшікке салды. Әжем бетін жабуға әлгінде үстінен өзі алып тастаған киізін сүйреп әкеліп еді:

	— Семіз неме тұншығып өліп кетеді, әнебір ескі тақтайлардың екі-үшеуін беріп жібер, — деді.

	Оған мен көмектестім. Бұған дейін шалына әжем таныстырып үлгерді. Суырын шықпастай етіп бекіткенше, селт еткен жоқ. Жәшіктің бетін қақпақтап тақтаймен жауып, бастырып тастады. Сосын асықпай сабындап отырып, қолын жуды. Нағашы атама көңілім суи бастаған. Мелшиіп анадай жерде оқшау тұрғамын. Жүресінен отырған қалпы тұрып жатып, мені өзіне шақырды.

	— Кел бері! Міне, тұқым деген осы, азамат болды деген осы, — деп құшағына қысып, маңдайымнан иіскеді. Дауысы әлгіндегідей өктем емес, қалтырап шықты.

	Үйге кіріп жайғасқасын байқадым, нағашы атам көзіне жас алыпты. Үй іш, тума-туыстарымның бірін қалдырмай сұрады. Кімнің қайда, не істейтініне дейін тастамады. Сақал-мұрты селдір, шоң мұрын, шүңірек көз, дөң қабақ ат жақтылау келген қапсағай денелі сұсты адам екен. Қан деген шіркін қиын ғой, кейбір бейнесі шешеме келеді. Манағыдай емес, шай үстінде шешіліп сөйлеп отыр. Өткен-кеткеннің біразын еске түсірді. Ойыма аттан түсердегі бір сөзі орала берді. Қыранқара дегені бүркітінің аты шығар. «Тірілеткені несі екен» деймін ішімнен. Неше рет сұрап білуге оқталдым да, бірақ әңгімесін бұзғым келмеді.

	Сөйтіп отырғанымда нағашы атам сылқ-сылқ күлді. Күліп алды да:

	— Мына қызталақ тілін тістеп жатыр екен десем... — Тізесін басын қойып жатқан кішкентай қара домалақ баласының аузынан сағыздалған бірдеңені алды. Сорып-сорып кәдімгі тіл сияқтанып қалған кәмпит екен. Таңдайына салып жатып ұйықтап қалыпты. Бұған біз де күлдік. — Құдай сақтасын, мынаның саусақтарын қараңдар! Кәдімгі Қыранқараның саусағынан арман күс қой. Өзі қасқырша ұйықтайды екен, — деді әлгі баланы былай аунатып жатып.

	Күтіп отырғаным да осы еді:

	— Нағашы ата, Қыранқара дегеніңіз құс па? Ит пе? — дедім.

	— Құс. Әлі балапан. Торайғыр тауындағы Бүркітұя деп аталатын жартастан алдым.

	— Әйтеуір бүркіт болғасын Қыранқара қойдыңыз ба, жоқ әлде?

	— Түсіндім, тоқтай тұр жиен,— сұрағымның соңын күтпестен. — Мен өмір бойы құспен алысып келе жатқан адаммын. Осының алдында бір қара шолақ бүркітім болды. Былтыр күзде өлтіріп алдым. Сөйтіп, өткен қысқа есем қатты кетті. Сосын осында бір шалға сусар бөркімді кигізіп, қойымды өңгерткенде екі балапанының бірін бермей қойып еді. Енді мына Қыранқараны күніне бір келіп көріп кетеді. Құсты көп ұстаған адам емес пе, танып қызығып жүр. Жануардың болаты осы күннің өзінде-ақ төртеу.

	Болат дегені — қара тұяғы емес, тұяғының көбесінен басталатын бунақ-бунақ қатты қабығы екен. Оның саны балапан құста біреу-екеу ғана болып, өскен сайын біртіндеп көбейетін көрінеді. Ал болатының әлден төртеу болуы — тегін құс еместігінің белгісі сияқты. Сондықтан мұның атын Қыранқара қойыпты.

	— Қарашолақ неғып өлді?

	— Нағашым мылжың шал екен демейсің бе?

	— Нағашым мылжың болса, менің де сау болмағаным ғой онда.

	Бәріміз де бір-бірімізді қошаметтеп күлісіп алдық.

	— Сендер жассыңдар ғой, қарап отырғанша әңгіме болсын. Қыран да әр түрлі. Бүркіт ұясын көбіне қиынға — ештеңе бара алмайтын жалаң қия жартасқа салады. Өз күшіне сенген бүркіт қана жайдаққа жалғыз жұмыртқа туады. Күшіне сенгендігінің белгісі — осы. Әйтпесе жайдақ ұядағы жас балапанды түлкі ме, қасқыр ма жеп кетуі мүмкін ғой. Оның үстіне, жауын-шашынға да шыдамас еді. Ал әлгіндей ит-құстар нағыз қыранның иісіне жоламайды, әрі боран-шашынға да шыдай алады. Жаңағы Қарашолақты осындай жайдақ ұядан алып ем. Амал не, бейшара сол долдығынан өліп тынды.

	Жолшыбай көрген шығарсың, біздің жер таулы. Орманды. Әсіресе, мына Көлтекшенің басындағы жынысқа ит тұмсығы батпайды. Күз мезгілі еді, аяқ астынан Қарашолақты алып шыға қалғаным бар емес пе. Өзін де әбден қайырып жүргемін. Жап-жазық қойнауда келе жатыр едім, табан астында бір нән еліктің текесі жайылып тұр екен. Томағасын алдым да қоя бере салдым. Анау секіре жөнелгенше, бұл да далбаң етіп жап-жақын жерден үстіне қона кетті. Теке шатқа қарай ұрып кеп жөнелді. Барды да жынысқа қойып кетті. Болған-біткені сол — бір бұты суырылып бұтада қалды.

	Бүркіттің мұндай өлімін талай аңшыдан естігенім бар-ды, бірақ көрген емес ем. Сол жолы көзім анық жетті.

	Бишараның ажалы шығар, әйтпесе аңға бұлай жақыннан түсіп көрген емес-ті. Әуелі шығандап көтеріліп алатын да, сорғалап кеп бір-ақ соғатын. Мұндайда бір жерін үзіп жіберетін де, тырп еткізбей орнында басатын.

	Нағашым Қара шолауына кәдімгідей налып қалды.

	Жылы жымиып маған қарады.

	— Қыранқараңыз қалай енді? Бірақ жасырмай айтыңыз, тәуірлеу болса жиендік жасағым келіп отыр.

	— О бәлі, жақсы болды! Сенен сонымен құтылатын болсам, мақтай берейін. — Шамалы әзіл араласқасын бет әлпетінен күлкінің табы білініп, манағы қалпы өзгере бастады. — Бұл да жалкы балапан. Кәдімгі тау қыранының тұқымы. Осы өткен май айының, жаңылмасам, он бесі күні Торайғыр тауын аралап келе жатып, Бүркітұядағы жартастан бүркіттің аппақ-ала саңғырығын көрдім. Жаңа. Ат үстінде тұрып, алыстан дүрбі салсам, саңғырықтың үстіңгі жағында ұя бар екен. Қалпақтай ғана ақ үрпек балапан жатыр. Бұл жолы бармай кеттім. Жиырма күннен кейін қайтып араласам, шынтақтаған бойымен отыр. Басын әлі көтермепті. Тағы да жақындағамын жоқ. Енді он үш күннен кейін келсем, түрегеп суыр жеп отырыпты. Сосын тоғыз күннен кейін кеп алдым. Сонда бас-аяғы елу күн дегенде ұядан алынды. Ал бүркіт толық екі айда ұядан ұшады.

	— Нағашы ата-ау, сонда қияметтен қалай алдыңыз? Айтуына қарап осылай елестетіп отырғамын. Ендеше, ондай жерден оп-оңай қайтып ала қойды екен! Ол жай ғана мырс етті.

	— Нағашыларыңның мықты екенін әлі білмейді екенсің ғой өзің. Оны ана Қажымұқаннан сұра. Алып шыққан сол. Мен оның атын бекер Қажымұқан қойды дейсің бе?

	Атасының сөзіне шұнақ құлақ, дөңгелек бет, бидай өңді бала үнсіз езу тартты.

	— А, солай деңіз...

	— Солай, жиен.

	Құлап жазым болды ма екен деген күдікпен Қажымұқанға қарадым. Тыртық ештеңе байқалмайды.

	— Сонда қалай? — дедім таңырқап.

	— Менің оным бекер шұнақ емес. Сөйтіп нысаналы туғасын ырым қып балуан атасының атын қойғамыз. Ол қазір шынында да балуан. Мектептегі өзі теңді балалардың бәрін жығады.

	Нағашы атам баласын да біраз мақтап алды. Бұдан соң қалай алғанын баяндап берді.

	— Жартастың үстінде бір түп арша бар екен. Арқанның біреуінің ұшын соған байладық. Екіншісінің ұшын үш жігіт ұстап тұрды. Сосын Қажекеңнің мойнына қоржынын салып беріп, кеудесіне екі метрдей жұқа тақтайды көлденеңінен байлап, қос арқанның ұшына бекіттік те, түсіріп жібердік. «Болдым» деп айқайлаған кезде барып, жабылып тартып алдық.

	— Қанаттанып қалған үйелбедей балапанға қиын-қыстау жерде шамаң қалай жетті, ей жігіт? Кеудеңе байлаған қолақпандай тақтайың тағы бар екен! Қаншадасың?

	— Соны көтермесе, Қажымұқан бола ма екен ағасы. Құдай қойса, биыл он үштен он төртке шығады.

	Бұған бәріміз де мәз боп қалыстық. Дуылдасып барып, зорға басылдық. Сол сәт есіме тағы бір сұрау түсті. Әңгіме ақыры бүркіт жайлы болғасын, онымды да ірікпедім.

	— Қыранқараны майда көрдім дедіңіз ғой, сонда бұл өзі қай кезде жұмыртқалайды?

	— Қай кезде дейсің бе?.. — Шал ойланып құлағының түбін қасыды. Әлден соң барып, — декабрь айының аяқ шенінде туады.

	Мына сөзіне иланыңқырамай:

	— Ойбой! — дедім басымды шайқап.

	— Тоқтай тұр жиен, мен саған түсіндірейін. Туған соң жұмыртқасын қырық күн суыққа тастап кетеді. Қырық дегің. — Ортан саусағын жұмды. — Сосын қырық күн шайқауда жатады. — Екі дегін. — Аты жоқ саусағын жұмды.

	Оң қолының жалғыз-ақ саусағы қалғанда:

	— Екі емес, сексен, — деңіз деп күлдім.

	— Күлме жиен, нағашыңның германнан қалған саусағы-ақ осыны санауға жетеді, — деп ол кісі де күлді. — Сосын қырық күннен кейін ұяда жатып, жұмыртқаны жарып шығады. — Шынашағын қосып жұмды.

	Сонда ана тамыры тартылып ішіне бүгіліп қалған екі саусағына мына үшеуі қосылып еді, оң қолының жұмырығы тас түйілді. Сонысын маған білеп отырып:

	— Енді қанша? — деді, ұрып жіберердей сұстанып. Езуімдегі күлкіні тия қойдым.

	— Жүз жиырма.

	— Ендеше есебім дұрыс қой деймін, январь, февраль, март, апрель. Мен оны жұмыртқадан шыққан соң, оншақты күннен кейін, майдың алғашқы жартысында көрдім.

	Таңертеңгі шайдан соң Кыранқараны көруге келдік. Қолға үйрете бастағанына бір ай жаңа толыпты. Төбесі жабық үлкен шарбақ қора жасапты. Кыранқара осының ішінде бос жүр. Кораның ана шеті мен мына шетіне екі тұғыр орнатылыпты. Бұрышқа қойылған қалайы табақта су тұр. Табақтың қасынан қораны жанай аққан кішкентай арықты жырып әкеліп, көлшік жасап қойыпты. Біз келгенде Кыранқара сол көлшікке шомылып алып, тұғырында жалғыз аяқтап отыр екен. Шұбар төс, ақ иық, қызыл балақ қара бүркіт. Бұл да бір шеңгелін қысып өз-өзінен дір-дір етеді. Көзі енді-енді қаншегір тартыпты. Кірпігін көз ілестірмей қағады. Каққан сайын бозғылтым ақ шел жалт етеді.

	Осыдан август, сентябрь айына дейін осылай отырады. Сол аралықта жылы қан беріп, ауық-ауық тірілетіп отыру керек. Сентябрьдің орта шенінен ары қарай қайырамын. Сосын шырғаға түсіріп байқаймын. Егерде шырғаны ұстаса, түлкіге сала беруге болады, — деді нағашым.

	— Мәке, — бұ жолы нағашыны қойып, осылай атадым, — тірілету дегеннің не екенін сұрайын деп ұмытып барады екем, еске жақсы салдыңыз. Ал мына шырғаға түсіру дегеніңізді де түсініп тұрғаным жоқ.

	«Ата сақалың аузыңа біткенше, соны да білмеймісің» деген сыңай таныта Мәкең де кеңк-кеңк күліп алды. Сосын онысын сөзге айналдырғысы келгендей;

	— Бала, бала, қыран құсты бақпаса, сөйтіп бабын таппаса, қияға ұша ма екен, қиынға түсе ме екен!? Ендеше оны да баптаудың бір әдісі деп біл. Әдіс болғанда да тірілету деген балапан құсты баулудың бірінші сатысы. Ал шырғаға салу екінші сатысы. Кане, түндегі суырды әкеліңдер, тірілетіп көрейік.

	Суырды шарбақ қораның ішіне қоя бере салып еді, манадан басын қылтылдатып, біздің қимылымызды бағып тұғырда отырған Кыранқара далбаң етіп барды да, бас салды. Бір аяғымен басын шеңгелдеп, екінші аяғымен таңынан ұстады. Шиқ-шиқ етіп бұлқынған сайын, суырды бүре түседі. Әлден уақта барып, былқ-сылқ етіп суырдың кеудесінен жан кетті. Сосын Кыранқара да шеңгелінен босатып, қорбаң-қорбаң етіп, суырдың үстіне жайланып отырды. Тұмсықты әуелі жұқа шаптан салып, шарбысын ақтарды.

	Нағашымның екі езуі екі құлағында. Бүркіті қасқыр алғандай-ақ қуанып тұр.

	— Тірілету дегеніміз осы, бала. Бағып отырған түлкімнің күшігі бар, енді бірде соған түсіремін. Сөйтіп оны да танып қойғаны жөн емес пе, ә, жиен, — деді мұртынан күліп.

	Ол шырға тартуға тіпті қызықтырды. Ішіне сабан тыққан түлкінің терісіне ұзын арқан тағып, бір адам көрінбей жатып тартады екен. Немесе төрт-бес арқанды жалғастырып, алыстан атпен сүйретіп, алып қашатын көрінеді. Бір қиырдан томағасы тартылған қыран жаңағы түлкі терісін іліп түссе, жақсы бапталғаны болмақ.

	Шырға тартудың мән-жайын түсінгесін, менің де делебем қоза бастады.

	Енді соны көрсек қайтеді?

	— Жоқ, жиен, оған және бір ай уақыт керек. Сонан кейін шырғаға да, тірі түлкіге де салуға болады. Бірақ бүркіт өте дегдар құс. Тірі түлкіге түсуін түссе де, кейде жиіркеніп қалса, қоя бере салады. Мұндай жай әсіресе, түлкі ұйығып жүрген кезде жиі ұшырасады. Естеріңде болсын, бала бүркітті алғаш ауыздандырарда, осы жағдайдан сақтаған абзал. Мезгілін күткен жөн.

	Кыранқара тояттап алғасын, тұғырына қайта қонды. Біресе кергіп, біресе таранады. Сонсын дүр сілкінді де, есінеді.

	— Бұл да әлі бала ғой, ұйқысы келіп тұр-ау деймін, сірә. Жүріндер, былайырақ барып әңгімелесейік.





ҚОСАҚБАЙ




	Қосақбай бастығын көргенде жаман састы. Аз-кем сипақтап қалды. Бүгежектеп тұрып, өзінің «жаңағы, жаңағы» деп сөйлейтін әдетімен жағдайын айтқан болды.

	— Жаңағы, ертең қайтайын деп ем.

	— Ендеше, таңертең біздікіне соқ. Мүмкін, бірге кетерміз! — деп Қарпық дүңк етті. Өзінің ферма бастығы екенін таныта сөйледі. Қосақбай бастығының мұнысын жақсыға жорыған жоқ. Күні кеше Карпық: «Күллі саулық желіндеп тұр. Отарда көмекші шопан Орман қарт жалғыз. Жуықта күйек түседі. Осыдан барысымен, төл қораларының кем-кетігін мұқият жөндеуі керек. Мұнан кейін келуге уақыты жоқ» деп есепшіге айтып ақша әперген. Сонан бері төрт күн өтті. Шырмалып әлі жүр. Ішуді бас жазудан бастайды да естен танып аяқтайды. Мынау райы осыным үшін ренжігендігінің белгісі болар деп ойлады. Бұл күні тағы қонды. Карпықтың үніндегі зіл жүрегін май тигендей балжытып шықты.

	Косақбай Карпықтың үйіне таңертеңгі шай үстінде келді. Бұл үйді бірінші көруі. Төбесі шифрмен жабылған абажадай еңселі ақ үйдің биік қоршауынан ауласы көрінбеді. Іргесінде жатқан жуан қарағайдың тұмсығына атының шылбырын ілді де, қақпаны ашты. Есік алдында ит бар екен.

	Жермен-жексен екі темір қазыққа керілген сым арқанның бойымен жүгірмелі етіп байлаған сұр төбет ұяшығының аузында жатыр. Оның ұяшығы да мына ақ үйдің пошымымен жасалыпты. Айырмасы терезесіз және түгелдей көк сырмен сырланған. Қосақбайға ит ала көзімен бір қарап қойып, тоқпан жілікті күрт-күрт кеміре берді. Алдыңғы аяғының шоқпардай майтабанымен басып алыпты. «Жегеннің жайы осылай болады» деген немеше жота жүнін үрпите шоқтығын күжірейтіп қояды. Сөйтеді де, жіліктің майлы басын азуға кезек салып, құлағын қайшылай, көзін ашып-жұмып қайта кіріседі. Осындай сәттің бірін пайдаланып, Қосақбай зып беріп ішке өтті.

	Айнала шілтер тұтылған ауызғы әйнек үйдің есігін ашып қалғанда, көзі айнадай боп жарқырап жатқан қып-қызыл еденге түсті. Табанының астында қатпаршақ қарындай жалбыр-жұлбыры бар дөп-дөңгелек қызылды-жасылды төсеніш жатыр. Соған жалғаса маңдай алдындағы көк есікке жеткенше жіп-жіңішке жолақты алаша төселіпті. Қарпық «досына» апаратын жол осы екені хақ. Қосақбай сонда да кідіріп қалды. Дағдарып тұрғанда есік ашылып, қара қатынның басы көрінді.

	— Ә, ә, Қарпық ағай бар ма екен? — деді Қосақбай демігіп. Іштен:

	— Кір де, — деген Қарпықтың даусы естілді. — Кіріңіз, — деді әлгі әйел де сыздаусырап.

	— Кел! Егер әлгінің реті келсе, қазір жүреміз. Отыр, шай ішіп алайық.

	Ол отырып жатып, қамшысын қоятын жер таппады. Сасқанынан екі бүктеп қонышына сүңгітіп жіберді.

	Дастарқан биік столға жасалыпты. Қарпық алдындағы бір тәрелке тоңазыған семіз қойдың етін Қосақбайдың алдына қарай ысырып қойды. Өзі әлі дәмін татып көрмеген өзге де әртүрлі тағамдар тұр. «Сірә, жемістен жасалған бірдеңе шығар», — деп түйді ішінен.

	— Ал, ет алыңыз, — деді құйған шайын ұсынып жатып, Қарпықтың әйелі. Қосақбай қолын еттен бұрын қойнына салғанда, қара қатын бағжиып күйеуіне қарады. Ол көзін қысты. Қосақбай сопаң еткізіп суырып алған көкмойынды дастарқанға қоя берді. Қара қатын мұндай бейтаныс адамдарды қалай сыйлау жөнінде, Қарпықтың қабағын бағатын. Ишара бойынша екі қырлы стақан әкелді.

	Дастарқанға шешінбей отыра кеткен Қосақбай әрі-беріден соң малшынып терлей бастады. Тіпгі шыдай алмады ма, қайдам, тымағын алып, шай ішіп отырған шынысының қатарына қоя салып еді басынан бұрқ етіп бу көтерілді. Қара қатын күйеуін оқты көзімен ата орнынан тұрып, терсіңді қоңыр тымақты бауынан шымшып ұстап, ауыз үйге іліп келді.

	Қосақбай әдетте бір-екі рет тастап алғаннан кейін нажағайланып күпілдей түсуші еді, бұл жолы олай болмады. Көз алды бұлдырай бастады. Әлгінде оған тымақ емес, құйрығынан алып шығарып бара жатқан сұр тышқанның өлігі елестеді. Мүмкін мына дастарқанның мысы басқан шығар, ол жағын ойлай алған жоқ,. Түндегіден қалған майдың бір білемін ауызға ұрып жіберіп:

	— Жануар адалдың семізі екен-ау, жаңағы, — деді қылғына жұтып жатып.

	— Бағушысы мықты ғой, — деді Қарпық бөтелкені стақанға тағы да төндіріп. Қостағандай бөтелке де құлқ-құлқ етті.

	Ферма бастығынан күтпеген жерден мақтау естіген Қосақбай лезде желпініп шыға келді. Алды-артына қарамай бөсердегі әдетіне басып, көнтиген астыңғы ернін жалап-жалап алды.

	— Жаңағы, шалға жемді аямай-ақ төккізіп ем, ақтаған екен жануар. Енді екеуі бар. Жаңағы, ол да аппақ қардай. Жаңағы, келініңіздің қалжасына сақтап отырмын. Жаңағы, таңдаған біреуін жеңгейге әкеп сойып беріңіз. Жаңағы, келініңіз құртты қалай жақсы алады. Дөдесі аман болса, келесі жылы дәл осындай құрттан жеңгейге тағы бір қап жиғызып береді. Солай емес пе, Қарпық аға, ә, — деп стакандағыны жұтып жіберіп, майы сыртына шыққан құрттың сынығын құшырлана иіскеді. Өзінің құртын мақтап, өз қойының етін жеді. Дастарқандағы басқа дәмнен татқан да жоқ.

	Әлгінде ғана не істеп, не қоярын білмей көзі бұлдырап қалған неменің лезде тілі шығып, бүкіл дастарқанын иемдене бастағанын қара қатын жақтырмай қалды. Бірақ Қарпықтың көксегені осы еді. Сосын әңгімені созғысы келмей:

	— Қой, жүрейік! — деді орнынан қозғалып. «Жуанның жіңішкеніп, жіңішкенің үзілер кезінде мынадай семіз қой кез келген отардан шыға бермейді. Бәрі де әлгі шалдың арқасы ғой. Басқалардың құлағына шалынса, менен бұрын қағып кетер. Әуелі осы ашық ауыз бастықтарға айтып қоймаса жарар еді», — деген оймен Қосақбайға тілемсектене қарап қойды.

	Екеуі колхоз орталығынан түс әлетінде аттанған. Тасбаздағы отарға төтелей тартып келеді. Сағымы өркеш-өркеш толқын тастаған жусанды боз дала жеткізер емес. Тасбаздан бес-алты шақырым берегіректегі тас жол бойымен өтіп жатқан бірен-саран машиналар да сағым арасынан тоңқаңдаған бірдеңе сияқтанып көрінеді. Екеуінде де үн жоқ. Қарпықтың іші пысты. Жер бауырын тартыңқырап жорта жөнелейін десе, Қосақбай ілесе алар емес. Төрт күннен бері әлдекімнің есігінде ашты-тоқты байлаулы қалған қаракер әбден титықтапты. Тебінсе үш-төрт аттап, торс-торс желеді де, қайтадан ілбіген аяңға басады. Мынадай мимырт жүріспен жолды өндіте алмағасын, ақыры қаракерді шалдырып алуға келісті.

	Көкек айының алғашқы жартысы еді. Бұл өңірдің қары әлдеқашан-ақ кетіп қалған. Күн ашық болғанмен шағырмақ. Өкпек жел ұйтқи соғады. Ысылдаған құмның құйрығы жылан ирек жасап жоғалып жатыр. Жусан түбірі жел ұшырған майда құмға тиянақ болар емес. Топырақ қызбаған кез. Мал әлі көкке тойынбаған. Қаракер тіске басар таппай ұзап кетті.

	Қарпықтың ойы: екі қойдың ең семізін сойғызып, алып қайту. Қосақбайдың ойы: «Гүлзия-ау, Гүлзия жаңағы бірдеңелерің болса тездет. Дөдесі тарс еткізсін, — деп әйеліне әмір беру. Сөйтіп, екеуі де іштей асыға түсті. Бірақ отар туралы ойламаған. Алыс қыстауда, малдың басында Қосақбайдың жас келіншегі мен Омар қарт қана қалып еді. Әңгүдіктің есіне енді түсті, мына сыңар езу жаман уақыт қос өкпеден тағы бір қысып кеп берсе, қарсы тұрып қайрат қыларлық жандар емес олар. Бірі сіңірі тартылғыш шал да, келесісі аяғы ауыр келіншек. Осыны ойлағанда Косақбайдын, ішінде ит ұлығандай болды. Жаман тағатсызданды, тепірек қақты.

	Бұл шақта төрт күнгі қой қараудан Орман қарт әбден қалжыраған. Әлсін-әлі аяғының сіңірі тартыла береді. Көз алды қарауытып, өзегі талады. Аяқ басысы да әбденұ шаршап, сілелеген адамның қимылы. Сүйретіле басып, қақпаға келді. Қора аузындағы іргенекті былай ысырып қойып, отарын өргізгісі кеп ойланып тұрды да, онысынан тез айныды. Үйдегі жас келіншектің жайын уайымдады. «Қарағым, аяғың ауыр ғой, әуреленбе» дегеніне қарамай, күнде ерте тұрып шай беретін. Бүгін өйтуге де шамасы келмеді. Ажары сынық, беті домбығып қалыпты. Сонда шалыңның іші қып ете түсіп еді. Бірақ ештеңе айта алмады. Келіншек «тезірек кетсеңізші» деген ыңғай танытып отырған соң, тыпырлап керзі етігін киіп шығып кетті. Онан бері де едәуір уақыт өтті. «Казір қандай халде екен?»

	Қарт қарап тұрып ауыр күрсінді. Қораға қайта кірді. Әлгінде ғана бір саулық туған. Төл басы осы болу керек. Енді бірнеше күнде жаппай төлдей бастайтыны хақ. Ал мына жылбысқа қозы құлағын салпылдатып, тұмсығымен ауаны түртпектей бастапты. Кеудесін көтермек болады. Бөксесін желімдей жабысқан шарана зіл-батпан басып жатқанына қарар емес. Құлағы қуыс екен. «Әй, қайдам. Мына көктемнің аласапыран лайсаңы созылып кетпесе нетсін», — деп ойлады ішінен. Қозы сәлден соң бауырын көтеріп, аяқтануға талпынды. Түртініп емшек іздейді. Сарғыштау желім тұяғы жұп-жұмсақ майда қиға сағыздай жабысады. Тайғанақтамаса да төрт аяғы төрт жаққа кетіп, шатқаяқтап жатып қаз-қаз тұрды. Тағы жығылды, тағы тұрды. Жығылып-сүрініп жүріп, үсті әбден былғанды. Сонда да енесі шіркін жиренер емес, емірене кеп жалайды. Тұмсығымен бауырына қарай қақпалайды. Өзегін жарып шыққан қошақанын тезірек ауыздандырмақ болады. Әлгінде көрген бар азабы ұмытылған. Енді осының ғана тілеуін тілейтін секілді.

	Шал көз алдында тапырақтап жүрген жас қозының қылығын қызықтап тұрып, манадан дегбірсіздене күткен Қосақбайды да, жападан-жалғыз қиналып жатқан Гүлзияны да есінен шығарып алғанын сезді. Сөйтті де: «Көп жасағыр, өзі бір көп жасағыр. Мына Қосақбай ноқайдың жетесізін қарашы. Қойды қорадан шығарғаныммен ұзап кетер. Әуелі барып, Гүлзияның халін білейін. Әй, осы Қосақбай ит бүгінде келмей қалмаса игі еді», — деп өзімен-өзі күбірлеп қорадан қайта шықты.

	Қарт үйге кіргенде Гүлзия қазанпештің артына төсек жайып, жастыққа сүйеніп отыр екен. Көрпені қабаттап-қабаттап, жастықты биік қойыпты. Көз жасы алты тарам. Ерні кеберсіп, иегі қалтырайды.

	— Сіз әлі кетпегенсіз бе? — деді Гүлзия сорғалаған жасты қос қолының сыртымен сүртіп.

	— Япырмай, Қосақбай келмейтін болды-ау! — деп Гүлзияға сұрана қарады. «Қай жерің ауырады қарағым?» — дей жаздап іркіп қалды.

	— Кете беріңізші, ата, кетіңізші! — деді Гүлзия шытынып.

	«Қайтсін, бала емес пе, ұялады ғой! Әбден-ақ қиналатын болды-ау жазған». Қарт тағы да қораға қарай беттеді. Келсе, әлгідегі туған қозы аяқтанып, енесінің бауырында тұр. Ауыздана қоймапты. «Үрғашы болғасын ғой, пысығын қарай көр, еркек болса жатар еді бәлемнің құлағы салпиып». Ол өзімен-өзі сөйлеп, қотанды аралап келеді. Бүйірлері орта түсіп, көздері бозарып тұрған жасамыс саулықтар сіркесі су көтермей кіртие қарайды. Манағыдай емес, тұзға да беттемей қалыпты. «Мына сұрларымен бұлар бір күнгі аштықты да көтере алмас. Қырқай қырылып масқара қылар. Осындағы барды берейін, қажалай тұрсын» деп қораның төбесінде қалған қиқым-сиқымды сыпырып әкеліп шашты. Қолы жеткен-жеткен жерден төбенің қурайын суырды. Сонда да оқпандары толмай қолқылдап тұрғасын, аз-аздап арық-тұраққа беріп жүрген жемді науаға түгел төкті. Шарбақты бекітіп, үй сыртына келді де, кілт тоқтады. «Қой, бүйтіп ділгір болып жүргенше, тезірек бір харакет жасайын» Таяғын беліне қойып, екі қолын артына ұстады да, Тасбазға таяу жердегі үлкен жолға жүріп кетті.

	Орман қарт жыраны өрлеп келіп, төскейге көтерілер жеріндегі жол жиегіне жақын жатқан төңкерген астаудай қара тастың үстіне барып отырды. Жел әлі тынған жоқ. Көзі жасаурап, құлағы гу-гу етеді. Демі басылып денесі салқын тартып еді, көйлегіне сіңген тер арқасына мұп-мұздай тиді. Дір етіп тітіркенді. Аузын қалқалап тұрып, есінеп алды да, «я рабым алла» деп шоқшайған бурыл сақалын сипады.

	Таяқ тастам жерде бір атжалман топырақты бұрқылдатып ін қазып жатыр. Сонау биікте қанаты қалтырап күйкентай тұр. Ауық-ауық қалықтап кетіп, қанатын қайта қалтыратады. Әлек болып ін қазып жатқан атжалманды ма, немесе анау мұрты едірейіп, көлденең тістеген қурайды бұртың-бұртың кеміріп шоқиып отырған егеуқұйрықты ма, әлдебірін іліп әкетудің айласын таппай тұрған сияқты. Сол орнынан кетер емес. Су орып кішкентай жер арналаныпты да, алды жайдақталып кетіпті. Кұм басқан жайылмасына бір топ қара жусан өсіпті. Әлгі жусанның бүрсіз сидам басына алатаң шақшақай қонды. Кұйрығы қопаңдап әзер отырғанына қарамастан, адамдарды, малдарды мазақ еткісі келеді: қойшы болып ысқырады, қой болып маңырайды, жылқы болып кісінейді. Бәр-бәрі де алаңсыз. Асығар емес, шіркіндер! Карттың шыдамы одан сайын таусылды. Бұдан былай бұл жолмен машина атаулы жүрмейтіндей көрінеді. Манадан бері бір сағат емес, бір апта өткендей. Тағаты таусылып отыр. Гүлзияның қиналғаны елестесе, онан сайын асығады. Лаж жоқ.

	Тұмсықтың арғы қабатынан бозамықтанып шаң көтерілгендей болды. Орман қарт тұра бергенде, манадан бері тапжылмай мазақтап отырған шақшақай ұша жөнелді. Келе жатқан қарағай таситын машина екен. Кабинасында шофердан басқа тағы бір адамы бар. «Япыр-ай, орын жоқ деп қайрылмай кетпесе игі еді. Не де болса қол көтеріп бағайын». Осы оймен қолын көтерген бойы жолдың қақ ортасына тұрып алды.

	— Жолыңыз болсын, ақсақал? — деді кабинадан басын шығарған жас жігіт. Орман қарт бәрінен бұрын шофердың жұмсара сөйлегеніне қуанды. Сонсын:

	— Ей, айналайын, мың болғыр балаларым, анау үйде бір әйел толғатып жатыр, соны доқтырға ала кетіңдерші, айналайын балаларым! — деп айналып-үйіріле берді.

	— А-а-а, — деді жігіт шалдың қатты абыржып тұрғанын байқап. — Отырыңыз, кеттік, — Кысылып кабинаға отырды. Орман қарт қуанғанынан самбырлап сөйлеп келеді.

	— Шырақтарым-ай, жақсы болды ғой. Егер өздеріңнен басқа бір ноқайға кезіксем, мен сияқты жаман шалды тыңдар-тыңдамасы да екі талай еді-ау!

	Қарттың балаша қуанғанын көріп шофер жігіт:

	— Басқа балаларыңыз бар ма? Кемпіріңіз нешеде? — деп әзілдей бастап еді, ол шоқ басқандай қарғыды.

	— Ойбай, атай көрме, кемпірім алдақашан өліп қалған. Өз кіндігімнен тараған перзентім жоқ. Көптен көмекші болып осылардың қолында тұрып келемін. Ал бұл қарағым маған қызымнан бетер қамқор. Бір айналайын өзі.

	Орман қарт кузовқа отырып, Гүлзиямен бірге жүргелі жатқанда арсасы шығып салпақтап Қосақбай мен Қарпық келді.

	Қарт бұларға жаман көзімен қарады.

	— Әй, ана малыңа ие бол! Гүлзияны доктырға өзім-ақ апарамын. Сен ит тағы бір жаққа қаңғырап кетерсің. Ана бордақыдағы екі қойға жақсылап қара, тілін тістеп ашығып қалмасын. Біреуі Гүлзияның қалжасына керек болады.

	Машина ұзай берді. Орман қарт Қарпықтың мына келісінен секем алды білем:

	— Андағы бордақы қойға тиюші болмаңдар, екіншісін Гүлзияның, шілдеханасына соямын, — деп тағы да нығарлады. Бұл кезде күн иегі тау басына жаңа еңкейген. Жел де әлдеқашан басылған болатын. Кешкі тымық ауадағы шалдың даусы Қарпық пен Қосақбайдың құлағына түрпідей тиді. Шекесінен сойылдап кеткендей болды. Қосақбай ұялғанынан жерге қарады.

	Ол неше күннен бергі сайраны орынсыз екенін енді сезгенді.

	Бейуақ. Қотанда екеуі ғана қалды. Әлгі шал ай-шайға қарамай, әмір берді де кете барды.

	Әлден уақта барып:

	— Ал, аға шопан Қосақбай жолдас, енді не істейміз? — деді Қарпық титықтаған қалпын танытып.

	— Қа-қа-қарпеке, жаңағы үйге кірейік!

	Қосақбай абдырап жүріп аттарды жайғастырды да, есік ашып Қарпықты үйге кіргізді. Үй іші ала көлеңке. Гүлзияның орны сол қалпы жатыр. Пештегі от әлдеқашан сөніп қапты. Қой қиының бобыраған күлі пешпен бірдіні боп толып тұр. Су да жоқ. Тамызық та жарылмаған.

	Қосақбай ары-бері пысылдап қарбынып көріп еді, ештеңенің ретін келтіре алмады. Тым болмаса әлгінде шалға: «Сіз қалыңыз, мен барайын» деп те айтпапты. Айтқанмен ол шал көнбес те еді. Әбден айласы таусылған Қосақбай:

	— Қарпеке-ай, әйелден кейінгі еркектің күні құрсын да! — деп налыды.

	— Ей, өзің де бір болбыр бірдеңесің бе деймін! Бір күн болмай жатып осынша жібіңді босатқаның не, — деді де, Гүлзияның орнынан алынып төрге төселген көрпенің үстіне шынтақтап жата кетті.

	Осы сәт Қосақбайдың есіне Орекең айта беретін «Қара ешкіге жан қайғы, қасапшыға мал қайғы» дейтін мақалы түсті. «Қап бәлем, — деді ол ішінен, — осы күн өз басыңа түссе ғой, көрер ем әуселеңді. Бірақ та өзіме де обал жоқ. Қу арақтың тілін ап, бытқып жүріп алғанша, алдақашан кетіп қалатын адаммын ғой. Онда сен пәлеге де кездеспейтін едім». Іші қазандай қайнағанмен, онысын айта алмады. Ал Қарпық көсілген аяғын жиған жоқ.





МЕНІҢ НАҒАШЫ АҒАМ




	Бүгін бүйтіп, ертең сүйтіп кәдімгі қазақша ем-дом жасап жүріп-ақ жазылып кетермін деген дәмемен ескіден сүйреп келе жатқан елеусіз науқассымағым бар еді. Мен оны ескермегенмен, ол маған сан рет ескерткен. Бірақ жеңіліп тынатын. Алайда осы жолы мен жеңілдім. Тұмаудан кейін қос құлақ тарс бітелді.

	Керең болып кім көріпті. Көз байғұс қанша жарқырағанымен құлақтың міндетін атқара алмайды екен. Біреудің аузы қыбырласа, бақырайып бетіне қарайсың. Кім біліпті, мүмкін, көз алдымда жамандап тұрған шығар. Олай дейтінім — бала кезде өзімнің сөйткенім бар. Біздің ауылда Бекқожа дейтін тас керең болған. Бірақ ол не айтқаныңды ерніңнің емеурінінен танушы еді. Біз оны адастыру үшін, ернімізді жыбырлатпай тұрып:

	— Ку керең! Тас керең! — дейміз. Ол байғұс өзіне тіл қатқанымызды аңғарады да:

	— О ғалайкүмсалам! — деп құдіреттенетін. Содан соң!

	— Ассалаумағалейкум! — дейміз қасақана. Ол:

	— Жирен биені көрдіңдер ме? — дейді. Біз шыдамай күліп жібереміз. Ол сонда ғана мазақтап тұрғанымызды сезіп, тұра қуатын. Енді, міне, сол күн өз басыма туып отыр. Ал менің тым құрығанда Бекқожа секілді емеуіріннен танитын тәжірибем де жоқ. Шіп-шикі жаңа кереңмін. Көп адамның ішінде отырып-ақ жалғызсырайтын, ішім пысатын болды. Содан сон әбден ызам келді. Айдың, күннің жарығында құлақтан айрылып отырғаным, тіпті, ұят секілденеді. ¥ят емей ше, ғылым мен техниканың осынша дамыған кезінде... Құлақ түгіл жүректі жөндеп жатқан жоқ па.

	Сөйтіп, таңның атуына асықтым. Осындайда уақыттың сылбыр тартып ұзарып кететін әдеті ғой. Үй іші тегіс ұйқыда. Мен ғана ояу. Жайшылықта есің түгіл, түсіңе кірмейтін қай-қайдағы ойлар келіп, елестер қамады. Кейбірінің сұрқайлығы соншалық — үрейімді ұшырды. Жүрегім өрекпіп аузыма тығылды. Сонда да ақылға жеңдіріп, бала-шағаның ұйқысын бұзбауға тырыстым.

	Күнделікті күйбеңнің шырмауында жүріп, көп нәрсені сарапқа салып ойланбаған екенмін. Әсіресе ағайынгершілік дегеннің үлкен, өмірлік мәні бар екен. Адалдық та, арамдық та ағайынгершіліктің ішінде бөгіп жатыпты. Шіркін, дәл осы сәттегі қиялға сыйып тұрған өмірдің бүкіл суретін түсіріп алатындай аппарат болса!..

	Соншама мол қиялдың ішінен өте-мөте жаныма батқаны мына бір кішкентай жай болды.

	...Жазғы қаникулға босай сала ауылға тарттым. Жалағашта тұратынбыз. Алматының бірінші автобусы түс қайта-ақ жеткізді. Келсем, үйде нағашы ағайым Бодық пен нағашы жеңгем отыр екен, мені көріп қатты қуанды. Шай үстінде Бодық өткен-кеткен бір оқиғаны еске түсірді.

	— Сені Жетен молда деп мазақтаушы едім. Оным бекершілік екен! Міне, адам болды деген осы, — деді.

	Мұнысы түп-түгел рас. Баяғыда Жетен деген молда болыпты. Жарықтық көк есекке мініп, құранын өңгереп, ел аралап жүреді екен. Өзі диуана қиялдау адам болса керек, мақсатсыз, бағдарсыз беті ауған жағына жүре беретін көрінеді. Ал мені Бодықтың Жетен молдаға ұқсататын себебі бар. Мен оқуға түспей тұрған кезімде, бұлар колхоздың бойдақ сиырын бағатын. Жайлауға Алатаудың ең биігіне шығады. Одан-бұдан құрап төрт-бес бие байлайды. Қолымның бос-бос уағында тауға шығып, ақ ішіп, жатып дайындалғым келеді. Салып ұрып жетемін. Бірақ қоржынымнан кітаптан өзге ештеңе табылмайтын. Бекер обалы қане, келгенімді аға-жеңгем жек көрмейді. Екеуі де қуанып қалады.

	— Жиен-ай, — дейді жоғарғы айналмадағы отырған көрші қойшының үйіне қарай аяңдаған жеңгем, — отын ұсақтап, самаурынды қоя салшы! Қабатайың жылап қалмасын! Тұс киіздің артында қара борша тұр. Қуырдақ турай берерсің! Айтпақшы, сабаңды пісе сал, қымызың іріп кетер?..

	Қазақтың «сиыр түс» дейтін уақыт өлшемі осындайдан шыққан болар, күн маңдайдан көтерілген әлетте бие қарын, маймақ бақай, жалдас торының ортан беліне мініп, шиті өңгерген Бодық келе жатады. Сонау төменгі салбыраған қара тұмсықтан көрінген ол, сипай қамшыланып жеткенше, самаурын сақыр-сұқыр қайнап тасып төгіледі. Ақ шәйнекке шай демдеп, самаурынды еселеп қоямын. Оған дейін ат басын мама ағашқа іліндірген Бодық:

	— Жетеке, тұрдың ба? Ой, маладес! — деп самбырлай сөйлеп аттан түседі. — Сиырлар төменгі шатта, талдың арасында жатыр. Енді өрмейді. Жусасын. Бодықтың келгенін көріп жеңгем де жетеді.

	— Осы жиенге тиген қыздың бағы бар. ЫІлдым-жылдым. Міне, шайы да қайнап тұр. Қуырдағы да дайын болды. Тамақты қандай дәмді жасайды өзі!

	Бұл — нағашы жеңгемнің мақтауы. Жуа турап, майға қуырған қара боршаның тәтті болмауға хақысы жоқ. Бірақ жеңгем қуырдақ байғұстың бар абырой-атағын тал түсте маған тартып әпереді. Әйелінің сөзін Бодық та қосып қояды. Содан соң ақылын бастайды.

	— Тілімді алсаң, сен бүйтіп Жетен молдаша салақтауды қой. Не бір ғұламаларың айналып-айналып кеп, тамаққа тоқтайды. Баяғыда елге бір ұлық келіпті. «Қара қылды қақ жаратын әділ дейді. Пара-сараңды ұрмайды екен. Жағымпаздардың өзін алдымен жардан ұшыратын сияқты», — деп лақап тарайды. Сонда біздің атамыз жарықтық тұрып: «Сол ұлық тамақ іше ме екен?» — деп сұрапты. Жұрт: «Ойбай-ау, тамақ ішпейтін адам болушы ма еді», — деп шу ете қалыпты. Сонда атамыз жарықтық тұрып: «Е, тәйірі, кеңірдегі жоқ екен десем, бар екен ғой. Бар болса болды. Ине өткен жерден жіп өтеді дегендей, тамақ өткен жерден пара да өтеді», — деген екен дейді. Қарап отырсаң, осы айтқаны, тіпті рас. Сыптай боп сірескен мырзалар, сенің мына майлы қуырдағыңа қызыл көрген қарғадай төніп түседі. Осың болса, жақсы да, бақсы да сенікі. Онан да көп оттамай қатын ал. Осы бір табын сиыр екеумізге де жетеді...

	Бұдан соң бәлендердің, түглендердің істеп отырған ісінен мысал келтіріп, қол жеткізген байлықтарын санайды. Арқалап жүрген кітаптарыңның ішінде ғашық-машықтан өзге ештеңе жоқ дейді. Ең соңында: «Босқа әуре боласың!» — деп ашуға басады.

	Мұндайда мен тіл-ауыздан айрыламын. Тек іштей сиырға жұмсайтын кезін күтіп жүре беремін. Арадағы дүрдіараздықты жеңгем жуып-шаяды.

	— Жиен-ай! — дейді өзгермейтін дағдылы әуенімен. — Ағаң бір дем көз шырымын алсын! Қымызға қандың ба? Қанбасаң іше ғой! Содан соң атыңа мініп, сиыр жаққа барып, айналып келерсің! Ол топалаңдарға оқыра тисе, сайда саны, құмда ізі қалмай жоғалады.

	Менің де асыға күтетінім осы бұйрық. Дереу іске кірісемін. Алдын ала дайындап қойған кітабымды алып шыға бергенде, теріс қарап ұйықтағалы жатқан Бодық мырс-мырс күледі:

	— Ей, ана мылтықты ала кет! Жолбарыс кезіксе қайтесің?!

	Әдейі айтылғаны белгілі. Содан соң менде әдейі жауап қайырамын.

	— Жолбарыстың менде несі бар? Менің жолбарыста нем бар?

	— Һың, сөзді қара! Сен сияқты кітап соққандар, ондай жыртқыштарға көтерем тоқтыдан бұрынырақ жем боп кетеді. Бар, бар саған ұпімәлік берсем де адам болмайсың!

	Бодық бетін ірге жаққа бұра түседі. Жеңгем:

	— Мейлі, баланы ығыр қып қажай бермеші! Оқыса, оқысын! Оқып жүргендердің жиеннен несі артық. Түсе алмаса, ешкім тонын шешіп алмас, қайтып келеді ғой. Оған дейін Желдікбайдың қыли қызы көкке ұшып кетер деймісің! ¥шса, ұшып-ақ кетсін! Кыли емес біреу-ақ табылар! Жиен-ай, балтаңды қанжығаңа байлай кет! Самаурынға салатын бірдеңе кезігіп қалар...

	Былай шығып алған соң: біресе күлкім келеді, біресе ыза боламын. Күлкім келетіні — екеуінің пендешілігі. Ыза болатыным — бұларға менің не ауыртпалығым түсті?! Отым басқа, ошағым басқа, әке-шешем тірі. Әлде «сорпа сапырғанның да желігі боладының» кері ме!?.

	Әкем әліге дейін айтып қоймайды — «нағашыңа осы қатынды мен әпергем» деп. Енді мынау маған Желдік байының қыли қызын әперіп, соның қарымтасын қайырмақшы екен ғой. Бұл солай-ақ болсын. Ал «екеумізге бір табын сиыр жетедісі» несі?!. Өз бетіңмен бір табын сиырға да ие бола алмайсың дегені шығар.

	Маймақ торыны бауырлата көсіп қалдым. Ол құйрығын бұлғаң еткізіп, артын көтеріп тастады. Камшымды қайта көтере бергенім сол еді, жануар ұршықша иірілді. Капелімде ауып түсе жаздап, жалын құшып барып зорға қалдым. Есіме сонда барып түсті. Бодықтың ыза болғанда атын бастан ұратын әдеті бар. Бірде осы маймақ торы байғұсты сиырға жете алмадың деп өлміші етіп соққан. Көзі шығып кетуге аз қалыпты. Ат екеш аттың да талайға дейін жарылған қабағы ісініп, көз еті қып-қызыл боп қанталап жүрді.

	Көз алдыма сондағы Бодықтың кейпі келді. Өңі өрт сөндіргендей түтігіп кеткен. Кол тоқпақтай қара жігіт, ашуланғанда онан бетер кішірейіп кетеді екен.

	— О сенің Жылқышы ата болғаныңның жеті ата, жеті пыштысының әкесін... Ос-сенің ішкенің ірің, жегенің желім болсын!.. — деп тілінің жетісінше бүкіл сайды басына көтере сыбаған.

	Бастан қамшымен емес, кеспелтек сойылмен соғып жүр. Маймақ торы сойыл көтерілген сайын кекжеңдеп кейін тартады. Шегіншектеп үріккен маймақ торы Бодықты тұрған орнынан жұлып-жұлып әкетеді. Ешкім «қой» дей алған жоқ. Әбден кеңірдегі жыртылып, таңдайы кепкен кезде, өзі тоқтады. Содан талай күнге дейін даусы қарлығып жүрген.

	Әкем де, шешем де оның бұл мінезін жақтырмайды. «Дойыр. Жақсылығыңды білімейді. Еңбегіңді еш етіп, қылған қайырынды селге жібереді» деп отырады. Бұған мысал ретінде әкем:

	— Баяғыда қырғыздан көшіріп әкеле жатқан бетімде осы әйелі әкесінің үйінде қалып қала жаздады. Онда әкесі Шайым марқұмның тірі кезі. Сулыжыраның ішінде отыратын. Үйлерінің тұсынан өтіп, әбден асуға таянғанда, аттан түсе қашпасы бар ма, осы келіннің. Үят-намысты қойып, өзім қуып жетіп ұстадым. «Не болды?» десем, «аяғым тоңды, үйге кетем» деп солқ-солқ жылайды. «Мә, мынаны ки! Сені ұзатарда әкең Шайым астымдағы атыма түс салып отырып алған соң, есік пен төрдей қоңыр төбелімді түсіп бергенмін. Сонан әулие ме», — деп, су жаңа қара пимамды шешіп беріп, аяғымды құрым киізге орап келгенмін. Енді соның бәрі ұмыт. «Өзі болған қыз, төркінін танымайдының» кері осындайдан екен ғой!.. — деген секілді ұзақ дау айтады. Онысын шешем де қостайды. Қостау емес-ау, әкемнен есе қайыру секілді.

	— Өзің де бір аузың күймейтін сорлысың! «Сырын білесің, қой» деп құдайдын зарын қылдым. Меркіден қарағай тартып қарық қылатын болды дедің де кер атты тағы жетелетіп жібердің. Ақыры анау болды. «Атамбай атынан көреді, қайтып келіп қатынынан көреді» демекші, айналып-айналып менен көрдің.

	Мұндайда әкем жеңіледі. Жеңілгенінің белгісі, көзін тарс жұмып:



	Шіркін-ай, күні құрсын ұрғашының,

	Билігі болмаған соң бір басының!

	Берген соң тері-терсек ит те алады,

	Пұлындай берекесіз арбашының!



	— деп әндете жөнеледі... Шешем:

	— Сөзің құрсын! — дейді.

	Осының бәрі көзіме ап-анық елестеп өтті. Жападан-жалғыз:

	— Өзіне де обал жоқ! — дедім дауыстап. Маймақ торы бейшараның жазығы не еді; тағы да салып қалсам керек, құйрығын бұлғаң еткізіп, артын қоқаң еткізді.

	Күндегідей өрістен сиырмен бірге оралмай, ерте қайтып келсем, Бодық сол іргеге қараған беті быршып ұйықтап жатыр екен. Жеңгем баласын көтеріп, әдеттегідей жоғарғы айналмада отырған көрші қойшыныкіне кетіпті. Ауылға қайтқаным жөнінде дерек білдіретін тілдей қағаз қалдырдым да кітаптарды арқалап тайып отырдым.

	Ашумен жер апшысын қуырып-ақ тастаппын. Ымырт үйіріле Шетмеркінің қабағына іліндім. «Қайрат» деп қоямын өзіме-өзім дем беріп. Бодықтың айтуынша, Жетен молда жарықтық та өстіп жүріп кетеді екен. Менің қазіргі күйім қатты ұқсайтын сияқты. Бодықтың бәлесін қара — екеуміздің арамыздағы осы ұқсастықты сезіп жүрген. Қалжырап келе жатқаныма қарамастан, мырс еттім.

	Сонан бері табан үш жыл, үшінші курсты бітіріп келген бетім. Бодықты да, жеңгемді де көріп отырғаным осы. Әуелде не дерімді білмей сасып қалдым. Өздері жік-жапар болып жатқан соң сабама түстім. Бәз-баяғы қалыпқа келгенбіз. Әкем, тіпті, бәрін де ұмытқан. Бұрын-соңды араларында дәз болмағандай, ақтарылып, аңқылдап отыр. Қайсысы сөйлесе де тілге тиік еткендері мен. Біреуі өткеніме, біреуі бүгініме дегендей, едәуір шолу жасады. Кәдімгідей-ақ өмірбаяным басталып қалыпты. Бала кезімде сұмдық қияңқы болған секілдімін. Бір тәуірі, соның барлығы жақсылыққа жорылып, жоғары бағаланды. Осы дәрежемнен түскім келмесе керек, қолымнан келмейтін іске араласуға уәдені беріп салыппын. Ағайын арасындағы мұндай шаруаның ешқашан абырой әпермейтінін, татулыққа бастамайтынын — мақтаудың желігі басылған соң ғана ойладым. Әйтсе де бас тарта алғаным жоқ.

	Әкем үш қайнаса сорпасы қосылмайтын бір сөзді айтып, алыстан орады.

	— Алдыңа жүз бітсе, артыңа он бітеді деген осы, — деді, — құдайға шүкір оқуға түсіп, үшті бітіріп отырсың. Енді, міне, өзіңнен кейінгілерді жетелеуге жарадың деген сөз. Сөйтіп-сөйтіп іліне берсеңдер...

	— Иә, жиен-ау! Жездем дұрыс айтады. Бекетайыңды (Бодықтың кенже інісі. Аты — Бектұр) өзің жетелемесең, кім жетелейді. Бұрын қала көрмеген бала.

	Бұған Бодық мынаны қосты:

	— Егер түсіріп жібере алатын таныс-білісің болса, қысылма.

	Сөйтіп, Бекетайымды ертіп, қалаға аттандым. Қалтамызда дөп-дөңгелек төрт жүз сом. (Бұрын мұндай ақшаны тұтас ұстап көрген емеспін). Бекетайымның көтерген жуан қара чемоданы бар. Пора-пора болып терледі.

	— Арам тердің шыққаны жақсы. Ертең-ақ ширайсың. Қазір мына жерден сыра ішіп, шашлік жеп алайық. Содан соң жатақханаға орналасып, душқа түсіп сергиміз. Виноградов сексен сегіздегі жатақхананың коменданты таныс адам, — деп көсемсіп қоямын.

	Бет алысымыз Горький көшесіндегі шайхана. Көк базарды кешіп келе жатқамыз.

	— Ей, «Хоңқыбай!»

	Таныс дауыс. Жан-жағыма алақтай қарадым. Ерсілі-қарсылы сапырылып жатқан адам теңізі. Ешкімді танымадым. Тағы да жүре бергенім сол еді:

	— Бері кел, бері. Қайдан келесің? — деді дәл жанымдағы ларектің сатушысының қасында отырған ұзын бойлы, аққұба жігіт. Тани кеттім. Алтын ине салатын дәрігер. Аты-жөні тілімнің ұшында тұр. Ол да менің атымды ұмытып қалған секілді. «Хоңқыбай» деп әзілдегені де сол. Не керек, шұрқырасып табыстық. Сөз әлпетіне қарағанда, біздің шаруамыз оған ұсақ-түйек секілді. Көктен тілегеніміз жерден табылып, мәре-сәре болдық та қалдық.

	Бұл жылы біздің курс жұмысқа Қостанайға кетті. Мен осы дәрігер жолдасымның анықтамасына сүйеніп қалып қойдым. Бірақ төрт жүз сомы түскірі түкке жарамады. Содан соң үшеу-ара ақылдаса келіп; мені ауылға қайтарды. Алғашқы емтиханның қарсаңында хабарласпақшы болдым. Бұлар оған дейін не керек екенін біліп қоймақ.

	Уәделі күні дәрігер жолдасыма телефон соғып: «Бір семіз бағланды сойып алғын да тез жеткін», — деген тапсырма алдым. Бодық жылдағы жайлауына, Ақшоқының бауырына көшіп кетіпті. Қатынастың қиындығына қатты өкініп отырғанымда, құдай оңдап өзінің келе қалғаны.

	— Шыдап жата алмай, не хабар бар екен, біліп қайтайын деп, — деді аман-есендіктен соң. Мұнысы өтірік екен. Оны байқамай өзі айтып қойды. — Бір мес қымыз әкеле жатыр едім, әлгі «гаи жігіт» кезігіп қалып, көбін солар құйып алды. Жүгір, шешіп әкеле қойшы!

	Ыс иісі бұрқыраған сары месті шешіп алып жатып, бөктергідегі май-май ала қоржынның сыртын басып-басып қойдым. Үш-төрт қорап шитінің оғы, қағазға ораған бірдеңелері бар. Қоржын толы құрт-май, қара борша әкеліп бергені көрініп тұр. Ештеңе сезбегенсіп үйге кірдім. Қымыз иісі мұрынды қытықтап бара жатқан соң; шайқап-шайқап құйып едім, үш-төрт кісіге бір-бір кеседен де айналмады. Тамсанып отырып, ақ самаурынның қайнауын күттік. Байқаймын, Бодықты алаңдатып отырған інісінің жайы емес, төрт жүз сом.

	— Жете алмай отыр едім, жақсы келдіңіз. Күтпеген жерден осындай таныс табылып, ісіміз оңына айналды. Енді солардан ұялып қалмаудың қамын істейік. Анада өзіңіз ондай адам табылса, жасқанба деген соң, жасқанғаным жоқ... — дедім әдейі.

	Бодық тасырқаған аттай кібіртіктеп:

	— Сөйтіп әлгі төрт жүз сомдарың бар ғой?! Е-е, бәңкеге салып қойған шығарсыңдар? Е-е, енді таудан қозы жеткізу қиын. Осында біреу-міреудің жеке меншігінен шығып қалар. Сөйтіп, бірдеңе ете тұр, — деп міңгірледі.

	Оның бүйтіп күмілжуінен секем алсам да бірден бас тартқаным жоқ. Бірақ шығынының мұнымен бітпейтінін, егер бала оқуға түсе қалған күнде сұрағанын беруге уәде еткенімді, қалтаның жұқарғанын, қалада екі-үш адамның айлап жүріп-тұруының өзі оңайға түспейтінін — тағы басқа жайларды тілімнің жеткенінше түсіндіруге тырыстым. Алайда не ұққанын, қалай түсінгенін кім білсін, онсыз да қисық басы, тіпті, қисая түскен секілденді. Қара торы реңі бір күреңітіп, бір сұрланды. Мұрыны бүкіл бетінің аумағымен бір жағына аунаңқырап кетіпті. Содан соң:

	— Киналсаңыз, бармай-ақ қояйын, өзі тапсырсын. Кұласа қайтып келер, — дедім.

	Бодық өп-өтірік жайраңдай қалды.

	— Оқуға түсті деп сені айтса болады. Кайсымыз көк тиын бердік, ә!?.

	— Өйту үшін сіздің ініңіз де «Жетен молда» болуы керек.

	— Жай, әншейін, бәрі әзіл ғой! О баста айттым ба, айттым. Солай болады. Бастаған екенсің, тастама. Бар, жолыңнан қалма, бар!

	Осыдан кейін Бодықты көрген емес едім. Інісі жарты жылдықта құлап қайтқан.

	Ал біздің жұмысқа кеткен студенттер күзде ақшаға бөгіп оралды. Әсіресе қырманда істеген балалар белшеден батыпты. Жаппай киім ала бастады. Олар өстіп жатқанда, мен жазда сақталып қалған екі айлық стипендиямды ақ тоқтының қарызына төледім. Ішім у жегендей ашыды. «Енді Бодық сенің жүзіңді көрсем, желкемнің шұқырын көрмейін», — деп жерге түкіргенмін. Бірақ...

	Ойым мынаған тірелген де:

	— Ий, өзіме де обал жоқ. Ағайыншылықты сонымен бітіруім керек еді. Енді келіп мінеки, қор боп жатқан жатысым. Осыған кінәлі екенін түсіндіріп көрші, қане! — деп сөйлеп кетіппін. Даусым қатты шыққан сияқты, әйелім шошып оянды.

	— Өй, өй! Не болды? Сен бе?

	Керең екенімді ескеріп бұл да қатты сөйлеген-ау, сірә!

	Бала-шағам түгел оянып кетті.

	— Иә, мен.

	— Не болған саған, әлі ұйыктамағансын ба?

	— Қайдан ұйыктайын, кай-кайдағы бәле есіме түсіп...

	— Ту, жазған-а, мазасызсың-ау! ¥сак-түйекті тізе бергенше, былай басыңнан шығарып!..

	Орнынан тұрып, шам жакты. Жарым түндегі шакырайған ащы жарық жанарын шағып, көзін аша алмай тұр. ¥йкылы-ояу денесінде сәл діріл бар.

	— Мәс-саған! Менің ауруым сеніңше ұсақ-түйек екен ғой!

	— Жоға, оны айтпаймын...

	— Нені айтсаң, оны айт — осы ауруға қалай тап болғанымды түп-түгел еске түсіріп үлгердім. Бұра тартары жоқ, дәп солай. Бодыктың тауып берген бәлесі.

	Әйелім менен енді шындап шошиын деді. Содан соң себебін түсіндіруге көштім. Онымен менің қанша ренжісіп, қанша татуласканымды қайдан білсін. Әңгімені тура өзі білетін жерден бастадым.

	— Есіңде ме, екеуміз үйленген жылы пәтер жалдап тұрғанымызда келгені. Кыс кандай киын болып еді!?

	— Одан бері не заман.

	— Не заман болса, о заман болсын. Кыстың күні түннен тұрғызып, Каскелеңнің жексенбі базарына ертіп кеткені есіңде ме, есінде. Аяғымда жаздык бәтеңке ме, иә. Мұны — бір дегін. Біресе ана кілем, біресе мына кілемді көріп, ұзакты күн жүргенде, үйге нәр татпай оралғанымыз есіңде ме, есіңде. Мұны — екі дегін. Сол түні кар жауып ашылыпты. Толарсактан кар кешіп зорға жеткенімді — үш дегін. Міне, сонда оң өкшемнен тиген суык шекемнен бір-ак шығып отыр.

	Бұл шынында да осылай болған-ды. Оң өкшемнің бармак басым жері көктемге карай жерге тигізбей калды. Оң жак жұткыншағыма баспа пайда болды. Күн бұлттанса-ак оң аяғымның тізесі мен жіліншігі сыркырайтынды шығарды. Бірак ерен санамайтынмын.

	— Жок бірдеңені айтпашы! Бір кездегі ак кар, көк мұзда окопта жаткандар казір ненің күнін көріп жүр.

	— О-о-о! Міне, таптың, — деп жабыса кеттім, — менікі сол үшін ұсак-түйек. Сөйтіп, окопта жатып тапкан ауруға өкінбес едім. Олардың өз басы канша зардап шеккенімен, бағаланды. Менікі ше?..

	Өстіп жатып түннің бір уағында көзім ілініп кетіпті. Оянғанда өңі-түсімді ажырата алмадым. Мең-зең калпыммен дәрігер кайдасың деп тартып отырдым.





БІРТҮРЛІ АДАМ




	Қаланың солтүстік-батыс жағындағы Қ. селосының қақ ортасындағы бір көшенің бойында атамзаманнан бері осы жерде өніп-өсіп келе жатқан қазақтар тұрады. Содан да болар, қаладан пәтер таппаған қазақ жастары сол көшені көп жағалайды. Сонысына қарай, бұл көшенің қойны-қоншы кең — әр түрлі кәсіптің адамдарын түгелдей сыйғызып жатады. Әсіресе жас ақындар мен жас жазушылар көбірек паналайтын. Солардың ішінде бір жылдары біресе алба-жұлба қайыршы порымына ене қалып, біресе аппақ шалбар, қып-қызыл барқыт пенжак, басына етегі далиған қалпақ, аяғына жалтылдаған қара бәтеңке киіп, қолына басы қайқы, өрнекті таяқ ұстап шыға келетін, бірде мұртты, бірде мұртсыз біреу болды. Жұрт мұны әуелгіде осы қылығына бола «Біртүрлі адам» десіп жүрген. Кейін оның сөзінің де біртүрлі екенін байқады.

	Бір таңғаларлығы, бұл ауылдың өзінде, қаланың іргесінде отырса да, озып оқыған ешкім жоқ екен. Ден қойған жұмыстары — ер, әйел демей поезда жолсерік болу. Мәскеу, Ленинград, кейде Қиыршығыс айналып, айында, аптасында үйлерін зорға көреді. Сондайда туған-туыс, дос-жарандарымен есік алдында кездесіп, көрген-білгендерін әңгімелеп, шоғырланып ұзақ тұрысатын. Ішінде сол кезде министрліктердің бірінде істейтін, кейін қаланың бір ауданына секретарь болып кеткен Мардан деген дембелше, божыр қара жігіт бар, бір тобы әңгімелесіп тұрған. Ол кезде Мардан да осы жақтан пәтер жалдаушы еді. Үстеріне жоғарыда айтқанымыздай, шікірейіп киінген Біртүрлі адам келе қалды. Бұлар аман-есен бас қосқан қуаныштарына аздап ішіп, буырқанып алған-ды. Осыны байқаған Біртүрлі адам:

	— Адамның қуанатын сәті көп болмайды. Шын мәнінде қуана қалсаң, сол кезде өзіңді бақыттымын деп есепте. Ал мәңгілік бақытты іздеп әуреленбе! — деді.

	Тыңдап тұрғандар иықтарын қиқаңдатысып, бір-біріне таңырқаса қарасты. Соны байқаған ол:

	— Сенбесеңдер, дүние жүзін жаулап алған Шыңғысханнан немесе Ескендір Зұлхарнайыннаң, оған сенбесеңдер, француз ғой, Наполеоннан сұрап көріңдерші, өздерін мәңгі бақыттымын деп санады ма екен! — деді әлгілерге өзелене сөйлеп.

	Оның бұл сөзі ешқайсысының да ақылына сыйған жоқ. Біреулері тұншыға, енді біреулері қарқылдай күлісіп жатты. Ал ол оларға жылан көргендей сескене қарап тұрды. Әбден күлкілері басылған соң барып, жалғыз өзі кекесінді мырс етті. Содан кейін Марданға бұрылып, қос жанарын қадап тұрып:

	— Әне, сендер мені ақымақ санап, өз ақымақтықтарыңа күлдіңдер! Әсіресе, мына Мардан сияқты бастық болғалы жүргендер менің ақымақ екеніме қатты сенеді. Сол үшін де дәл қазір ең рақаттанып күлген өзі. Солай ма, Мәке? — деп шүйіле түсті.

	Мардан күлкісін тез тыйып, өңін суыта қалды. Бірақ бұл бәлеге не дерін білмей сасқаны рас еді.

	— Мәкең өзімнің сабақтасым ғой, әзілдесе береміз. Екеуіміз бес жыл бір бөлмеде жатқанбыз. Мәкеңнің бастық болатынын сонда-ақ білетінмін. Бөлменің және группаның старостасы, студенттер советінің мүшесі болатын. Біз құсап кітапханада шаншылып, көз майын тауыспай-ақ, кез келген емтиханды төрт пен беске тапсыра салатын. Сөйтіп, Шыңғысханмен де, Наполеонмен де бірде-бір рет бетпе-бет сөйлесіп көрген емес. Ақыл деген сол — бастық болатын адамға олардың керегі не!

	Осылай деді де, қарайламай кете барды. Мұның қыртыс-қыртыс қатпарлы, астарлы сөзін біреу түсініп, біреу түсінген жоқ. Бірақ Марданның қытығына қатты тигені анық еді. Сол үшін де абыржып қалған ол, Біртүрлі адам ұзағанша соңынан көз айырмай қарап тұрды да, көше айналып, көрінбей кеткен соң ғана қасындағыларға оның кім екені туралы түсіндіре бастады. Досбол елең ете қалды. Өйткені осы кісі туралы бұрын да әр түрлі әңгімелер естіп жүретін.

	Ол Өтежан Нұрғали деген ақын екен. Студент кезінен-ақ қатты танылыпты. Әйтсе де, оқу бітірген соң астанада қалмай, ауылына кетіп, онда ұзақ жыл мұғалім болады. Айтуына қарағанда, ауылының адамдары туралы алты кітап боларлықтай өлең жазса керек. Бірақ онысының әлі жалғыз жолы жарық көрмепті. Енді соларын шығару үшін, біржола көшіп келіп, осындағы бір баспаға жұмысқа орналасыпты. Мұны Мардан «Жүйке ауруына шалдығыпты» деп естіген екен, онысы өтірік сияқты. Өзінің аузының қағындысы бар көрінеді. «Аузыңмен құс ұстаған шешен болсаң да, ұлықтан бір сөзің кем болсын», — дейді екен бұрынғылар. Бұл ондайды білмейтін, білсе де қаса-қана елемейтін қыңыр секілді.

	Қаланың біресе ана бұрышына, біресе мына бұрышына көшіп, әбден сілікпесі шыққанда жолы оңғарылып, осындағы бір асыл тұқымды қошқар бағатын қойшының бос тұрған төрт бөлмелі үйіне кіріп, ес жиған Досбол енді өзінше еркін отырып, көсілтіп жазбақшы еді. Марданның мына сөзі абыржытып тастады. Бір жол өлеңін бастырмай, алты кітап жазған ақынның шыдамына таңғалды. Рас, ауылда, ел ішінде болған соң, бірдеңе етіп жанын баққан шығар. Алайда баспаға ұсынбай жаза беруге шыдамы қалай жеткен?! Ал өзінің әлі бір кітап жазбаған ақын жолдастары түнде қағазға түсірген өлеңін таңертең келіп оқып, түстен кейін жариялатудың қамына кіріседі. Әуелі, ақын түгіл, прозашы өзі де әңгіме емес, очерк жазып бітірсе де, біреуге оқытпайынша, көңілі көншімейді. Ендеше, мұның жүйке ауруына ұшырағаны шын да болар...

	Арада әлденеше күн өткенде әлгі Біртүрлі адам мен Досбол Биғабыл шалдың есігінің алдынан кездесе кетті. Өтежанның шашы абалақ-сабалақ, қауметін қаупитіп, керісінше сақал-мұртын жылмитып қырып, жылтыратып майлап қойыпты. Бұтында етімен ет боп жабысқан тар ақ шалбар, кеудесінде майканың сыртынан кие салған омырауы сырмалы, қалың, қызыл-қоңыр түсті тоқыма түжірке. Жағаны жайлауынан жіберіп, төсті жартылай ашып тастаған. Қашаға байлаулы көк есектің ер-тұрманын сипалап, күйбеңдеп жүрген шалға бірдеңелерді айтып тұр екен. Аман-сәлемнен соң, Досболмен ежелгі танысындай шүйіркелесе жөнелді. Шал да әрең тұрған сияқты, сол орайды пайдаланып, үзеңгіге тақымы тырысқан аяғын ебедейсіз салып, көк есектің жалынан тұтамдай ұстап, күшене ұмтылып жатып, зорға мінді де, мойынға бір қағып қойып, титыңдатып жөнеп берді. Оның артынан біраз үнсіз қарап тұрған Өтежан:

	— Міне, осылар туралы жазу керек, осылар туралы жазуымыз керек. Бұлар аса таза адамдар ғой. Сен жаңағы қарғаның тұяғындай қолын кір деп тұрсың ғой, түк те олай емес. Әлгі бір үлбіреген аппақ саусақтар бар ғой, солардан таза. Ал олар өздерінің ондай екенін білмейді. Сенімен амандасқан соң, теріс қарап тұрып, қолын одеколонмен жуады, — деп күлді.

	Оның бұл сөзіне Досбол да күлді. Шынында да, «Біртүрлі адам» сияқты. Сөйткенше болған жоқ:

	— Сен бұған күлме, — деді ол өңін суытып, — серьезно қабылда. Мен бұл ауылды өте жақсы көремін. Қазақтары қазақ емес, әзербайжан, күрттері — қазақ. Барлық салтты қабылдаған. Қонақ шақырған сайын; «Писатель қалмасын!» — дейді. Аты-жөнімді, не жазатынымды әлі біреуі білмейді.

	Сонда бұл кекегені ме, шыны ма — Досбол осы арасын ажырата алмаған. Соңынан, былай шыға түсінді — «қазақтар ер-әйел демей, жолсерік боп поезда жүр, мал баққан, көкөніс өндірген әзербайжан, күрттер отының басында, бала-шағасының қасында», — дегені екен.

	Бірте-бірте Досбол Өтежанның айтқандарына мән бере бастаған. Мінезі де, сөзі де жалған сыпайыларға ұқсамайтын сияқты. Шындықпен бетпе-бет келе береді. Ал шындық шіркін қанша жақсы болғанмен, түсі суық, зілді ғой. «Шындық — дәмі сүйкімсіз, бірақ оның есесіне денсаулықты қалпына келтіретін бір ащы дәрі сияқты», — деген екен О. Бальзак. Мұны жұртқа біртүрлі етіп, анайы көрсететін де шындықтың осы қасиеті шығар. Досбол осындай оймен мұны іздеп барып әңгімелескісі, өлеңдерін оқытып, тыңдағысы келді. Оның үстіне бүгін сенбі, үйінде болар.

	Досбол киініп, есік алдына шыққан. Кеше көшенің басындағы әзербайжанның жігіт болып қалған ұлы шомылып жүріп, көлге батып өлген. Сол үйдің есігінің алдында қараң-құраң көп екен. Сірә, сүйекті шығаратын болу керек. Әне бір оқшау тұрған Өтежан емес пе? Соның өзі. Бұған не жоқ? Түрін қара, басына етегін айналдыра кесіп тастаған ескі қалпақтың (шляпаның) төбесін киген. Носкисіз жалаңаяғына тозған бәтеңкенің өкшесін жапсыра іле салыпты. Балағын тізесіне дейін түрініп алған. Жаман күртешесін желбегей жамылып, майкешең тұр.

	Досбол аяңдап қасына келді. Әркім өз шаруасымен жүр, басқалардың ешқайсысы бұл екеуіне назар аударған жоқ.

	— Сен қалай қарайсың? — деді ол Досболға, — бұл халық өлген адамның қызметіне көмектесуді сауап деп ұғады. Бұрын біз де сөйтетінбіз. Өзің білесің ғой, біз тез өзгеретін халықпыз, қазір өйтпейміз. Ештеңе білмегенсіп, теріс айналып жүре береміз. Ал бүгін бізге өйтуге болмайды — сыйдан ажырап қаламыз. Бұлар мәйітті машинаға салмай, бейіт басына дейін жаяу көтеріп барады, сонда біз де қалмай көтерісуіміз керек.

	Сөйтіп, бұл күні Досбол Өтежанның айтқандарын бұлжытпай орындады да отырды. Бейіт басына көп адам келген. Биғабыл шал да келіпті. Келе салып, көк есекті тұсап жатқан Биғабылды Өтежан мен Досболдың қасында тұрған бір шал шақырып алды.

	— Бері кел, мінейерге отыр!

	— Не? Маған деген сыбағаң суып бара ма?

	— Бері кел, құлағыңа бірдеңе айтайын.

	— Ал айта ғой! Ойбай белім, — деп еңкеңдеген Биғабыл әлгі шалдың қасына келіп, тізе бүкті. Анау оның құлағына қаттырақ дауыстап:

	— Сен осында келіп жатқан соң, сәлем берсем аласың ба? — деді. Биғабыл:

	— Алуын аламын ғой, бірақ мен сопаң етіп басымды көтеріп алғанда тұра қашып жүрмесең?! — деді ірімтік-ірімтік тарғыл дауыспен.

	— Қашатын мен ана Мырзақан ғой деймісің, — деді ол қасында отырған тағы бір шалды меңзеп, — сен түгілі немістен де қашқаным жоқ.

	Ол шал да бұған шап ете қалды.

	— Ей, барақ ит! Не сандалып отырсың?

	— Сенің өз қолыңды өзің атып, майданнан қайтып кеткеніңді.

	— Кім айтты саған өйтіп?

	— Андағы қолың айтты. Битші өзің! Анау көгергендердің бәрі жақыннан шашыраған дәрінің күйдіргендері. Кейіннен ол қулықты командирлер біліп қойған соң, қолын киізге орап ататындар да шыққан.

	— Былшылдапсың! Былшылдаған ит, өзің тірі неміс көрдің бе?

	— Сұрағының түрін қара мына албастының! Әкесін танытып тұрып, алқымын сыққамыз.

	— Сенің оның қолға түскен неміс қой.

	— О, мына нәлетті қара басайын деген екен! Сен секілді ақымақ біреу болмаса, қолға түскен солдаттың алкымын сығушы ма еді?!

	Манадан шалдардың әзіл-қақпайларын қалт жібермей тыңдап тұрған Өтежан:

	— Көрдің бе, міне, шындықты да осылар ғана айта алады. Тіпті өлімнен, ажалдан да қорықпайды ғой бұлар. Калың моланың ортасында, қазулы көрдің қасына отырып алып, ажалмен, өліммен ойнайды. Ондай адамдар шындықтан қорқа ма. Корқатындар анау, — деді Досболды былайырақ шақырып алып, оң қолын құлағының тұсына дейін көтере сермеп, — креслосы жұмсақтар. Ойбай, олар қатты қорқады. Бірақ ойлап қап жүрме, олар шындықтың не екенін білмейді деп. Өте жақсы біледі, білсе де өмір бойы айтпайды. Біздің қаламгерлер соларды адал адам етіп көрсетем деп арам тер болады. Мейлі, екеуіміз осыларды жазуымыз керек. Чеховтың ұлылығы сол — осылардың бойындағы кереметтерді ашты ғой. Өздері тұп-тура менің ауылымның шалдарына ұқсайды.



	Шашы түскен, азу тісі опырық...

	Ыңылдайды не отырып, не тұрып...

	Сиыр сауды қатын құсап балуан шал,

	Түбі түскен көк шелекке отырып.



	Менің осы балуан шалым ана Биғабылға қатты ұқсайтын. Есектері де бірдей. «Кәсібің не болса — ажалың содан» — деген, тегі рас. Ақыры сол шал шөл далада есегінен ауып түсіп, қаталап өлді.



	Бұл дүниенің жұмбағында жоқ есеп...

	Не көрдің сен? Сенің ғұмырың неге сеп?

	Иесі кеткен... Иесінің қасында

	Жайылып жүр түк білмейтін көк есек.

	Әншейінде есек болып бағынад,

	Әншейінде іздемей-ақ табылад,

	Жеме-жемге келген жерде иесін

	Жаяу тастап қашыіі кеткен лағынат!



	Ал мына Биғабыл қазірше қой бағады, қора тазалайды — келін-баласына да керек. Жем береді, шөп салады, суарады — көк есекке де керек. Көк есек дегеніміз — кәдімгі өмір, уақыт, білінбей жылжып бара жатқан ағын. Бір күні бәрімізді де жолға тастап тайып отырады.

	Шалдарды кекетіп тұр дейін десе, айтқандарының жаны бар. Солай деп ұғайын десе, қылжақ әңгіме секілді. Қалай да ақын жолдасының сөзі Досболды ойландырып тастады. Ал шалдар мұның сөзіне бәлендей құлақ асқан жоқ. Өздерімен өздері.

	Сүйек жерленіп, құран оқылып болған соң, бір адам бейіт басындағыларды түгел дәмге, дастарқанға шақырды. Айтса, айтқанындай-ақ, «писатель» қалмасын» дегенді ерекше ескертті.

	— Әне, көрдің бе, — деді Досболға көзін қысып, — «писательді» қалдырмайды, қатты сыйлайды. Енді бұдан да қалуға болмайды.

	Бұл екеуі де дастарқанға Биғабыл, Мырзақан бастаған жаңағы шалдарын жанасалай келіп отырған. Сылынып піскен қойдың басын алдымен Биғабыл ұстап, содан соң Мырзақанға берді. Ол басқасына... Екі-үшеуінің қолынан өткен соң бастың құлағы кесіліп, құйқасы сыпырылып, көзі ойылып, кеуілжірі үңірейіп шыға келді. Манадан қолдан қолға өтіп, ең соңында сәңірейіп шыға келген бас сүйекке көз алмай қарап отырған Өтежан Досболды иығымен қағып өзіне қаратып алды да, иегімен бас сүйекті нұсқап:

	— Айқастыра қойылған екі жілік пен тісі ақсиған бас сүйектің суретін салып қояды. Ол — «Бұл жер қауіпті» деп қорқытқаны. Оның тек еті жоқ. Әйтпесе, қазақтар қаупіне қарамастан, бір-бір тістеп қайтар еді, — деді.

	Осы сәт Досболдың көз алдына Шекспирдің «Король Лиріндегі» Сайқымазақ тазша елестеп кетті. Әсіресе екеуінің сөз саптауы қалай-қалай ұқсайды десеңші?!

	Досбол «Король Лир» деген фильмді алғаш көргенде корольға осы бір заржақ, тазша сайқымазақ бәле неге керек болды екен деп ойлаған. Енді сол ойы басында қайта жаңғырып отыр. Өзгелерге де, өзіне де ой салып, заманның ағымын болжап отыру үшін қажет екен ғой ол шіркін. Демек, Лир ақылды король екен-ау. Ендеше, біздің «король» сымақтар осы әдісті неге қолданбайды екен?

	Екеуі өзгелерден бұрынырақ тұрып, сыртқа шықты. Досбол Лирдің сайқымазағы тектес мына бір заржақ жаңа танысының сөзіне арбалып қалған секілді. Бірден бөлініп кете алмады. Күн әлі ерте екен. Кибыжықтап тұрып-тұрып:

	— Жүріңіз, біздікіне барып, біраз отырып әңгімелесейік! Бүгін болса да демалыс, — деп қалды қапелімде.

	Жүзіне мысқыл аралас күлкі ойнап шыға келген Өтежан:

	— Мен кілең жек көрген адамдарымды үйіме шақырамын ғой, — деді Досболдың жанарынан жанарын айырмай тұрып, — өйткені әкем: «Тас атқанға — ас ат» деп үйреткен.

	Бұл жолы Досбол да жауапты қолма-қол қайтарды.

	— Мен сізді әлі жек көріп үлгерген жоқпын ғой.

	Өтежан шынымен-ақ сөзден тосылып қалды ма, жалтара сөйледі.

	— Жазушының жолдасы өте көп болмауға керек. Олардың барлығымен сыйласып отыруға уақыт қайда? Ал жазушы болады екенсің — жаза бер, жаза бер, жаза бер. Ешкім жазбаған нәрселерді, осыны жазуға болмайды деген нәрселерді жазу керек.

	— Мен әлі жазушы болған жоқпын ғой.

	Онда бұл жерден тез кет, — деді Өтежан жұлып алғандай, — ауылға бар да, бір мектепке мүғалім бол. Казір қазақ мектептері ер мұғалімге зарығып отыр. Мектептерді әйелдер жаулап алған. Бұл жағдай, әсіресе, ұл балаларға қиын тиіп жүр. Оларға бағынып, сөзін тыңдай берсе — еркектік мінез-құлқынан айырылып қалады. Бағынбаса, тыңдамаса — жулик атанады. Екінші жағынан, тұрмысыңа да пайдалы — бүйтіп пәтерде қаңғымайсың, үй салып аласың, есігіңнің алдында бау-бақшалық жерің, бір-екі бұзаулы сиырың, он шақты қойың, атың, тауығың... Болады.

	— Онда өзіңіз неге келдініз мұнда?

	— Ойбай-ау, мен жазбаса отыра алмайтын ауруға ұшырап қалдым ғой. Содан соң:



	Азды-көпті ісімді халық көрмей,

	Жарға жығып арманым ерік бермей,

	Осы үйде алты кітап жазған екем,

	Жалғыз жолы баспадан жарық көрмей,



	— деп жазбадым ба. Егер барған соң ондай ауруға ұшырасаң, сен де қайтып келесің. Ал бұл әңгімені осымен доғарайық. Келін қазақ па, былай?

	— Қазақ.

	— Нағыз қазақ қой?

	— Енді қазақ болған соң, нағыз емей...

	— Жоқ, сен мені дұрыс түсін! Осы күні қазақтың бәрі қазақ емес.

	— Келініңіз — нағыз қазақ. Кәдімгі ауылдың қара сирақ қызы.

	— Ендеше, сенікіне бүгін баруға болмайды. Өлімге келген қазақ ешқашан басқа үйге қыдырмайды ғой, сен оны білуші ме едің?

	— Естуім бар.

	— Ендеше, жүр былай, көлді жағалап жүріп әңгімелесейік!

	Көл ауылдың оңтүстігінде, осылар келе жатқан көшенің басына таяу. Алдары үлкен ойырым саз. Ауылдың ортасын жарып ағатын шағын қара суды осы саздың мойнынан тосып, өр жағын көлге айналдырған. Көлдің екі жиегі де жарлауыт. Шығыс жиегі жағалай атамзаманнан бері өсіп тұрған, нән-нән қарағаштар. Бұрындары бұл жаққа баратындар арықтан аттап, саз кешіп зорға өтеді екен. Биыл ауылдың осы жақ шетіне жаңа балабақша салынып, пайдалануға беріліпті де, солай қарай сазды жағалап өтетін жалғызаяқ жол түсіпті. Екеуі осы жолмен аяңдап келе жатып, балабақшаға жақындап қалғандарында алдарынан медбике келіншек шыға келді. Досболдар осында келгеннен бері араласа бастаған бір үйі осылардыкі еді. Екеуі жылыұшырай амандасты. Күйеуі поезда жолсерік. Оның қайда кеткенін, қашан келетінін сұрады. Қысқасы, қос жанары күлімдеп, түлкінің күшігіндей жылмың қағып тұрған келіншекке екі сөзінің бірінде күйеуін есіне сала сөйлегенін ұнатыңқырамаған Өтежан:

	— Сен кілең бұл қарындастың күйеуі бар деп, правосын қорлайсың, оның дұрыс бола ма екен? — деді Досболға. Ол әзіл-шынын ажырата алмай қалып, бетіне қарап еді, бап-байсалды қалпында екен. — Күйеуі болғанмен, басқаша ниеті бар емес пе, — дегенді қосып қойды.

	Екіұдай абыржулы күй кешіп сасқан Досбол, келіншекке Өтежанды таныстыра бастап еді, ол:

	— Білем бұл кісіні, «писатель» боп істейді, — деді. Өтежан осы жолы риясыз рахаттана күлді. Қолының сыртымен күлкіден жасаураған көзін сүртіп жатып:

	— Әне, мені бәрі біледі, айтып ем ғой саған біледі деп. Сен мені таныстырмақ боп әуреленесің. — Содан соң күлкісін тыйып ала қойып, Досболға тағы бір ескерту жасады. — Есіңде болсын, әйелге ішіңді берме. Қазақ ешқашан әйелге сыр білдірмеген. Ал сен болсаң, бассалып менің сырымды айтып бергелі жатырсың!

	Келіншек те есесін жіберген жоқ. Киіп әкетті.

	— Қайта туғанда сөйтерсіз. Енді бұл дүниеде ешқандай амалыңыз қалмады.

	Өтежан сөзін тағы да Досболға қаратты.

	— Әйелдің сырын біліп алып, өзіне қарсы қою керек.

	— Әйелдің сырын біліп алғанша, өзіңіздің де шаруаңыз бітер, — деп, Досболға кететін ыңғай танытты. Досбол басын изеді. Келіншек ойнақтай басып жөнеле берді. Денесі шұжықтай жұп-жұмыр екен. Үстіндегі сұрбөрте костюм-юбкасы да құлындағы мүшесіне түсіріп, әдеміше дөңгелек жүзді ақсары келіншекті одан сайын жұтындырып жіберіпті. Досбол бұл келіншекті жаңа көргендей сұқтана қалғанын өзі де байқамаған еді, Өтежанның:

	— Қазір қазақтың қыздары да жетілді ғой, шетінен сұлу, ділмар, — дегені ұйқысынан тұртіп оятқандай селт еткізді. — Өзінің тұрған бойы денсаулық. Өзі әдемі киінсе, өзінің ақылы аздау, желөкпелеу болса, міне, одан артық Құдайдан не сұрайсың!

	Сен бүгін қойдың етіне тойдың. Енді осыдан күн батқанша ешкімге бойбермейсің. Тәуір келіншектерге қарайсың, пәтеріңнің жоқтығын ұмытасың, роман жазып тастағың келеді. О, міне, жазатын нәрсе осы — өзіміз туралы, әлгі келіншек туралы, ол нені армандап кетті, біз нені армандап келеміз... Біздің жазушылар оқиға, сюжет іздеп әуреленеді. Олай емес, өмірде жүйелі дамитын сюжет жоқ қой, бәрі осы секідді кездейсоқ болады. Мәселен, сен әлгіңде жаңағы келіншекпен кездесем деп ойлаған жоқсың. Ол сенің сезіміңе күтпеген жерден қозғау салып кетті.

	Әдебиет адам туралы ғылым. Ал адамды еңбек қана адам ете алады. Бұл — философия. Философяны дәлелдемейсің, тек қана мойындайсың. Ал біздің көп жазушыларымыз оны да мойындамайды. Философияны дәлелдейім деп, мылжыңдап кетеді. Адам туралы жазып отырады да қойдың, құрылыстың, техниканың жай-күйіне түсіп кетеді. Мінез-құлық, ой-арман, іс-әрекет жайына қалады. Ол да керек, бірақ оның өз жанры бар.

	Осы құдайдың құдіреті, сөз ұғатын кісіге кезіксем болды, ақысыз-пұлсыз лекция оқи жөнелетін ауыруға ұшыраппын және бір сөзімді қайталай беремін. Гегель бір лекциясын қанша рет қайталап оқыса да жаңылмайды екен. Өйткені айтып отырғанының бәрі шындық қой. Есіңде болсын, шын сөздің бір-ақ түрі болады. Ал халтурщик оның мың түрін табады.

	Бүгінше осы әңгіме екеумізге жетеді. Ал бізге дәл қазір жетпейтіні не?

	Досбол бөгеліп қалды. Не деуі керек?

	— Әне, білмейсің. Өйткені сен әлі жассыің. Жүйкең тозбаған. Денсаулық бар. Ал мен олай емеспін. Кәрімін деп айта алмаймын. Көрдің ғой жаңа әдемі келіншекті көргенде қалай қунап кеткенімді. Бірақ әмісе олай бола бермейді. Жүйкені тоздырып алдым. Содан болуы керек, организмім өзіне қажет нәрсені тез сезеді, жоқтайды. Маған дәл қазір ауа жетпейді.

	Шынында да, ауаның жетпейтіні жетпейтін еді. Ауылдың оңтүстігіндегі тау болып үйілген қаланың сыпырындысы өртеніп жатқан. Жел тау жақтан соғып еді, шұбатылған қою қара түтін басып кетті. Жел осылай соққан күндері таңертең тұрғанда қақырығының қап-қара ыс болып түсетінін Досбол да байқап жүрген. Егер жұрт рас айтса, қысты күні сауысқаны мен қарғасын айыра алмайтын көрінеді.

	— Дәл айтасыз, ауа жетпейді, — деді Досбол тамағын кенеп. Өтежан сырты қотыр ешкінің терісі құсап, жарғақтанып, қызарып тұрған қолын жаңа көргендей іші-сыртына аунатып қарап алды да:

	— Есіңде болсын, табиғат ешқашан қателеспейді, — деді. — Ауруың — сенің досың. Әйтеуір немере ініңнен жақын. Осыны құрт, құртпасаң — өлесің, — деген сигналы ол. — Содан соң:



	Күн батыра алмаймын, таңды атыра,

	Ақ қағазға алмаймын қол батыра.

	Паңдық емес немесе нәндік емес,

	Тұрғым келмей кетпеді Алматыда,



	— деді әндетіп.

	Шаң мен түтіні қосылып қарауытқан аспан астында өрістен қайтқан бір табындай сиыр, бір отардай қой шаңдақ жолмен шұбырып келе жатты. Мұны көрген екеуі де үнсіз кері қайтқан. Малдың алдын тосып, төмпешіктің үстінде отырған қара кемпірді көрді. Қолында талдың қисық бұтағы. Әлдене деп күбірлей ме, ыңылдап ән сала ма — таяғының ұшымен жер шұқып, изектеп отыр.

	— Жүр, мына есек мінген қара кемпірге қайырыла кетейік! — деді ол, — Досбол қайдағы есекті көріп тұр дегендей таңырқай қарады. — Есегінен ауып түсуге аз қалыпты, бейшара! Арманы жоқ бірақ та. Бәрін көрді: ең ақырғы көрері — опасы жоқ дүние деген көк есек.

	Досбол есектің жайын енді ғана есіне түсірді.

	— Амансыз ба, апа?

	Екеуінің дауысы жарыса шықты. Шүйкедей кемпір алдында тұрған екеуге қолын күнгейлей қарап алды да:

	— Шүкір, қарақтарым! Амандасқанды білетін қай баласыңдар? — деді дауысы қалтырап. Біз осында жай қыдырып жүрген баламыз, апа. Өзіңіз мұнда неғып отырсыз? — деді Өтежан, неге отырғанын біле тұрып, қасақана.

	Кемпір мұңды бір ыңылға басып алып:

	— Мына малдың алдынан шығып, осы күні бұл қарасан келгірлерді біреудің қорасына кіріп кетсе, табу қиын. Ауылдың сыртынан бөліп алайын деп отырғаным да, — деді

	— Балаларды жібермедіңіз бе? Балалар жоқ па еді? — деп қалды Досбол.

	Оған бұл сұрау ыңғайсыз тиді. Өтежан да қымсынып қалды. Кемпір одан сайын жүдей түскендей болды.

	— Өз құрсағымнан бала жоқ, қарақтарым, бағып алған баламның қолында тұрамын, — деді мұңайып. — Осы ұлымды етек астынан асырап алып, өсіріп ем, енді, міне. О бейшарада кінә жоқ. Келіннің тілін алады. Өтежан мырс-мырс күлді.

	— Осы күні әйел тілін алмайтын еркек бар ма, апа?

	— Рас айтасың, қарағым, жөн сөз.

	Ауылға қайтып оралған соң да, екеуі ажыраса алмай, ұзақ тұрып әңгімелесті.

	— Сен байқадың ба? — дейді Өтежан Досболды иығынан тартып, — Мен ол кісінің қазіргі бет әлпетінен жастық шағын көріп тұрдым. Жас кезінде өңді, сұлу болған адам. Әлгіндегі келіншектен де сұлу болған. Бірақ сұлулықтан кәртайғанда түк те пайда жоқ екен ғой, ә?! Жаңағы кісі «мен жас кезімде сұлу болғанмын» десе, сенесің бе сен? Сенбейсің. Оның үстіне, бұл соғыстың зардабын тартқан адам, сұлулықтың пайдасын жас шағында да көре алған жоқ. Сондықтан да бұлар туралы біз:



	Өткен күннің өшіп кеткен суретін,

	Бүкіл халық болсын мұны білетін:

	Мынау жолда қойдың алдын күзетіп,

	Есек мінген қара кемпір жүретін...



	— деп жазып кетуге тиіспіз. Өйткені біз бұларға көп қарыздармыз.

	Үйіне келген соң да Досбол күндізгі әңгіменің әсерінен арыла алмады. Өтежанның сөз саптауы, ұғымы, көзқарасы шынында да, біртүрлі емес пе?! Өзі ойын анықтай түскісі келсе, не тиянақтағанда өлең жолдарына жүгінеді екен. Ауызша әңгімесі мен өлеңіндегі ойлары сабақтас, астасып жатады. Сірә, санасында әбден пісіп жетілген ойларын ғана өлеңге айналдырса керек. Әйтпесе, қара кемпір туралы ұйқастар басына қайдан сап ете қалсын.

	Ал оларға бәріміздің де қарыздар екеніміз рас. Бірақ бүгінгі барлық адам, әсіресе, жастар солай ойлай ма? Ойламайды. Ойласа сөйте ме?..

	Есіне өзінің бір танысы түсе кетті. Ауылда кәрі әке-шешесі тұрады екен. Қартайғанша еңбектен қол үзбеген қарттардың тұрмысы жаман емес, азын-аулақ жекелік малы, тәп-тәуір қора-қопсысы, жиған-терген тиын-тебені болса керек. Соны білген келіні аш түлкідей жылмыңдап жүріп, мал-мүлкін сатқызып, қолына көшіріп алады. Шал-кемпірдің бұл мол ақшасына жеңіл машина, үйіне жиһаз, гарнитур сатып алады. Содан соң үй де тарылады, келінінің пейілі де тарылады. Ақыры екі қартты қаладағы кәрілер үйіне өткізіп тынады. Ал әлгі қара кемпірді баласы неге сөйтпейді?

	Сәлден соң мұның да жауабы ойына сап ете қалды. Өйткені ол байғұс оларға әлі қажет екен ғой. Малын таңертең бадаға қосады, кешкісін алдынан шығып тосып алады. Күндіз қорасын, ауласын тазалап, көр бейнеттің бәрін атқарады.

	Бұрын танысын-танымасын үлкенді сыйлау — кішінің борышы еді. Енді, міне, өзінің туған әке-шешесін сыйламайтындар табыла бастады. Жақында жұмыста отырып, бір медицина ғылымының докторын әйелімен екеуін өз баласы балталап өлтіріпті деп естігенде құлақ шекесі шыңылдаған. Ел аузынан естіп отырса, әке-шешесін сабайтындар аз көрінбейді.

	Мұның керісінше, туған баласын тастап кететіндер тіпті көбейіп келе жатқан сияқғы. Жетімдер үйінен бала асырап алуға барған бір танысынан естігені бар, ондағылардың алпыс-жетпіс пайызы кәдімгі қара көз қазақтың балалары екен.

	Бүкіл идеологиялық жұмысымыздың бағытына, баспасөзге, радио мен телевидениеге қарап, құлақ түрер болсақ, адамгершілік, мораль туралы айтып жатқанымыздың барлығы дұп-дұрыс. Әлгіндегі Өтежанның сөзі секілді. «Үлкенді сыйламайық, баланы жақсы тәрбиелемейік» деп жатқан бір пенде жоқ. Сонда әлгіндей мейірімсіз, сезімсіз ата-аналар мен мақұлық ұрпақтар қайдан өсіп шығып жатыр?

	Өзінің бала кезінде қариялар: «Күнә қыл да, тоба қыл» деген. Е, Құдай қатемді кешіре гөр!» — деп отырар еді. Оның не күнә жасағанын өзінен басқа ешкім де білмейтін. Бірақ өздерін өстіп рухани тазартып, өзінен-өзі есеп алып, қорытынды шығарып отырар еді. Ал осы күні өйтіп отырған ешкімді кездестірмепті. Кісі өлтірсе де бәрібір — біреу көрмесе болғаны, күнәлі емес. Ал осыны біздің бүкіл насихатымыз жұқартып, оның өзін өте сирек кездесетін құбылыс ретінде көрсетеді. Әйтпесе, тіпті жоқ дейді. Сөйтіп, адамдардың бәрі де факті айтпай, тәтті айтуға үйреніп алған. Ауылдан келген бір жолдасынан елдің жағдайын сұрағанда: «Е, оның несін сұрайсың, адам өлсе, жерлеп келген соң тойғанынша арақ ішіп, желпіне тост сөйлейді. Ол байғұстың өліміне әлдекім себепші болып жатса да оны тексеріп, кінәліні айыптаған жан жоқ. Қайта ауылдың, ауданның атына кір келеді деп, басып тастауға тырысады. Керісінше, өлген тоқтының дауы бітпейді. Бар бастық көздері алақтап, соның соңынан шабуылдап кетеді», — деп кейігені бар-ды. Бұл, шынында да, солайы — солай. Бірақ соны неге жасырамыз?

	Егер адам тәрбиесі әдебиет пен өнер туындыларына, насихатқа байланысты десек, адам адам болып қалыптаса бастағаннан бергі қалдырып келе жатқан мұраларының озық үлгілері жеткілікті және соның көпшілігі осы күні архивте емес, жұртшылықтың қолында. Демек, әр адамның өзінен бұрынғылардың жақсы қасиеттерін игеруіне, мәдениетті болуына толық мүмкіндігі бар. Ендеше неге әлгіндей кілең мүмкіндігі барлардан бұзақылықтар шығады? Өйткені ондай бұзақыларға сенің моралыңның, адамгершілікті уағыздайтын данышпан кітабыңның не керегі бар. Оқымайды. Оқитындар баяғы сапалы, жақсы адамдар. Олар, менің осы ақылыма мұқтаж бола қоймас. Ендеше, ақ қағазды шимайлап, жанымды неге босқа қинап жүрмін?..

	Өстіп әбден таусыла, шиыршық ата ойланғандықтан ба, құлақ шекесі шыңылдады. Содан соң үйіне жетіп, киімшең төсегіне құлай кетті. Өңі ме, түсі ме — шым-шытырық бірдеңелерді көріп, ұзақ жатты.

	***

	Бір ауылда тұрамыз дегені болмаса, содан қайтып Досбол мен Өтежан кездесе алған жоқ еді. Арада көп айдың жүзі болған. Күтпеген жерден мұртынан күліп, коридорда жүрген Өтежанды көріп, Досбол сағынып қалғандай бассалып амандасты. Ол да мұның қолын қатты қысып тұрып:

	— Менің осында жүргеніме жылы қабақ танытқан жалғыз сен ғана. Кейбіреулер: «Мынау неғып жүр?» деген кісінше таңырқай қараса, енді біреулер оқты көзін қалайды. Құдайдың құдіреті, неге олай екенін, олардың ешқайсысымен алты аласым, бес бересім жоқ.

	— Неге олай дейсіз? Бұл өз ойыңЫЗ Шығар? «Сорлы елдің әкімі көп, бақытты елдің ақыны көп», — демей ме халқымыз. Сіз сияқты ақынды біреулер жек көреді дегенге өз басым сенбеймін. Сіз бір атақ, даңқ, кресло үшін күресіп жүрген адам емессіз.

	— Оның рас, — деп Өтежан желпіне сөйледі, – атақ керексінсе, мені өзі іздеп келіп тапсын. Ал менің оны іздеп жүрер уақытым жоқ.

	— Дұрыс айтасыз, сіз өлеңді іздеп тапсаңыз болды ғой... — Коридордың ана басындағы лифтімен көтеріліп, кабинетіне кіріп бара жатқан директорды көріп қалған Өтежан мұның сөзін аяқтатпай, «мен, қазір» деп тұра жөнелді.

	Досбол бөлмесіне кіріп, үстеліне отырды. Кеше ғана директоры шақырып алып: «Осыған өзің оң көзіңмен қарашы!» — деп тапсырған қолжазбаны суырмадан шығарып, алдына қойды. Осындай «оң көзбен қарайтын» қолжазбалардан әбден қажыды. Өйткені, соңғы кездері жазуды пенсияға шыққан соң бастаған «жас жазушылар» көбейіп кетті. Бәрі де кезінде үлкен-үлкен қызметте болған, біреуі директорына, біреуі Бас редакторына аға болып, кезінде қол ұшын бергендер. Бұлар енді оларға жоқ дей алмайды. Жоқ дей алмайтын тағы бір себебі: үкіметтен жалақы жеп отырған Досбол секілді «жалшы» редакторлар толып жатыр. Ыңғайына қарап отырады да, солардың біреуіне: «Оң көзіңмен қара!» — дей салады. Содан соң оның оң көзі қолжазбаның жарамсыз жағын көрмейді. Көре қалса, оң қолы түзетуге тиіс. Мынау да соның бірі. Тек, айырмасы — авторы жас әйел екен. Әуелі жалпы ауқымын, сөз саптасын байқағысы келіп, қолжазбаны ашып-ашып, аударыстырыңқырай бастап еді, көзі: «шот маңдайлы, торсық шекесі күнге күйген, сүйір иекті ұзын жағының еті жаңадан толыса бастапты. Үлкен қой көзін алдына қадап, өзімен-өзі отыр. Қалың қасты, бүркіт қабақты, тік түскен дөң мұрын, құс тұмсық болса жарасып кетер ме еді, қайтер еді, табиғат оған келгенде таршылық жасаған. Желбезегі делдиіп, елік танауланып бітіпті. Ал сол бүркіт қабақтың астындағы өткір қой көзге мейірім мен жылылықты табиғат аямай сыйлаған», — деген сөйлемдерге түскенде жүйкесі жүн боп жүре береді. Ары қарай оқи алмай, қолжазбаны жапты да, екі жағын таянып отырып, ойға кетті.

	«Торсық шеке», «шот маңдай» (Торсық шекеде шот маңдай бола ма?) «Қалың қас», «бүркіт қабақ», «дөң мұрын», «құс тұмсық», «ұзын жақ» (қазақ ат жақты десе керек еді), «үлкен қой көзді», «өткір қой көзді», «желбезегі делдиген елік танау» адамды кім көрген. Бас мүшелері нешеден болғаны сонда?.. Сірә, бұған «оң көзіммен қарап» береке таптыра алмаспын.

	Отырып-отырып орнынан тұрды. Жұмысты бастамай жатып шаршағанын сезді. Енді ештеңе өндіре алмайтыны анық. Реті келсе, Бас редакторға айтып, ақылдасып байқау керек. Егер бәлендей салмағы болмаса, уақыт өткізбей бұл бәледен құтылғаны жөн.

	Бас редактор директормен қарама-қарсы бөлмеде отыратын. Досбол аяңдап осында келді. Мана директордың артынан қуа кеткен Өтежан осында әлі отыр екен. Жаңа ғана мұртынан күліп тұр еді, лезде екі көзінің еті қанталап, қояншығы ұстағандай езуі көпіріп алыпты.

	— Әлі кіре алмағансыз ба? — деді Досбол мұның түрінен сескеніп қалып.

	Ол бұған жауап берудің орнына, өзіне қайтара сұрау қойды.

	— Біз бюрократизмге неге қарсы тұрамыз, білесің бе? Досбол иығын қиқаң еткізді. Жауапты Өтежан тағы да өзі қайтарды.

	— Егер сенің менде он сом алашағың болса, бермесем соттасуға праволысың. Ал сен бір бюрократтың соңында болымсыз шаруамен он күн жүрсең, ол үшін ешкім жауап бермейді. Есептеші өзің, он күнде ақын қаншама өлең жазады, құрылысшы қанша кірпіш қалайды? Міне, бюрократизм дегенің саған да, маған да, оған да (иегімен директордың есігін меңзеп қойды) белшеден зиян. Таңғалатын түгі жоқ, бұдан да үлкен бюрократтар бар. Оның алдына барғанда бұлар бізден арман болады. Сол өзіне пайда ма? Әрине, зиян. Бірақ амал қанша, бәріміздің де етіміз үйреніп алған. Ертең сен директор болсаң да өстисің. Дәл қазір осы халық үшін түк істеп отырған жоқ. Егер ондай жұмыс істеп отырса, оның менен несі құпия. Көп болса, ойнас келіншегімен сөйлесіп отыр. Онымен менің шаруамды бітіргеннен кейін сөйлесе де болады ғой. Мен ол жұмысына түк те кедергі...

	Директордың алдындағы секретарь қыздың көзінше мынадай сөзді тыңдап тұра беруге батылы жетпеген Досбол шыға жөнелді. Өтежанның әлгі айтқандарының жаны бар. Жалғыз бұл емес, талай бастықтың сөйтіп отыратыны рас қой. Тіпті кейбіреулері мақтан көреді.

	Терезенің алдына түйістіре қойылған екі үстелдің бірінде бұған қарама-қарсы бөлім бастығы отыратын. Келіпті. Оның да аяқ астынан кісімси қалатыны бар еді, бірдеңені шұқылап шыртиып отыр екен. Сондай сыңайын байқаған соң бұл да үндеген жоқ еді, ұйыған тыныштықты иретіле кіріп келген ұзын сары қыз бұзды. Ол ортадан жүретіндей жол қалдырып, бастықтың қатарына қойылған үстелде отыратын. Редакторлық қабілеті шамалы болғанмен, ешкімнен именбей еркін сөйлейтін. Бастығының қыжыртып отырғанын сезіп, әдейі қытығына тигісі келді ме, қолына шиыршықтап ұстай кірген газетті алдына жайып жіберіп, оқи бастады. «Ғалымдар бір топ қыздар мен жігіттерге: «Некеге тұру үшін ең қажетті нәрсе не деп білесіз?» — деген сұрау қойған. Оған қыздардың елу төрт пайызы «махаббат», он жеті пайызы — «рухани жақындық», он алты бүтіны оннан бір пайызы — «сыртқы көрік», сегіз бүтін оннан жеті пайызы — «экономика және тұрғын үй», жеті пайызы — «басқа» деп жауап берген.

	Тұнжырап отырған бөлім бастығы еріксіз жымиып, басын көтерді. Содан соң ұзын қызға қарап:

	— Өзің не дер едің? — деді. Ол:

	— Тоқтай тұрыңыз, енді жігіттердің не дегенін естіп алыңыз! «Берік те, бақытты отбасын құру үшін не керек?» — деген сұрауға жігіттердің жетпіс алты пайызы — «махаббат», он үш пайызы — «тең құқықтылық пен сыйластық», төрт пайызы — «махаббат пен пәтер», бір жарым пайызы — «материалдық игілік пен махаббатты» қатар атаған», ал бұған сіз қалай қарайсыз?» — деп сұрауды өзіне қарай шығарып салды.

	Сонымен, үшеу ара: тұрмыс, неке, отбасы туралы қызу әңгіме басталды да кетті. Едәуір уақытқа созылып барып, сөз соңы ұзын қыздың өзіне тірелгенде: «Кұдай бетін ары қылсын, маған ендігі жетпегені біреудің кірін жуып, тамағын жасау еді», — деп бір ауыз сөзбен бітірді. Дегенмен, әлгіндегідей емес, өзара тілдесіп, өң жылытысып қалған. Досбол осы сәтті пайдаланып, алдында жатқан қолжазбаның жағдайын айтып, бастығына ақыл салып еді, ол:

	— Айтсаң, директордың өзіне барып айт, әйтпесе бірін-біріне жамандағандай болып қалады. Әуелі қолжазбамен толық танысып, пікіріңді жинақтап ал. Бір-екі сөйлемін оқи салып, жетіп барғаныңмен, дәлел болмайды, — деп кеңес берді.

	Бастығының ақылын жөн көрген Досбол, енді ауық-ауық самайын қасып қойып, қинала отырып қолжазбаны оқуға кірісті. Ара-арасында ол да өзінің неге тырысып отырғанын түсіндірді.

	¥зын қыздың қарсы алдындағы үстел талайдан бері бос тұрған. Оған ақын редактор отыруға тиіс еді. Бастыққа жүгіріп тұратын жас жігіт керек болатын. Енді сол жоспары бұзылып, қырт біреу отыратын болған сияқты. Директорға «алмаймын» деп қарсыласып көрген екен, онысынан түк шықпапты. Сірә, ана жақтан ағасы айтып отырған түрі бар.

	— Ол кім деген қырт екен? — деп Досбол мен ұзын қыз екеуінің де құлағы елең ете қалып еді.

	— Е, келеді ғой, көрерсіңдер сонда, — деді де қойды. Ертеңінде жұмыс басталар-басталмастан бөлім бастығын директор шақыртқан. Бірақ ол көп кідірмей, Өтежанды ертіп қайтып оралды. Оны көңілсіздеу таныстырды да, отыратын үстелін көрсетті.

	Үстелдің тартпалары саудырап бос тұрған. Өтежан бір-екеуін суырып көрді де, қолының сыртымен самарқау итеріп қойды. Содан соң Досболға бұрылып:

	— Сөйтіп, келіп қалдық қасыңызға! — деді.

	— Дұрыс, келгеніңіз жақсы болды. Орныңыз құтты болсын! — Дауысы бұрынғыдай емес, өз құлағына да біртүрлі естілді. Оның кешегі айтқандары есіне түсіп, таңғалып отыр еді. Шынында да, біртүрлі адам. Жұмысқа келгелі отырған мекемесінің азуы алты қарыс директорына сондай сөз айта ма екен?! Бұл кім сонда? Мұның әкесіндей жазушылар мен ақындардың есігінің көзінде сүмірейіп кезек күтетінін көрмегені ме, шынымен-ақ?

	— Мен сені түсініп отырмын. Кібіртіктемей-ақ қой, жұмысыңды істе! — деді.

	Қапелімде Досболдың беті өрт шалғандай ду ете қалды. Сол арада есік ашылып, бөлмеге ұзын қыз кіріп келе жатты.

	— О, Өтежан ағай, сіз осында келдіңіз бе? Енді, міне, сізбен бірге де жұмыс жасайтын болдық. Тамаша! — деп екі қолын алдына соза, маңдай тұсына дейін көтеріп, шапалақ соғып қойды. Оның бұтындағы тізесі ақтаңдақ тартқан тар женсиінің ауына үшкүлдеп жапсырған қара былғарының шеті бұратыла басқан сайын алдынан да, артынан да жылт-жылт көрініп жүретін. Өтежан ұзын қыз орнына келіп отырғанша сол жерінен көз алған жоқ-ты. Сәлден соң:

	— Женси киюдің тарихын білесіңдер ме? — деді. Ана екеуі Өтежанға аңтарыла қарады. Досбол:

	— Жоқ, — деді.

	— Ендеше, мен өзім айтайын. Оны о баста Америкадағы негрдің қыздары киген. Қырқыншы қабаттан секіріп өлуге ыңғайлы. Әсіресе секіргелі тұрған кезінде өте сұлу көрінеді.

	Бәрі де ду күлді. ¥зын қыздың өзі де шиқ-шиқ етіп отырып:

	— Ой, ағай, сіз де қай-қайдағыны айтады екенсіз! — деді.

	— Ағайың аман болса, әлі сенің ішек-сілеңді қатырады. Мәз боласың да отырасың. Ақыры жұмыс істеп қарық қып жатқан жоқсың, қолың бос, саған жақсы болды. Ермек табылды. Енді ішің пыспайды, — деп бөлім бастығы әзілге сүйегенсіп ұзын қызға айтарын айтып алды. Мұнысы Өтежанға да ескерткені секілді.

	Сөз сыңайларына қарағанда үшеуі де ескі таныстар сияқты сезілді Досболға. Өтежан да оның сөзін елең қылар емес.

	— Құйттай мүмкіндігім болса, жан тыныштығымды ойлаймын, о несі екен-ей! — деді өзіне-өзі.

	Досбол оның келе салып жұмысқа кіріспей, кетуге ыңғай танытқаны ғой деп ұққан. Бастығы да солай ұғыпты.

	— Өтеке, бүгін жұмысқа мойныңыз жар бермей отырған шығар. Анау-мынау шаруаңыз болса, бітіріңіз! Орныңызды жуыңыз!

	— Ішуге құйттай қуанышым жоқ. Әйтпесе ішер едім.

	— Мына жаңа тұрған қызметіңіз ше?

	— Ой бұл қуаныш бола ма екен, кұлдык қой.

	Содан соң Өтежан сипаланып біраз отырды да, тұрып жүре берді. Оның мына қылығына Досбол жіп таға алмады. Алғаш танысқанда әр сөзін еліте тыңдап, ықыласы ауып қалып еді. Сөзі демекші, сөзінде тұрған дәнеңе де жоқ. Әлгі айтқаны да шындық. Бәлен жыл редактор. Халтурщиктердің бәрі алдын орап, жоғарыдан келеді. Таланттар төменнен, өзінен бастайды. Амал қанша, олардың бұл қылығы бастықтарға ұнамайтын сияқты. «Ол кім еді? Қайдан келіпті?» — деген секілді сұраулар алдын орап тұрып алады. Қысқасы, талантты қорғап, халтурщикті тоса алмайды. Бүгін жарамсыз деп қайтарып берген шығармасы, ертең тақырыптық жоспардан бір-ақ шығады. Содан соң балтамен шауып түсіріп көр. Құмжілік болып, жүйкесі тозып, шұқынып жөндеп отырғаны. Және мұндай авторлар шығармасын қанша жөндесе де, қалай жөндесе де ренжімейді, шықса болғаны. Шығарып алған соң, рақмет айтудың орнына: «мен олай жазбай, бұлай жазып едім. Онымды редактор өйтіп бүлдіріпті, бүйтіп бүлдіріпті», — деп жүрген-тұрған жерінде даттаумен болады. Міне, соның біріне тағы да тап болып отыр. Ендеше, оның несіне мәз болсын. Өзінің Өтежаннан айырмасы ол құсап дереу сыртына шығармай, іштей кіжінетіндігі ғана емес пе?

	Шап-шағын қолжазбаны изектеп жүріп, бір аптадан артық уақытта зорға оқып бітірді. Сірә, бас кейіпкер автордың өзі емес пе екен? Әйтеуір, бір совхоз директорының бұла өскен жалғыз қызы қалаға келіп, жоғары оқуға түседі. Оған өзімен бірге оқитын балалар үйінде өскен жетім жігіт ғашық болады. Қыз оны менсінбейді. Жігіт соңынан қалмайды. Бірде бөлмеде қыздың жалғыз отырған сәтін пайдаланып, жігіт үстіне кіріп келеді. Қыз ашық тұрған терезеден секіріп кетеді. Екі қабат үйдің биігінен секірген қыз тірі қалады. Бірақ жамбасы сынып, кем болып жазылады. Әлгі жігіт сегіз жылға сотталып, ақыры маскүнем болып кетеді.

	Сол қыз осы қалпымен алты күйеуге тиіп шығады. Шығармада осының әрқайсысының тарихы баяндалыпты. Автордың айтпағы — екеумізді бірдей қор еткенше, соған-ақ тие салмаған екем деген өкініші. Амал не, келістіріп айтса ғой, қатып-ақ кетер еді. Бірақ сөйлемі де, сюжеті де іріп тұр. Әлі шығарма жоқ, ниет қана бар.

	Досболдың баспада өткен ондаған жылдарының ішінде көрген құқайы осы ғана ма еді. Талайдың үтір-ноқатын қойып, кикым-сикымын тазартты. Мұны да бірдеңе етер еді-ау!... Жақсы істеп, еңбегімен көзге түсуге талай-талай ниеттенді. Бірақ көретін адамың болмаса, оның да жолы киын екен. Әліге дейін мына бейшара өстіп еңбек етіп жүр екен-ау дейтін ешкім жоқ. Бәлен жыл каңғып, пәтерде келеді. Әлі кезегі жетер емес. Кеше келген сары үрпек балапандар алып кете береді. Тіпті кейде осы өзі істеп отырған баспадан шығатын әңгімелер немесе повестер жинактары құрастырылып жатады. Соған да біріне — «жассың», екіншісіне — «жасамыссың» деген сылтаумен ене алмай қалады. Тым құрыса, шығармасына мін тағып қалдырса ғой, онда арманы болмас еді. Ойпыр-ау, сол жинақтар өз қолынан өтеді ғой. Жабық конкурста екінші бәйге алған бір шығарманы сондай жинақтарға қосуға жарата алмай, үстінен өңдеп шыққаны бар. Өкініштісі сол — өзінікі тұрып, өңдеп берген шығармаларының қасқайып бәйгеден келіп жататыны. Дегенмен, директордың алдынан өтіп, ескертіп қойғаны теріс болмас.

	Осы ойын директорға қалай жеткізудің амалын ойлап отыр еді, алдында отыратын қызының өзі келіп, есікті айқара ашып тұрып:

	— Директорға! — деп басын қиқаң еткізді.

	«Мен», «мен» деп әрқайсысы қолдарымен кеуделерін басып, бастарын шұлғысып еді, қыз иегімен Досболды меңзеді. Көктен тілегені жерден табылғандай, кідірмей тұра жөнелді.

	Тілегіне жараса, директоры жайдары отыр екен. Бұған әзілдей сөйлеп, жылы қабылдады. Әлгінде ғана сары уайымға салынып, жасып отырған Досбол, лезде көңілі көтеріліп, көпсіп шыға келді. «Әншейін былай ойлағаным болмаса, мен туралы директордың ниеті дұрыс екен-ау», — деп түйді ішінен. Содан соң қысылмай, өзін еркін ұстады. Қолжазбаның жай-күйін толық баяндап шықты. Бірақ директор мұнысын құптай қоймайтын сыңай танытты. Сонда да бірден бұйырмай, өзіне сала, әйтсе де бас тарта алмастай етіп, түсіндіре келді де, ең соңында осы қолжазбаны қайтсе де жөнге келтіруге міндеттеп шығарды.

	Досбол дәлізде келе жатып, әлгінде қалай шырмалып қалғаны жөнінде ойланып көріп еді, директор тарапынан ешқандай басымдылық болмағанын, тіпті жоғарының телефонынан да сескенбегенін (бәрібір оны бұл естімейді ғой), әйтеуір құтылудың мүмкіндігі болмағанын сезінді. Енді өзі істеген істі өз мойнымен көтеру ғана қалған секілді.

	Бөлмеге еңсесі түсіп, ауырлап кірді. Өтежан әңгіме айтып отыр екен. Бөлім бастығы мен ұзын қыз оның сөзін тыңдауды тоқтата салып, Досболға назар аударды.

	— Не болды? Неге шақырыпты?

	— Мына қолжазбаны тағы да қайтара алмайтын болдық. Анау жақта бірдеңесі бар сияқты. Біздің жауабымызды естімей жатып-ақ, директордың құлағын бұрап қойыпты.

	— Е, несі бар. Жөнде десе, жөнде. Белгілі жазушы болмағаныңмен, «белгілі өңдеуші» деген атың бар емес пе. Атағы — автордікі, бейнеті — сенікі, — деп бөлім бастығы мырс-мырс күлді. — Содан соң, — иә, — деді Өтежанға, әңгімеңді жалғай бер деген ишара танытып. Ол Досболға әңгімесінің басын қайталап түсіндіріп жатпай, келген жерінен бастай берді. Сірә, Өтежанның әңгімесі жек көретін қарт ақындардың бірі туралы болса керек.

	— Әйелі жас болғанға, өзін жаспын деп ойлайды ғой деймін. Сыптай боп стиляга балаларша киініп, дудыраған бурыл шашын арыстанның жалындай жалбыратып қоя беріпті. Арақ ішіп алып, басым ауырып жүр еді, кездесе қалып: — «Сен неғып ойланып жүрсің?» — дегені. — Енді қайтеміз, ойланбай? Мен өзім үшін де, сіз үшін де ойланып жүрмін. Өйткені сіздерге қалғаны тек қана құрмет. Ал бізге қалғаны — ой, — дедім.

	Аналар ду күлді. Досбол аңтарылып, әрқайсысының бетіне қарады. Әйтсе де бұлардың неге күлгенін түсінген де, сұраған да жоқ. Қинала-қинала қолжазбаға шұқшиды.

	Сонымен, күн артынан күндер өтіп жатты, өтіп жатты. Досболдың шаншылып-ақ отырғаны. Бірақ қанша шаншылғанымен бір-бірінен қашып, қожырап жатқан оқиғаларды жинақтай алмай әуре. Кейде әлдекімге кіжініп, өзіне-өзі сөйлеп отырғанын сезбей де қалады. Тіпті сіркесі су көтермейтін халге жетті. Тартпасында қиналмай, қызыға оқып шығып, үтір-ноқатын қойып, өндіріске жібере салатын, елде тұратын екі-үш жігіттің қолжазбасы жатыр. Соларды тоқтатып қойып, мынадай берекесіз жұмыспен шұғылданып, уақыт өлтіріп жүргені мынау. Олар туралы айтып еді, Бас редактордың орынбасары Жұрынбек:

	— Оның кім? — деді.

	Бұл сұрау соңғы кездері Досболға көп қойылатын болған. Соған шамдана қалған ол:

	— Әкесінің баласы, — деді қиқарланып. Бірақ Жұрынбек жанашырлық білдіргенімсіп, ішіне тарта сөйледі.

	— Мейлі ғой, кімнің баласы болса да. Ондайларды шығара берсең, Досбол маған өстіп жақсылық жасап еді демейді, ертең басыңнан секіріп кетеді.

	— Талантты жастарды тауып жариялау мен үшін емес, баспа үшін. Ал, баспа — халықтікі. Секірсе, секіріп кетсін!

	Екеуінің арасындағы бұл әңгіме осымен біткен. Бірде тұқшиып отыра-отыра әбден жалыккан Досбол басын көтеріп, үстелге шалқалай керіліп алып, осы жайды әңгімелеп еді, Өтежан кеңк-кеңк күлді. Содан соң:

	— Өзің әлі қызыл иек бала екенсің ғой, — деді бұған таңырқай қарап, — бір жас, жақсы ақын дүниеге келсе, қызғана қаламыз. Өйткені ол нарық бұзады ғой. Біреу келіп, бес жүз сомның кілемін жүз елуге беремін десе, оны қасындағылардың қайсысы жақсы көреді.

	Сонда барып: «Е-е, — деді Досбол ішінен, — таланттардың көлеңкесінде қаламын деп қорыққаны екен ғой Жұрынбектің. Бәрібір, ешкімнің көлеңкесі түспесе де ештеңе тындыра алмайтынынан хабарсыз екен-ау, бейшара!»

	Кейін осы тәсілмен жасалған қиянаттың зиянын сан рет байқады. Дер кезінде шықса, жұртшылықты жалт қарататын шығармалардың бойынан уақыт көп нәрселерді жеп қояды екен. Ажары тайып, сезім шарпитын сулулықтың қуатынан ажырап қалған кәрі сұлу секілді салқын тартады екен.

	* * *

	Бұлар көктем шығып, көк өзек кез басталғалы бері конфет тістеп отырып, шай ішетін. Мұндайда әңгіме сан түрлі тақырыпқа ауыса беретін. Бірде Досбол «ирис» деп аталатын қоңыр конфеттің шетінен тістеп көрді де:

	— Мынаның дәмі сары ірімшіктің қайнатылған суына ұқсайды екен. Баяғыда әжем қайнатып-қайнатып, әбден қойылған соң сабынша домалақтап алып, сақтап қоятын. «Екіқабат әйелдің қиналмай босануы үшін ем», — деп отырушы еді. Толғатып жатқан кезінде ішкізе ме, әлде... Есімде жоқ, бірдеңе ететін, — деп еді, Өтежан оған қарсы сұрақ қойды.

	— Қазір сары ірімшік пен осы конфет сатылып жатса, қайсысын алар едің?

	— Әрине, сары ірімшікті.

	— Онда қазақ өзгерген екен. Егер осыдан жиырма жыл бұрын болса, конфетті алар еді.

	Дастарқанға жақындамай, шайды өз үстелінде оқшау ішіп отырған бөлім бастығы да сөзге араласты.

	— Қазақтың өзгергенін сонша нәзік, жіңішке дәлелдеудің қанша қажеті бар. Бұрын қазақтың қай қызы алты байға тиіп, содан соң, ол туралы роман жазып еді.

	Тағы да бұл бөлмеден ду етіп күлкі көтерілді. Ашық есіктен ары өткен-бері өткендер мойындарын бұрып, қарап қойып кетіп жатты. Жұрынбек солардың арасынан бұларға арнайы бұрылып:

	— Тіпті көңілдісіздер ғой! Күлкілеріңіз жарқын-жарқын естіледі, — деп сойған түлкідей ыржиып кіріп келді.

	Мұны осындағы редакторлардың бәрі де: «Халтурщик, жағымпаз», — деп жек көретін. Бірақ көпшілігі сыртынан айтқанымен, бетпе-бет келгенде «Жүрекелеп» жөнелетін. Көбіне Досбол ғана қарсы келіп қала беруші еді. Казірде сөз тыңдап кіргенін жақтырмай, қырсыға жауап қайтарды.

	— Докторлар: «күліп жүрсең денсаулығың жақсы болады» деген. Сол үшін ғой. Әйтпесе, қайбір күлкіміз келіп отыр дейсің!..

	Жұрынбек не дерін білмей, үнсіз тұрып қалып еді, ұзын қыз:

	— Ағай, отырыңыз! Шай ішіңіз! — деп астына орындық, алдына бір кесе қара шай қойды. Ол енді амалсыз отырып, ыстық шайды сораптап ұрттай бастап еді:

	— Әлсіз адам айқайшыл болады. Күштілер үндемейді ғой. Көрдіңдер ме, біз күлкіміздің себебіне дейін түсіндіріп, бәйек болып жатырмыз. Ал бастық біздің күлкіміздің себебін неге сұрағанын айтқысы келмейді, — деді Өтежан кекесінді дауыспен.

	Жұрынбек не ашуланарын, не қоярын білмей, қызарақтап қалып еді, бөлім бастығы:

	— Дұрыс Жүрекеңдікі, — деді жуып-шайғансып, — халқымыз: «Жылағанды сұрама, мұңы бар. Күлгенді сұра, көргені бар», демеуші ме еді.

	Ары қарай сөз қуған ешкім болмады. Өтежан шет-шеті жыртылып, сарғайып кеткен бір хатты алып, қағазға желімдей бастап еді:

	— Оны не істегелі отырсыз, Өтеке? — деді Жұрынбек те енді әңгіменің бетін басқа жаққа бұрын, сыр білдірмей кеткісі келіп.

	Ол:

	— Мен мұны музейіме қоямын. — Отырғандар ду күлді. Әбден күлкі басылған соң, — жоқ, әдеби музей болады түптің-түбінде. Сонда осыны қоймағанда... — деді жайымен.

	¥зын қыз майыса созылып, еркелей сөйледі.

	— Ту, Өтежан ағай, тіпті өлген кісіні күлдіреді екенсіз!

	— Жоқ, шырағым, мен мүлде күлдіре алмаймын және ештеңені де күлкі үшін айтпаймын ғой. Күлдіргіштің өзі неше түрлі болады. Біздің ауылда бір күлдіргіш болды. Ол енді қасқа нағыздың өзі еді. Онымен бірге жүрген адам түк абырой таппайтын. Қайдағы бір ұятты жерде күлдіретін. Содан соң жұрт одан аулағырақ жүруге тырысатын.

	Бірде ауылдағы аса беделді адамның шешесі қайтыс болып, көңіл айтуға әлгі күлдіргіштен жасырын жиналдық. Бірақ ол көріп қалып, ілесіп алғаны. Қалмайды. Амалсыз біздің жігіттердің біреуі жалынды.

	— Ей, айналайын, сен бізді осы жолы күлдіре көрме! Масқара боламыз. Егер күлдірмесең, ешкім егіз лақ тауып тұр, соның бірін саған беремін.

	— Мақұл!

	Екеуі қол алысты. Келдік. Көңіл айтылып бола бергенде, әлгі күлдіргіш қасындағы жігітті бүйірінен түртіп:

	— Ей, әлгі маған беретін лағың еркегі ме, ұрғашысы ма? — дегені. Ал кеп күлейік. Мәнісін түсінгеннен кейін, жаңағы шешесі өліп отырғанның өзі де күлсін келіп.

	Сол сияқты, осы әңгіме үстінде күлкіні Жұрынбектің өзі бастады. Едәуір күлісіп алған соң, жасаураған көзін сүртіп шығып кеткен.

	Тағы да баяғысынша уақыттың белгісіз ағыны жылысып өтіп жатты, өтіп жатты. Бұл аралықта Досбол қолындағы қолжазбадағы кейіпкерінің үш күйеуін қысқартып, үш күйеуін қалдырып, өндіріске тапсырып қойғанына көп болған. Кеше жұмыс аяғына қарай соның сүйінші данасы келген. Таңертең тың көзбен бас-аяғын қарап шықты. Версткадан былшықтанып қалған бір-екі әріп байқалмаған екен, тазартқан кезде өзгеріп кетіпті. Бірақ бәлендей ойсыраған қате болмапты. Содан соң екі көзді тарс жұмды да қол қойды. (Өйткені оған көрегендік жасағанмен еш пайдасы жоқ еді...) Бөлім бастығының қолын қойғызды. Енді Жұрынбекке қарай шыққан беті болатын. Дәлізде қарсы алдынан директор кездесе кетті. Мұны көрген директор күлімдеп, әзілдей қарсы алды. Бұл ойлады тапсырмасын орындағаныма іші жылыған екен ғой, егер шынымен ықыласты болса, үйдің жағдайын тағы бір ескертіп қояйын деп.

	— Сәлем!

	— Сәлем!

	Екеуі жылы шыраймен қол алысты. Қолындағы кітапты көрсетті. Алайда директор оған мән бермеген сыңай танытты. Досбол оның бұл райынан тіксініп қалып еді.

	— Ей, Досыке, өзіңнен бірдеңе сұрайын деп едім, — деді, ренжімейсің бе дегендей пиғылмен.

	— Сұраңыз! — деп бұл да лып ете қалды.

	— Осы сен бөлмеңде үнемі күліп отырады дейді. Оның себебін сұрағандарға: «Дәрігерлер күліп жүр. Денсаулығың жақсы болады деген», — деп жауап береді екенсің. Сол дәрігерлер маған да күліп жүр деп еді, мен күлейін десем де күле алмаймын. Ал сен қалай күле бересің?

	Әуелгіде Досболдың қаны дүр етіп басына тепті де, құлақ-шекесі дыңылдап барып басылды. Сол сәт есіне мынадай жауап сап ете қалды.

	— Оның түк те қиындығы жоқ, — деді Досбол директорының бетіне күлімдей қарап тұрып, — Өтежанның қасына отырып алсаңыз болды, күле бересіз.

	Директор әуелгіде мәз болып күліп алды да, есіне оқыс бірдеңе түскендей қалт тоқтай қалып:

	— Жоқ, Өтежанның қасына отырып алып деме! Өтежанды қасыңызға отырғызып алып де! — деп түзеді.

	Содан соң Досбол дереу түзеп айтты. Екеуі де мәз болысып, екі жаққа жүріп кетті.

	Жұмыстан кейін Досбол мен Өтежан Қарасуға бірге қайтты. Келе жатып, Досбол осы әңгімені айтып беріп еді, Өтежан:

	— Ойпырмай! — деді оқыс бір жеріне шаншу тұра қалғандай, — директорың маған өз орнын ауызша да қимайды екен-ау, ә?! О несі екен, ей?! Тым болмаса, ауызша қия салуға болады ғой!

	— Директорың дейсіз ғой, өзіңіз басқа жақта жұмыс істейтіндей-ақ?

	— Ол өзі де біледі менің оған бағынбайтындығымды. Жалпы мен Құдайдан басқаны мойындамаймын ғой. Кейде о кісінің өзімен де айтыса кеткенде итжығыс түсетінім бар. Бір жақсысы, Құдай бұлар құсап көтензорлық жасамайды. «Тілімді алмасаң өзің біл, сазайын кейін тартарсың» дейді де қояды.

	Екеуі әңгімелесіп тұрып, он алтыншы автобусты ұзақ күтті.

	Сол күні қар жауып, кешке қарай шаңқайып ашылған еді. Қызыл шұнақ аяз бет қаратпай қарып тұрған. Аяғын аяғына соғып тыпыршыған жұрттың біреуі бұларға көзінің астымен, екіншісі қиығымен қарап қойып, таңырқаған кейіп танытады. Әлде бұл екеуінің алаңсыз мәз бола кіріскен әңгімесіне, әлде Өтежанның мыжырайылған қоян тымағының астынан дудыраған желке шашы мен самай сақалына таңырқайтынын Досбол ажырата алмады. Анадайдан бұрылып келе жатқан автобустың шекесі көрінгенде барып, тағы бір басқа әңгіменің шетін шығарды.

	— Менің қарғысым жаман. Біреуді қарғағалы жүрмін. Бірақ уақытым жоқ. Енді қарғай берейін десем, міне, өстіп автобус келіп қалады, — деді. Досбол жолдасының мына тосын сөзіне ішек-сілесі қата күлді. Күле жүріп автобустың есігіне кимеледі. Иінтіресе тұрған кілең қалың киімді адамдардың арасынан еркін қозғала алмай, қысылып-қымтырыла қойнына қолын салып жатып, сөзін аяқтады. — Бес тиын іздеп әбігерленіп жүргенде ұмытылып қалады.

	Автобустағылар да бұл екеуіне бір түрлі қарасты. Кейбіреулері жаратпай, иығымен қағып, кеудесімен итеріп, ұнатпаған бұлқыныс танытады. Оған қыңған Өтежан жоқ, Досболдың езуін жиғызбады. Сөйтіп, жол бойы күндізгі беймаза тірліктің кокыр-сокырынан көңілдері тазарып қалған бұлар Қарасудың аялдамасынан сергек, көңілді түскен. Сәл жүрмей-ақ алдарынан көк есекке фляг теңдеген Биғабыл шал шықты.

	Өтежан боз қырауланған аязды кеште есектің соңынан бүрсеңдеген шалды тоқтатып:

	— Қайда барасың, ақсақал? — деді.

	Шалдың құлағы онсыз да шабан еститін. Қылшығы қырқылған, ескі, қолдан тігілген түлкі тымағының құлағын түсіріп, бауын иегінің астынан ілмектеп байлап тастапты. Мүлде естімепті.

	— А-а-а! — деп бетіне қарады.

	— Мына суықта жатпайсыз ба, үйде? — деп құлағына айқайлады.

	— Е-е-е! Суға.

	— Көшелеріңізде колонка бар емес пе?

	— Ей, құрғырыңның шүмегі қатып қалған ба, қозғалмайды.

	Шалдан бөліне беріп, Өтежан Досболдың бүйірінен түртіп өзіне қаратып тұра қалып:

	— Ей, — деді Досболға, — Біз кейде былжырап анау-мынау дейміз. Қалай десек те орыс халқы ұлы халық. Олардың өле жатқаны бізді зерттеп біліп алған. Баяғыда біздің ауылда жүретін Иван деген жалғыз орыс: «Колонка бұзылып қалса, қазақтар оны жөндемейді. Есегіне бидонын теңдеп алып, суға кетеді. Есектері сондай ақылды. Қораға өздері келеді. Ондай есек циркте де жоқ», — деп бүкіл қазаққа күлетін. Міне, соның айтқаны рас. Бұрын да осындай болатынбыз. Космос дәуірінде де сондаймыз.

	Өтежанның бұл сөзіне Досбол манағыдай жырқылдап күле алмады. Көшедегі колонка қатып қалса, өз үйінің де сусыз отырғаны есіне түсті. Керек болса, мұнда Биғабыл шал секілді есек те жоқ. Қазір көршілердің бірінен қоларба сұрап алып, флягін тиеп, үйіне де кірместен, Биғабылдың соңынан жаяу жүгіреді.

	Енді Досбол үйіне жетуге асықты.

	***

	Досбол жұмысқа кешігіп келді. Жеті қараңғыда бидонмен көш жерден су әкелді. Есік алдындағы күркенің астында тас шеге болып қатып қалған көмірді шауып босатты. Үй жылып, тамағы піскенше түннің бір уағы болған. Әрі мұздап, әрі шаршағандықтан ба, бойы жылып, қатты ұйықтап қалыпты. Тұрғаннан кейін де әйеліне көмектесіп, тамызықтық ағаш ұсақтап, пешке көмiр салып, күң тірліктің күйбеңімен уақытын тағы да өткізіп алған. Оның үстіне, бір қиырда тұрады. Автобустан автобусқа ауысып жүріп зорға жетті. Осы тіршілігіне өзі де ренжулі еді. Бөлім бастығының тырысып отырғанын көріп, онан сайын қобалжи түсті. Жұмысқа зауқы соқпай, мең-зең қалыпта отыра берді. Өтежан бір автормен сөзге таласып отыр екен. Оның кей сөзі ғана құлағына еміс-еміс естіліп қалып жатты. Бір кезде ол өзеленіп:

	— Сөз өнерінің шын мазмұны — адам өмірі! — деді.

	Қасында отырған автор бірдеңе деп міңгірледі. Өтежан тіпті шоршып түсті. Досбол еріксіз назар аударды.

	— «Жақсы сөз, жаман сөз» деген сөз жоқ. Сөздікте тұрғанда бәрінің құқы бірдей. Қарайып отырған кезде екеуіміз де бірдейміз. Сырттан қарағанда, екі адам отырған боп көрінеміз. Бірақ қайсымыздың шын ақын, қайсымыздың халтуршик екенімізді ешкім білмейді. Сөз де сол секілді. Алайда, есіңде болсын, жақсы сөз болады — тек өзінің орнында тұрғанда ғана. Ал сөздің орнын табу үшін синонимдерді нөсерлетіп тіркей берудің қажеті жоқ.

	Автордың Өтежанды айтысып жеңе алмасына әбден көзі жеткен секілді. Қарсы дауды қойып, мөнді-мөнді бола бастады. Содан соң Өтежан оны жұбата сөйледі.

	— Адам баласы өзі адамдық сатыға көтерілгеннен бері қарай жақсылықты, қайырымдылықты дәріптеп келеді. Бірақ жамандық та теңдей өсуде. Сірә, екеуі о баста егіз жаралған болар. Ендеше, менің сізге тек жақсылық ойлап отырмын дегеніме сенбеуіңізге болады. Әйтсе де, жамандықтан жақсылықтың бір дәрежесі жоғары. Жамандықтың кемдігі — абыройсыздығы. Ал менің абыройсыз іске барғым келмейді. Демек, маған сенгеніңіз жөн. Жөндеңіз, көп жөндеңіз! Мен айтқан жердің бәрін жөндеңіз!

	— Онда түгел қайта жазуға тура келді ғой.

	— Иә, солай. Қайта жазыңыз!

	Ол сөз батпайтын тас жүрекке тап болғандай меңірейіп отырып-отырып, қолжазбасын тастап шығып кетті.

	— Саудагер, — деді Өтежан өзіне-өзі күбірлеп, — үстіндегі дубленканы қара, Болгарияныкі. Барахолкада екі мың сом. Ақша жетеді. Енді оған атын шығарып, абырой сатып алмақшы. Егер осы ниетін жасырмай қағазға түсіріп әкелсе ғой, онда кітабын шығарып беруге болар еді.

	Содан соң бұл бөлмеде әлгі автордың кім екені, қайдан келгені, тағы басқа деректері туралы әңгіме басталды.

	— Ағай, — деді ұзын қыз Өтежанға созыла, әндете сөйлеп. — Ол авторыңыз кеше күні бойы Жұрынбек ағайдың қасында отырып, кешке қарай директордан өзгесін ертіп кеткен болатын. Аузың жаман демеңіз, бұдан құтыла алмайсыз!..

	— Бірақ мұның өлеңдері Жұрынбектікінен тәуір, — деп күлді Өтежан.

	Сөзге манадан үнсіз отырған Досбол араласты.

	— Ендеше неге қайтарасыз? Жұрынбектің кітабы шығып жатқан жоқ па?

	— Шыққанды айтасың, — деп күлді бөлім бастығы, — лауреат ақындардың ішіндегі ең мықтысының алғы сөзімен кетіп барады.

	Бұлар өстіп, әр сөздің басын бір шалып отырғанда әлгі автор қайта айналып кірді. Кірді де Өтежанның қасына келіп, манағы орнына отырды. Ал бөлмедегілер әңгімені тоқтатып, әрқайсысы өз алдарындағы қағаздарына шұқшия қалған. Ол сәл сипақтап отырып, сағатына қарады.

	— Өзі түс те болып қалыпты-ау! Тамаққа қайда баратын едіңіздер? Бір жерге барып ауқаттанып қайтсақ қайтеді? — деді бәріне түгел айтқанын аңғартып.

	Ешкімнен жауап бола қоймаған соң, Өтежанға арнайы айтты. Және ресторанға деп ашық шақырды. Содан соң Өтежан оның бетіне үңіле қарап тұрып:

	— Мені кім деп, не үшін шақырып отырсың? — деді. Ол:

	— Енді, ағасыз, үлкен ақынсыз, сыйласып, былай әңгімелесейік, — деп күмілжіді.

	— Сонда қалай, екеуіміздің арамызда достық әңгіме болады деп сенесіз бе?

	— Әрине...

	— Онда мен жақында осы жұмыстан шығамын. Сонда сен Өтежан деген ағам бар еді деп, үйге іздеп келіп шақыр! Сонда сені шын дос деп танимын. Катын-баламды ертіп тұрып барамын.

	Түгел күлді. Әлгінің өзі де күлді. Өтежан ғана сазарған бойы отыра берді.

	Бұл күні түстен кейін директордың кабинетінде өндірістік жалпы жиналыс болды. Досбол бұрынғыдай емес, директор мен Бас редактордың алдындағы қыздардың өзімен қарым-қатынасынан бір салқындық сезініп жүретін. Оны Өтежан да байқаса керек, бірде «мына қыз саған буржуй көргендей қарайды ғой», — деп әзілдегені бар-ды. Былайша, ауылының алыстығынан бүгінгідей анда-мұнда кешігетіні болмаса, бүлдіріп қойған ештеңесі жоқ сияқты. Дегенмен, жүрегі әлдебір салқындық сезгендей еді. Содан да болар, жиналысқа соңына ала келді. Бірақ қас қылғандай есік жақта орын қалмапты. Тұп-тура төрде, бастықтардың қасында бір орын бос тұр екен, мұны соған шақырып отырғызды.

	Өзіне жаудырай қараған көп көзден құлақ шекесіне дейін қызарып кетті. «Осы президиумдағылар жұрт алдында қысылмай-қымтырылмай қайтып бедірейіп отыра береді екен», — деп ойлады ішінен. Өстіп отырып, уакыттың өткенін аңғармай қалса керек, жиналысты әлгінде ашып, сөз алған директордың аузынан өз аты шыққанда ұйқыдан оянғандай селк ете калды. Енді түзеліп отырып құлақ түрді. Сөз баяғы өзі тапсырған әйелдің кітабы туралы екен.

	— Досбол талай жылдан бері сыннан өтіп келе жатқан редактор. Өз басым сенім артушы едім. Мына бір авторды қайдан тапқан. Кейіпкері үш күйеуге тиеді екен. Сонымен, жастарға қандай тәрбие бермекші?!. А мораль...

	Өтежан анау шеттен дауыстап:

	— Ойбай, оның күйеуі о баста алтау болатын. Үшеуін қысқартып, обалына қалған тағы осы Досбол! — деді.

	Зал ду етіп, тез басылды.

	Досбол директорын жаңа көргендей аңырайып бетіне қарады. Тілі байланып қалған секілді, не дерін білмей, сол беті отыра берді. Залдан тағы біреу:

	— Мүмкін, оның мұнысы мораль емес, тағдырға қатысты шығар? — деп күмілжіді.

	Директор сәл іркіліп алып, сөзін ары қарай жалғастыра берді. Ал Досбол өзінің датталғанын да, ақталғанын да сезбей қалған. Тек соңынан Жұрынбек сөз алып:

	— Жаңа көрдіңіздер ғой, бұларға ештеңе айтуға болмайды. Өстіп бірі атып, бірі қағып, қылжаққа айналдырып жібереді. Осы үшеуінен басқа білгіш жоқ. Бірақ шығарған кітаптарының іші толған қате. Әңгімелесіп, біреулерді сайқымазаққа айналдырып, күліп отырып оқыған соң не көрсін. «Автобуста тақасып тұра қалды» — дейді де, жібере береді. Өтежан шыдамады білем, орнынан қарғып тұрды.

	— Ей, Жұрынбек жолдас! — деді әр сөзін шегедей қағып, нығыздай, тепсіне сөйлеп, — егер қазақтың әр сөзін өйтіп теріс аудара берсек, онда не болғаны. Ойлашы өзің, дәл қазір не деп мандырап тұрғаныңды. Ей, сенің алдағы айтып тұрған «жібередің» не?!.

	Әйелдер жағы бетін басып, теріс қарады. Жігіттер қайтадан гу-гу етіп басылды.

	Бұл әңгіме сонымен қалды. Содан сон Жұрынбек әйгілі бір халтурщиктің жақсы безендіріліп шығарылған қалың кітабын «жылдың жақсы кітабы» деп ұсынды. Әдетте, мұндай кітаптарға өзіндік пікірі жоқ, иіс сезбейтін біреулер редактор болушы еді, бұл жолы да солай екен. Қазақ мектебін бітірді деген аты болмаса, бір сөзін қазақша, бір сөзін орысша айтатын домаланған ақ бөрте қыз болып шықты. Жұрт: «Әкесі облыстағы бір дөкей екен», — десіп жүретін. Сірә, сол рас болғаны ғой. Әйтпесе осы Досбол өмірі қалам ұстап, әдебиетпен айналысып көрмеген бір қарт инженердің кітабын өндеп шығарғанда, бұған ешкім бір ауыз рақмет айтпағанды. Ал кітап жазушылардын съезінде мақталған болатын. Енді, міне, тым болмаса, ана тілін жөнді білмейтін қарғадай қызды Жүрынбек жолдас аузы көпіргенше мақтап тұр.

	Әр жер-әр жерден: «Өй, бұл ұят емес пе, өзі жарамай қала жаздап, дау-дамаймен әрен шыққан кітап. Енді келіп, оны баспанын мандай алды кітабы деп бағаласақ...»

	— Жолдастар, пікірлерінді сонынан, ашық айтындар! — деп қалды директор.

	Жұрынбектін, сөзі біткеннен кейін жиын ағасы:

	— Ал кімде, қандай пікір бар? — деп еді, ешкім үндей қоймады. Содан сон: «Қане, сен не дейсін,?» — деп әркім-әркімнін, атын атап, түсін түстеп сұрай бастады. Бірақ олардын бәрі де: «дұрыс қой, соған қосыламыз», — дегеннен аспады. Ақыры баспанын жыл ішінде абыройын осы кітаптын алатынына көзі жетті білем:

	— Менде пікір бар, — деп Өтежан қолын көтеріп, орнынан тұрды, содан сон жұртты түгел көзден кешіріп, барлай бір қарап алды. — Менінше Жұрынбек жолдастын пікірі дұрыс. — Кабинет іші сілтідей тынды. — Жылдын жақсы кітабы деп бағалауымыз керек. Өйткені жақсы кітап та, талантты авторлар да аз ғой. Баспаны таланттар ұстап отырған жоқ. Біз жылына екі-үш жүз кітап шығарамыз. Асса, сонын он-он бесі ғана жақсы, жарамды дүниелер. Ендеше, азшылық көпшілікке бағынуымыз керек...

	Жұрынбек қызарақтап, онын сөзін бөліп жіберді.

	— Әуелі өзің сондай кітап жазып ал!..

	— Онын рас, — деді Өтежан жайбарақат қана, — Мен ондай кітап жаза алғаным жоқ. Ал сендер жаз, жазып дейсіндер, жазғанмен баспайсындар ғой. Секретарлар туралы жаз шыққан біреулерді көрсетесіндер, содан сон оны сына дейсіндер. Жазған сон күйрете жазу керек. Пара алатындарды, қартайғанша жүретіндерді, кісінін үйіне барғанда тамаққа тоймайтындарды... құрысын, көп қой адамда тізе берсен кемшілік...

	— Жолдастар, әзілге айналдырмайық! — деді жиын ағасы.

	— Менікі әзіл емес, — деді Өтежан отырып жатып. Бөлмеге келген сон Досболдан:

	— Сен халтурщик дегеннін қазақшасын білесін бе? — деп сұрады.

	Ол әуелі иығын қиқан еткізіп, қайдан білейін дегендей сынай танытты да, іле-шала:

	— Шалағай деген сөз шығар, — деді.

	— Бұл да дұрыс. Дегенмен, «тамтықсыз» дегенге жақындау. Ал осы тамтықсыздар адам адам болғалы тіршілігінде дарындыларға есе беріп көрген емес. Баяғыда ауылда қыз ұзату тойы болатын. Кешкісін киіз үйдің іргесін тұріп тастап, қыз-келіншектер іште, жігіттер сыртта, айнала жұптаса отырып, әрқайсысы өз әріптестерімен айтысатын. Әрине, оның бәрі әнші де, ақын да емес. Ішінара сөз қуып, сілкілесіп айтысатындар болады. Сондайда қайдағы бір сөзінің тамтығы жоқ қулар келіп, сауға сұрайды. Енді әлгі әнші, ақын жігіттер амалсыз орнын беруге мәжбүр болады. Бермесе, аздан соң шатақ басталады.

	Сен «Иғой-й-й», «Ахоу-у-у» дегенді білесің бе? Бұл олардың барқыраған жаман дауысын көтеріп алудын әдісі. Байқайсың ба, мұндай қосымшалар ешбір әнші-ақындардың әндерінен кездеспейді. Бірақ әлгі «Ахау» мен «Иғай» өз кезінде оларға есе берген емес. Тек, өлмей жеңбейсің. Бұл өзі бұрын да солай болған. Бүгін де, ертең де солай болады. Ендеше жаңағының несіне таласамыз. Алсын сыйлығын. Біз оны көпсініп отырмыз. Ертең одан да жоғарғысын алуы мүмкін, — деп Өтежан халтураның мәнін ұзақ түсіндірді. Досбол да күйінгеннен айтылған сөз екенін сезініп, үнсіз тындады. Ішінен Өтежанның: «Әлсіз адам айқайшыл болады. Күштілер үндемейді ғой», — дейтінін ауық-ауық есіне алып отырды. Шынында да, күштілердің ешқайсысы көп сөз шығындамайды.

	Бүгін де аспан шайдай ашық екен. Шыңылтыр аяз шыққан бетте бетін, мұрнын, құлағын шымшылай бастады. Аялдамаға жетпей жатып-ақ тымағының құлағын түсіріп, басып киді. Бет-аузын уқалап-уқалап, ысқылап қойды.

	***

	Әдеттегідей, аялдамада адам көп екен. Әдеттегідей автобус та көп күттірді. Сөйтіп, Досбол да үйіне жұлдыз жамырағанда зорға жетті. Суық Қысқан кезде Қарасудан көтерілген буалдыр көшені басып алыпты. Бумен бірге мұрнына әртүрлі сасық иіс келді. Суық Қысқанда өстіп, Қарасудың сасып кететін әдеті. Оған қаладан шыққан қоқыс пен мұржадан көтерілген таскөмірдің ысы қосылып, жүрегін лоблытты. Бір-екі рет лоқсып алды. Лоқсытпай қоя ма, таңертең қақырығы қап-қара көмір боп түседі.

	Боз қыраулатып үйге кіргенімен, тұмсығы жылынбады. Әйелі пысылдап от жағып жатыр. Кішкентай қызы балабақшадан келген күйі шешiнбей, шешесінің жанында тұр. Құрғақ тамызық та мардымсыз екен. Көмір де қалмапты. Ізінше қайта шығып, лапастың астында мұз шеге боп қатып жатқан көмірді оя бастады. Лом тиген сайын шақылдап басы-көзіне ыршыды. Брезент қолғаптың сыртынан өткен темірдің суығы да алақанын қарып жіберді. Әйтсе де, ет қыздыра, тез-тез қимылдап, әп-сәтте бір шелек көмір алып кірді. Енді оны су құйып шыламақ болып еді, бидон қатып қалыпты. Содан соң үлкен пышақтың ұшымен шұқылап, бидонның мұзын ойып еді, ортасында қатпай қалған азғантай су бар екен. Соны құйып, шелектегі көмірді шылады. Өстіп күң тірлікпен күйбеңдеп жүріп, ас ішіп, ауыз жылытқанша, түннің де бір мезгілі болыпты. Қалжырап барып, төсегіне қисайды.

	Досбол осылайша әр күнді саусағымен санап өткізіп жүрді. Бүйтуіне тағы бір себеп бар еді — көптен пәтер ақысын да төлемеген. Қожайыны алыс отардағы қойшы. Мынадай ақ қар, көк мұзда ол байғұстың қолы да тимей жүрген болса керек. Бір күні келіп сұрай қалса, несін береді. Бар сенері — он үшінші жалақысы. Басқа табысы тамағы мен жолына кейде жетіп, кейде жетпейді. Осының бәрі еңсесін езген Досбол фойеде жалғыз өзі қабаржып тұр еді, коридорда кетіп бара жатып, Жұрынбек көріп бұрылды. Ол бұрынғысындай көңілді көрінді. Мұрты жыбырлап, күле сөйлеп амандасты. Екеуінің үстіне Өтежан келе қалды. Өзінің ескі әдеті бойынша, бұл екеуінің не айтып тұрғанына қарамастан, бұзып-жарып сөйлей келді.

	— Әлгінде біздің бөлмеде бір-екі қалталы жігіт Қарынбай туралы ертегіні айтып, күлісіп, мәз болып отыр екен. Мен оларға: «Қарынбай кәдімгі осы күнгі адамдар секілді екен-ау, ә!» — деп едім, үдірейе қарасты да шығып-шығып жүре берді.

	Жұрынбек елең ете қалды.

	— Олар кімдер еді?

	— Кімдер екенін өзің білесің, біліп тұрып, тағы менен сұрайсың. Неге?

	Жұрынбек жауап қайтара алмай, ыржалақтап күле берді. Содан соң Өтежан жауапты өз сұрауына өзі қайтарды.

	— Неге сұрағаныңды айтпасаң да білем. Жаман атты болса, сол болсын! Былғанса, соның аузы былғансын! Мен Өтежаннан естіген кісі боламын да айта беремін деп сұрап тұрсың. Есіңде болсын, бұл өзі жақсы әдіс. Біріншіден, оларға біреуді жаман атты етесің. Екіншіден, өзің жақсы атты боласың.

	— Ту, сен де қай-қайдағы бірдеңені айта береді екенсің, — деп Жұрынбек жақтырмаған сыңай танытып, жүре беріп еді, жылпыңдаған жас жігіт келе қалып, Жұрынбекпен белі аспанға шыға бүгіліп амандасты да, былайғы екеуіне бұрылмай жүре беріп еді, Өтежан:

	— Ей, — деді жас жігітке, — сен бізбен бірге түнеп шыққан жоқсың ғой. Әзірге сәлемдесіп жүрейік. Бәріміз ана дүниеге аттанып кеткеннен кейін, данышпан болсаң, сол кезде осы жалғанда жалғыз қаласың. Сонда саған болашақ ұрпақ сәлем беріп тұратын болады. Ал мен бәрібір сонда да саған бас имеймін. Өйткені өліп қаламын ғой. Есің болса, қатар жүрген замандастарыңа тау қопарар тасқынды талант иесі болсаң да қыр көрсетпе!

	Жігіт күйбежектеп, қатты састы. Жұрынбек екеуі де тезірек жылысып кетуге тырысты. Олар кеткен соң:

	— Екеуінің де ақын болғысы келеді, — деді Өтежан кейіп. — Ақындық деген ең алдымен адалдык, аңқаулық. Ал жаңағы екеуі бірін-бірі қалай қолға түсіремін деп, қара кешке дейін қулық ойлайды, сөйтіп жүріп ақын болғылары келеді. Мен осы жаңа ғана бір жас ақынның өлеңін оқыдым. Ақын сол. Тыңда.



	— Жылқышы құс тынбайды,

	Түні бойы қиқулап.

	Мен ойлаудан тынбаймын,

	Жүрегімде күй тулап.

	Қасымдағы қара шал,

	Әңгімесін созады.

	Айтатыны арғы бет —

	Шәуешек жақ, Шиху жақ.



	Көрдің бе, өзі тез жатталады. Саясатқа, бірдеңеге томпақ келеді-ау деп ойлап та қоймайды. Ағынан жарылып, жүрегінің әмірін айтып отыр. Міне, мәңгілік нәрсе осы. Ал саясат ертең-ак, өзгеріп кетеді.

	Бірақ осыдан кейін-ақ, Досболдың көңіліне ұялаған күдік шықпай қойды. Жүрегі май тигендей боп тұрып алды. Әсіресе жас жігітті қолтығынан алып, өзіне қарай тартып, «жүр, кеттік» деген ыңғай танытқан Жұрынбектің көзіне бір әредіктік көзі түсіп кетіп еді: «Қап бәлем, сендерді ме!» — деген ызғар барын аңғарды.

	Әлгінде ғана түс жылыта сөйлесіп, жағдайымды айтып, Жұрынбектің бетін бері қаратам ба деп дәмеленіп еді, ол үмітінің бәрі селге кетті. Іштей: «Қайдан ғана сайтандай сап ете қалды!» — деп Өтежанға ренжіді. Ал оның қаперіне ештене кіріп шығар емес. Сөзін ары қарай жалғап, философиясын соғып отыр. «Әр адам өзінің бағасын білуі және кемітпеуі керек. Сен егер өзіңді кім деп есептесең, сол боласың...»

	Алайда бұл жолы Өтежанның бір сөзі де Досболдың құлағына кірген жоқ. Езуін көпіртіп босқа сөйлеп отырған сияқты сезінді.

	Атамыз қазақ: «Сескенген жерден оқ тиеді», — деп тегін айтпаған ғой. Ақыры Досбол осы жылдың қорытындысы бойынша, он үшінші жалақы ала алмайтындардың тізіміне қосылғанын бір-ақ естіді. Өтежан да сөйтіпті. Бірақ оның бақайынан келер емес. Ал Досболға төбесінен жай түскендей әсер етті. Сол күні мәңгіріп ұзақ үнсіз отырды. Айналадағы адамның бәрі жау боп көрінді. Әділет дегенді бос сөз деп ұқты. Ойлай-ойлай келе, өзінің осы пәни дүниеде тірі отырғанына да күмән келтірді. Мынау көз алдындағы қыбырлап жатқан бүкіл тіршілікті әншейін елес екен деп ұқты.

	Осы күні тағы да бөлім бастығына келген әлдекімдер көркем әдебиеттің бүгінгі міндеттері туралы қызу әңгімелесіп жатты. Біреу: «Әдебиет пен көркемөнер, ғылым мен техникадан қара үзіп артта қалды», — деді. Енді біреудің: «Тек халықаралық шиеленісті бәсендетушілік қана бүгінгі күні прогрессивті саясат санала алады. Дүниеде бұдан артық маңызды міндет те жоқ», — деді. «Бүгінгі әдебиет от басы, ошақ қасының әңгімесін қойып, бүкіл адамзаттық проблеманы көтеруі керек».

	«Сонда бүкіл адамзаттық мәселе дегеніміз не?» — дегісі келді Досболдың. Бірақ сөзге араласуға зауқы соқпады. Мұның ойына күтпеген жерден әжесінің: «Ораза-намаз тоқтықта, иман қашар жоқтықта», — дейтін мақалы түсе кетті. Бақса: «қоғамдық сананы экономика билейді», — дейтін қағида екеуінің арасында бір сәйкестік бар сияқты. Бұл өзі күл шығарудан құтыла алмай жүріп, қайдағы бүкіл адамзаттық проблема туралы ойламақшы! Ол мұның не теңі!? Өстіп ой ұшқыны алыстан бұлдыраған бір идеяға жетіп, жетпей жығылып, өзімен-өзі әлек болып отырғанда: «Адамзаттың бейбіт те бақытты өміріне төнген ең зор қауіптің бірі өзара сенбестік, секемшілдік, теке-тірес, бакастык», — деген сөз селт еткізді. «Міне, бүкіл адамзаттық проблема! — деді ол ішінен. — Мұны ұлы державалар арасындағы қақтығысқа да, Жұрынбек екеуіміздің арамызға да жанастыруға болады».

	Осы әлгінде ғана жек көре қалған Өтежанның аузынан естіген бір ақиқат табанда алдынан шыға келгендей сезінді. Шынында да, акикаттың бір-ақ түрі болатын секілді. Көрдің бе, жоғарыдағы пікірлердің бәрі айналып-айналып келіп, «әдебиет — адам туралы ғылым», — дегенге саяды екен. Ал адам қоғамның барлық саласында тіршілік етеді. Чехов пен Лу Синь есалаңдар туралы да жазған жоқ па. Ендеше, мен неге өзімді-өзім жоғалтамын. Он жылдай пәтер жалдап жүргенімді, он үшінші жалақымды әлдекімдердің бақастығының салдарынан ала-алмай қалғанымды, пәтер ақысын төлей алмай қиналғанымды — қысқасы, жан күйзелісімді түгел жазсам, уақыт өте келе оның қоғамдық-әлеуметтік сыры өз-өзінен ашылмай ма? Сонда жаңа ғана Өте-жанды жек көре қалған себебі не? Адамдардың кінәсін бетіне айтқаны үшін бе? Жоқ әлде оны дұрыс түсінбейтіндердің, түсінсе де түсінгісі келмейтіндердің мұны соның сыбайласы ретінде қарап, тұрмысына зиян келтіргендігінен бе?!

	Досбол үйіне келетін ұзын көшенің басына іліне бере-ақ көз алдына қожайыны елестеп кетті. Сүзеген бұқа көзденіп, күбі шелектей боп тілін шайнап отырған сияқты. Оны осылай елестетіп еді, ебедейсіз шіренгендегі астындағы орындықтың сыкырына дейін құлағына жетті. «Писательдердің ақшасы көп. Біз жаман, қи сасыған койшымыз», — деп әлдекімге көзін кысып кояды. Онысы — әлде кекегені, әлде әзілдегені. Денесі түршігіп кетті.

	Ойпырмай, дәл қазір өстіп үйімде күтіп отырса, масқара болдым-ау! Абыржып, сипалана берді. Қалтасына қолын салып еді, әлдеқандай ақша секілді бір қағаз ілінді. Кәдімгі отыз тиындық лотерея билеті екен. Әлгіні көрген соң кеудесінде әлде-бір белгісіз сәуле жылт еткендей болды, «Волга» машинасын ұтып алсам. Машинаны қайтем, дереу ақшасын алар едім. Содан соң қолма-қол екі-үш жылға бір-ақ пәтер ақысын төлеп тастап, бұқа көз бәлені есіктен қарамас етер едім...

	— Жо-жоқ, — деді ол өзіне-өзі сыбырлай сөйлеп, — мен не, үш жылға дейін пәтерде жүрмекпін бе? «Волга» кемінде он неше мың тұрады. Ондай ақшам болса, ертең-ақ бастықтарды қонаққа шақырмаймын ба? Үйіме келмей-ақ қойсын, қалаған ресторанына отбасымен шақырамын, әдейі шақырған соң. Содан соң жеңгелеріме қымбат сыйлықтар тартамын. Қандай сыйлық тарту керек екені туралы кезінде бір білгіштен кеңес алуға болады ғой...

	Мұндай жағдайда таңдап жүріп орталықтан төрт бөлме алуыма да болатын шығар, әуелі. Сөзсіз болады... «Алтын көрсе, періште жолдан шығыпты». Әжем айтпаушы ма еді: «Тауға неден қорқасың? — десе, ақшадан», — депті деп. Ендеше, ақша не істетпейді. Ал осы күні ақшалылар не істемей жүр?..»

	Ойы осыған тірелгенде Досболдың жүрегі су ете қалды. Шынында, ақшалылар не істемей жүр. Қылмыс істейтіндер де солар. Кісі өлтірсе де құтылып кететініне сенеді. Қысқасы, ақша ақылды адамға ақыл қосады да, ақымақты одан сайын жындандырады. Ал сонда мен өзім не істер едім? Мәселен, мына «Волганың» ақшасын. Бастықтарды шақырғаныма, жуып-шайғаныма бес мыңы, міне, былай жетіп жатыр. Шетелдік мебель алған соң, ең мықтысын алу керек қой. Бұл өзі қанша болар екен? Мейлі, мұны да бес дей салайын. Анада ЦУМ-да екі мың сомдық люстра тұрған. Мұндай үйге сол ғана жарасады. Айтса да енді ол қаңырап бос тұра ма хрустальдар... Не деуші еді, әлгі қымбат сервизді, «мадонна» керек. Үйықтайтын бөлмесі тағы бар. Қабырғалардың жалаңаш тұрғаны да жараспайды. Түгі сүйем төсенішің болмаса, мұндай үйдің сәні кіре ме. Бәрінен бұрын үй иесі, әсіресе, оның әйелі, бала-шағасы қалай киініп, қалай ішіп-жеуі керек?.. Әрине, бір «Волганың» ақшасы мұның маңын көрмейді екен. Одан да «Волганың» өзін алып, сатқан жөн екен. Айтушылар, оңтүстікте қымбат деп жүрген жоқ па. Сонда тағы бір «Волганың» ақшасы шықса...

	Тәтті қиялдын жетегімен үйіне қалай жеткенін сезбей қалған Досбол қиюы кетіп, жабылмайтын сықырлауық қақпаны ашып жатып, іргедегі көмір жатқан лапасқа көзі түсіп еді, бос шелекті көрді. Әйелінін, көмір оюға шамасынын келмегені ғой. Қазір, үйге кіріп, шешініп шығайын деп түйді.

	Есікті ашып қалған Досбол өз көзіне өзі сенген жоқ. Қарсы алдында көзін ашып-жұмып, анда-мұнда тілі мен езуін жалап қойып, «қожайыны» отыр. Құдайым-ау, сонда мұнын көріпкел, әулие болғаны ма?! Жана осы көшенін басына іліне беріп-ақ, дәл осы қалпында көрмеп пе еді. Енді не бетін айтты...

	— О-о, Доскен, кел-кел, айналайын! Амансындар ма? Біз ғой жаман қойшымыз. Қошқар бағамыз. Асыл тұқымды, асыл... Біреуі жүз, тоес, үш жүз сом. Қысы-жазы сәбіз беріп бағамыз. Білесін бе, неге сәбіз беретінін?

	Ықылық атып бөгелді. Досбол сол сәтті пайдаланып:

	— Білем, аға, білем, — деді.

	— Е, білсен сол, — деп қойшы «қожайын» тағы да ықылық атады. Досбол өзінін әліге дейін сәлемдесе алмағанын ерсі көріп, ары қарай үй ішінін, мал-жаннын амандығын сұрады.

	— Аман, аман. Менін келгеніме де бір жеті болды. Білесін ғой, біздін әлгі бас зоотехник Р-рашты. Бізге біраз премия жазған екен, соны жуып... Мынау, — деп сипаланған боп отырып, қойнынан бір көк мойынды суырып алды.

	— Ойбай-ау, аға, ұят болды ғой. Біз де үйміз. Осынан да бірдене табылатын еді ғой. Шайын дайын ба? — деп әйеліне қарап, күмілжіп еді, дастарқан жаюға ынғайлап жатыр екен.

	— Үндеме, өзім табам, өзім ішем. Давай, құйып жібер! Қарсылық етуге дәрмен жоқ.

	— Қазір, аға, қазір! — деп қалбалақтады Досбол.

	Стакан шайған боп, бірдене іздеген боп, күйбендеп жүріп, бір қаға берісте:

	— Енді қайттік? — деп әйелінін құлағына сыбыр ете қалды. Келіншегі он үшінші жалақысын ала алмағанын іштей сезді де, ары қарай қазбалаған жоқ.

	— Екеуін, әнгімелесіп іше тұрындар. Мен мына сүт сататын әзербайжаннын әйеліне барып келе қояйын, — деді әйелі.

	Өтежан айтпақшы, әзербайжан көршілері мұны да «писатель» деп сыйлайтын. Әбден ұят болатынын сезді. Сезсе де амал қанша, әйеліне ештене демеді. Қойшы «қожайынын» күтіп, айтпақшы сөзге айналдырып отыра берді.

	Келіншегі көп кешіккен жоқ. Көрші әйел көп ойланып жатпай-ақ, жапырақ-жапырақ көк қағазды емшегінін үстінен алып, ұстата салыпты. Соны естігендегі Досболдын қуанғанын айтпа. Сірә, «итке сырын білдірмес, бөрі сыртын қампайтар», — деген мақал осындайдан шықса керек.

	Ішкен соң қайта тыңайып алатын мас адамның әдеті ме, әлде қойшы «қожайыны» солай ма, әйтеуір пәтер ақысын тың отырып санап алып, содан соң бұларды алдағы сенбіге қонаққа шақырып кетті. Келмесеңдер өкпелейміз деп ескертті. Бұларға бәрінен бұрын осынысы батты. Тағы құры бара алмайсың. Қаладан келді дейді. Қолға қарайтын бала-шаға бар. Оның үстіне, бір күн де болса күні қарап отыр. Дап-дардай сақалды кісі күтемін деп, қайталап-қайталап айтты. Мас дейтін мас та емес, шайдан соң шып-ширақ отырып кеткен.

	Бұдан сон Досбол келіншегі екеуі отырып, әуелі қойшы «қожайынының» қылығына күлді, таңғалды, мақтады. Ақкөңіл байғұс көңілдегісін ірікпейді десті. Бізді бір ағыл-тегіл бар, кең-мол өмір сүріп жатыр деп ойлайды десті. Сондай адамның алдында ұятқа қалдырмай, қарыз бере салған әзербайжан көршісіне де рақмет айтысты. Бірақ біз неге қойшыдан да, екі сиырының сүтін сататын көршімізден де, поездың жолсеріктерінен де тапшы, кедей тұрамыз деп ойламады. Оның есесіне ертең тұрып, бүрсігүні қойшы «қожайынының» үйіне қалай барудың қамын ойластырды.

	— Құры қол қалай барамыз, сонша жерге? Қаладан келді дейді ғой. Кішкентай балалары бар, қолға қарайды ғой.

	— Балалар түгілі, жаңағы қойшы «қожайының» да дәметер.

	— Ол мұнда тұр ғой. Бірақ әйеліне бір шампан алмай болмайды. Көйлектік тәуір мата болмаса ұят шығар, ішесің ғой дегендей саудыратып бөтелке апарғанымыз.

	Досбол ойланып қалды. Шынында да саған арақтан басқа не керек деген кісіше, ұят екен-ау! Әйеліне көйлек, балаларына жейде дегенінің жөні бар. Бірақ мына тиын-тебені құрғырдың құрып тұрғанын қарашы! Кімнен шығар екен! Көршілерден сұрай беру ұят. Ертең-ақ «писатель» деген беделден жұрдай боласың.

	Ойлап-ойлап, ақыры Өтежаннан сұрауға бекіді. Пәтерші болғанмен, іші майлы. Ауылда жатып жазып келген өлеңдерін айтысып-тартысып жүріп, енді лек-легімен кітап етіп шығарғалы жатыр. Алды өндіріске кетті. Жалпы ақшасыз емес, жағдайы жақсы. Келіншегін осылайда осылай, ертең осы досымнан аламын деп сендірді.

	Осы қорытындыға келген Досбол досын жұмыста асыға күтіп отырды. Ол әдетінше найқалып кешігіп келді. Дегбірсіздене күтіп отырған Досбол оны орнына жайғасып отырғызбастан сыртқа ертіп шығып, жағдайын айтып, қарыз ақша сұрады. Ол сол сәт бұған тіксіне қарады.

	— Сен немене, мені халтурщиктер құрлы көрмей қорлап тұрсың, — деді. Досболға даусы сондай зілді, суық естілді. Бұл ойын-шынын ажырата алмай, бетіне қарап еді, өңі де сондай суық екен.

	— Енді сізді өзімсініп, қиналған соң...

	Тамағы лезде құрғап кеткен Досбол осы сөздерді неше рет жұлынып, зорға айтты.

	— Менде жоқ емес, бар. Бірақ сен осы күні қарыз бермеудің мода екенін білмеуші ме едің. Қалталылардың көбі халтурщиктер, олар өмірі қарыз бермейді. Немене, сонда мен солардан кеммін бе?!

	Досболдың сасқаны соншалық, «енді сіз халтурщик емессіз ғой» дей алмай қалды. Мана келіншегіне ақша алған соң түске қарай жұмыстан сұранып келемін. Сен де сөйт. Тым болмаса, соңғы автобустан қалмайық десіп келіскен. Енді, міне, жоспары бұзылды. Ары-бері қарбанып көріп еді, бұл маңнан ештеңе табылмады. Амалсыз ертерек сұранып үйіне қайтты.

	Бұл келгенде үйінде ешкім жоқ екен. Сірә, келіншегі күйеуіне сенсе керек. Әрине, ақша әкелсе, несі бар, жолшыбай дүкенге бір кіріп шығады да ары қарай жүре береді.

	Ерте келгенімен, әйелсіз ештеңе тындыра алмаған Досбол есік алдында тыпыршып ары-бері теңселіп жүрді де қойды. Келіншегі де келісілген уақыттан кешікпей, кішкентайын жетелеп жетті. Алайда күйеуінің мынадай мүшкіл халін естігенде, оның да салы суға кетіп, салдырап отырып қалды.

	— Бәсе, — деді күбірлеп, — сенің сол досың біртүрлі адам өзі. Сөзуар ма, шақпа ма, әлдебір данышпан ба!?

	Досбол әйелінің мына сөзіне қатты таңғалды. Шынында да біртүрлі адам екен. Не қас екенін, не дос екенін ажырату қиын. Ешбір мінезіне жіп тыға алмайсың. Қызық. Біртүрлі адам...





ҚАНДЫ ЖЫЛДАР ЕЛЕСІ




	Балақтағы бит басқа шықты.

	Біздің ауылдың әйелдері орыс атаулының бәрін Мекалай дейтін. «Орыс атаулы» деп дабырайтатындай олар көп те емес-ті. Соқыр диірменшіге келіп-кетіп жүретін екі-үш жолдасы ғана. Әйелдерге соның бәрі Мекалай да, соқыр диірменшінің өзін Мекетке дейтін. Енді ойласам, Мекалай да, Мекетке де — бір-ақ сөз, Николай сияқты.

	Не болса, о болсын, Мекетке әрі ақылды, әрі күшті болатын. Әуелі ақылдылығы туралы айтайын. Біздің бір топ жігітсымақтар соқпа тамның төбесіне жұмыр, ұзын, жуан бөренені көтеріп шығара алмай жатқан. Соған сәл күле қарап тұрған Мекетке:

	— Әй, қазақ, әй, қазақ, әкең... қазақ, — деп басын шайқады. Содан соң екі жуан шанжаны әкеліп, тамға арасын ашық етіп, қатар сүйеп қойды да, әлгі бөренені соның үстімен оқтаудай домалатып, төбеге лезде шығара салды. Көріп тұрғандардың бәрі күлді. Әрине, олар өздерінің ақымақшылықтарына күлген.

	Мекеткенің ағып түскен қарашығының орны — үнемі суланып тұратын қызыл шұқыр, бетіне қараған адамға жайсыз әсер ететін. Алайда аспан түстес жалғыз жанарында біртүрлі ойнақылық болушы еді. Сол жанар күлімдесе болғаны, не күлдіргі, не күйдіргі бір сөз айтылатын.

	Түскі астың кезі, ішінде диірменге ұн тартқызуға келгендер де бар, бір топ адам дастарқан басында отырған. Тоқмырзаның (біздің үйдің отын-сушы малайы) әйелі Мәсімхан дәу қазан кеспе көже жасапты. Дастарқан басындағылар жаппай көжеге бас қойған.

	— Әкең..., ұрылар ақымақ, — деді Мекетке жалғыз жанары күлімдеп, — ұрлықты қай кезде жасауды білмейді. Қазақтар қыз-келіншек аулауға шығатын кезде қораға түсіп, ұсталып жатады. Қазақты өстіп көже ішіп жатқанда тонау керек, белдеудегі атын шешіп әкетсең де естімейді.

	Тұс-тұстан сорапталған көженің дауысы сап тиылып, бір дем өлі тыныштық орнай қалды. Сәлден соң барып, отырғандар ду күлісті. Байқап отырсақ, шынында, солай.

	Енді көже ішуді қалай бастарын білмей дағдарып қалған қазақтардың үнсіздігін Әкпар жездем бұзды. Күләйхан әпкемнің күйеуі. Ағаштан түйме түйіп, темірді қамырша илейтін ұста.

	— Мекетке, сен кеспе көженің кімдікі екенін білмейді екенсің. Бұл — ұйғырлардың сүйікті тамағы. Мұны олар «сұйықаш» дейді. Қазақтың тамағы ет, қазы-қарта, жал-жая, сары май, ірімшік, құрт, айран, қымыз..., — деп шұбырта жөнелді.

	— Рас, рас, Әкпар Өсербайұлы дұрыс айтады, — дейді көгілдір жанары ойнақшып, — Қазақтардың бәрінің ата-бабалары бай болған, батыр болған. Кейінгі ұрпақтары, мына, сіздер шын ақылсыз, кедей, көже ішетін болғансыздар. Әкең..., біздің ата-бабаларымыз шын ақымақ болыпты. Үйінің төбесіне шыққан шөпті орып бергенді білмей, сиырын төбеге көтеріп шығарып жаяды екен.

	Оған бәрі мәз болады. Бірақ... Әңгіменің арғы жағы Мекеткенің ішінде қалады.

	Қазақтар дүрілдеп, қайдағы бір көкпар туралы әңгімені бастап кетеді.

	— ...Әлгі Әбідін дәу көк серкені тақымға басып отырып алсын. Мес қарын, орауыз қаракері өзі сияқты өлермен-ақ. Біздің Серікбай шабдар айғырмен көш жерге (арқан бойы болуы керек) сүйресе де, төрт тағандап жатып алды.

	— Содан Жұмақожа тақымын көтеріп жібермегенде... — қысқасы анау бүйтіп, мынау өйтіп деп, қазақтар гуілдеп-гуілдеп барып басылған кезде, жұмсақ жымиып қойып, әңгімеге қайыра араласады. Бірақ жалғыз көздің аты жалғыз көз, екінші жағындағы суланған қызыл шұңқыр сезімсіз бос тұрады.

	— Әкең..., сендер бәрің күшті екенсің, мен қазір көрейін. Мен былай жатамын (етбетінен жататынын көрсетеді), ал сен төртеуің менің бір аяғымды қайырасың. Қайырмасаң, бір ат бересіңдер. Қайырсаң, менікі тор шолақ (әдейі құйрығын өзі келтелеп кесіп қояды) сендердікі болады.

	Қазақтар келіседі. Сайланған төрт жігіт жабылып кеп береді. Әйтсе де Мекеткенің аяғын қайыра алмайды. Мұз болып қатып қалған сияқты. Төртеуі бірдей май құйрықтан басып алып, екі аяқпен алысып-алысып қояды. Бірақ ешкім ат бермейді. Мекетке де ешкімнен ат дауламайды. Содан соң біздің жігіттер қамшыгерлік туралы әңгіме бастайды. Мұндайда, әрине, алғашқы әңгімені Мүштекбай нағашым алады.

	— Қаңтардың сары аязы сақылдап тұрған кез. Астымда осы тор байтал. Сағымбай аға екеуміз елсіз даладағы қасқа жолмен салып ұрып келе жатқанбыз. Жол жағасында жүрген түйе келесінің ішінен жараған бурасының тап бермесі бар ма. Торы байталға қамшыны бір басып, жөнеп берейін. Сағымбай маған «қияға тарт, қияға!» деп айқайлады. Сәлден соң есімді жинап, артыма қарасам, жаңағы бура мойны салбырап, шөгіп жатыр. Бақсам, Сағымбай қақ маңдайдан қонжитыпты. Марқұм қамшыгер еді ғой. Қамшының сабын бармағымен басып тұрып, тартып жібергенде, топсасы маңдайын ойып түсіпті.

	— Әй, түйенің еңбегі осал болады...

	Әңгіме қыза-қыза қазақтың қамшыменен қалай жау түсіргеніне ойысады. Мекеткенің жалғыз жанары ашық аспандай жарқырай бастайды. Бірін-бірі тоспай, гулеп отырған қазекемді ебін тауып, сөзге шақырады. Содан соң:

	— Сендер, қамшыгер төрт жігіт, төрт қамшы алыңдар. Мені бір оңаша үйге қамаңдар, төртеуің мені қамшымен ұрасың. Маған қамшы тигізсеңдер, атымды беремін. Егер тигізе алмасаңдар, сендер маған ат бересіңдер.

	Мұндайда «бермейміз» дейтін қазақ біздің ауылдан ит жүгіртіп іздесең де табылмайды. Үдере тұрып, анадай жердегі иесіз қораға беттейді. Төрт жақтан анталаған қамшы, жердің шаңын бұрқ еткізіп, көсіп қалып жатады. Мекеткем шегірткенің тәуеті секілді, секіріп түсіп, бірде онан, бірде мұнан табылады. Титығы құрыған жігіттер, ақыры шаршап, өздері қояды. Баяғысынша, Мекетке ешкімнен ат сұрамай, етек-жеңін қағып, жөніне кете барады.

	Біз үшін Мекетке — жай ғана соқыр орыс. Тіпті, оның Мекеткесін де қойып, «соқыр орыс» дейтіндер де аз емес. Өздерінше мазақтап күледі де. Сондағы әжуалайтындары Мекеткенің анда-санда мас болғаны. Ондайда ол бөлмесінен шықпайды. Бірақ әлдекімдерді боқтай ма, әлде өлең айта ма, әйтеуір, түніменен айқайлап шығады. Ертесі біртүрлі мүләйім кейіппен:

	— Әкең, түнде менде қырық қызыл қасқа сиыр болған. Бүгін бірі де жоқ, — деп келіп тұрады. Біздің ауылда «Мекетке айтқандай» деген осы сөз әлі ұмытылған жоқ. Бірақ кезінде Солтыбай көкемнен басқасының бәрі мазақтап күлетін. Сол кісі ғана:

	— Бұл, адам тағдыры дегенді қойсаңшы, кеше осы Мекетке екеуміз бір-бірімізге оқ атқан жау едік. Міне, бүгін жарты дәнді жарып жейтін доспыз. Қайтсін бейшара, іші күйеді ғой. Бәрінен бұрын, жалғыздығы өтетін шығар... У-о, мұны кешегі қылышынан қан тамған ақ офицер кезінде көрсеңдер етті!... — деп өзі де күрсінеді.

	Күрсінетін себебін кейбір әңгімелерге қарап, біз де іштей жорамалдаймыз. Өз аузынан ештеңе естіген емеспіз. Ал әйелдердің сөзіне қарағанда, «тік мұрт» (Солтыбай көкемді әйелдер осылай атайды) орыс жерінде (біздің ауыл адамдары ол кезде келген жағын — «орыс жері», отырған жерін — «қытай жері» дейтін) үлкен үкіметші, ояз (уез) болыпты. Болса болған шығар деп ойлаймыз. Олайы, елді жайлаған жоқшылыққа қарамастан, өзін барынша ретті ұстайды. Айтса айтқандай-ақ, шалғысы тікірейген қара мұртты, дөңгелек жүзді, орта бойлы, бидай өңді әдемі кісі. Оның үстіне, Солтыбай Керімбайұлы десе, Іле-Текестегі қашқын албанның білмейтіні кемде-кем. Ауылымыздағы оқыған зиялы адам есептеледі. Онысының себептері де бар. Ауыл ағаларының сөздеріне қарағанда, Солтыбай Керімбайұлы 1922 жылы Жаркенттегі ояз (уез) бастығы Заманбек Қонысбаевтың хатшысы болған көрінеді. Кейін қайдағы бір астық қамбасын өртетті деген жаламен ұсталатын болған соң, 1933 жылы «қашқын» атанып, осында келіпті. Мекетке екеуі сол жақтан таныс па, әлде осы жақта танысты ма — ол арасы бізге беймәлім.

	Алайда екеуі бір-бірімен жылы сөйлеседі. Мекетке «Солтыбай Керімбаевич» десе, ол кісі оны «Николай» дейді. Бірақ екеуінің сөз ауаны ауыл адамдарыныкінен мүлдем басқа. Батыста — немістер мен орыстар, шығыста — жапондар мен қытайлар соғысып жатса керек. Соның зардабы өнеркәсіп өндірісі дамымаған шалғайдағы Шығыс Түркістан халқына тиіп жатыпты. Тигені сол — ала қоржынын арқалап келіп, малға, мал өнімдеріне, астыққа кездеме (мата), шай-тұз сияқты халыққа қажет заттарды айырбастап кететін саудагерлер сап тиылды. Халық, әсіресе, шай мен тұздан қысылып, аусыл бола бастады. Кысқасы, көпшілігі жалаңаш етіне тон киіп, аяқтарына шылғи теріден шоқай тартып қалды. Осылайша азып-тозып, биттеп-құрттаған халықты бөртпе сүзек жайлады. Ауыл-ауылда түңлігі ашылмай қалатын үйлер, апта бойы жерленбей жатып қалатын өліктер көбейді. Көбіне-көп кебін табылмай, шөпке орап көміп жатты. Осы тұста жер әлемді бір қара тышқан қаптады. Ол бәлелер бәрінен бұрын өліктердің сәңірейтіп танауын, шұнтитып құлағын кеміріп тастайды. Сірә, жұмсақ еттен гөрі шеміршекке өш болатын сияқты.

	Диірменнің іргесіндегі шағын ғана беткей, қып-қызыл керіш еді. Соны әкем асықтайдан қашап отырып, жер монша салған болатын. Аяғынан тік басып жүргендердің талайын сол моншаға салып терлетіп, тон-шалбарларын өңін айналдырып, қызған тастың аптабына (ыстығына) жүн жағын қаратып керіп тұрып, қарсалап-қарсалап, сабаумен сабап-сабап, кигізіп қоя беретін. Бұл да болса, бақсы кемпірден (Бектібаладан) басқа дәрігер дегенді білмейтін елге біршама септігін тигізетін болуы керек, соны байқаған біреулер қайталап келіп, моншаға түсіп жүретін. Ал солардың өздері неге сондай монша жасап алмайтын себебін күні бүгінге дейін түсінбеймін. Алайда Әкпар жездем:

	— Атымды тағалап беріңізші! — деп өтініп келгендерге:

	— Өзің тағалап ал, әне, барлық сайман дайын тұр, — дейтін. Сондайда олар:

	— Ойбай-ау, біз ұста емеспіз ғой, қолымыздан келмейді, — деп шыр-пыр болады. Ал Әкпар болса:

	— Қолдарыңнан келмейді емес, келеді. Адам жасағанды адам жасайды. Бірақ сендер жалқаусыңдар, — деп одан ары қыңырая түсетін.

	— Бірді айтып, бірге кетіп барады екенмін-ау, бір күні Мекетке:

	— Әкең..., бүгін менің биттерім жылап жатыр-а, — деп күліп отырған. Бақсақ, шалбарын теріс айналдырып, құмырсқаның илеуіне тастап келіпті.

	— Ертең көресіңдер, құмырсқалар сірке қалдырмай тазалап береді!

	Ертесі Мекетке шалбарының жыртығын ғана алып келді. Қаңғыған ит өрім-өрімін шығарыпты. Сонысы болмаса, құмырсқаның сонша жүннің арасына сынық сірке қалдырмай тазартқаны рас екен. Соған қарамастан, тон шалбарын қыста аязға тастап, жазда отқа қарсалап, сабап киіп жүрген қазақтар мазақтап, күлісіп жатты. Сонда Солтыбай көкем ғана қабағы түксиіп, мұрты тікірейіп, кейістік білдірді.

	— Біздің пайғамбарымыз Мұхамед ғалаһи ассалам ислам дінінде Кұран Кәрімнен кейінгі екінші орында тұратын өзінің қасиетті сөздер жинағы — хадистерінің бірінде «Патша — Алланың жердегі көлеңкесі. Кім оны құрметтесе, Алланы құрметтегені. Кім оны қорласа, Тәңірді қорлағандық болып табылады» десе, енді бірінде ең үлкен саудагерді патшаға теңейді. Казір бізде мұның (патша мен саудагер) екеуі де жоқ. Бит пен тышқан бар. Солар таратқан ауру (бөртпе сүзек) бар. Тағы бір хадисінде «Базарға шеттен мал алып келу — Алла жолындағы соғыс сияқты. Базардағы нәрселерді үйінде жасырып сақтаған адам — Алла кітабындағы құдайсыздарға ұқсас» деген. Казір бізде, аз да болса, осындай құдайсыздар да бар.

	— Сіздікі сөз дұрыс, — деп қостайды Мекетке, — біздікі пайғамбар Иса Мәсіх «Мен сендерге айтамын: жаман кісіге қарсыласпа, біреу сенің оң жағыңнан ұрса, оған сол жағыңды да тос. Жауларыңды да жақсы көріңдер және сендерді жек көріп қудалайтындар үшін де жақсы тілек тілеңдер. Кұдай — бәріміздің әкеміз. Ол зұлымдарды да, қайырымсыздарды да күннің шуағына бірдей бөлейді» деген еді. Біз, міне, оны тыңдаған жоқпыз. Ақ пен қызыл соғыстық. Кұдай соның күнәсін тартқызу үшін бізге бит пен тышқанды жіберді.

	Анадай жерде кішкентай тірі тышқанды асықтай үйіріп, ойнап жатқан тарғыл мысықтың қылығы әңгімені бөліп жіберді. Тышқан сорлының қорқыныштан шынымен-ақ талып қалатын болғаны ма, әлде қулығы ма, бірдемде сұлық жатып қалады. Тарғыл мысық алдыңғы екі аяғымен ары-бері аунатып, селт етпей қарап тұрады. Табан астында қарғып тұрып, қаша жөнелген тышқанды қайта бас салады. Осы көрініске үнсіз қарап отырғандардың ішінен Әкпар жездем мырс етіп, күліп жіберді. Отырғандар: «Жылағанды сұрама — мұңы бар, күлгенді сұра — көргені бар» деген. Неге күлгеніңді айт! — деп тұс-тұстан кеу-кеулей жөнелді. Әкпар сәл жымиып Мекеткеге қарап:

	— Әлгі бір орыс қызыңның; «Казак — орыс көрінсе, қазақтардың селкілдейді басында сеңсең бөркі, — дейтін өлеңі бар еді ғой, сол есіме түсіп отыр, — деді. Отырғандар ду күлді. Күлкі басылған соң Мекетке:

	— Әкең.., обалдарың большевиктерге болсын. Онда бәріміз аш болдық. Егер тоқ болсақ, ана екеуі сияқты біз де ойнап жүретін едік, — тарғыл мысық пен тышқанға қарады. Канша ойнады десек те, тышқанның талықсып қалған түрі бар. Сірә, «мысыққа ойын керек, тышқанға өлім керек» деген мәтел осындайдан шықса керек.

	— Николай дұрыс айтады, — деп қостады Солтыбай көкем, — «Кәпір тоқ болса, мұсылман тыныш» деген. Аш болса, ана тышқанды ендігі жеп қояр еді. Үшқан құс, жүгірген аңның бәрі тіршілік үшін күреседі ғой. Мына иленіп мысықтың табанында жатқан тышқан да сөйтеді. Ашықса, ол да қорқуды ұмытады. Оны Көдек марқұмның (кәдімгі ақын Көдек Байшығанұлы Маралбаевты айтып отыр) тышқан туралы:



	Біз көшіп Ақдалаға күзде келдік,

	Келе сап бір жер үйге кірген едік.

	«Бұрыннан жергілікті халықпыз « деп,

	Тышқан да араласты-ау бізге келіп.

	Әр жерде жылт-жылт етіп бір көрініп,

	Шықылдап жүруші еді күнде келіп.

	«Оны да Құдай жаратқан мақұлық» деп,

	Мейлі, ол жүрсе-жүрсін, үндемедік.

	Рас, бір аруақ атқан «халық» екен,

	Барлығын залалының білмеп едік.

	Бір қаптай ақтап алған тарымызды

	Жүріпті тасыпты да күнде келіп.

	Жүргенін оның неғып байқамаппыз,

	Емес қой ақылдасқан бізге келіп.

	Әуелі одан арман ерегісіп,

	Қашырды берекесін інге көміп.

	Япырмай, қорлығының өткенін-ай,

	Ұйықтатпай қапты тесіп күнде келіп.

	Кезегін тірі кісі бір табар деп,

	Қабымды жаматтырдым бүрмелетіп.

	Айтысты тышқанменен елге айтуға

	Барамын ұяттан да бірден өліп.

	Үй іші амалсыздан ерік беріп,

	Тарыны оршаға сап бірге жедік,



	— дегенінен аңғаруға болады.

	Өлеңді ары қарай түгел жатқа айтып шықты. Оған біреу таңданып, енді біреулері мұңайып, басын шайқады.



	Жиылып түн ішінде съезд құрып,

	Ұйықтатпай құлақтың да тынышын ап жүр.

	Қойынға үн жоқ, түн жоқ кіріп келіп,

	Кісіні құрдасындай шымшылап жүр.

	Оқыған, азаматым, айып көрме,

	Көргенін Көдек айтып сырқырап жүр,



	— деп соңғы шумақты айтып тоқтаған кезде Мекетке:

	— Солтыбай Керімбаевич, — деді, — мен осы тышқанды құртудың амалын таптым. Әкең.., мен бүгін қанша тышқан жесе де тоймайтын «мысық» жасаймын...

	— Орыс ойына келгенді істейді, жаса, көрейік! — деп дуылдасты да қойды қазекемдер. Ертесі Мекеткенің ауыл адамдарын:

	— Ей, қазақтар, келіңдер, көріңдер! — деп айқайлаған дауысына жиналдық. Бақсақ, үйінің қараңғы бір бұрышына, ортасына дейін су құйылған шелекті, бойымен бірдей қазылған шұңқырға салып, бетіне түзу, жұмыр шыбықты көлденең қойып, оның ортасына шиден парақ орнатыпты. Оған қоңырсытып шұжық шаншыпты. Қоңырсыған иіске шыбықты бойлай жүріп келіп, шұжықты жұлқып қалғанда, парақ айналып кетеді екен. Сол кезде тышқан шолп етіп шелектегі суға түсе беріпті. Естіген сіздерге өтірік, көзбен көрген бізге шын — шелектің іші тышқанға бөгіп қалыпты. Саны «үш жүзден асты» десіп жатты. Сөйтіп, бұл тәсіл аймаққа тез-ақ тарады.

	Сондай-ақ, осы тұста, қара тышқанмен бірге, гоминдандықтарға да бір зауал төне бастағандай. Біраздан бері ұмыт қалған шет аймақтағы қазақ ауылдарында абыр-сабыр көбейіп, біртүрлі қара дауыл көтеріліп келе жатқандай сыңай байқала бастаған-ды.

	Өйткені жазда Гоминданның жалғыз шерігі келіп, бүкіл ауылға қырғидай тиген. Құтырынған неме, желінің басына жетіп барып, бие сауғызып тұрған Садықты ай-шай жоқ қақбастан тартып жіберіп, құры айғырын ұстатып мінгізді де, сөлпеңдетіп айдап алды. Қапелімде алдынан шыға келген Солтыбайға «тоқта!» деп әмір берді. Бірақ ол кісі соқыр торысына сенген болуы керек, алды-артына қарамай, қаша жөнелді. Әуелгіде ауылдың қарсы алдындағы терең сайдың күнгей бетін қиялай тартқан. Шерік шауып келе жатып, беткейден тас іліп алып атқылады. Содан соң теріскей бетіне қарай ойысты. Ақыры, иттің баласының астындағы арам қатқыр тарлан ат құтқармады. Қуып жетіп, алды-ай келіп қамшының астына. Қол көтеруге дәрмен жоқ. Дәрмен жоқ емес-ау, батылы жетпеді. Сасқанынан үйіне келіп тығылды. Ат ойнатып, есік алдына келген шерікті бәйбішесі Несіпжан тарлан аттың мойын түбінен теуіп тұрып, ат үстінен жұлып алды. Сөйтсе, бұл сатқын өзінің рулас інісі екен. Аузына сідік құйып, бетіне сиырдың жас боғын жақпақшы болып еді, Солтыбайдың өзі тоқтатты. Сөйтіп, Солтыбайды айдап қайтқан. Ал Сыдық сорлы ізінен қалмай, ілесіп өзі кеткен. Осылайша, түрмеде үш ай жатып, ат-тонынан айрылып қайтқан болатын. Міне, халық содан бері бит пен тышқаннан басқадан тыныш болатын. Енді сол тыныштық бұзылған сияқты. Кеңес Одағына Ойқарағай, Қасаң арқылы мал өткізіп, кездеме, шай-тұз әкеп жатқандар бар көрінеді. Бірақ Мұңғұлкүренің әкімі Модишин шекараға тек мұңғұлдардан ғана күзет қойыпты. Қолға түскендердің апара жатқан малын, ат-тонын тартып алып, өздерін ұрып-соғып, түрмеге тапсырып жатыпты. Әйтсе де, жолын тауып, барып-келіп жатқандар да бар көрінеді. Осындай дақпыртпен суық күзде бір қора жылқы айдап, Ойқарағайға аттанған біздің ауылдың Дүйсебай Бектемісұлы бастаған, Қасқабас қария мен Тоқтақын қостаған бір топ адамы қалмақтың қолына түсіпті. Соғыс кезінде екі жақтан да басы жарылып, қолы сынғандар аз емес сияқты. Сөйтіп, бәрі Мұңғұлкүренің түрмесіне қамалыпты. Осы оқиғадан кейін абыр-сабыр тағы да тыншып қалған болатын. Аяқ астынан «Ойбай, Сүмбе шекарасынан алты ұры шығыпты! Өздері мұздай қаруланған дейді. Былтыр жаздағы Оразалы байдың желісін қиып, жылқысын Сүмбеге айдап өтіп кеткен солар сияқты» деген сыбыс бұрқ ете қалды.

	Көп ұзамай, «Алты ұры» деп жүргендеріміз әлгі Мырзакәрім деген өзбектің жылқышысы, қалыбек (руы) Әкбар Нүсіпбайұлы, сарылар Әйіпбек Әшімжанұлы, Дайын Дәркенбайұлы, Тыныбек Қаңлыбайұлы, Әліпбай Кәмекеұлы, Оразалы болыс Байбатшаұлының жылқышысы Кенжеғұл, шоған Тынымсейіт дегендер екен. Сарыбуыршынның асуында өздерін Құлжаға айдап бара жатқан Гоминданның шеріктерін арбаға байлап тастап, қаруларын алып, қашып кетіпті. Содан Кеңес Өкіметі қаруландырып, қайта жіберген сияқты...

	«Халық айтса, қалп айтпайды» деген тіптен рас екен. 1943 жылдың қаңтарында ашықтан-ашық Гоминданға шпиондық жасап, халықты әбден зар қақтырған алжан (руы) Нұрақыш туралы суық хабар және жетті. Тынымсейіт бастаған бірнешеуі келіп, Нұрақышты бурыл атқа жайдақ мінгізіп, екі аяғын аттың бауырына тартып байлап, сақылдаған сары аязда түжіркешең, жалаң бас күйінде Сүмбеге алып өтіп, заставаға тапсырыпты. Кезінде Нұрақыш Тынымсейітті есігінің алдында тыржалаңаш шешіндіріп, сабап жатқанда, шешесі қарап тұрып, баласына «қой» демеген екен. Енді Нұрақышты өзінің есігінің алдында сабағанда, шешесі үстіне құлайды. Сонда Тынымсейіт «Балаң мені тыржалаңаш шешіндіріп, сабап жатқанда «қой!» демеп едің кәрі қақбас, «кезек дүние, кезбе дәулет» деген осы. «Тұр былай!» деп лақтырып тастапты.

	Ал Мұңғұлкүренің әкімі Модишинді қашып бара жатқанда ұстаған бір мұңғұл жігіт «Сенің қолыңнан қаза тапқан туыстарымның қаны үшін» деп, бауыздап жіберіп, бір ұрттам қанын ішіпті.

	Әлгі «алты ұрыны» Нылқыдан шығыпты деп естігенбіз. Олар: көтерілісті алғаш бастап, қару көтеріп қарсы шыққан Патих, Әкпар, Сейіт, Науан, Қайнам (ұйғыр Ғани багырдың қазақ арасындағы аты), Хамит дегендер болатын. Бұл «алты ұрының» даңқы тіптен артып, батырлардың ерлігі ел ішінде аңызға айналған-ды. «Қашқан жауға қатын ер» деген мақал да осындайдан шықса керек. Жан сауғалап, Қастың суынан өтіп, Ақтүбек арқылы Құлжаға қашқан солдаттардан бөлініп, жарқабақта тығылып жатқан Гоминданның екі солдатын суға келген қазақ әйелі әкпішпен ұрып жығып, қаруын тартып алып, айдап келгені туралы әңгіме ауылдан-ауылға дүңқ-дүңк тарап жатты. (Кейн бұл туралы бір жазушының «Әкпішті келіншеқ» атты әңгіме жазғаны бар).

	Ауызша тараған әңгімелердің қаншалықты өзгертіліп, өсіріліп жететінін кім білсін, тасқа басылып жеткен жалғыз шындық: 1944 жылдың 12 қарашасында Гоминданның Құлжадағы қолбасшылық штабы мен Іле аймақтық мекемесін көтерілісшілер басып алып, дереу уақытша Шығыс Түркістан үкіметін құрып, оның «Азат Шығыс Түркістан» деген газетін шығара бастаған болатын. Алайда Құлжаның солтүстігіндегі «Айранбақ» аталатын төбенің астындағы бекініске тығылған Гоминдан солдаттарымен кескілескен соғыс әлі жүріп жатса керек. Әсіресе, оларға парашютпен тасталған азық-түлік, қару-жараққа талас кезінде біз жақтан (партизан) шығын көбірек болатын көрінеді. Сондықтан, көбіне-көп тірідей кебінделіп, жаназасы шығарылған еріктілер «Өлсең — шейіт, қалсаң — қазы» деген ұран астында аттандырылады еқен.

	Осындай күндердің бірінде, сақылдаған сары аязда, боз қыраулатып, ойнақшыған қос торы бел аттан екі адам түсіп жатты. Бастарында — үлпілдеген майда жалы төбесіне келтіріліп, құлын терісімен тысталған тымақ, иығында айқұш-ұйқыш жалпақ белдік, біз әлі көре қоймаған біртүрлі мылтығы бар. Үйден жүгіре шыққан әкеммен кезек-кезеқ құшақтасып, көрісіп жатты. Біздің қорқынышымыз басылып үлгермей жатып, үшеуі үйге кірді. Бақсақ, баяғы «алты ұрының» екеуі: Әйіпбек Әшімжанұлы мен Әліпбай Кәмекеұлы екен. Олар аз отырып, қысқа сөйлесті де, «Бала ғой, еренсіз болар, ертең жиенді жібере сал» — деді де, аттанып кетті.

	Ертесі Аттың тауындағы айтылған жерге барып едім, екі басы екі қаптай, аузы шымшып тігілген ала қоржынды Әліпбайдың інісі Ясылбай астыма салып берді де қоя берді. Оның не екенін үйге келген соң бір-ақ білдім. Әртүрлі мата екен. Әлгіні көргендегі шешемнің қуанғаны әлі есімде. «Қашаннан бергі биттен құтылып, етіміз суынып қалатын болды-ау!» деп көзіне жас алды.

	Әуелі бәріміз жейде, дамбал сияқты іш киімдерімізді түгендедік. Әкем ептеп-ептеп таныс-білістеріне қой-серкеш, тайыншаға айырбастап сауда да жасай бастаған. Өйтіп-бүйткенше болған жоқ, ауылымыздан Естай, Сауқымбек деген екі туысқанымыз Кеңес Одағына Сүмбе мен Қорғас шекарасы арқылы табын-табын сиыр, үйір-үйір жылқы, қора-қора қой өткізіп, ашық саудаға көшті. Әбден жүдеп, жұлыны құрттаған халық байғұс еңселерін көтеріп, жарқырап киіне бастады.

	Сонау Николай заманынан, әжемнен шешеме мұра болып келе жатқан (қазақша аты — «зіңгір») тігін машинасы, кездеме құрығалы бері, тот басып, босқа тұрушы еді, Мекетке мен Әкпар екеуі сүртіп, майлап, оны да іске қосты. Содан соң Мекетке де киюге жарамай қалған ескі киімдерінің жез-түймелерін тастамай сүртіп, сап-сары ғып жарқыратып, жинап қоятын болды...





Кебін кигендер келмей қалды




	Баяғы 1937 жылы жаппай тұтқындалып, із-тозсыз кеткендердің де деректері шыға бастады. «Құсық Мергенбайдың Айтақыны, Тоқайы, шүйке Игенбайдың Қыдыры, сары Дәркенбайдың Дайыны келіпті» деп ауыл адамдары амандасуға аттанып жатты. «Кебін киген келмейді, кебенек киген келеді» деген, тегі, рас. Бұлардың соңынан бұқар Батубайдың Игенбайы, сәлбен Күленбектің Бақтыоразы, шоған Құдиярбектің Батталғазысы бастағандар біртіндеп келіп жатты. Келмей қалғандардың кейбіреулері туралы әр алуан әңгімелер айтылатын болды. Солардың ең бастыларының бірі және бірегейі — Байбатша ақалақшы Мәңкеұлы. Ол кім? Сол туралы қысқа дерек.

	Албан тарихында әуелі ауызша тараған «25 үй Қожеке» деген сөз бар. Ол бүгін де тасқа басылып, тарихи атау ретінде әбден орнықты. Сондай атауға ие болған Қожеке Назарұлының руы — албан, албан ішінде — құрман, құрман ішінде — елікбай.

	XIX ғасырда өмір сүрген. Кәдімгі Құрманғазы, Дәулеткерей, Дина сияқты дәулескер күйші, сазгер 58 жасында қайтыс болды. Қайтыс болмады-ау, шынында, оны қытымыр, қызғаншақ жерлесі қоңырбөрік Дадай болыс Алжанбайұлының жаламен көрсетуі бойынша, сол кездегі қатыгез Қытай өкіметі 1881 жылы Сүйдінкүренің түрмесінде таскөмірдің шоғына қақтап өлтіреді. Сүйегі сол жердегі Жанбқ бейітіне жерленеді. Ол кезде оның баласы Рақыш төрт жаста қалады. Ал Рақыш бертінде 1951 жылы 74 жасында қайтыс болды. Ол да атақты домбырашы еді.

	Сөйткен Қожеке патшалық Ресейдің отарлаушыларымен шығыспай, 1862 жылы өзіне ерген 25 үйді бастап, кәдімгі Қарқарадан Текестің Құштай деген Қытайға қарасты жеріне қоныс аударады. Осы 25 үйдің құрамында Байбатшаның әкесі Мәңке бастаған алты үй абылай, төрт үй қожбанбет, он бес үй Қожекенің туыстары да болады. Кейіндеп бұлардың артынан топ-топқа бөлініп, төрт жүзден астам отбасы келіп қосылады.

	Осылайша құралып, ел бола бастаған албанның ішінен қызай Дарубай ақалақшы Мәңкені Қытай жағына таныстырады. Бұл тұста Мәңке 70 жаста, Байбатша 5 жаста екен. Соның арқасы болса керек, Байбатша ерте есейіп, 13-14 жасынан атқа мінеді. Мампаң деген мансап алады. Он неше жылдан кейін ақалақшы болады. Бірақ 1938 жылы Қытай ұлығының шақыруына бармай қойып, ол қызметінен алынады. Содан кейін Байбатша Мұңғұлкүреге келіп, қырғыз генерал Ысқақбек Мононовқа жолығады. Олайы, дәл сол тұста Шин Ши-цай Ысқақбекті де Үрімжіге шақырып, ол да бармай қалыпты деп естіген болатын. Онысы рас екен. Шин Ши-цайдан секем алыпты. Сол жылы Ысқақбек Байбатшаға Кеңес Одағына өтіп кетуді тапсырып, қолына төлқұжат береді. Бұл сырын ол, өзі әріптес санайтын құсық Меди Жансейітұлы мен бажасы Дадайдың ұлы Әлімжан ақалақшыға айтып ақылдасады. Медидің Қытайдың жансызы екенін білмей қалады.

	Байбатша ежелден атқұмар адам екен. 1938-40 жылдары жан-жақтан жинаған 48 аты болыпты. Оның басты-бастылары: Барақтың ауылындағы Сейітқазы дегеннен алған ақтанкер, Мәңкенің Мұқанынан алған жалпақ қара ат, Балықтысудағы бір айналма бәйгеде, құлан кезінде атқа қосылып, алдымен келгені үшін, шаужайына бес бесті ат байлап, Қазыбек Әліпұлынан тартып алған, кейін бұрынғы ру атымен аталған қыпшақкер, Алмабектің құласы, қызай Дарубай ақалақшының ауылынан алынған Жұмақанның кер жорғасын байлатып, жолға дайындалады. Өстіп отырғанда Байбатша зертең ауырады. Енді тәуір бола бастағанда, қытай ұстап кетеді. Сол күні Дадайдың ұлы Әлімжанды да, Байбатшамен бұрыннан сауда дос болып жүрген Мойдынұлы Баудынды да түрмеге бірге тығады. Бұл 1940 жылдың қыс айы еді. Сол жылы Байбатша 54 жаста екен.

	Әуелі қастарынан тергеуге барып, қайтып оралған әрі бажасы, әрі жерлесі Әлімжаннан Байбатша:

	— Ей, керең, сенен не сұрады? Сен не деп жауап бердің? — дейді. Ал Әлімжан:

	— Сенің айтқаныңды айттым, — деп жауап береді. Сонда Байбатша:

	— Ой керең, сорлы екенсің ғой, — деп, маңдайын алақанымен бір салып, отыра кетіпті.

	Тергеудің келесі кезегіне Баудын, соңынан Байбатша кетеді. Ал Байбатша сол кеткеннен мол кетеді. Ел-жұрты бұл хабарды кейін түрмеден босанып келген Байбатшаның ұйғыр досы Баудыннан естиді.

	Екінші бір атақты адам — Ыбырайым Жайнақов. 1884 жылы Алматы облысының Боралдай ауылында туыпты. Ержеткен кезінде генерал-губернатор Фольбаумнің (неміс) іс жүргізушісі болады. 1917 жылы осы күнгі Алматының Ташкент көшесіндегі түрмеге жабылады. Сол жылы оны атуға үкім шығарылады. Бірақ бір орыс досының көмегімен қашып шығып, Шәуешекке өтіп кетеді.

	Онда екі жыл тұрып, Құлжадағы бажасы Фатих Аллаяровқа барады. Сөйтіп, оның саудасын жүргізеді. Өйткені ол Құлжадағы алты шеркеттің (сауда одақтасының) — Зәкіржан Сабыров, Ғалымжан Тәжідинов, Ниязым Фатиколлин, Ғадилша Тұхфатуллин, Блиновтардың (орыс) бірі болатын. Сәл әлденген соң Текес ауданының Көктерек деген жеріне келіп, диірмен салады. Осында жүріп, ол 1932-33 жылдары Кеңес өкіметінен қашып келген қазақтарды жұмысқа орналастырады. Арып-ашыққандарына көмек қолын созады.

	Осылайша ел-жұртқа танылған Ыбырайым Жайнақов Мұңғұлкүре ауданының әнбені (әкімі) болады. Сол жылдары халыққа қырғидай тиетін қатерлі ауру шешекке қарсы егуді қолға алады. Төре тұқымды Ыбырайым Жайнақовтың астам мінезді, батыл пікірлі адам болғаны ел аузында сақталған әңгімелерден ашық байқалатын. Өр сөйлеп, өктем мінез көрсеткен біреулерді мұндағыға дейін ауыл әйелдері де «Құдай бір Ыбырайым Жайнақовты берді ғой» деп мысқылдай күлетін. Әрине, онысы Жайнақов емес, әлгі бейшара.

	Ыбырайым Жайнақов албан руына өзінше баға беріп:

	«Албан бұзылса — қызылбөріктен; айт бұзылса — сүйіндіктен деуші едік. Енді бұларды бәйсейіт басып озды. Сұраншы, Ілгідай, Итаяқтың Хасені бастаған бәйсейіттің қуларына олар астар бола алмай қалады», — дейді екен әзіл-шынын араластырып. Бұрыннан ел ішінде айтылатын «Сылдыр кереге бәйсейіт» дейтін әзілден де осындай сарын аңғарылатын. Демек, бұл да Жайнақовтың тегін адам еместігінің белгісі болса керек.

	Дарынды өнер адамдарын да құрмет тұтады екен. Нарынқолдан қашып өткеннен кейін кәдімгі ақын Көдек Байшығанұлы Маралбаев та осы Ыбырайым Жайнақовты паналаған көрінеді. Үйлерінде жиі болып, өлең айтады екен. Оның сондағы айтқандарынан:



	«Жасасаң біздің Совет жасатады,

	Баласы әкесіне тас атады.

	Февраль қыс айында съезд ашып,

	Халыққа қатқан боғын асатады...»,



	— дейтін өлең жолдарын Ыбырайымның ұлы Омар Жайнақовтың әкесінен естіп, қайтыс болғанша, ұмытпай айтып жүргенін естігенім бар. (Ол Алматы қаласы, 6-ықшам ауданында тұратын. Кәсібі ағашшы еді.) Соның айтуынша, әкесі 1938 жылдың 28 ақпанында, жексенбі күні, күндізгі сағат 12 кезінде Гоминдан түрмесіне алыныпты. Ол сол кеткеннен қайтпаған. Ал кейін Ғабди Сайболатов дегеннен естуінше, оны 1941 жылы Үрімжі түрмесінен Семейге алып кетіпті.

	Үшіншісі, Әнәпия Әбдісанұлы. 1910 жылы қазіргі «Райымбек» ауданы Шалкөде жайлауында дүниеге келген. Атасы Хасен дін жағын берік ұстаған, дәретсіз жер баспайтын әрі шаруақор адам екен. Немересі Әнәпияны өз бауырына салып, «кенжем» деп асырайды. Өзі хат танытып, өзімен бірге намазға да жығады. Соған байланысты барлық деректерде «Әнәпия Хасанұлы» болып жазылады.

	Әнәпия ауыл мектебін бітірген соң 1924-28 жылдары Жаркенттегі Ахмет Байтұрсынов атындағы жетіжылдық мектепте оқып, білім алады. Содан соң Кырғызсайға (Нарынқол, Кеген, Шонжы аудандарының әкімшілік орталығы) комсомол ұйымын басқаруға жібереді. 1931 жылға дейін осы жұмысты атқарады. Осы кезде сол жердегі шығыс шекара заставасымен де жұмыс басында байланыста болады.

	1930-33 жылдары шекара маңындағы халық жаппай Кытайға ауып кетеді. Сол тұста Әнәпия да Кытайға өтіп, Іленің Тоғызтарау ауданына барып тұрақтайды. Аудан бастығы Назархан Кожа деген өзбек Кеңес Одағынан оқып, қызмет істеп, біршама ысылып келген жас жігіт Әнәпияны өзіне хатшы етіп алады. Сөйтіп, бұл жұмысты 1938 жылға дейін атқарады. 1939-1942 жылдар аралығында Тоғызтарау аудандық оқу бөлімін басқарады. Сол жылдары осы ауданда «Жаңа өмір», «Гүлстан» деген мектептер ашқызады.

	Алайда 1937 жылдан бастап Кеңес Одағынан келген «қашқындар» ішінен шпион іздеуге кіріскен Кытайдың Гоминдан үкіметі әуелі сол ауданның басшыларының бірі Касым Дая деген адамды, одан соң әлгі аудан бастығы Назархан Кожаны түрмеге алып, із-түзсіз жоғалтады. 1942 жылдың күзінде Әнәпияны да тұтқындайды. Оған Жаркенттегі ГПУ-дің бастығы Приморовпен байланысы бар деген айып тағылады.

	Сұрақ үстінде Гоминдан жендеттері Әнәпияны қарсы алдына етпетінен жатқызып қойып, құйрығына дүре соққызады. Тұщы етінен өткен ащы таяққа шыдамай, тісін шықырлатқан Әнәпияға айызы қана қарап отырған тергеушісі жан ашуымен қайырылып келіп, жақтан бір переді. Әулетті жігіттің жұдырығы тергеушінің жағын сындырып, тістерін саудыратып, алақанына түсіреді. Не керек, сол күні жендеттер Әнәпияны өзінің түрмедегі көрпе-жастығымен қоса, сол маңдағы сібелердің бейітіне апарып көмеді. Осы сұмдықты көріп қалған Қызай Жанболат ақалақшы мен інісін шақырып алып, ешкімге айтпау жөнінде қолхат алады. Інісі бұл сырын Гоминдан өкіметі құлап, Шығыс Түркістан Ислам өкіметі құрылған соң ғана ашады.

	Осы хабарды естіген соң ағайын-туыстары Әнәпияның сүйегін еліне әкеп, қайта жерледі. Көргендердің айтуынша, оның тәні бұзылмай, қаз-қалпы сақталыпты. Мұны халық: «Зорлық жасаушы кәпірге қарсы тұрып, жазықсыз кісі қолынан қаза тауып, шейіт болғандығынан», — десіп, аңыз ғып жүрді.

	Енді біреулер: «Қабірінде бальзам дейтін шөптің тамыры болыпты, сол адам тәнін бұзбайды екен», — десті.

	Ел ішінде жүріп-ақ өлімі күдік тудырған қыпшақ Бектеміс Әліпұлы, кәдімгі ақын Көдек Байшығанұлы Маралбаев сияқты азаматтар да аз емес еді. Соның бірі — Бектемістің өлімі туралы әңгіме. Ол — былай болыпты. Әлгі аталғандай, жаппай ұсталып жатқан тұста, қытай ұлығы мұны да Құлжаға шақыртады. Бірақ бірнеше күннен кейін үйіне қайтарады. Алайда Текес ауданының Көлбұлақ деген жеріндегі ауылына жетпей (салт атты кісіге күндік жол), жолда қайтыс болады. Екі жауырынының ортасы қарайып кетсе керек. Мұны жұрт үзеңгіге жаққан удың зардабы десетін.

	Сол жылдары Шэн Ши-цай тарапынан тықыр таянғанын сезген Ысқақбек кіші ұлын, сүйікті жұбайы Тұрғанбүбіні және сенімді қорғаушысы Ахметті алып (бірінші әйелі Гүли Шэн Ши-цайдың қолшоқпары Тоқтамыш дегеннің қолында қалады), баяғы Байбатша ауырып қалатын тұста, Кеңес Одағына өтіп кеткен екен. Өйткені ол Шэн Шин-цайдың: «Орын ауыстырып жоғалту, қамап жою, ерекше орынға қойып тұрып жою, шетке байлап жоғалту» дейтін қарсыластарын құрту тәсілдерін білетін. Сол Ысқақбек генерал көп ұзамай қайтып келіп, осында Гоминданға қарсы күресіпті. 1945 жылы Мұңғұлкүре, Текес, Күнес, Нылқы, Тоғызтарау, Шапшал, Сүйдін (Шилпаңзы), Мұздауан, Аралтөбе, Жұлдыз, Құлжаны қамтыған Шығыс Түркістан ұлттық армиясының оңтүстік бағыт әскери штабын құрып, оған өзі қолбасшылық жасайды. Оның штабы үшін Құлжа қаласының Баяндай аэродромында арнайы әскери мектеп аштырады.

	Шиху, Сарысүмбе, Текес қаласында офицерлер тәрбиелеу курстарын ұйымдастырады. Бас штабта радистер, атты әскерлер үшін мал дәрігерлерін және медбикелер тәрбиелетеді. Міне, осылай тәрбиеленген командир, саяси басшы, дәрігер, медбикелер мен радистердің саны алты жүзден асады. Бұдан тыс қазына басқарушыларды, есепшілер мен аспаздарына дейін дайындықтан өткізеді.

	Ысқақбектің жақын бір туысының қызы Зура Жолшыбек зәңгі Шойқыұлының келіні болатын. Жолшыбек алғашқы аласапыран басталарда қайтыс болған. Ендігі қолда бар құдасы Жолшыбектің туған інісі Сауқымбек еді. Оның ежелден саудаға икемі барын білгендіктен де, Қорғас пен Сүмбе арқылы Кеңес өкіметіне мал өткізіп, тауар алып тұруды (шекара саудасын) басқартып қоюы да содан болатын.

	Осылайша Барғылжын деген жерден теріп, кептірілген шөп шай ішіп, сор топырақтан тұз қайнатып, жалаңаш етіне тон-шалбар немесе қап тоқып киіп, бит пен тышқаннан әбден зардап шегіп, сүзек пен шешектен қынадай қырылған ел тез-ақ есін жиып, етегін жапқан-ды. Үрейден құтылған елдің көк жайлаудағы жиын-тойы қайта жалғасып, мектеп оқушылары ай-жұлдызы бар жасыл тудың астында «Алла жар, Алла жар, Ислам туы қолда бар» деп жер тепкілеп, ән салатын болған. Кысқасы, кезінде Гоминдан ұлықтарына қызмет етіп, халыққа тізесін батырғандардың ұнжырғасы түсіп, мойындарына су құйылған. Коңқабай Әліпұлы деген ел ішінен шыққан ақынның солар туралы шығарған:



	Шабарман бажыгерге атпын ақын,

	Айтқанға мына сөзді шошымағын.

	Сары аяқ, омбы-домбы ұл табады,

	Кытаймен қатындарың болса жақын,



	Немесе



	Кытайды талай адам қалқалаған,

	Көп еді жауап бермей шалқалаған.

	Аз күнше жанын бағып жүре бермей,

	Көп болды ер-тоқымын арқалаған.

	Балқия, қытай болып кетіп едің,

	Соны жер қалды ма сен шайқамаған?!



	Саңқұл да кездемеден жейде киді,

	Балқия мұны неғып байқамаған?!

	Әбдиса қытайынан тірі айрылып,

	Соры жүр сол жігіттің тарқамаған.

	Алжанда Нұрақышың арпалысып,

	Халыққа тыным бермей мазалаған.



	Кісі екен қызыл өңді, шошқа мойын,

	Кұтырар, міне, сөйтіп қазалы адам,



	— деген сияқты шумақтары Дыңғырбай атты кезбе бала арқылы (ол осындай өлеңдерді жаттап алып, жиын-тойларда айтып, ақын бала атанған болатын) ел арасына кең тараған-ды.

	1946 жылдың жазы, біздің ауыл ерекше көңілді еді. Шатырап Сексенбелдің төрінде отырған. Мұзарт арқылы Қашқар мен Құлжаны жалғастыратын күре жолмен төрт-төрттен сап түзеп, ай-жұлдызды жасыл тудың артынан атты әскерлер шұбырып өтіп жатқан. Қатын-қалаш, бала-шаға сыртқа шығудан қорқып, жабықтан сығалап тұрғанбыз. Әлден уақытта қасында қопаңдаған екі солдаты бар, ақбоз атты біреу, солдаттардың шеруін қуып жетіп, құйғыта шауып алдыға озды. Содан соң ауылға қарай бұрылып келіп, аспанға қарай оқ жаудырып, мылтық атты. Желідегі биелер үркіп, иттер ауылдан зытты. Мына сұмдықтан құтылмасын білген үлкендер сыртқа жүгіре шығып, қол қусырып сәлем берді. Жалынып-жалпайып, ақбоз аттының қонақ болуын өтінді. Сол сәт Серікбай Бектемісұлы көгеннен ақсарыбас марқаны әкеліп, көлденең тартты.

	— Аумин! — деп бата сұрады.

	Солтыбай көкеміз таниды екен.

	— Сылеке, сіздің келе жатқаныңыздан хабарсыз болдық. Алдыңыздан шыға алмағанымыз үшін, кешірім сұраймыз! — деп жалынып-жалбарынып жатып аттан түсірді. Сөйтсек, ол Сыламжан деген Шығыс Түркістан ұлттық армиясының полковнигі екен.

	Осының алдында ғана: «1916 жылғы үркіншіліктен бергілердің күнәсі кешірім етілді, ешкімнің қылмысы қуыстырылмайды. Егер Кеңес азаматтығын алуды қаласа, мына анкетаны толтырсын» — деп, үгіт жүргізіліп, жақында суретші келетіні, одан қалып қойғандардың кейін Құлжаға баруға тура келетіні айтылған болатын. Халық бұл туралы әрі-сәрі ойлану үстінде еді. Оған себеп, байқаймыз, көбіне-көп екі соқыр ақынның зарлаған өлеңдері.

	Біріншісі, бұқар Өміржан молданың баласы Ырыскелді. Ол осы сөз шыққалы бері: «Құрттың атын малта деп жанамалап, Артыңнан тағы келді қуған байың», — деп зарлай бастады.

	Екіншісі, сары Ырыскелді Терлікбайұлы. Ол 1916 жылы қара жұмысқа алынып, көзіне улы газ тиіп, соқыр болып қалыпты. Ол болса:



	Голощекин қолыңда барды құртты,

	Астындағы ат түгіл, тайды құртты.

	Бір табын шекараны бағып алып,

	Құлжадан келетұғын шайды құртты.



	Голощекин ұлды да, қызды да алды,

	Қарқара, тегін жатқан Тұзды да алды.

	«Правоң, кімге тисең — өз еркің « деп,

	Қойныңда қатыныңды бұзды да алды.



	Голощекин қазақтың есін алды,

	Қыздардан қырық жеті кесім қалды.

	Жігіттің қырықтагы қатыны жоқ,

	Сорайған өңкей бойдақ кешіл1 қалды»



	— деп қақсайды. Міне, бұл — Кеңес өкіметінің сиқы. Ал Гоминданың — анау. Алақайлап қарсы алган Шыгыс Түркістаның мынау.

	Сыламжан аттанганнан кейін әкем, Мекетке, Әкпар жездем, Солтыбай көкем бар — ауыл адамдары өзара ақылдасып келіп, анкета толтырып, Кеңестің азаматтық төлқұжатын (паспорт) алуга кірісті.

	— Әкең ..., қайда барса бәрібір, қазанда құлақ төртеу — біздікі ақ патшада атамандар бар, Гоминданда ақалақшы, мампаң, зәңгі, күнде бар, шабармандар бар, Кеңес өкіметінде Голощекин бар, Шыгыс Түркістанда Сыламжан бар, — деп етегін қагып, орнынан тұрды.

	Олай дейтіні, бұл аймақта ертеден қытай ұлықтары қалыптастырған «қарашығын» (салық), «шалаң» (түтінге бөлу), лау (шабармандар бір ауылдан екінші ауылға дейін мініп кететін ат), сәйсі (оған ілесіп барып әлгі лау атты алып қайтатын адам), шажаң (баж, салық жиюга шыққан адамдарға көрсетілетін сыйқұрмет), «көтжамау» (соларга берілетін пара) деген сияқты халықты қайыршылыққа ұшыратып, кейбіреулерді басыбайлы малайға айналдырған заңдары әлі күшінде болатын. Десек те, Ой-қарағай, Сүмбе, Қорғас арқылы Кеңес Одағымен жасалған сауда-саттық халықтың еңсесін бір шама көтеріп тастаған-ды. Соның арқасында Ахметжан Қасыми, Ысқақбек Мононов, Дәлелхан Сүгірбаев, Әбдікәрім Аббасов дегендер үш аймақтағы уақытша үкіметтің (Шығыс Түркістан) басшысы ретінде таныла бастаган еді. Кәдімгідей Гоминданмен иық теңестіріп, 1946 жылы шілдеде он бір тармақты бітімге қол қойған. «¥лт азаттық армиясының» аты өзгертіліп, «ұлттық армия» деп аталған. Бұл армияның бас қолбасшылығына генерал-лейтенант Ысқақбек Мононов тағайындалып, мектеп оқушылары өз көсемдерінің атын әнге қосып, жырлай бастаган.

	Алайда бұл қуаныш та көпке созылмады, ішінде Ложы деген тағы біреу бар, жоғарыда аталған төртеуі де 1949 жылдың 27 тамызында Қытай Халық Республикасын құруға және Қытай халық саяси-мәслихат кеңесінің тұңғыш мәжілісіне қатысу үшін Бейжінге бара жатқан жолында, ұшақ апатынан қайтыс болғанын хабарлап, Мао Цзэ-дун деген қытай көңіл айтып, телеграмма жіберіпті. Қоңқабай ақын інісі Нұрғазы күнденің үйіндегі осы мәжіліс туралы газеттерде жазылған ұзақ-ұзақ мақалалар мен баяндамаларды хат танитын балаларға оқытып, құлағын төсеп тыңдайды. Кей тұсына келгенде:

	— Ей, балам, тоқтай тұр, әлгі жеріңді қайта оқып жіберші! — дейді. Газет оқушы қайталайды. Қоңқабай ақын бармағын тістеп, басын шайқайды. Содан соң өзіне-өзі сөйлеп:

	— Әттеген-ай, ә! Біткен екен ғой! — дейді де ары қарай оқытады. Арасында:

	— Бұл хабарды кім, қашан жіберіпті? — деп сұрайды. Газет оқушы мақаланың соңына қарап жіберіп:

	— 1949 жыл, 22 қазан. Мао Цзэ-дун, — дейді, оқушы кімнің қашан қол қойғанын анықтап.

	— Айға жуық уақыт өтіпті, ә! — дейді Қоңқабай ақын таңырқап.

	Ол осында үш-төрт жыл бұрын, Гоминданмен Он бір бітімге қол қояр кездегі Ахметжан Қасымидың бір сөздің орны үшін, ашығырақ айтқанда, «теңдік» пен «тыныштық» сөзінің қайсысы бірінші тұруы керек деген мәселеге байланысты 78 күн айтысқанын еске алады. Сөйтеді де:

	— Дұрыс айтқан, «теңдік» болмай тұрып, «тыныштық» болушы ма еді. Барлық бүліктің көзі — теңсіздік. Қу қытай қайран данышпандардың көкейін біліп қойған екен-ау!.. — дейді тағы да бармағын тістеп.

	Былайғы жұрт:

	— Ойбай, Қоңқа-ау, олар бұл ойларын Бейжінге барып, әлі айта алған жоқ қой. Жолда ұшақ апатынан қайтыс болып отыр емес пе? — дейді. Қоңқабай ақын үнсіз басын шайқайды. Шайқайды да:

	— Ей, балалар, — дейді. Ысқақбектің әйелі: «Бұл Ысқақбек емес, мен оның қара тырнағын танимын», — деп жылапты. Бұл тегін емес.

	Күнде інісі Нұрғазы:

	— Түкібікүргүр Қоңқабай, аузыңды жап! Түкімің құрып кетеді! — дейді. Қоңқабай амалсыздан аузын жабады. Бірақ онымен ел ішіндегі өсек тоқтаған жоқ. Алтайдан Үйсінтауға жетіп жатты.

	Дәлелхан Сүгірбаевтың шешесі де: «Бұл менің балам емес. Дәлелханның сол аяғының басбармағы жоқ. Бала кезінде балтамен шауып алған болатын. Ал мына мәйіттің саусақтары түгел. Сол үшін жыламай отырмын!» — депті.

	Осы айтылғандардың бәрі өсек емес, шындық екеніне тұп-тура 53 жылдан кейін Алматы қаласында көзім анық жетіп, таңғалғанымды айтпасам, болмас.

	Көп жылдан бері кезінде Шығыс Түркістан ұлттық армиясының полковнигі болған көршім Айтуған Юнусов деген татар шалмен көшеде кездесіп, әңгімелесіп тұратынбыз. Ол бірде тағы Рауыф Бекбасов деген татар жолдасымен таныстырды. Рауыф 1949 жылы Сарытоғайда Тарбағатай 3-атты полкінің 1-батальон командирі болыпты. Осы қызметінде жүрген кезде, полкті Сарысүмбеге ауыстыру үшін алдын ала орын дайындау мақсатымен осында келеді. Сөйтіп, Дәлелханның сүйегін елге әкелген күні халықпен бірге болады. Сонда Рауыф Бекбасов Дәлелханның шешесінің сөзін өз құлағымен естіп, болған жайды өз көзімен көргенін әңгімелеп бергені бар.

	Алайда бізге бұған дейін бір ғана нәрсе анық еді. Ол — «Үлттар азаттығы және халық демократиясы жолында құрбан болған Ахметжан Қасыми жолдас, Ысқақбек Мононов жолдас, Әбдікәрім Аббасов жолдас, Дәлелхан Сүгірбаев жолдас және Ложы жолдастардың рухы мәңгі жасайды. Мао Цзэ-дун. 1949 жыл, 22 қазан» деп қол қойған телеграммасы болатын. Оның да әлгі Қоңқабай ақынның күдіктенетіндей кілтипаны: ұшақ апатынан бір ай бұрын, яғни 1949 жылдың 27 тамызында қайтыс болған мемлекет басшыларының қазасына көңіл айтудың осынша кешіктірілуі еді.

	Бірақ өстіп ел басшыларының қанды қазаға ұшырауына және олардың өлімі туралы күдік-күмәндарға қарамастан, көп ұзамай бөркімізді аспанға атып қуануға тиіс болдық.





Халық «қуанышы».


	Шатыдағы шатақ. Қаптаған халық жауы




	Үш аймақ төңкерісі — Мао бастаған бүкілқытайлық төңкерістің бір бөлігі екен. Сөйтіп, 1945 жылдан 1949 жылға дейін тәуелсіз мемлекет ретінде өмір сүріп келген Шығыс Түркістанымыз Қытай Халық Республикасының бір өлкесі Шынжаң (жаңа жер) болып шыға келді. (Шындығында Шығыс Түркістан 1912 жылдан 1928 жылға дейін Ян Зин-шин (1859-1928) деген милитарист басқарған тұстан «Шынжаң» аталыпты).

	Гоминданның ән ұраны «Сәнминжүнді» төрт-бес жыл «Алла жар» ауыстырып еді, енді аяқ астынан «Дунфаңхуң» деген әнді айтып, жер тепкілейтін болдық. Естуімше ол «Шығыстан күн шықты, Мао Цзэ-дун шықты» деген мағына беретін көрінеді. Оған қоса бір беті ақ, бір беті қара, алғашқы екеуінің сақалы қауқайған, одан соң тақырбас, жұқалтаң біреу, оған тіркесе едірейген қалың мұрт, соңында иегінде дөңгеленген қалы бар қытай пішінді біріне-бірін тіркестіре салынған бес адамның суретін көтеріп шығатын болдық. Сол суреттерді көтере жүріп: «Маркс, Энгельс, Ленин, Сталин, Мао Цзэ-дун көсем жолында», — деп ән шырқадық. Көп кешікпей, бұларға осы тәсілмен тек ақ пен қарадан ғана тұратын Мао Цзэ-дун, Лю Шао-ци, Чжоу Эн-лай, Чжу Дэ, Чень-Юнь, Дән Сяо-пин дегендердің суреттері қосылды.

	Сөйтіп, бұдан бұрын «Москва-Пекин» деп шырқасақ, енді оған «¥лы Пекин, Пхеньян — жүрегіміз» дегенді қостық. Осы әнді ел аралап айта жүріп, «Америкаға қарсы тұрып, Кореяға көмектесейік!» деген ұран астында, өздері жаңа-жаңа лыпасын өзгертіп, түлеп келе жатқан халықтан көмек жидық. Көмек қолын созудан құры қалған тірі жан болған жоқ, қыздар темекі дорба (махорка салатын кішкентай қалта), кестелі орамалға дейін сыйлады. Оның ол жақта кімге, қандай қажеті болады дегенді ойластырған да ешкім жоқ (Бұл 1950-51 жылдар еді).

	Екінші жағынан жер реформасын жүргізіп, тап айырды. Сол үшін ел ішіне «қызмет тобы» дейтін көк киімді кадрлар келді. Бұлардың көбі жергілікті халықтан болды. Алайда Қытайдың әдемі ұл-қыздарынан құралған бөрте солдаттары бұларды бақылап, бөлек жатты. Ал өздері көбіне-көп халықпен тікелей араласуға құлшыныс танытып, тіпті кейбір үйлердің, әсіресе кедей-кепшіктердің, отымен кіріп, күлімен шығып, насихат айтумен болды. Олардың сөзіне бақсақ, халықтың бәрі бірдей емес екен. Олар помещик, сынған помещик, бай дихан, кедей шаруа деген таптардан құралатын сияқты. Осылайша, халықты топқа бөлген кезде, помещиктер мен бай диқандар аз, кедейлер неше есе көп болып шықты. Оның себебі байлар жерді көп иеленіп алыпты. Сол үшін олардың қолындағы жерді тартып алуымызға тура келіпті. Ал олай алудың жолы жер реформасын жүргізу екен.

	***

	Осы аталған саяси науқан ел ішінде қызу жүргізіле бастаған-ды. Алайда күтпеген жерден тағы бір абыр-сабыр басталды да кетті. «Шатыдағы әскери казармада ұлттық солдаттарды бастап, Ыдырыс Нұрпейісұлы көтеріліске шығыпты».

	Болса болар, бұл сөзге өзгені қайдам, өз басым іштей толық сендім. Сенетінім: Ыдырыс өте қызба адам еді. Сексенбелдегі жайлауда отырғанбыз. Астында қызыл жорғасы бар Ыдырыс келе қалды. Шай ішіп болғанша біздің үйдің ескі сары самауырынының шүмегінің түбінен су тамшылап, әбден ығыр қылған-ды. Шығып бара жатып:

	— Ертең мынаны жібер! Ана бәйге аттарыңның бірін мініп кел! — деді де, самауырдың оттығын жұдырығымен бір қойып түсіріп, қанжығасына байлап кетті.

	Сексенбелден Қалқатының өзеніне түсе қалған жерде, Қашқар жолдың бойындағы қызыл жардың етегінде жалғыз үй отыратын. Анадай жердегі мамаағашқа атымды байлап, киіз үйге жақындағанда, екі әйелдің:

	— Енді үйтсем, әкем байым болсын! — деп ант ішіп, у жалаған дауысы құлағыма шалынды. Балалық қызығушылығым жетелеген болу керек, есікті ашып қалайын. Төрде шаштарынан байластырылған екі әйел (бәйбіше мен тоқал) тыр жалаңаш етбетінен жатыр. Ыдырыс суға салған қырғыз өрім қамшысымен екеуін май құйрықтан ауық-ауық тартып жіберіп, құлындағы дауысын шығарып, ант ішкізіп тұр екен. Жүрегім су ете қалды. Есіктен шегініп бара жатқанымды байқап қалған Ыдырыс әдеттегі тілін сәл шайнаңқырап сөйлейтін дағдысымен:

	— Тоқта, қайда барасың?! — деді.

	Мен кілт тоқтадым. Сәлден соң қайта шақырғанда, тартыншақтап зорға кірдім. Бақсам, екі әйелі де дым болмағандай жайраң қағып, шүңкілдесе қалыпты.

	— Қазір екеуміз аңға шығамыз, — деді. Онысына іштей қуанып қалдым. Көп кешікпей, Шабартыға қарай бет алдық.

	Қалмақ дөңнен өтіп, жолдың астындағы майда қырғиға іліккен соң:

	— Менен озба! — деп келте қайырды. Сөйтіп, қызыл жорғаға қамшы басты. Менің астымдағы жирен қасқа айғыр ауыздыққа бой бермей, алдын орап кетіп, бір-екі рет қаһарына іліктірді. Іштей құдайыма сиынып, кейіндеп-ақ келе жатырмын. Күн екінтіге ілініп, майда қырқалардың теріскей бетіне көлеңке түсіп қалған болатын. Кешкі жайымға шыққан бір топ елік тұтқиыл дүбірден шошып, секіріп-секіріп барып, тұра-тұра қалысты. Ыдырыс ат үстінде бұрқыратып келе жатып, алтыатарын кезеп, гүрсілдете жөнелді. Оқыс атылған мылтық даусынан жалт берген атымнан ауып түсіп қала жаздап, сонадайдан қайтып оралдым. Еліктердің тоз-тозы шықты. Бірі құйын-перін Шабартының жазығына қарай жөнелді. Ыдырыс:

	— Анаған іштен тиді. Ол ұзап барып жығылды, бірақ таба алмаймыз, — деді, — Анау қолын сүйреткен ақсақтың алдын орап, қайтар! Міне, мынау сеспей қатты, оның тақыр қолтығынан тиді.

	Құрдың тауына қарай бет алған ақсақ байғұс қайта еңкейгенде, екінші оқпен жан тапсырды. Іші-қарынын ақтарып тастап, екеуін екеуіміз алып, ауылға қайттық. Үйіне келген соң, сары самауырынды өңгеріп жатып:

	— Әкеңе сәлем айт, қара қуырдақ жегісі келсе, сені жіберіп тұрсын! — деді.

	Міне, содан қайтып Ыдырысты көрген емеспіз. «Шатыдағы әскери қазармаға кетіпті. Сондағы қару-жарақты басқарады екен», деп еститінбіз. Сол Ыдырысты «Өкіметке қарсы төңкеріс жасау үшін қарулы көтеріліске шығыпты» деген хабарға алғашында халық сенерін де, сенбесін де білмей дал болған.

	Рас екен. Суық күзде үлкен қонақайдың жағасында отырған Нарқозы атамның үйіне жеңіл киінген екі солдат келіп, түсе қалды. Дірдектеп мұздаған байғұстар мылтықтарын алдына өңгеріп отырып, шай ішіп, бойларын жылытты. Жетегіндегі Ыдырыстың қызыл жорғасын таныдым. Бірақ тіс жарған жоқпын. Сәлден соң маған аттарын суарып келіп, жем беруді тапсырды. Сонда көрдім, қызыл аттың бауыздауын оқ осып кетіпті. Кеңірдегі аман екен. Жүніне сүңгілене қанды сарысу қаптапты. Жануар баяғысынша лыпып тұр.

	Мен қайтып оралғанша, солдаттар Нарқозы атаммен шүйіркелесіп, сөйлесе бастапты. Кұлағым шалған сөздерінен аңғардым, Ыдырыс әкесі екеуі дін аман қашып құтылып кетіпті. Өзі қолдан соғып, дүрбі орнатып алған тапаншалары бар көрінеді. Оқ жетер жерден қылп еткенді қағып түсіреді екен.

	Біздің бұл естігендеріміз әңгіменің бір-ақ жағы сияқты. Шатыда тұтқындалған солдаттар арқылы Іленің басқа аудандарындағы көтерілісшілердің ошағын біліп алған өкімет армиясының қосындары оларды да тырп еткізбей, орын-орындарында басып қалыпты. Өйткені Ыдырыс Шатыны өзгелерден бір күн бұрын басып алып, көзге түскісі келіп, қимылын ерте бастап, басқа аймақтардың өкіметке білініп қалуына себеп болыпты.

	Бұл туралы әңгіменің анық-қанығын Мұңғұлкүре аудандық орта мектебінің кең залында Кұлжадан ұсталған Арып шаңия мен Рахманов деген әскери басшының үстінен өткізген ашық сот кезінде естідік.

	Арып шаңия жас мөлшері алпыстан асыңқыраған, дөңгелек жүзді, әдемі тұжырылған ақ сақалды кісі екен. Басында ұйғырша құндыз бөрік, үстінде зеңгір көк шекпен, аяғында кебіс-мәсісі бар. Жиын басталғаннан аяқталғанша, бір орнынан қозғалмай, үнсіз отырды.

	Рахманов ұзын бойлы, арық, кеңірдегі қолағаштай жігіт екен. Екі қолын артына ұстап, сахнада ары-бері жүрді де қойды. Кылмыстарын әшкерелеп, сөйлеп тұрған сотты, анда-санда «Анаңны!..» деп бір боқтап қояды.

	Сол айтқандары көктем шыға шындыкка айналды. Кешегі Гоминданның түрмесінен босап келген Мұңғұлкүренің әкімі Ошыр амбал, Мергенбайдың балалары Айтақын, Тоқай және Дайын, Кыдыр бастаған қырық неше адам; Текес ауданынан: Тоқтарбай, Барахан (қырғыз), Шиліөзек, Суасу; Аттыңтауының қазақтары: Меди, Кайыңбай, Кұныпия, Сұлтанбай, Әбен, мұңғылдың Тота деген ақалақшысы, жиыны екі дүркін, жиырма екі адам; Тоғызтарау ауданынан Мәлікәжі бастаған жиырма шақты; Кұлжада Сүйдіндікүренің басындағы тауда соңғы оғымен ұстағалы барған өзінің ескі досы полковник Кожалақбайды атып өлтіріп, жаралы әкесі Нұрпейісті көтеріп келіп қолға түскен Ыдырыс, әлгі Арып шаңия мен Рахманов, Үрімжіден кері насихатшылық әрекетпен шұғылданып жүрген ұйымы әшкереленген Әбілез, Кадыр дегендердің бәріне «пантюркист», екіншісіне «панисламист» деген айыптар тағылып, атылғандары белгілі болды. Текесте атылғандарды көзімізбен көрдік. Әсіресе 74 жастағы Тоқтарбайдың аппақ сақалы қанға боялып, омырауын жауып жатты. Көрмеге қойғандай сүйектерін де күні бойы туыстарына бермеді. Ол ол ма, Тоқтарбайдың баласы Текес орта мектебіне жаңа келген жас мұғалім, Бараханның ұлы бесінші сыныпта бізбен бірге оқитын. Ең сорақысы солар да мең-зең қалып ортамызда жүрді.

	Оны айтасың, ашық сот болады деген күні мектеп оқушыларын түнімен ұйықтатқан жоқ. Сапқа тұрғызып, көше-көшені аралатып, ән салғызып, жұрттың үрейін ұшырып, мазасын алып шықты. Тіпті, таңертең ашық соты болғалы жатқан «панисламист», «пантюркистердің» балаларын саптың алдына шығарып қойып: «Әкелеріңнің қылмыстарын әшкереле, лағнет айт!..» , — деп зорлағандарын айтса ше!..

	Ал Мекетке болса, осындай-осындайларын көрген сайын, туған жеріне қайтуға асығатын... Өйткені төлқұжаттары бар Кеңес азаматтары жақында отанына қайтарылады деген де сыбыс шыға бастаған-ды.

	Рас, бәрі де таңғаларлық еді. Осы түрмеде шіріп жоғалғандар мен көз алдымызда қанға боялып, атылғандардың көпшілігі өздеріне тағылған «пантюркист», «панисламист» деген айыптардың не екенін түсіне де бермейтін. Анық білетіндері — орыстың меньшевиктігі мен большевиктігіне де, Кытайдың Гоминданы мен Гонцанданына да жақпағандықтары болатын. Артында қалған халқының да күні бүгінге дейін білетіндері, міне, осылар ғана.





	Оглавление

	ҚАЙЫРДЫҢ ШЕШЕСІ

	ҚАРАОЙ

	БЕЙТАНЫС

	СОЛДАТ БОП КЕЛГЕН СТУДЕНТ

	КӨРШІЛЕР

	ЖАЗЫЛМАҒАН ӘҢПМЕ

	ӨЗЕН

	ЕРКЕ

	ТҰСАУКЕСЕР

	ПИҒЫЛ

	ӘКЕ МЕН БАЛА

	БЕС МЕТР БАРҚЫТ

	ШІЛДЕХАНА

	ШЕТЕНДІ САЙ

	КӨКЖАЛ

	НАМЫС

	АҚ ЕШКІ

	АҢШЫНЫҢ БАЛАСЫ

	ШОЙТАБАН

	ҚЫРАНҚАРА

	ҚОСАҚБАЙ

	МЕНІҢ НАҒАШЫ АҒАМ

	БІРТҮРЛІ АДАМ

	ҚАНДЫ ЖЫЛДАР ЕЛЕСІ

	Кебін кигендер келмей қалды

	Халық «қуанышы».

	Шатыдағы шатақ. Қаптаған халық жауы





Notes


	[←1]

Мұңғылдың үйленбейтін молдасы





