	Андрей Скалон

	Тірі теңгелер





	Повесть





	Аударған: Қажығали Мұханбетқалиұлы





І




	ШУНГУЛЕШ кәсіпшілігіне Арканяның келіп тұрғаны бірінші рет емес-ті. Ол дереу шартқа отырып, жалақысына азғантай ақша және тапсыратын аң терісінің есебінен он шақты банкі бұқтырылған сиыр етін алды да, қоңсылас отырған экспедицияға тартты; сол жерден ылғи да тікұшақ ұшып тұратын, ұшқышпен осы айдың он бесіне, яғни үш күннен кейін бірге кететін болып келісті де, сол күні күндіз және кеш бойы ескі танысы Пикаловтың дастарқаны басында отырды.

	Экспедицияның ұшқышы жаңадан келген біреу екен. Бойы сырықтай, беті безеу-безеу, мойнына жібек шарф орап алыпты, темекісінің тұқылын шайнай береді. Дормидонтов деген таныс ұшқышты сұраған кісі болып, «Ол шал әлі ұшып жүр ме, жоқ па?» деп, Арканя жылпылдата бастаған. Жас болғанмен жер тесер бәле екен, Арканяның неге келгенін айтпай-ақ ұға қойды. Бір есептен сонысы да дұрыс болды, пұлға қызыққыш кісі әдетте ақысын берсең, боқысын шығарады. Сөзін жұтпайды. Бұл барарда – бір жүздікті, қайтарда – тағы бір жүздікті немесе қолайына қарай, екі бұлғынды әлгінің қалтасына сүңгітетін болып келісті.

	Арканя – күйкі күйбеңнің кісісі емес, не де болса ірі турап, үріп ішіп, шайқап төгіп өмір сүруге әдеттенген адам; Пикалов оның әңгімесін аузының суы құри тыңдап, мыңды алып, мыңды беріп жүрген досының пысықтығына әрі сүйсіне, әрі қызыға қарап отырды. Арканя болса, сөзді тісінің арасынан ғана сыздықтатып:

	– Жұрттың бәрін сендер сіңбіруге мұршасы болмай жүрген мына өздеріңдей көресіңдер-ау дейім! – деп ақыл үйретіп қояды.

	Шунгулеш – шынында да, шалғай түкпірдегі артта қалған ауыл. Мұндағы жұрт бастарына түскен қиындықты тиын-тебенмен емес, баяғыша: аттарының аяғын ақсатып немесе ұйыққа жығып алғандарымен; қайықтарының моторын қайраңға соғып немесе қатты ағыс пен сарқырамаларда қиратып алғандарымен; әртүрлі шаруаларына кеткен уақыттарының арғы-бергі есебімен, әсіресе азық-түлік әкелуге жұмсаған мерзімдерінің аз-көптігімен өлшейтін.

	Арканя – бұлардан мүлде бөлек адам, оның құлаш ұрар жері – қып-қызыл ақша ғана. Қайығы да, аты да бар болсын. Бейнеті көп те, зейнеті жоқ шаруаға кім басын сұғады? Тікұшақ ұшып тұрған аудан атаулының қай-қайсысында да Арканя барар жеріне көп бейнет шекпей-ақ жетіп алатын. Мұның өзі сонша қиын шаруа да емес, бірақ көбінің мұрнына иісі де бармайды. Тікұшақ – тас жолдың бойында қолыңды көтеріп тоқтата қоятын машина емес қой, ол сенің үш сомыңды қайтсін. Былайша қарағанда, бәр-бәрі түсінікті-ақ сияқты. Ал үш сомды үлкейтіңкіресең ше? Жо-о-оқ, ауыл адамы ақша шығаруға келгенде алақанын ашқысы келмейді, одан да атпен-ақ кете бергенді тәуір көреді.

	Бұл күндері Пикаловпен екеуі тәуір-ақ сілтеді, Арканяның араққа деген ақшасы бөлектұғын, бірақ көздеген шаруасын да естен шығарған жоқ, ішім-жемнің арасында таныс аңшылармен әңгімелесіп, биыл кімнің қай жерге баратынын алдын ала біліп алды. Өзінің сонау Неркаға, Предел жаққа, тайганың адам аяғы баспаған ең шалғай түкпірлеріне, Шунгулеш өзенінің жоғарғы жағына бармақшы екенін ешкімге ашып айтқан жоқ, тек сөз арасында ғана, әншейін әңгімеге тамызық ретінде сұраған болып, өзінен басқа бір жанның олай қарай аяқ басқысы жоқ екенін біліп алғанша гәптің бетін сол жақтың жай-жағдайына қарай бұра берді. Талай жылдан бері ол маңға адам аяғы тимепті. Біреулері жас кездерінде барғанға ұқсайды, біреулері естігені болмаса – көрмепті, ал енді біреулері жайсаң жазда, суы әбден жайылғанда балық аулап едік десті. Тайганың шалғай түкпірінде жатқан ол жерлерді бес саусағындай білетін бірде-бір адам бәрібір шыға қойған жоқ. Әркім әртүрлі әңгіме айтады: біреулері ол жерде қыстау бар секілді еді десе, енді біреулері ештеңе жоқ сияқты еді ғой десті. Тағы біреулері: «Красногвардейский ауданының аңшылары барып, ол жерге тіпті баспана да салған», – деп соқты. Бір анығы – баяғы жылдарда ол маңда аттары аңызға айналған ағайынды Балашовтар аңшылық құрған, соңғы жылдары геологтар барак салып, біраз тұрған да, олар да кеткен.

	Ол маңда аң-құстың ыңып жүргені анық болды – айтушылардың ешқайсысы мұны теріске шығарған жоқ. Аң-құс бар! Тек оған баратын батыл да жүректі жігіт керек.

	Жұрттың ауыз ләмі мен аужайынан басқа Арканяның тағы бір қатты алаң болған шаруасы да бар еді, ол – аңшы ит табу мәселесітұғын! Байырғы да кәнігі аңшыларға қарағанда, артына ит ертпей жүргенінен-ақ Арканя Алферьевтің келімсек екені көзге бірден ұрып тұрар еді. Өзгені былай қойғанда, өзінің ескі танысы Пикаловтың ауласында да аңшы итке ең болмағанда түрі ұқсайтын бір шәуілдек шауып жүрді. Пикалов ағаш кесетін жерде істегенмен, сенбі-жексенбі күндері немесе демалыс алған айларында аң қууға шығып, таяу жерлердегі тоғай арасынан бұлғын аулап қайтады екен.

	Дегенмен, бұл ретте де Арканяның жолы оңғарылуға айналды: сәтін салғанда, омарташы болып істейтін бір жігіт – Пикаловтың ескі танысы екен, күнінде әйгілі аңшы болған сол байғұс кенет аяғынан айырылып, арылмас қасіретке душар болыпты, осындай маусым кезінде ошарылып үйінен шыға алмай отырған көрінеді.

	Пикаловтың қайығын от алдырып алып, екеуі омарта қайдасың деп, Федоровкаға тартты.

	Келсе, омарташы өзінің сарайында араға ұя жасап отыр. Өңі әлі жас, өзі еңгезердей болғанмен, жігіттің осы отырысынан-ақ оның енді аң қағудан қалған кісі екені бірден байқалды. Сарайда жаңа ғана жонылған ағаштың иісі, қабырғаларда ілулі тұрған ара ұяларының кәсегінен бал иісі аңқиды. Ағаштың жұмсақ жоңқаларының үстінде, тап қасында бес-алты қар басқан, бір құлағы – ақ, өзі – сұрғылт, қайқы бел қаншық ит жатыр, аты – Дымка екен.

	Ауыздарынан арақ иісі мүңкіген, өздері одыраңдаған қонақтар сарайға баса-көктеп кіріп келгенде, Дымка жылыстап сыртқа шығып кетті. Арканя әкелген шарабын ағаш сүргілейтін тақтайдың үстіне қойған, толы шишалар тоқтық танытып, тоқ-тоқ соғылысып барып тына қалды. Пикалов ішке кіріп, үй иесінің әйелін ертіп шыққан, ол бастырманың астындағы қазандыққа от тұтатып, жылытпа жасауға кірісті де, арасында тұздалған қиярын, сүрленген шошқа майы мен сарымсағын әкеліп, ортаға қойды.

	Қонақтарының қандай шаруамен келгенін білмей, қожайын күдіктене қарап отырған; ит сұрай келгендерін естігенде ойланып отырып қалды.

	– Сат дейсіңдер ғой? Неге сатпасқа. Бәрібір енді тайгаға бара алатын түрім жоқ.

	– Ақшасын алақаныңызға бірден саламыз, – деп қойды Арканя.

	– Тайгаға бармасым анық, – деді омарташы, Арканяның жаныққанына қарамастан әңгімесін ақырын жалғастырып.–

	Бірақ сөздің басын ашып айтайын – итім жақсы тұқымнан. Аса қадірлі ит еді! Көнсеңдер де, көнбесеңдер де, қырық сом сұрағым келіп отыр, алармандарым. Соның өзі босқа бергеніммен бірдей деп есептеңдер. Өздерің де көріп отырған шығарсыңдар жай-жағдайды, омалып отырысым мынау. Қалаға барып емделу қажет болып тұр. Қаражат керек дегендей.

	– Қырық сомың, міне, – деді Арканя үстелдің астынан Пикаловтың тізесінен түртіп қалып; ондағы ойы – мынау қайтадан саудаласып, біткен шаруаның берекесін енді кетірмей-ақ қойса екен дегендік еді. Ақшасын аямай жұмсап әдеттенген қала адамы ретінде Арканя мынау алдында отырған ауыл адамын – ақша-қаражат қолына аз түсетін, сондықтан да тиын-тебенін тартына жұмсайтын деревня тұрғынын – осылайша бір тұралатып тастауды әуелден жақсы көретін. Бұл шүлендігі Арканяға пәлендей кеселін тигізген де емес. Міне, қазір де ол көп болса бес теңгесін жырып қалар, бірақ одан артыққа анау да аяқ баспасы айдан анық. Онсыз да ит сатып алуға бұ жолы жүз теңгесін былай шығарып қойған Арканяға қожайынның сұрап отырған пұлы кісі қиналарлық нәрсе болмай-ақ қалды. Өзі жеке меншік үйінен үкіметтің жайлы пәтеріне көшкелі бері (ваннасы, газы бар, ал картошкаға келсек, оған жыл сайын комбинат жер кесіп беріп отыр) ит ұстауды қойған-ды, сондықтан аңшы итін сататындар қанша сұраса, сонша беруге алдын ала даярланып келген болатын. Мынау Дымка деген ит тайгада бұрын да болып, одан аман қайтыпты, демек, аң қағудың жай-жапсарын біледі деген сөз. Төрт қызыл қағазды шымқып шығарып, әмиянын қалтаға салды да, Арканя ақшаны ағаш сүргілейтін үстел үстіне қойды.

	– Тек бір жаман жері – күшіктегелі жүр. Арзанға сатуымның себебі сол ғана, – деді ақшаға назарын да салмаған омарташы әңгімесін ақырын жалғап. – Буаз болмағанында, мәселенки, сексен сомнан кемге бермес едім.

	– Тәңір алсын, тәңір алғырды, енді қайттік?! – деді Пикалов дағдарып.

	Арканя да түйіліп үндей алмай қалды. Дымкасы түскір буаз болып шықты ғой...

	– Емшегі салақтап жүрсе де, саят дегенде жанын қоярға жер таппайтын ит бұл. Күшіктей қалса, қозғама... бірер күн жатсын жайланып. Сосын қайтадан қунап шыға келеді. Бұл иттің өзі – сондай ит, мен саған сырын айтайын. Құдды адам дерсің, алдындағы асын тек ақ адал еңбегімен ғана ішеді.

	Бұл кезде шекесінен шертіп жүріп таңдап алатын ит қайда, бүкіл Шунгулештен ондайды шырақ алып іздесең де таппайсың, Арканя бұйра шашын сілкіп тастап, ақшаны омарташыға қарай тағы ысырды да, не де болса келіскендігін білдіру үшін екінші шишаны да үшеуінің ортасына қойды.

	– Сатып алғасын, қиналмай алған жөн. Мұның дұр-р-ыс! – деді Пикалов стақанын көтере беріп.

	Омарташы темекісін тұтатты, ал «Беломорының» қорабын ақшаның үстіне қойды.

	– Қайда бармақсың?

	– Жә, мынау Нерка жаққа барсам ба деген ойым бар еді. Қайдан білейін, одан не шығатынын. Ол жақта бұлғын бар ма, жоқ па?

	– Осы жердің өз адамы секілді Арканя да сөзін сағыздай созып сөйледі. Жүрген жеріндегі жұрттың сөз ыңғайына жығыла салу, ойларына ортақтаса кету, тіпті әңгіме айтқандағы әуендерін де айнытпай келтіруге тез бейімделіп кету – мұның әуелден-ақ әдеті еді. Ол өзінің де, өзгелердің де бойындағы осы бір қасиетті әрі алғыр, әрі зерек кісілердің ғана қолынан келетін, бірақ өз сыбағасын дүңк етпе дөкірлікпен емес, сыпа да сыпайы қалпымен-ақ өзгеге жегізбей, өзі алатын адамдардың қасиеті деп есептеп, қатты бағалайтын.

	– Баяғыда дінге іріткі салғандардың қашып барып паналаған қыстаулары бар ғой, сол жаққа! – деді Пикалов түсіндірмек болып.

	– Фартовый бұлағының басында кішкентай үйшіктер бар деседі.

	Құлап қалды ма, қалқайып әлі тұр ма, құдай білсін?!

	– Нерка жақ тамаша ғой,– деді омарташы күрсініп.– Болғанмын. Геологтардың барактарын сағалау керек, бара қалсаң. Мен ылғи сонда түнегенмін.

	– Ол барактар жайында мен де естігем. Қайбір оңдырып сала қойды дейсің соларды, сеніңкірей алмай тұрмын оған. Баяғы Балашовтардың баспанасы аман тұрса ғой, шіркін...

	– Балашовтардың баспанасы баяғыда-ақ шіріп кеткен шығар. Менің онда қыстап шыққаным қашан еді, әйтеуір жас кезімтұғын. Саған сол геологтардың барактарын сағалау жөн болар. Не дегенмен, ол жерде тұтас бір партия тұрды ғой. Геологтар тастап кеткесін, ол жерді бір жыл Орлов қыстап шықты. Ал Балашовтардың баспанасы дегенің қайд-а-а, одан бері тоқсан тоғыз жыл өткен болар. Әншейін аты ғой тек, жұртқа лақап болып тарап кеткен...

	– Одан да сен маған мынаны айтшы, – деді Арканя әңгіме арнасын басқа жаққа бұрып.– Егер Пределден, яғни сол аттас жотадан дегенім ғой, мына біз отырған жаққа қарай жүрсе, Фартовый оң жақта болады ғой, солай ма? Ал сол жағың Тайлақ Бура тауы, оның ар жағында Қара Бура жотасы. Солай ма, жоқ па?

	– Егер Пределден бері қарай жүрсек пе? – Омарташы ойланып қалды. – Жоқ, олай емес. Онда Қара бура жотасы оң жақта қалады, сосын Тайлақ тауы көрінеді. Ал Фартовый сол жағыңда сұлап жатады. Міне, былай... түйе өркеш таулар оңға кетеді де, Фартовый сол жағыңда қалады.

	– Сонда қалай болып кетті өзі? – деді, омарташыны әңгімеге тарту үшін ғана жер жағдайын тілге тиек еткен, картаны өзі-ақ жақсы білетін Арканя таңырқап.

	– Не қалайын сұрайсың? Коля Макандинмен бір қыс мен сонда қыстап шықсам, мұның еш қалай-солайы жоқ, білдің бе!

	– Ашуланбай-ақ айтсаңшы, біз біліп алайық деп қана сұрап отырмыз ғой.

	– Мен түк ашуланып отырған жоқпын, өздерің емес пе осы әңгімені қозғаған.

	– Бұл ашуланып отырған жоқ, Арканя, сен оның сөзіне алаңдамай-ақ қой. Қазір, міне, бір-бір стақаннан басып жіберейік, бәрі де беп-белгілі болып шыға келсін. Сосын бірден анықталады!

	– Демек, сол қолыңда Фартовый, оң қолыңда – түйе өркеш таулар қалады ғой?

	– Кімдікі дұрыс екен?

	– Екеуіңдікі де дұрыс, – деп Арканя күліп жіберді, – сен менің қарсымда отырсың ғой. Мынау сенің қай қолың? Сол қолың ба, жоқ па?

	– Сол қолым.

	– Ал менің оң қолым.

	– Ой, тәңір алсын, жігіттер! Мәнжубас деревнялықтың аты – деревнялық! – деп омарташы да қарқылдай күлді.

	Арканяның жүзіне де күлкі үйірілді. Пикалов қасындағы екеудің көзіне жалтақ-жалтақ қарап, әңгіменің көңілді арнаға ауысқанына қуанғаннан есі шығып отыр.

	– Сонымен, әңгіменің қысқасы, Балашовтың баспанасына сеніп, босқа далада қалып жүрме демексің ғой? Айтар ақылың осы ғой дейім?

	– Иә, тағы не айтайын деп ем мен саған... Ол жаққа бармағаныма қанша заман! Әлі де болса бара қалсам жаңылмай табар едім-дағы, бәр-бәрі көкірегімде сайрап тұр. Бірақ саған ауызбен айтып қалайша түсіндірейін! Әлгі Ухалов бар ғой, Петр Панфилович, сол біраз жерді шарлаған адам, ол – әлгі біз айтып отырған маңда да болған. Сөйлесетін адамың, әнеки, нағыз сол! Бірақ ол саған ештеңе айтпайды-ау, қара тас қой ол, тайганың құпиясын ашпайтын шығар саған. Былтыр әлгі жерде олар солтүстік бұғысының етін өткізуге даярлаған. Миша Ельменов екеуі он бес бұғы атып, етін осында әкеліп тапсырды. Міне, саған керек болса, мәселе қайда жатыр. Басқа аңшыларға бірде-бір рұқсат қағаз берілмегені – олардың миына кіріп те шыққан жоқ. Менікі де – менікі, сенікі де – менікі деген сол! Ұқтың ба? Тікұшақпен ұшып барыпты. Ақшасын промхоз төлеген. Тікұшақ – саған жаяу салпақтау емес, сайтанның сапалағына барып кел десе де, тарта беруге болады.

	– Солай болуы керек қой, тікұшақ та – қатынас құралы. Бригадаларды межелі жерге апарып тастауға басқа промхоздар тікұшақ жалдайтын шығар. – Арканя жымиып қойды.

	– Көлік қой дейсің, ә? Ол көлік Ухаловқа берілуі керек те, ал маған, әңгіменің қысқасы, берілмеуі керек пе? Содан мен аяқсыз қалуға тиіспін, ә? Осы да әділдік пе сонда?

	– Әділдік туралы мен әңгіме қозғамай-ақ қояйын. Әркімнің өз мұңы бар. «Қолыңнан келсе, қонышыңнан бас» деген емес пе. Менің пәтерім бар. Енді жаңадан салынып жатқан үйдің бітуін күтуім керек, ал мына басты маған не үшін берген? Комбинаттың кәсіподақ комитетінің төрағасы менің ас үйімде апта бойы бюллетеньдетіп жатты. Қатынымның дүкенге барудан қолы босаған жоқ. Жатып алып сілтедік. Бір жәшік арақ, бір жәшік портвейн – жаңа пәтер менікі болды да шықты. Заманың түлкі болса, тазы боп шалу керек. Тікұшақ, рұқсат қағаз – Ухаловтікі, ал сендерге – аталарыңның қақ басы! Сөйтіп олар, шамасы, промхоздың жоспарын да орындаған болар, бастықтарға жіліктің майлы басын да ұстатқан шығар. Құда да тыныш, құдағи да тыныш.

	– Әй, сайтан алсыншы, сол Ухаловты! Тиынның татын жалаған сорлы ғой, Петр деген Ухалов байғұс.

	– Біреуді сыртынан бекер ғайбаттамасаңшы. Ебін тапты – екі асады, ал сендер қызғанасыңдар. Әрине, қалтасы қалың кісі ол, – деді ауқатты адамдарды қатты құрметтейтін Пикалов әлгіні қорғаштап. – Бірақ басы да қатты істейтінін бекер дей алмайтын шығарсыңдар. Өте ақылды адам! Промхозбен де тіл табысып алған ол туралы жұрттың бәрі жақсы пікірде; озат еңбеккер, абыройлы азамат, тіпті газетке де мақтап жазып, суретін басыпты.

	– Мінеки, дұрыс жасаған, – деді Арканя да қыбы қанып. – Осылай ету керек те ғой.

	– Иә! – Омарташы да келісті. – Былайша қарағанда, бәрі дұп-дұрыс қой. Бірақ онымен серіктес болуға мына мен де, сен де, жалпы, өзін аңшымын деп есептейтіндердің ешқайсысы да келіспес еді. Солай емес пе?!

	– Құрысыншы, сонымен бұрын Фартовыйда жұрт талай болған, бірақ қазір жан жоқ дейсіңдер ғой, – деді Арканя әңгіме арнасын өзі білгісі келген жайға бұрып.

	– Қім болмаған дейсің ол жерде. Бәлкім, сұпылар да болған шығар! – Аузынан сұпылар туралы сөз шығып кеткенде, біреу-міреу тыңдап тұрған жоқ па дегендей, Пикалов тіпті жан-жағына жалтақ-жалтақ қарап қойды. – Қысқасы, ол жерде бұрын солардың тұтас бір қауымы да тұрған.

	– Бұрын тайгада үлкен-үлкен село болып ешкім тұрған жоқ қой, – деді омарташы. – Үлкен селолар айдау жолдың бойында, құйқалы қаратопырақты жерлер мен алтын іздеушілердің мекендерінде, өнеркәсіп өркендей бастаған маңайларда ғана болды. Ал қиян түкпірлер бірлі-жарым қыстау салу арқылы, өз еркімен сұранып барушылардың күшімен игерілді. Үш отбасы тұрса, сол үш үйге ғана жетерлік жер жыртылды, үш үйдің малына да шөп бірге даярланды, омарталарынан малына, малынан аң қағуға да сол үш үйдің бар жаны бірге жүгірісетін. Тайга деген жарықтық – анаң ғой, ақылмен аялай білсең, ала да бересің! Жаңғағы керек пе, жеміс-жидегі дейсің бе, төгіліп жатыр ғой.

	– Осылай бола береді екен деп те ойлауға болмайды, – деді Пикалов қасарысып, – онда кімді колхозға тартасың? Петька Ванькаға жүгіріп, ол тағы біреуге шапқылап, жоғары жақтың жарлығын жеткізгенше қай заман! Электрді қайтпексің? Күллі тайганың түкпір-түкпіріне сым тартқызасың ба? Мемлекетке де олардан түк пайда түспейді, арақты қолдан қайнатып қойып отырсын дейсің ғой сол! Ал мына жерден, айталық, оларға ЛЭП тартып берсе, ә?

	Құдай-ау, ол электр желісі ғой! Білем ғой, мен өзім сонда жұмыс жасағанмын...

	– Саппассың сен, Пикалов, саппассың! Бағандарды аяп отырсың, ә; электр желісін тартқың келмейді-міс! Қарлы жолдың үстімен қалаға қайдан тартылды кіре? Ал аң терісі ше? Білмесең, мен айтайын, саған – сол үш-төрт үйлі шағын ауылдардан апарылды! Ол дегенің құрылыс пен өнеркәсіпті қамтамасыз етудің таусылмас қоры ғой!

	– Мінеки, тағы да сөзіңнің жартысы дұрыс, ал жартылай – бұрыс,– деді Пикалов басын шайқап. – Қор дейсің, біз де саңылаусыз емеспіз ғой, ондайды түсінетін шамамыз бар, он шақты сиырға тайганың кез келген алаңқайынан бір қыстық пішен шауып алуға әбден болады, оныңа дауым жоқ. Бірақ өзіңнің малыңа ғана даярлап қоймайсың, сатасың ғой сен, жеке меншік мал-жаның тұрғанда, зейнетақы не үшін төленеді ендеше?

	– Кім саған жеке меншікшілмін деп отыр? Дүние-малды мына өз қолыммен тапсам да жеке меншікшіл болам ба? Ә! Зейнетақы дейді тағы! Сенің зейнетақыңның орнына әркімнің өз баласы болды, солар асырады, ұқтың ба енді? Жә, сен ақымақпен несіне дауласып отырмын осы мен!

	– Дауласпай-ақ қой, оның екеуі де қажет нәрсе, – деп сөзге Арканя араласты. – Маған десе зейнетақы да, бала да, омарта да, колхоз бен техника да – бәр-бәрі керек. Қалайда тайганы игеру қажет. Мысалы, мына менің соған қимам қышитындай дәнеңе жоқ. Келдім, керегімді алдым – Арканя дегеннің атын ғана естідіңдер де қалдыңдар. Бірақ жалпы жұртқа ортақ пайда деген де бар ғой, сол үшін игеру керек екенін кәміл түсінемін. Біріне-бірі жалғасып жатқан қат-қабат шаруа ғой бұл. Жазда – жер жырту, мал бағу, шөп шабу, жеміс-жидек теру; қыста – аң қағу. Күзде қатының бірер сиырын, торайын сатады. Егер сондайдың бесеуін сатша ше? Ол дегенің бір үйге қыруар ақша емес пе?

	– Бұған бірдеңе айтудың өзі қиын. Әлгі Балашовтарды-ақ алайықшы, расын айтқанда, олар бұлан секілді ірі-ірі жігіттер еді, кез келген кісіге олармен иық теңестіру қайда бірақ. Әйтсе де осының бәрінің мән-мағынасы қайда жатыр, гәп мынада – тайгада әркімнің өзі иеленген белгілі орны бар, оған сенсіз ешкім аяғын аттап баспайды, берекетін алмайды. Неркадағы тап әлгі тайганы солар иеленген болатын. Фартовыйда олардың орталық қыстауы тұрды. Алыс жер, ешкім ол жаққа бармайтын да, мазаламайтын да. Жайғасып орнығып алды да, түу ит өлген жерге жаяулап-жалпылап-ақ қатынап тұрды! Несі бар, өлеңін айтып, келеді қайтып. Жағалай құрып тастайтын тамаша тұзақтары болды. Әрлі-берлі арқалап азапқа түспейтін, алдын ала апарып құрып тастаушы еді. Арқаларында кішкентай дорбасы ғана жүретін. Тұзақтарын тексереді – бітті. Кептірінігі алады да, тұзақтағы аңының терісін сыпырып, асықпай асын ішіп, шаңғысын аяғына байлайды да, әрі тартады. Фартовый мен Неркада олардың орталық қыстаулары тұрды. Сөз арасында айта кетейін, әлгі түйе өркеш таулардың екеуінде де олардың екі үлкен орамы болды. – Омарташы қап-қатты тырнағымен тақтай сүргілейтін үстелдің тырналып-жырылған бетін сызғылап қойды. – Олар тіпті Пределдің де ар жағына өтіп кетіп жүрді. Ол жақта да орамдары болды деседі, білмейім. Міне, көрдің бе, қанша тайганы шарлағандарын. Біздің жігіттердің ішінде де күшті аңшылар көп еді, бірақ әлгі бұландарға теңесер ешкім шықпады. Балашовтардың барған жерлеріне олар да барып көрген, бірақ бос сандалып жүрді-жүрді де, ақыры қойды, тым қашық жерлер ғой. Тайганың бұлғынын түгелімен құртқан кезде, әнеки, сол тұста еді, бірақ Балашовтар сонда да әкеліп жүрді-ау. Ол уақытта аң терісін әлдеқайда астыртын жоғалтып жіберетін ұрлық-қарлық деген де болған емес. Центросоюзы бар, Заготконторасы бар, жұрт жаппай мемлекетке өткізетін. Қазір ғой, қолдан сатып алатын арнайы адамдардың пайда болғаны. Жұрт бұзылды ғой. Кеңсеге апарып еткізсең, қанша төлейді? Қолдан сатып алған адам қанша береді?.. Міне, гәп қайда жатыр. Оның үстіне, шытырлатып қолма-қол санап беріп тұрса! Мемлекетке қып-қызыл зиян осының бәрі, ал сатып алғандар еңбексіз келген арам ақшаны өзара бөлісіп алады, аңшы байғұстың қалтырап-дірілдеп жүргені сол – бүгін ұстап әкете ме, ертең апарып қамай ма деп. Қорыққанда қайда барасың – теріні апарып тапсырар едің, сылдыраған теңгелер сауылдап құйылып жатқанда қалайша қой дерсің!

	– Солай ету керек те, – деді Арканя. Көзі жайнап кетті. – Бұлғын қып-қызыл ақша болса, сен ақшаңды төле де, ал. Алармандар жүз теңге төлегеннің өзінде пайданың астында қалып жатса, кеңсеге жүз сом төлеу неге тиімсіз?

	– Ой, соғасыңдар-ау, кеңсе бұлғынның бағасын алармандардың ақысымен теңестірсе, аязда қалған шыбындай арам қатпай ма олар. Онда ұры-қары атанып, әкесінің құны бар ма; өз бағасына сатып алып отырмай ма, отының басында көңірсіп.

	Сарайға қайтып келген Дымка есіктің көзінде, табалдырыққа аяғын салған күйі бұларға қарап тұр. Ендігі егесі менмін ғой деп Арканя өзімсініп шақырып еді, ит оның қасына келді, бірақ үстін сипатпай, анадай жердегі бұрышқа барып жатты.

	– Егер жаман ит болды бар ғой, бетіме түкір, – деді омарташы.

	– Өзімнен қайран жоқ болғасын қайтейін, әйтпесе сатпас едім! – Отырғышта теңселіп отырып омарташы Дымкамен қалайша аң қаққанын, бұл ит көрген аңының қыр соңынан қалмайтынын, ізшілдігі мен иісшілдігін, ағаштың басына шығып кеткен аңды жерге түсірмей тұратынын жыр қылып айта бастады; жасырақ кезінде өзінің де талай-талай түкпірлерді шарлағанын, аң-құсы үркітілмеген аймақ іздеп, байлыққа белшесінен бату үшін Пределге де, Неркаға да барғанын әңгімеледі; қалайша суық тиіп қатты ауырғанын да қалдырған жоқ. Қазір аяғы бастырмайтын көрінеді, ісініп кетіпті, әйтсе де ара-тұра қалт-құлт етіп жүретінге ұқсайды. Тамырында бір бәле бар секілді. Өзі сияқты біреумен ауруханада бірге жатқан екен. Әлгі байғұсқа арақ ішуге, темекі тартуға болмайды депті. Ал ол ішетін де, тартатын да көрінеді. Темекіні әйелі әкеліп тұрыпты ауруханаға. Жылайды сорлы қатын, бірақ әкеле береді.

	– Әкелмей көрсін, онда бәлем... – сарайдың алдынан өтіп бара жатып, ағаш жаңқалары мен қиқым-сиқымның үстінде қорқу дегенді білместен бағанадан бері шылым шегіп отырған еркектерді байқатпай бақылап жүрген омарташының әйелі ауладан күңк ете қалды да, шарасыз кейіпте қолын бір сілтеп, үйіне кіріп кетті.

	– Иә, әкеле береді, сорлы қатын. Екі аяқты тобықтың түбінен кесіп тастады темекі тартпа деп! Екі қолдың саусақтарын да қырықты, – қан тамырлары бітеліп қалса, жаны кетіп қалатын көрінеді ғой. Сонымен, саусақтары да қырқылсын, ал ол өз білгенін істей берді: әйда, бәйбіше, әкел «Беломорды» және тек Урицкий фабрикасынан шыққаны болсын. Екі шолақ қолымен темекісін алады да тартады. Сол аузындағы темекісімен өлді, пақыр. Ақыры дәрігер келіп: «Енді қанша тартса да мейлі!» – деп кетті.

	– Енді қанша тартса да мейлі! – деп қайталаған Пикалов ыржиып, басын шайқап-шайқап қойды.– Ерім-ақ екендағы!

	– Жігіт-ақ екен! – деді Арканя бет-аузын тыржитып, жақтырмай.

	Бұйра-бұйра қазан басын кеудесіне түсіріп, омарташы отырып қалды, ұйысқан шашы мен ақ кіре бастаған сақалына ағаш үгінділері жабысыпты, сөйтті де, кенет басын қайта көтеріп, шыбын айғыздаған электр шамнан көзін айырмай, қадала ұзақ қараған жанарына жас толып, мөлтілдеп қоя берді.

	– Біттім мен де, – деді омарташы даусы тарғылдана өксіп отырып, – жерді баспайды енді аяғы-ы-ым!

	– Қожайын болғаныңа! Жә, не болды саған? – деді, өзі де кемсеңдей бастаған Пикалов абдырап, – Мұның не, қожайын-ау!

	– Еңірейсің келіп, сенің орныңда мен болсам, омартамды балға бөктіріп қойып отырар едім! – деді Арканя оны жұбатып. – Жоспардан артық бір килограмм бал берсем, ит болып кетейін! Сенің жалақыңа қарар деп пе ең мені! Өмірі өйтпес ем! Қалаға апарып, бес сомнан айдасам қайтеді одан да! Амалсыздан өздері-ақ алады! Естимісің, тіпті рақметтерін жаудырар әлі, бұным қалай?

	– Сіріңке түсіріп алмаңдар. Үйге кіргендерің оңды болатын еді, – деді омарташының әйелі жылап отырған күйеуіне қарап, есік көзінде тұрған күйі.

	Екі аяқтан айырылып томардай болып қалған тұла бойын түгел қозғап, көзге көрінбейтін әлдекімге кіжіне қолын сілтеген омарташы үстел үстіндегі стақанды жеңімен қағып, ұшырып жіберді. Арканя да әлденеге қолын сілтелеп отыр, Пикалов та қолын қимылдата бастаған. Олар бұлдыр бір ортада ортақ мәмілеге келген сияқты және әрқайсысы тек өзінікін ғана жөн көріп, қасындағылар маңызды мәселеде тек соның айтқанына ғана құлақ қойып отыр деп есептейді. Арканя омарташының әйеліне мән-жайды түсіндірген болды:

	– Сіздерді қалаға, комбинатқа әкету керек. Азық-түлікті дүкеннен аласыңдар. Өмір сүре білу қажет қой. Деревняның саппастары, айтасың келіп, айтасың келіп, сендерге! Бөлімше-е-е! Бұйрығымды тыңдаңдар, қане!

	Жұп-жұмсақ жаңқа үстінде жантайып жатқан стақан аяқ астында әрлі-берлі домалады...

	Мойнына жіпті күрмеп байлаған Дымка қайыққа мінгізерде қанша сүйресе де қасарысып-ақ бақты. Арканя ілгері тартады, Пикалов етігімен иттің артынан итереді. Ақыры олар Шунгулешті бойлап ағыспен төмен құлдады, Пикалов моторды от алдырмақ болып әлденеше рет тырысып-ақ еді, бірақ онысынан ештеңе өнбеді.

	Қайтар жолда моторсыз-ақ ептеп-септеуге әбден болатын. Шунгулеш – ағысы қатты өзен. Қайықта отырып алып олар әнге басты. Дымка жол бойы артқа қараумен болды, қайта-қайта қайықтан қарғып кетуге де әрекеттенді-ақ. Селоға жақындағанда қарсы алдарынан әупілдеген иттердің даусына елегізіп қана Дымка ілгеріге көз тікті. Пикалов қарлығыңқы дауыспен барқырай берді.

	Қайырып қойып қонышты,

	Қалай да қалай билеймін!

	Жырақта қалған балалық дәуреннің көлбеңдеген көріністері көз алдына елестеп, Арканя әлдебір жайларды еріксіз есіне алып отыр: мұны тәрбиелеген атасы мен әжесі ара-тұра ішіп алған кездерінде екеуі қосылып ән айтатын немесе құтырып частушкаға басатын; соның ішінде осы «Қайырып қойып қонышты» дейтін ән де бар еді, сонда бұл – қызыл көйлекті құйттай бала бөлменің қақ ортасында жалаң аяғымен жер тепкілеп билей жөнелетін-ді. Қазір де сол әнге қосылғысы келіп көмекейін қырнап еді, сөздерін есіне түсіре алмады, ұмытып қалыпты, жадында сақталған тек «Ладушка» мен «Ландыши-камыши» ғана болып шықты.

	Күзге салым күңгірт тартқан ну тоғай тек екі жағалауда ғана ағараңдап анық көрінеді, онда да ағарып тұрған ақ қайыңдар мен боз талдар, сосын – жанындағыларға қарағанда ертерек жадау тартқан бірен-саран балқарағайлар ғана. Қараңғылық әлі қоюлана қойған жоқ-ты, ымырт енді ғана үйіріліп келе жатқан.





II




	Арканя ертесіне басы мәңгіріңкіреп тұрды, жыл өткен сайын, осындай ішіп қойған кездерінде таңертең ауыратын болып жүр, сыртқа шығып, түнде қадаға байлап қойған итінің жай-жағдайын тексерді. Кеше ит Арканяның өзін бе, Пикаловты ма, әйтеуір екеуінің бірін қауып алған-ды, кімді қапқанын Арканя есіне түсіре алған жоқ, бірақ қапқаны анық, әйтеуір. Қазір Дымка оған тым кішкентай болып көрінді. Қарны да жер сызып тұр. Бауыры салақтап кеткен секілді. Аңшылықтың қызған кезінде күшіктеуі сөзсіз. Арканя суға піскен картоп пен жарты бөлке нан әкеліп алдына қойды. Дымка жеген жоқ, жаңа қожайынынан теріс айналып кетті. Алғаш қарағанында иттің аяғының табан бүрлері Арканяға тозып қалған секілді көрінген еді, қазір аңдаса – жо-о-оқ, жаман емес, башайларының басы бүрісіп, ізі – тек ұрғашы итке тән ұзындау демесең, түймелене тұтас түсетін түрі бар. Демек, аяғы әбден жарамды деген сөз.

	– Екеуміз осы тәуір ит тауып қайттық-ау деймін, – деді Арканя, ойындағысын емес, тіліне оралған сөзді айтты.

	– Аңға шығайын деп отырып, сөйтпегенде қайтесің?

	– Әншейін айтып жатқаным ғой. Емшегі салақтап кетіпті. Ішіне бір тепсем, шаранасындағылары шашылып қалмай ма?!

	– Жо-о... болмайды өйтуге. Онда иттен біржола күдеріңді үзе бер.

	Пикалов екеуі бас жазып алды да, ертең аузы аңқайып айдалада қалмау үшін, қайткенде де тағы бір ит тауып алуға бел буды. Қандай ит болса да бәрібір. Қаңғып жүрген көп бұралқының да бұлғын қуатыны бола береді. Ата-бабасынан бері аула қорудан басқаны білмейтін жаманның, – міне, саған безгелдек, бір күні бұлғынды безілдеткенін көрсең! Бір-біріне осындай оқиғаның талайын тамсана айтқан олар зәуі шайтан сондай итке ұшырасып қалармыз деп, таныстарын сағалап деревняны кезіп кетті.

	Жатса-тұрса екінші ит тауып алу есінен кетпей қойған Арканя жұрттың әңгімесіне ынты-шынтымен құлақ қойып-ақ бақты, өзі аздау ішіп, әлдеқандай аңғалдау аңшылардың бірі болмаса бірінің аузын аңқитып, оған елдің көзінше көп ақша төлеп, қалайда итін қағып кетудің амалын қарастырумен болды. Арканя мұндай қулықтың талайын бұрын да жасаған. Турасын айтқанда, бұл – оның сыннан өткен байырғы әдісі еді. Ішіп алған аңшыға екі дүние бәрібір, сондай кезде басын айналдыр да жібер. Ондайда екі адам болсаң, тіпті жақсы, қасыңдағы кісі тек қоздырып қойып отырса болды, қалайша қолқ ете қалғанын білмей де қалады. Ол аңшы есін жиғанша, ақша – қалтасында, иті – басқа біреудің жетегінде кете бармай ма! Алдап алған ештеңесі жоқ, сатқан – өзі, куәлары – қасында. Оның үстіне ақшасын көбірек төлеп кетсең, адалдығың соғұрлым айқындала түседі. Ертесіне кейбіреулерінің қан қақсап қалатыны бар – ендеше неге кеше іші кепкенше бөскен, ол қарқылдауық қара қарға?

	– Аула толы ит, солардың бірін алмаймысың? – деп қағытты жігіттер; бірақ Арканя ондайға айылын жия қойған жоқ.

	Кешкілік бір үйде қонақта отырғанда, – қыдырыстарының аяғы үй адақтап, арақ ішуге айналып кеткен-ді, – потребсоюздың бір жүргізушісі Арканяға ауласындағы итін сатып алуды ұсынды: содан, бәлкім, бірдеңе шығып қалады мыс деп үміттенеді екен, өйткені арлан итінің енесі – бір кезде бүкіл Шунгулешке әйгілі болған Альма дейтін қаншықтан тарапты. Иесі аңға салып көрмеген, бірақ ауласында аялап ұстайды екен.

	– Арлан ақылды, елгезек, айтқаныңды ұға қояды, бірақ несін жасырайын, төбелес болып жатқан жерге қойып кетеді, қазір де маңдайының дал-дұлы шығып жүр, Верныйдың атасы (итінің аты осылай екен) атақты таласқыш, баяғы Шеленковтағы қойма күзететін дәу төбет бар еді ғой, сол екен. Верныйдың мінез-құлқы да тап сол атасынан аумай қалған, атаңа нәлеттің, бірақ енесі, Альманы айтам-ау, жақсы қаншық еді. Оны кезінде аюға да, бұланға да салған, бұлғын қудыруға да таптырмайтын ит деп жүретұғын жұрт. Ақыры сол бұланның тұмсығынан тістеген күйі мерт болды ғой Альма.

	Жүргізуші еріншектіктен ешқашан аңға шығып көрген емес-ті, оның үстіне қабақтай қарны да көп қозғалуға ерік бере қоймайтын, қазір де, міне, үстелге сыймай, қырындап бір бүйірімен әрең отыр; машинасы жүріп келе жатқанда да темекі тұтатып алу үшін рульді қарнымен басып отыратын көрінеді.

	Қызып отырғанда арлан итін арзанға түсіріп ала қойсам, содан ұтылмас едім деп ойлады Арканя ақырын ғана іштей есеп құрып. Азық-түліктен артылған ақшасын – отыз сомды – ол бәрібір ішіп қояды, тайгаға тиын-тебен арқалап бармайды ғой, ал тікұшаққа төлейтін ақшасы плексигластың астында мұрты бұзылмастан жатыр. Тағы не керек енді? Тек ит қана! Бұл – оңай оспақ емес. Тиын-тебенді бәрібір құртпай тынбайды. Сол ақшаны осы қазір қарсы алдындағы шоферге бере салса ше, онда амалын тауып, айдалаға кеткенше, сол ақшаға арақ алғызып, осы жерде бәрі бірге бөліп ішпей ме. Мынау алпамсадай салиқалы еркек қарны қабақтай болып, ол ақшаны үйіндегі айнаның алдына апарып қоймайтын шығар!

	Осы жерде-ақ басына су құйғызып тынбай ма ол ақшаның! (Арканя осы жолы есебінен қатты қателесті, өйткені бұл деревняның еркектері әдетте он сомға жетпесе ішетін де, одан да көп болса артығын айналарының алдына апарып қоятын).

	Арланы – қызыл ит екен, сүйегі ірі әрі болбырлау бос етті көрінді (бос етті болғанда оны көрмеге қояйын деп отырған бұл жоқ қой; ондай-мұндай алғашқы күндердегі ала сүргіннен аспай, сылынып қалмас деймісің), бой-сойы да жаман емес секілді, тек аяқтарының арасы тым алшақтау және құйрығы түскірі көпек иттікі сияқты салбыраңқы екен, бірақ көзі – ұры тазының көзі секілді жылмаңдап, ұғымталдық танытып тұр, екі езуі бөрібасардікіндей, салпы ұртты, салқы төс. Анау айтқандай бір үміт артарлық ит болмағанмен, жанарына қарасаң – жай көпектің де бірі емес сияқты.

	Шынжырынан қаттырақ ұстап, шегіншектеген итті жүргізуші көшеге қарай сүйрей жөнелгенінде, Арканя мен Пикаловты ол үйіне шақырмағаны былай тұрсын, аула сыртына қалдырып кеткен-ді, үйінен жүгіре шыққан қызы:

	– Сен немене, көке, массың ба? – деп таңырқай қарады.

	Бұл екеуі мұрттарынан мырс-мырс күліп тұр. Верныйдың мойнына жіп тағып (қарғыбауы қолдан соққан әп-әдемі нәрсе екен, бірақ Арканяға оның түкке керегі жоқ еді), талдан тоқылған шарбаққа байлап қойды. Верныйды мына кісілерге сатып жібергенін сонда ғана ұққан қыз жылап-сықтап, әкесіне жалына бастаған. Осы кезде үйден әйелі де шығып қалып: «Қорасындағы итін сатты деген не сұмдық!» – деп күйеуін қызартпақ болып еді, әзіл-қалжың үшін әдейі істеп жүрген кісіше жүргізуші оның сөзіне өп-өтірік күліп, бірақ отыз сомды әйелінің алақанына салғанда еш ойын-оспақсыз, біржола салып тұрып: «Мә, Алевтина. Біздің Верный бүгін бір торайға айналып кетті!» – деп ыржиып қойды.

	Ауыздары сылп етпей, қуыс үйден құр шыққанмен, бұлардың да қосыла күлмеуге шарасы қалмай, шаруаларын бітіріп, жөндеріне кете барды. Жүргізуші қызы шала бүлініп, жылап-еңіреп итінің соңынан қалмай, Верныйдың қара тұмсығынан сүйе берді. Қызды қатты аяп кеткен Арканя оны қайта-қайта жұбатып, Верныйдың жағдайы жаман болмайтынын қайта-қайта ежіктеді. «Біз Верный екеуміз орманға барып, онда бұлғын аулаймыз!» – деп қойды.

	– Бұлғын ауламақ, – Пикалов кекесінмен мырс етті, ол әлгі ақшаның ортақ қазанға түспей, әлдекімнің қалтасына сүңгіп кеткеніне күйініп келе жатқан-ды, мықтағанда бұдан қызыл-қуырдақ қана шығады. Тайыншадай болған түрін көрмейсің бе?!

	Верный, шамасы, үш-төрт-ақ қар басыпты, бұл туралы айтқандарында жүргізуші мен әйелі шатақтасып қала жаздады. Күйеуі – әуелі сиырымыз бен баспағымызға баспана салғанбыз, Верныйды сосын алдық десе; әйелі – әлдеқашан сүйегі қурап қалған әке-шешесін куәға тартып, осы жаңа қораны салғанша күйеуінің құлағының құрыш етін жеп, күнде еңіреп жүргенін есіне алып, осы бір шаруа орнығып, көңілі жайланардан бір жыл бұрын ғана Верныйды асырап алғандарын барынша дәлелдеп-ақ бақты. Қара топырағы аударылып тасталынған бақшаның түкпір жағында тұр екен әлгі қоралары. Іргесін бөз-бөз жаңа бөренелермен бекітіп, ескі моншаның орнына қарағайдай ғып қайта тұрғызған қора-жай – алдында ауыз бөлмесі бар, жып-жылы, ұядай ғана үйшік екен. Одан беріде өткен үш-төрт жыл дегенің – итті қайтадан үйретіп, бойындағы қабілет-қасиетін жаңадан оятуға онша көп мерзім емес. Оның үстіне, әдетте, арлан ит қаншыққа қарағанда жарты жыл, кейде бір жыл кеш жетіледі.





III




	Шунгулештің бір саласы – Нерка, әнеки, түнерген тайганың қара көлеңке қойнын тесіп өткен жалғыз-жарым күн сәулесінің шүғыласын кейін серпіп, тоғайдың табанында көмескі жалтырап жатыр, әр жер-әр жерде ойдым-ойдым көлшіктер, томарлар жылтырайды. Жоғарыдан төменге қадала қарап келе жатқан Арканя соның бәрін – көз алдында көсіліп жатқан тайганың қуыс-қалтарысын, түкпір-түкпірін түк қоймай есіне сақтап қалуға тырысып-ақ бақты: әнеки, анау – ертең, сол жерден өзен шұғыл бұрылыс жасапты, мынау – томар, әнебір көрінген – сусыма шағыл тастар, міне, аяқ астында, жалаңаш жақпар көрінді...

	Бұлар Фартовыйға жете алмады, төбесінен айнала ұшып едәуір уақыт жүрді де, одан бес шақырымдай жердегі өртеңге қайта оралды; төбесімен көк тіреген қарағайлар, қалың шырша, қара дауыл құлатқан қиқы-жиқы ағаштар мен үйелмендей болып үйіліп жатқан бұта-шырпыларға толы тусыраған кәрі тайга қонуға мүмкіндік бермеді, ит тұмсығы батпас ну екен. Жаз бойы жайқала өскен өртеңнің де оты белуардан келіп, киіздей тұтасып, қақалып тұр; жердің ой-шұңқырын жасырып, жынды жел мен нөпір нөсер шалғынды жапыра жығып кеткен тұстары да аз емес. Үлкен-үлкен қазан шұңқырларға қара сулар іркіліпті, олар шарайнадай жалтырап жатыр. Арканя: «Осы жерге қонайық!» – деп ұшқышқа қолын сілтеді. Бәрібір, – деп ойлады ол, – Фартовыйдан баспана табыла қалса, сонда көшіп алармын; таба алмасам, яки бұрынғы қыстаулар шіріп не өртеніп кеткен болса, осы өртеңнің шетіне-ақ итарқа құрастыра салмаймын ба? Жоғарыдан қарағанда бұл маңайдың көптен бері адам аяғы тимеген, егесіз ен жатқан тайга екені сезіліп тұрды. Жыл өткен сайын осылайша қаңырап қалып жатқан тайга қаншама! Соңғы рет бұл маңда кім аңшылық құрды? Ал игерілген тайгада жер тарылып, жылдан-жылға аяқ басар жер қалмай барады. Таяу маңдағы тиімді орындар тым қымбаттап кетті, сол үшін аңшылар екі күннің бірінде қырқысады да жатады; ағашы алдымен қырқылатын жерлер де – сонда, аң-құсы алдымен құритын да – сонда. Адам аяғы жетер жердегі тайга – аңшылардан қайысады! Ал мұнда – рақат! Осының бәрі жұрттың әбден немқұрайды болып алғанынан. Бұл жер менікі деп жатқан біреуі жоқ, тіпті біздікі де демейді! Қолым жеткеннің бәрі – менікі, қолыма түсетіннің бәрін бүгін алып қалам, әйтпесе оны ертең біреу қағып кетеді деп есептейді. Кез келген қаңғыбас – шартқа отырған адамбысың, жоқ па, – кел де, қолыңнан келгеніңше сарқып қал. Мамайша шап, тала! Келімсектер, іс-міссіз сандалып жүрген қаңғыбастар, маусым қуғандар өз алды-на ғой! Түктің мәнісін білмейтін, иіс алмас туристсымақтың өзі-ақ төңіректі түгел шарлап, түгін қалдырмай жылан жалағандай қылып барады. Өйткені тайга ешкімдікі де емес...

	Сонау төменде егесіз ашық-шашық жайрап жатқан тайга Арканяның жүрегін атша тулатып жіберді: анау жоғарыдағы қырқа-қыратты кезесің бе, төмендегі тоғай-тоғай нуды шарлайсың ба, асу-асу белдерден асасың ба – бәрі сенікі! Тек үлгеріп қал, Арканя!

	Жиырма бес сомдықтан жүз сомға жеткізіп қойған ақшаны ұшқыш селсоқтау алды.

	– Қанды басың бері тарт! Сендер солай деуші ме едіңдер, қалай еді?

	Қалбағайы жын қаққандай құтырына үйіріліп, табаны тайгадан ажыраған тікұшақ көтеріліп кете барды. Арканяны әкеліп тастаған ұшқыш қатерге басын қатты тігіп келген-ді, ал аңшы жігіт қандай істе де, ұшқыш бол мейлі – тәуекелшіл кісіні тәуір көретін; мәселен, өзі қалтасы қампаятын жерден ешқашан қашпаған болар еді.

	Иттер иіс қуып, жан-жақтарын шолып, өртеңді кезіп кетті.

	Қыстауды қалай тапсам екен деп Арканя іштей жоспар құрып отыр. Күйік шалған шөп-шалам мен бұта-шырпылардың үстінде отырып, – шалбары таза ма, күйелеш-күйелеш кір-қожалақ па, оған енді бәрібір еді, – ол мынау жаңа мекенінің жай-жағдайына үйренісе беруі үшін, осы бір өзі баяғыдан, көп жылдардан бері армандап жүрген, ақыры, мінеки, келіп те жеткен, енді қазір бір маусымға болса да бір өзі жападан-жалғыз иелік ететін, жұрттың айтуынша, аң-құсқа аса бай қонысына бойын үйрете беру үшін, сонау-сонау қырқа-қыраттарға көз жіберіп, жан-жағын шола бастады.

	Екі тең жеңіл жүгі бар еді, – ашықауыз неме, бұл жолы да азық-түлікті аздау қамдапты. «Оның есесіне арқалауға жеңіл, – деп жұбатты Арканя өзін-өзі. – Ештеңе етпес! Мүйізі қарағайдай хайуанның бірін жығып алсақ, қиялап тураған тоңазыған ет жеп отыратын боламыз әлі».

	Қолындағы көкшіл картасы бойынша, қазір бұл анау аласа төбенің астына түсіп, төмен құлдауға тиіс, егер сол маңнан бұлақ ұшырасса, Фартовый – осы болғаны; ал бұлақ Нерканың арғы бетінде, оң жақта болатын болса, ұшқыштың саппас болғаны; демек, бұлар жыраққа қонған, сол жерден Тайлақ Бура тауы мен Қара Бура жотасы іркіс-тіркіс созыла бастайды деген сөз, одан жоғарырақта – аты құлаққа жып-жылы тиетін Болонгуй дейтін кішкентай бұлақ қалуға тиіс.

	Арканя қапшығынан балтасы мен мылтығын алды да, бөлшектеп қойған от қаруын сол бойда дереу қайта құрастырып, оқтап қойды. Мылтығы – онша ыңғайлы мылтық емес-ті, бірақ қанды қаруы еді; асығыста атылған патронды алысқа лақтырып жібергізбеу үшін, эжекторын қажетсіз деп өзі алып тастаған он алтыншы калибрлі «зимсон» болатын. Ол ештеңе емес-ау, мына балтасы түскірге назар аудармағаны онша оңды іс болмаған, Арканя қазір соған өкініп отыр – жаңа қараса, балтасының басы бұлғақтап тұр екен. Ауыз құрғатпай арақ іше бергенше, жарамды балта тауып алсашы. Әй, осы бір кержалқаулығы-ай, кежегесі кейін тартады да тұрады осы... Сосын «бас аман болсыншы, неғылар дейсің» деген бір көзжұмбай батырлық... соның кесірінен бір күні қақпанға түскен қасқырдай шоңқиып отырып қалмаса неғылсын.

	Әйтеуір әзірге аман келе жатқанына шүкір. Кім біледі, тайганың тарам-тарам түкпірлерінің бірінде сүйегін тірі пенде таба алмай, тышқан мүжіп, жаңбыр шайып, шөп басып, іріп-шіріп қала барар. Арқасына салып мықшыңдамайды, тікұшақ көтеретін сол пәленің бірін – Пикаловтың дәу балтасын ала салғанда ештеңесі кетпейтін еді ғой, онсыз да әлгінің үйінде балтадан көп нәрсе жоқ.

	Ең болмағанда әнебір отынның үстінде жатқан, сарайындағысын іле кетсе ғой. Енді қазір мына бір құрғырдың жіңішке сабы сынып қала қойса, ит болып ұлысаң да зарыңды тыңдар тірі пенде жоқ.

	Жолға азықты ықшамдап қана алып, Арканя ойдағысын жүзеге асыруға кіріскен-ді: әуелі аласа төбеден асып, сосын етекке түскен – сол жағынан іздеген бұлағы ұшыраса кетті; бәрі де картасындағыдай әрі өзінің көңіл жобасындағыдай болды да шықты; ең бастысы, Арканяның әрқашан өмірінде де, осындай тайга аралаған кезінде де ұстанары, жалғыз сенері – өзінің түйсінуіндегідей болып шыққаны еді. Демек, бұл – Фартовый болғаны!

	Адасып қалып жүрмейін деп (пәлесінен аулақ), заты қалған ертеңге қарай бұрылар жерге ол ағашты кертіп белгі салды да, бұлақты өрлей жоғарыға тартты. Арканя алдымен ескі қыстауларды, әрине, олар әлдеқашан шіріп кеткен болса да, тауып алғысы келген; алайда алдынан аңғал-саңғал, бірақ сүйегі аман тұрған барақтардың бірі тап келе кетсе де, – ондай баракты жылытудың өзі оңайға түспейтін шаруа ғой, – соны да іші жек көрместей еді. Мұндай барақтарда және сынған ара, сабы жоқ балта деген сияқты көр-жер әрқашан қоқыр арасынан табыла беретін. Тіпті баяғы дінге іріткі салушылардың қыстауларын тауып алам десе, онда қуыс-қалтарыстарды, жыра-жықпылдарды, сай-салалардың түкпірлерін тінткілеуі керек, олар өз мекендерін сондай көзден таса жерлерге жасырған.

	Жолшыбай Арканя аспанға бой созған балқарағайдың белінен біреудің қабықтана бастаған ескі белгісін ұшыратты, демек, бағыты дұрыс болғаны, сол-ақ екен, сергек адымдай жөнелді. Сөйтіп келе жатып, екінші белгіні де көзі шалды, тіпті жақсы... күллі тайгадағы соқпақтар қыстауға жақындағанда бір-біріне қосылып, бір жерде тоғысуға тиіс.

	Пәлендей атақты болмағанмен, әлдеқандай аңшылардың бірі бұл жерде біраз бұлағай салған секілді, белгіні жиі-жиі соғып отырғаны соның айғағындай. Геологтардың бірі болуы да мүмкін, оның. Әдетте, нағыз аңшылар тек қатын-баласы үшін ғана белгіні жиі салады. Дұрысында, тап осы геологтардікі болуы мүмкін, өйткені олар жүрген жерлерінің бәрінде жолдарын аршып, белгі соғады да отырады.

	Төменірек жүргісі келіп еді, шылқыған су аяқ бастырмады. Айырықтың табанында әр жерден бір жылауық көз шығып, жылаңқылана су ағып жатыр, әнебір жерден көрінген ескі соқпақты да су басып кетіпті, демек, оның қысқы соқпақ болғаны; енді беткейдің жоғарғы жағында құрғақ, жаздық соқпақ та болуға тиіс. Жаңылысып қалмау үшін әрі уақыт кетірмейін деп Арканя ылғи ылди бетпен жүрді де отырды. Қысқа қарай киім ауыстырғанында алғашқылардың бірі боп қағып түскен қысқы жұмыс бәтіңкесімен лайсаң-батпағыңды елемей, көп жерлерде төтелей тартты; ақ резеңкеден тігілген жапон етігі – «ботфорты» да бар еді, оны кейінге сақтап қойған; соның өзі қазір сәндіктің ең күштісі болып тұр-ау: ревматизм болғанына қарамастан, қысы-жазы соны киіп алып, тайгаға тартып жатқан бір жұрт. Ал мұның қысқа сақтаған құнды мүлкі де бар-ды, онысы – үйге де, түзге де киюге жарайтын, аң терісінен тігілген етігітұғын. Ойда жоқта ұшырасқан бір шал тігіп берген. Кие бастағанына үш жылдай уақыт өтті, ұлтанынан ғана ептеп дымқыл өтетін болып, сыр беріп жүр. Жақсы былғары таба алмай, фабриканың қатқан қайыстай пәлесін салғызуына тура келіп еді, оның да септігі аздау тиіп, қайтадан шолақ ұлтан қостыруға мәжбүр болды (онысы жарамды болғанда, резеңке етік іздеп сандалатындай несі бар еді).

	Қазір Сібірдің аңшылары өз қолдарымен аң терісінен етік тігуді әлдеқашан қойған, көбі мүлде ұмытқан. Сосын фабрикада аң терісінен тігілген етіктер дүкенге түсе бастап еді, кейін олар да сап болды. Оң аяқ, сол аяқ дейтіні жоқ, қайдағы бір көн шоқайға ұқсаған кеспірсіз етікті он тоғыз сомға бола кім ақ тер, көк тер болып тіге қойсын? Ондайдың ешкімге қажеті де шамалы. Былғарысы да бұрынғыдай емес. Қонышы да оңып тұрған жоқ. Баяғы деревнядағыдай емес, басқаша әдіспен, химиялық жолмен өңдеп, қалада ғана тық-тық басып жүруге арнап шығарғасын не оңсын, шалғынды бір кешіп өтсең – табаныңнан дымқыл білініп шыға келеді. Аң терісінен етік тігудің жай-жапсарын түгел білетін қарттарды жинап, жастарға үйреткізіп, артель құрса ғой. Он шал он деревняны тайгаға киетін аяқ-киіммен түгел қамтамасыз етер еді. Қазір резеңкеге көшіпті бәрі!.. Ревматизмнен басқа не табар екен содан. Ертең қарттардың көзі жұмыла қалса, аң терісінен тігілетін, су өткізбейтін етіктің жағдайы не болар екен?

	Қыстауға келіп қалғанын Арканя тұла бойымен түгел сезді.

	Тоқтай қалды да, бірден біле қойды. Егер ол химкомбинаттың қолы алтын адамдарының бірі – атақты слесарь болмай, есепте тұрған байырғы аңшылардың бірі болды бар ғой, – әрине, бұған қоса аң терілерін кеңсе тірі бәсімен алар болса, – онда мұның тұрақты мекені тап осы тайгада, Фартовыйда болар еді, тап осы жерге ол өзінің басты қыстауын салар еді. Осы бір айырықты қоныстанар еді. Өткел салар еді анау бұлаққа. Үлкен-үлкен дөңгелек орам жасап, әрқайсысында жүз тұзақтан бар бес-алты сондай орамды тексеріп қойып жатар еді. Әнебір көрінген алаңқайдағы шалғын ба, шабар еді содан шөпті атына. Мәжінүн Епифанов айтады: «Жалғыз атқа шөпті қолыммен жұлып берсем де, таппаймын ба», – деп. Қолмен жұлып қажеті қанша, шалғы әкелер еді бұл. Құп-құрғақ, қыстап шығуға қолайлы-ақ жер, ауыз суы да іргеде. Жан-жағың самсаған самырсын, жас та емес, жасамыс та емес, балтамен періп қалсаң, зыңылдай жөнелгелі тұрған нағыз белағаштың өзі; ұшар бастарында қол гранаттай болып, қоп-қоңыр жаңғақтары салбырап-салбырап тұр. Монша да салып алар еді! Дүниенің рақатын білмейтін, маусым бойы үстерінің кірін де шаймайтын, мұндағы мәнжубастарға ұқсап жүрмес еді бұл. Ол байғұстар да қайтсін-ау, бекітіп берілген белгілі аймақтары жоқ, бүгін сен үй-жай салады екенсің, ертең оны Федькаға беріп жатса, қайдан ықыласың бола қояды. Ыстық моншада рақаттанып шабынып жатып: «Моншаң ғажап екен, мың рақмет-ай саған, достым», – деп тырқылдап келіп күлсін бе!..

	Қыстау, әне, тұр. Шөп басып кеткен соқпақтардың бәрі соған, анау тұрған геологтардың барақтарына қарай, әрине, тоғай-тоғайдың арасымен ағылады. Бес метр де бес метр – гараж! Іргетас орнына бұраудың құбыры төселіпті. Құбырдың қуысын шымшықтар шөппен толтырған, оларға ұясын қайда салса да бәрібір. Дауыл құлатқан дәу бәйтерек шатырдың шетін соға жығылған екен, үйдің төбесін қисайтып жіберіпті; әуелде өзін бір әумесер қызық үшін өртемек болған секілді: шайыры қайнап шығып қатып қалыпты, қабығын қиғаштай шапқан жерінен от жібергені байқалып тұр. Жан-жаққа ұшқан жаңқалар да ескіріп қоңырқай тартқан. Үйдің терезесі түгел екен, тек есіктері жоқ болып шықты. Іші ыза тартқан, қабырғалардың әр жері көгеріп, шіри бастапты, сылағы түскен тұстардан саңылау-саңылау тесік көрінеді. Пеші қап-қара күйеге қақалып қалған, бірақ ошағы аман екен, қабырғаны тесіп жасаған түтін тартқыш – «көмей» де сақталыпты. Қазандықтың асты кең қуыс. Қарауыл боп қалған Орлов тұп-тұтас қарағайды бірден әкеліп, отты аямай-ақ жаққан болуы керек. «Әлдекім есігін жұлып әкеткені ғана жаман болып тұрғанын қарашы. Қандай доңыздың дәті барды екен?» – деп ойлады Арканя түнеріп. Бірақ енді, әйтеуір итарқа тұрғызып әлекке түспейтіні, түнгі аяздарда тісі-тісіне тиіп дірдек қақпайтыны, маусым бойына ауа райы әлдеқалай болып кетеді деп осында ала келген кенеп шатырдың астында итше бұратылып бүрсеңдеп жатпайтыны есіне түскенде, қуанып та қалды. Оның қасында бұл – хан сарайы ғой! Есік жасау дегенің жарты-ақ күндік жұмыс; әнеки, он кісі жатсаң да сыярлықтай тақтай сәкі тұр, соның жартысын суырып ал да, шегелерін жұлып-жұлып тастап, есік жаса. Әлдеқандай бір алаяқ турист есікті жағып, өзінше алау жасаған жерден Арканя тот басқан топсаларды тауып алған-ды; олар құдды музейден әкелінгендей жасып, қарайып кеткен екен, бірақ ілдебайға жарайтын түрі бар.

	Арканя қу бұтақтарды құшақ-құшақ әкеліп, қазандық астын әбден сықай толтырды да, ошаққа от жағып, көк ала түтінге қақалып-шашалған күйі үйден төртаяқтап әрең қашып шықты, тесік атаулының бәрінен қою түтін тысқа бұрқырап жатыр, бұрқырап жатыр. Мейлі, енді кебе тұрсын, оған дейін бұл жүктерін тасып алмай ма!

	Дымка жол үстінде ұшырасты. Сосын бұталардың арасындағы қылт-қылт еткен Верныйдың төбесі де көрінді. Олар қаңғып-каңғып, ақыры Арканяға қызмет ету үшін қайтып келген-ді. Маңайды қанша шарласа да, шамасы, мұнан басқа бір тәуірірек адамды таба алмаған болулары керек.

	Қайта-қайта мықшыңдап жүргенше, бір-ақ рет қиналайын деп (сөйтіп тезірек орналасып алып, осы жерге дереу иелік етуге кірісу үшін), Арканя екі қапшықты бірден еңкілдей көтеріп ала жөнелді. Таяу маңнан ит үргендей болған. Аяқ басуы мұң болып, әрбір шақырым сайын алқынғанын басу үшін тынығуға мәжбүр боп келе жатқан Арканя: «Бұл иті түскірлер неге үре береді?» – деп ойлап қояды.

	Орман түрлі түсті бояуға малынып, күзгі шуаққа шомылып тұр, ауада күздің қатқыл ызғары да сезіледі. Бұлақ суының іркіліп барып жайылған жері жапырақ пен қылқанды бұталарға толыпты. Тайыздан шабақ қуған шынашақтай қарабалықтар зуылдап өтіп жатыр. Әлгінде келе жатқанында жолшыбай кекілік көрген, қайтарда да бірнешеуін ұшыратты. Әлдеқайдан саңырау құрдың құрқылдағаны естіледі. Қанаттарын сабалап, «құр-құ-құр» деп қояды. Шық басқан шөпке бұғы тектестердің екеуінің ізі түсіпті, томар үстінде текесінің ізі қалған. Бірақ Арканяның оған бас ауыртып жатуға мұршасы жоқ еді, оны алаңдатқан – иттің абалаған үні болатын.

	Әрі-беріден соң Верныйдың да даусы шықты; үзік-үзік, әуп-әуп еткен қою дөрекі дауыс. Даусының мұндай күшті болғанына да Құдайға шүкір, қыстыгүні ондай дауысты қияннан, төрт шақырымдай жерден естіп-ақ бара беруге болады. Дымканың даусы шабалаңдаған ащы-ақ, ызақор үн.

	Арканя баракқа қас қарайған кезде әрең жетті, қалада сыбай-салтаң жүріп жаман үйренген аяғының тізесі дірілдеп, көк ала терге малшынған арқасына бешпенті жабысып қалыпты. Қараңғы түсе күн қатты суытып, шөптен бу бұрқырай бастады. Барактың іші саңырауқұлақ сасып, әлі кеуіп үлгермепті, сондықтан Арканя онда түнегісі келмей, алау жағып, от басында отырғанды хош көрді. Қоналқаға орын даярлап алған соң, барак түні бойы кебе берсін деп ошаққа отынды сықай толтырды да, Арканя от басында отырып шайын ішті, жақсылап темекісін тартып алды; рақаттанғаны сонша, алғашқы күннің хикметінен отырған орнында қалай ұйықтап кеткенін де білген жоқ. Ауық-ауық оянып, отты қағыстырып, жаңадан тамызық тастағанда әлі сырмінез болмаған иттеріне, ай астында ақ нұрға малынып тұрған тайгаға қарап қояды да, шолтиған күртешесі мен қап-қатты кенеп шатырды қымтана түсіп, қайтадан көзі ілініп кетеді.

	Саянның, Бурятияның, Саха елінің, Эвенкийдің, Иркутскінің, Красноярск және Хабаровск облыстарының мұз құрсанған тайгаларының қойнында қазір мұндай Арканялардың талайы от басында қалғып-мүлгіп отыр еді. Суыққа тоңып, күрк-күрк жөтеліп, өздеріндей біреудің қысқы қонысын қараулықпен иемденіп, соның көк түтініне қақалып-шашалып жатқантұғын. Маусым кезінде ғана келетін осы бір әуесқой-келімсектердің бәріне тән бір белгі – сұмдық бейімделгіштіктері, тайга тіршілігінің атам заманнан бері қаймағы бұзылмай келе жатқан қиындығын төрт аяқты хайуанмен бірдей көтеретіндіктері, суық пен аштыққа төзімділіктері, ертеден қара кешке дейін жүгіргенде өкпелері өшіп, өліп қалмайтындықтары, тәулік бойы қар астында түней беретіндіктері, тағыдай сергек те сезімталдықтары, сөйтіп жүріп аңыс аңдауға, қапы жібермеуге келгенде – аңнан да бетер, кәдімгі адам сияқты алдай алатындықтары еді. Есепте тұрған кәсіпқой аңшыларға қарағанда олар нашар жарақтанған-ақ (байырғы аңшылардың тең жартысының солардан айырмашылығы шамалы, әрине); көп жыл бойы бір жерді мекендеген соң, құрал-сайманын қамдап, өзі иелік етіп үйренген тайгасы да жоқ олардың (нағыз кәсіпқой аңшылардың тайгасы құрал-жабдықпен қамтамасыз етіліп, қару-жарағы сайланып, өзінің бақшасына ма, цехына ма айналдырылған), ал басының амандығы мен олардың денінің саулығына кепілдік туралы әңгіме қозғаудың өзі артық. Сондықтан қымбат аң терілерінің қайда ұшып кетіп жатқанын бір құдай білмесе, ешкім білмейді, із-түзсіз. Бір жексенбіде, тәңірінің тападай тал түсінде, өткен қыста Хабаровскінің шайтан базарында дені дұп-дұрыс бір еркек кәдуілгі ақ қоянның терісін он сомнан сатып тұрды деседі, нанбасаңыз – көзімен көрген кісілер де бар! Әлгі теріні сонда не үшін алған дейсіз ғой, аларманы құлақшын тіктірмек көрінеді. Қоян терісінің қазына қақы – бір сом. Тек хабаровскіліктер айтады: бұларың – өтірік, әлгі байғұс қоянның терісін бізде емес, Иркутскінің шайтан базарында сатыпты-мыс деп.

	Асықпа, асықпасаң тайга дүрілдейді әлі...

	Сібір жеріндегі аңшылардың зоры Арканя емес шығар, бірақ, әйтеуір сорлысы да емес солардың. Ертең құлпырған қымбат терілерді қиналмай апарып өткізетін сенімді жері де бар. Жұрттың көзін алдау үшін, промхоздың кеңсесіне барады да, үш-төрт жүз сомға терілерін өткізеді: ішіп-жеу керек, қыдырыстап сауық-сайран салуы керек, артына «аң терісін тапсырды» деген квитанция қалдыруды да ұмытпағаны жөн. Тиін терісін түгелімен және бұлғынның биыл өрген балаларының біраз терісін қосып өткізеді де, «Қайтейін, сәтін салмады, барлық тапқан-таянғаным осы болды, жарандар!» – дейді де қарап тұрады.





IV




	Қаладағыдай емес, күн ұясынан ақырын көтерілді.

	Дым бүріккен далада сүйегінен өткен суық ұйқылы-ояу отырған Арканяның тұла бойын қалтыратып қоя берген. Ол отты көсеп-көсеп жіберіп, денесінің құрыс-тырысын жазды да, мұз қатқан шөп бастарын шыңғыр-шыңғыр шөлмекше сылдыратып, жүгіріп барып су әкелді; қазаншасының бетінде шәуіш мұздар қалқып жүргеніне қараған жоқ, қолын оттың жалынына сұғып жіберіп, біраз қақтап алып еді, ұйқысы шайдай ашылып, жан-жағына көз саларлықтай қунап жүре бергеніне өзі қуанып қалды.

	Иттер де орындарынан тұрып, қожайындарына кезек-кезек көз салып, жылы ас күтіп тұр. Ту сыртында – барақтың жып-жылы боп үңірейген есігі көрінеді, тас төбесінде – самырсынның сонау ұшар биігінде көкшымшықтар ысқырады, ал Арканя темекі тартуға үзіліс жасағанында да, доминоның кезегін күтіп отырған кездерінде де талай армандаған мына Фартовый бұлағының шығыс жағындағы беткейден, көкке қарай самсай қалған сонау ағаш бастарынан асып, жер-дүниені балқыта, өртей қызартып, тым үлкен – үлкен болғанда да көлденең жатқан жотадан да зор – қып-қызыл күннің жартысы көрініп тұрды.

	Арканя ауыз жылытып алды да, иттерге нан тастап, өзі сәкінің тақтайын қопарып, есік жасауға кірісті. Баракқа қайтадан от жағып қойды, еденге су сеуіп сыпырған болды. Қанша жылдан бері жатқанын кұдай білсін, сәкінің үстіндегі тапалған шөпті де тысқа алып шығып, арасында жүрген шірік шұлғаулар мен тесік шұлықтарды да қоса отқа жағып жіберді.

	Шөптің ең астында ескірген газет-журналдар жатыр екен, қолым бір босағанда көріп тастармын деп, оларды былай алып қойды. Бұлақ басынан бағана беткейге жантайта көмген құбыр тауып алып еді, сол құбырдың аузынан дәмі ерекше бір тұп-тұщы су ағып жатқан болатын. Шипалы су болар деп, Арканя суды тек содан ғана ішіп жүрді.

	Түс әлетінде өзі жасап жатқан есіктің тақтайларын құрастырып, бәрінің басы мен етегін біріктіріп ұстап тұратын көлденең ағаштарды да қағып, енді оны тек босағаға қондыруы ғана қалып тұр еді, таяу жерден шабалаңдаған шаңқылдақ даусымен ызалана қаңсылай үрген Дымканың ащы үні шықты. Арканяның жүрегі ауға түскен балықтай тыпыршып тулап қоя берді.

	Дымка бұлғынға емес, әрине, ақ тиінге үріп тұр еді. Әлсін-әлсін әуп-әуп етіп, мұнда тұрған не бар дегендей, сырттай ғана көз салып қойып, маубас Верный өз жөнімен сырғақсып жайына жүр. Арканя итіне ырзашылықпен үн қата жүріп, атып жіберді. Оның бір қуанғаны – Верный мылтық даусынан шошынған жоқ, қайта бұтақтардың арасымен ақырын ғана бұлғалаңдап құлап келе жатқан ақ тиінді көргенде ашу қысып, оған тап-тап берді. Тіпті тісімен шайнап тастағысы да келген, бірақ Дымка шақ-шақ етіп, оның күжірейген желкесіне азуды басып жіберді. Верный ыршып түсті, бірақ ырылдаған жоқ; анадай жерге барып шоқиған, ол Арканяға аңшылықтың жай-жағдайын бірден ұға қойған секілді болып көрінді. Мына қылығына қарағанда Дымка қасиетті ит сияқты. Ақ тиіннің тілерсегін қиып жіберіп, «биылғы тырнақ алдым ғой» деп ойлаған Арканя қылқан жапырақты қураған бұта үстіне оны жып-жылы күйінде салып қойып сойып отырып-ақ, артқы сандарын Дымкаға, қолдарын Верныйға лақтырып-лақтырып тастады. Шынжырлаулы өскен ит оны ауада-ақ қақшып алып, қылқ еткізген, Дымка сыпайылық сақтап, әуелі аузымен тістеп көрді де, шөпке бірер аунатып алып, әрі әкетті.

	Дымка – нағыз аңшы иттің сойынантұғын, сондықтан оны сыйлайтындар, әдетте, ақ тиіннің етін тек асып беруші еді.

	– Түрің бар болсын сенің! – деді Арканя бет-аузын тыржита күліп. – Тәкаппарын қарай гөр, өзінің? Көр-рер-міз әлі!

	Қыстауды Арканя келістіріп жөндеп алды. Сәңкиген-сәңкиген саңылауларға мүк тыққыштап жүріп, ол тіпті осындай іспен айналысып жатқандарында – тоғайдан мүк жинап жүргендерінде – ағайынды Игнатьевтердің бірін, ағасы сәл сәтке бір жаққа барып келгенінше, аю талап өлтіргенін де есіне түсіріп үлгерді. Үлкені жүгіріп келіп, аюды мылтықпен жер жастандырған екен, бірақ інісін құтқаруға кеш қалыпты. Арканя үстелді де аппақ қылып жуды, қатқан-құтқанды қырып тастады; есік алдын да сыпырып, босағадан бес қадамдай жердің жолын аршыды; иттерінің асы тез суып кетпесін деп, ағаш түбірін ойып, итаяқ та жасады. Журналда борықтай аппақ, өзі топ-толық, жүзі моншадан жаңа шыққандай қызара бөртіп тұрған, басында желбіреген жеңіл орамалы бар, қасына негр баласы тізерлеген бір әйелдің суреті бар екен. Сол әйелді үстелдің тұсындағы қабырғаға жаңқамен қағып қойды да, қызыға қарап көп тұрды.

	Кешкілік санағанында қыстау маңынан жұмыс арасында атып алған ақ тиіннің өзі – үшеу болды. Үшеуінің де түбіт жүні әбден жетіліп, зар күйіне жеткен екен, Арканя мұны таяу күндерде қар жауатынының белгісі деп ұқты.

	Қазір ол тымық кештің тылсым тыныштығына елтіп, күздің мынау соңғы жылы күндерінің ләззатына шомған күйі, енді қай жаққа баратынын, қандай түкпірлерді шарлайтынын, күні ертең мелтек қызығының басын қай жерден бастағаны жөн болатынын жоспарлап отыр. Арканя не де болса аларын тез, барынша көсіп алып, алғашқы қарды қапшық толы қымбат терілермен біржола қарсы алуға бел буды. Есіне комбинат, әйелі, Колькасы, өзі жыл сайын ертектегі бәліштей алдап кете беретін цехтың бас инженері оралды. Соңғы күндері Арканя жұмысқа білек сыбанып, бел шешіп кіріспей, мереке қарсаңдарындағыдай сырғақсып жүрді. Үшінші цехта апат болып, ажырап кеткен құбырлардың арасынан хлор саулаған. Айқай-шуға Арканя араласқан жоқ, ол өтініш қағазын басқарма кеңсесіне апарып-келіп тұрған, үстінде – жап-жаңа свитері, өзі жақсы көретін ең тәуір көк костюмі бар еді, – қайтадан киініп жүрем бе сол... деген кейіп танытты.

	Әрине, ол киімін аяп қорғаншақтаған жоқ-ты, әншейін, газ жұтып қоям ба деп, – алпыс жетінші жылғыдай тағы да уланып қалып жүрермін деп, – тартыншақтанып еді, пәлесінен аулақ, егер ондай жағдайға ұшырап, ауруханаға түсіп қалып жатса, алтындай асыл терілер көзінен бір-бір ұшты дей бер. Қазір күз де келіп қалды. Демек, жұмыстан босанатын уақыт та болғаны. Бір айға ақысыз-пұлсыз демалыс сұрар еді, – басшыларға күмән туғызбау үшін, отбасы түскірімнің жағдайына байланысты... – деп, арызды қатырып-ақ жазар еді, – бірақ оған ешкім рұқсат етпейді. Бермесе – бермесін демалысын... ендеше «Өз өтінішім бойынша жұмыстан босатуыңызды сұраймын» деп екінші арызды айдайды да жібереді. Заңды демалысын мезгілімен пайдаланбайтын ақымағың бұл емес, әлдеқашан алып алған оны, сірә.

	Иванов жынданып кете жаздады. Әрине, енді Арканянікі де шектен шыққан бейбастақтық; он саусағынан өнері таматын, жоғары дәрежелі маман жұмысшылардың жетіспейтіндігін пайдаланып, Иванов бас инженер болып келгелі осымен үшінші рет әлгіндей қиямпұрыстық жасап отыр. Күз келген сайын ол осылайша Ивановтың жүрегін бір жараламай қалған емес.

	Иванов саусағымен үстелін тықылдатып отырды да:

	– Бұдан былай бізге келмей-ақ қой енді, Алферьев, – деді, – алмаймын енді жұмысқа! Ұқтың ба?

	Үстелді тықылдатса – тықылдата берсін, саусақ өзінікі ғой.

	– Александр Викторович! – деді Арканя. – Менен артық жұмыс істейтін адамыңыз бар ма сонда? Бәлкім, Минягинді айтарсыз? Сіздерге ауа айдағышты қондырып берген кім? Өзгелер ырғалып-жырғалып болғанша, Алферьев жұмысты тап-тұйнақтай етіп қоймаушы ма еді! Солай емес пе? Әрине, мына сөзіңіз өкінішті-ақ. Маман ретінде мен өзімді ешкімнен кем түспейтін адаммын деп санаймын.

	– Бар, Алферьев, қайда барсаң – онда бар! Сен – бақай есеп, қусың. Менің мамандығымдай мамандығы бар адам бұл цехқа жыл сайын ғана емес, күн сайын ауадай қажет – демек, ойыма не келсе, соны істей аламын деп ойлайсың ғой. Әуелі қарақан басымның қамын күйттеймін, өндірісіңді содан кейін көрермін демексің. Жаны шығып кетпес, тұра тұрсын дейсің ғой? Күллі кеңес адамы емес, тек сен секілді бас пайдасын ғана ойлайтын бақай есеп қулар мен анда-мұнда ұшып-қонып жүрген жеңілтектер ғана солай ойлайды.

	– Енді қалай деп едіңіз? Қарақан басымның қамын мына менің өзім ойламағанда, сіз ойлайсыз ба? Қызық екенсіз өзіңіз, кісінің күлкісін келтіресіз. Қайдағы мүдде, неғылған қам!

	– Ал күні кеше, пәтер алғаныңда, жергілікті комитетте не дегеніңді ұмыттың ба? Қалайша ант-су ішіп едің?

	– Ол өтіп кеткен оқиға ғой, теріске шығарып отырған мен жоқ... Дау-дамай сонымен аяқталған. Қайда барар дейсің – алады қайтадан. Алмаса, кез келген жер мендей маманды құшағын ашып күтіп отырған жоқ па, қолымнан жетектеп әкетер.

	Арканяға ақыл үйретудің қажеті жоқ, керек болса бұл өзі де кісіге ақыл айта алады, жақауратып жағдай түсіндіретіндей бала емес қой. Бір кісіге жетерлік қулық өзінде де бар. Өткенде жарқылдаған болат құбырлар келіп түскен еді, Вася Конь екеуі оларды бөшкедей-бөшкедей қылып кесіп тастады; тұздалған, маринадталған көкөністерді сақтауға таптырмайтын, азбас-тозбас бөшке жасауға қажет-ақ нәрсе болып шықты; дәнекерлеген жерінен кетпесе, бөшкең енді күні бүгін жасалғандай жарқырайды да тұрады. Бір-біреуі – елу сом.

	Миллион жыл тұрсын десең – тұра берер түрі бар, тиген жерін ойып түсер уытты қышқыл құйсаң да былқ етпейді. Свердловск жақтағы бір зауытта ондайды жасап та көріпті. Конь краншымен келісіп, сол құбырларды қоқысқа, металл сынықтарының үйіндісіне, сыртқа лақтырғызып тастапты.

	Жұрт жабыла іздеп, ақыры таба алмаған соң, жаңасын әкелгенше кұбырлар әлгі жерде жата берді, кейінірек бұлар тиеп әкетті; соңынан қайдан таптыңдар, қайдан алдыңдар деп сұрай қалса, – немене, қоқыр-соқырға тастаған темірді де аяйсыңдар ма! Темір сынықтарының үйіндісінен тауып алғанбыз. Әлде айрықша қасиеті бар темір-терсек пе еді? Біз инженер емеспіз, қайдан білейік, әлгі жерде жатыр екен, қызық болсын – қатындар қуанып қалады ғой деп өзімізге бір-бірден бөшке жасап алғанымыз рас дей салады.

	Арканя осылайша өп-өтірік мүләйімсіп жүріп, сабы қалыңдатылған былғарыдан термелеп жасалынған аңшы кездігін соғумен де айналысқан. Никель жалатып, жалаңдатып қайрап қойғанында, көрерге көз керек енді! Мұндай аңшы кездігін жасау – Арканяның көңілінің құрты. Биылғы жылды былай қойғанда, ес біліп, етек жапқалы мұндайдың қаншасын жасады десеңші! Бәлкім, оның слесарь болуына себеп болған да сол шығар. Оның қолының таңбасы беп-белгілі – пышақтары шашқа түсерліктей өткір, жүзі оңайлықпен қайтпайтын болып келеді; солқ-солқ иіледі, бірақ сынбайды. Бірдеңені кесемісің, жонамысың, аңыңның терісін сыпырамысың, консерві ашамысың – бәрібір, бәріне жарайды. Сол соққан пышақтарының ішінде кейбір ерекшелері де болды – шегенің өзін қиып түсуші еді жарықтықтар. Әрине, пышақ дегеніңді кез келген слесарь жасай салады, ондайлар көп, әдісі де белгілі: подшипник жасайтын немесе рессор соғатын болатты алады да, тап-тап, кескінін келтіреді, сосын суарып, шыңдайды, егеп-қайрайды деген секілді. Сабын плексигластан, былғарыдан, қайыңның иір бұтағынан да жасай бересің ғой. Бірақ соның өзінде кейбіреуі омырылғыш болады, екіншісі жасықтау көрінеді, енді бірін қайрақ та алмайтын қатты десең, келесісі – аязда морт сынғыш келеді.

	Арканя өз әдісінің құпиясын тірі жанға тісінен шығарған емес, мұның пышақтары елде жоқ ерекше болады. Бір жолы әлдекімдер төбелескен жерден, – асхананың қасындағы қар үстінен пышақ табылып, жұрт жабыла қарап тексеріп көрсе – Арканя жасаған пышақ болып шығыпты. Пивоваров дейтін әлгі капитандары келіп, тергеп-тексеріп дымын қоймады. Заттай айғақ! Кімге беріп едің, қаншаға саттың? Қақы – дөңгелек санның төрттен бірі, оның жасыратын ештеңесі жоқ, ал бұл төбелескендердің қолына қайдан түскен – оны енді, жолдас капитан, өзіңіз анықтаңыз, сіздің шаруаңыз. Пышақ соққаным рас – кінә менде, бұдан былай қояйын. Жұмыс уақытында емес, үйімде жасағанмын. Басқасында менің шаруам жоқ.

	Пивоваров та өз ісіне мығым пәле. Комбинаттың есік-тесігін түгел біледі. Шағын электромоторлар ұрланғанда оны осы жерге бас-көз болуға бекіткен. Әлгі титтей моторларын суырып алса, миллион сом тұратын машина, – өзі және біздікі емес, шетелден әкелінген көрінеді, – сондай құртақандай нәрсеге бола жүрмей қалады деседі. Алғашқы кезде капитан комбинаттың ішінде біржола тұрып қалуға бекінгендей еді, кейін қайта қойды, әйтеуір. Ешкімді темір торға отырғызған жоқ, онысына да шүкір, әйтпесе әлдекімдерді өйтуіне де болатындай-ақ еді. Әлгі моторлар бақшаңды суғаруға бұлқын орнатсаң, таптырмайтын-ақ нәрсе екен. Кейін ғой, он бес сом болып құны түсіп қалғаны. Ол үшін капитан не істеді дейсің ғой? Дап-дайын бұлқындарды құбырымен қоса әкелдіріп, дүкендерге толтырды да қойды; кел де, қырық бес сомыңды төлеп ал да қайқай, токқа жалға да, екі езуің екі құлағыңа жетіп отыр сосын ыржиып! Бақшаларыңның басына барып, өз көзіммен түтін сайын тексеріп шығам деп күркіреп еді капитан. Тексерудің де қажеті болмай қалды, ақ адал еңбегіңе-ақ алуға мүмкіндік туып тұрғанда, жұрт ұрлық дүниені қайтсін. Көршілеріңнен де ұят-ақ. Капитаннан жерге тықсаң да жасырарсың-ау, көршілеріңнен қайтесің? Ұят деген шіркіннің қамын ойласаң, бетке шіркеу түсірмеуге болады ғой!

	Пышақ соққанның бір жақсы жері – оны кез келген кісіге тарту етуге болады. Мысалы, Пикаловқа немесе саят құмар аңшылардың, аң шаруашылығымен айналысатындардың біріне, тіпті директордың өзіне де сыйласаң нең кетеді. Шегені шыбықша жонатын пышақты көргенде кез келген кісінің көз құрты жыбырлап қоя берер. Тек әлгі бір балта деген бәлеңді ғана келістіре алмай-ақ қойды Арканя. Бір жолы ұста дүкеніне барып, балта соғып көрген. Басына қарасаң күлкің келеді, сиырдың жапасындай болып жапырайып жатқан ұсқынсыз бірдеңе, жаншылған темір әншейін, одан әрі қолына алғысы келген де жоқ. Жарықтық, пышақтың жөні бөлек қой. Үстел үстіне қойып қарасаң, қазір осы суға сүңги жөнелгелі тұрған балыққа ұқсап созылып жатады-ау, сондайда жарыместеу жастығың есіңе түседі. Құрым етіктің қонышына қара кездікті тығып алып, аусар Арканя да талай жүрген.

	Жасанды жүннен тоқылған ақ шарф – мойында, оймыштап сырған жап-жаңа қара сәтен күртеше – үстінде, жартылай қоқитып, жартылай жынды балаларша жапырайтып киген тері тысты қаракөл бөрік – баста. Сөйтіп жүргенде сәл нәрседен шаталып, екі жылға еркінен айырылған. Босап шықса – мәссаған, отының басы мен бостандықтан асқан қызық жоқ екен, құрысын. Арканя қалай өмір сүрудің қулық-сұмдығын үйрене бастады, ендігісін басқалар – басына іс түсіп жатқандар өздері білсін...

	Бұл біраз әурелеп лақтырып тастаған әлгі балтаны әлдебір ашықауыз келіп, бір күні ерінбей-жалықпай ұрлап әкетіпті. Содан қайтып Арканя балта деген бәлеңді жасаған емес. Бір жолы көршісінің балтасын алып, одырайған-шодырайған жерлерін қағаз түрпімен ысқылап, жеңілдеу болу үшін желкелігін де жұқартып көрген, зіп-зілдей қылып осыны қайтем деп, қайтар жолында орман ішіне лақтырып кетті. Жақсы балтасын кім бере қойсын-ау! Қыстауларда түнеген кездерінде өзі де талай сәкінің астын сипалап, талай балта тауып алған; қыстау атаулының кез келгенінде дерлік, – егер сәкілерінің түу түкпір жақтарын, үйдің шатыры астын, бұрыш-бұрышты, пештің түбін қарасаң, ия ара, ия балта тауып аларың анық. Ал да, пайдалана бер. Мұның өзі де талай сөйткен. Әйтсе де бір рет суықтан тоңып өле жаздағаны да бар. Сонда да ақымақ бас екі аяққа дамыл бермес. Өзінде балта болмағасын, қолына түскенін алады да жүре береді ғой. Көрінгенге күлкі болып, кейде дүкендегі туристерге арналған балтаны да алып кете барады. Ондайдың қаншасының басы ұшып кетіп, бақайын турай жаздады, қаншасы қалың қарға кіріп кетіп таптырмады – оты болса, өшіп бара жатыр, ал бұл тастай қараңғыда жалаңаш қолымен жер тырналап, бір сағат бойы боқауыздан аузы босамай, қанша сандалды! Басы былқылдаған мына балтасы да балқарағайдың безді бұтағына бір періп жібергеннен-ақ быт-шыт болатын шығар. Әрине, әңгіме жалқаулықта да емес, мұның өзіне бір тәуір балта тауып алмағанында да тұрған ештеңе жоқ, бұның соры – өмірінің жартыкештігінде еді. Жыл сайынғы уақытының жартысы мойнына ілінген жұмысын атқаруға – комбинатқа кетеді; жартысы осы бір мейрамына – карта ойынындай қызық, әрі табыс пен пайдаға белшесінен батыратын, әрі аң қуып, рақатқа бататын құмарына арналады; дәл осы істе Арканяның еңбекті де, еркіндікті де сүйетін серісүрей мінезі бір арнаға тоғысып, не ол емес, не бұл емес, үшінші бір қырын танытқандай болатын. Нағыз аңшыларға келсек, олар жылдың екі-үш айында ғана өкіртіп табыс табады да, қалған уақытта не істерге білмей, көздері бақырайып бос отырады немесе келген-кеткен жүкті түсіру мен тиеу, пешке от жағар болу, әк өртеу секілді ит мініп, ирек қамшылайтын жұмыстарға ауысады. Комбинатта, ақшалай сыйлығын қосқанда, айына екі жүзді қиналмай алатын Арканя ондайды қайтсін; сол қаражат өздеріне өлгенше жетеді. Сондықтан цехқа қайтып бармасқа амалы да жоқ. Тайганың түкпірінен шыққан сайын Арканя аң қаққанымның алды-арты осы шығар деп ойлайды да, енді келместей болып, балтасын қиналмай-ақ лақтырып кетеді. Комбинатта жағдай өзгеріп, біреу келіп, біреу кеткен тәртіпке тыйым салынсыншы – онда бітті, жұмыстан шығып кетпек түгілі, Арканя тыпыр ете алмас еді. Мінеки, гәптің балтада емес, тіршіліктегі түрлі-түрлі жағдайларға байланысты болатынының себебі сонда; оның үстіне, үзік-үзік еңбек өтілі, ертең зейнетке шыққанында да онша қолайлы бола қоймауы мүмкін, промхоздың шарт қағазы қайбір септікке жарар дейсің.

	Бұл түні Арканя баракқа түнеді, есікті келістіріп қиюластырған еді, тұтқаны имек бұтақтан жасаған. Кішкентай транзисторын тыңдап, отқа қараған күйі ойға шомып отыра берді, отыра берді... Нюрасының үстінде кісінің қай-қайдағысын қоздыратын сырмалы, қызғылт түсті нейлон желбегейі болушы еді, қазір қол-аяқты көсілтіп жіберіп, ұйқыны соғып жатқан шығар. Сүйкімді-ақ қатын еді. Арканяға қыздай тиген. Бұл бірақ оны тастап, талай-талай басқа әйелдерге де барған, әйтсе де осынысына орала берді; былайша қарағаныңда жұп-жуас, бетіңе жел боп тимейтін-ақ адам, ал енді кісіні өзіне тартып тұратын бір сиқыры бар, сенімді әйел; мұны колониядан да күтті, әскерден де күтті, ылғи хат жазып тұрды. Кольканы туып берді. Перзентханаға әкеткенше, әйтеуір, үйде тыным тапқан жоқ, тамақ істеп тұрған жерінен тура перзентханадан бір-ақ шықты да, төрт кило шығатын шымыр жігітті дүниеге әкеле салды. Күйеуінің қалтасын қарау, ішіп келгенінде күңкілдеу деген немене? Арканя ішіп келген екен, демек, ішуі керек болғанын; ақшаны аз әкелсе, демек, бірдеңеге жаратқанын айтпай-ақ білетін; одан да достары келді ме – үн-түнсіз дастарқаныңды жай, стақандарды әкел, езу тарт, мейірлене сөйлеп, ішпесең де рюмкеге ерніңді тигізіп қойып отыр, өзіңе қатысы жоқ әңгімеге араласпа.

	Әсіресе Кольканы туған кезінде Нюра жайылып, аппақ болып, әдеміленіп кетті. Кольканы емізгені қандай еді десеңші: түн ортасында оянады, көзі жұмулы, сипалап шамды жағады, Кольканы алдына алып, аузына емшекті салады да, өзі тағы ұйықтап кетеді, бала болса, кекіргенше қақтап еміп-еміп, ақыры ол да ұйықтап қалады. Ондайда Арканяның өзі тұрып, әлгі көріністі керісінше жасауы керек. Ұйқылы көзімен баланы тұншықтырып өлтіріп ала ма деп Арканяның жаны қалмайтын, бұл да қайта-қайта оянып, қайта-қайта қарап қоюшы еді. Кольканы өз кереуетіне, Нюраны өз төсегіне жатқызады. Ол кезде бұл ескі үйінің еденін жаңғыртпаған болатын, табан астынан ызғар ұрып тұрушы еді, есік алдына түскен қар ертесіне, әйтеуір ерімей, сол күйі жататын. Нюраның аяғы қара мұздай болып қатып қалатын-ды.

	Сол күндер есіне түскенде Арканя хлорыңа да, басқалай апат-мапатыңа да қарамастан, аянбай қойып кететін; сол үшін суыққа тоңып, қара терге малшынып, күні бойы қырқа-қыраттарды кезіп, мынау қымбат аң терілеріне де тәуекел етуге барған-ды. Шамасы, сондай жарлық шықты ма екен, соңғы кезде капитан Пивоваров та қымбат терілер туралы тіміскіленіп әркімнен сұрай бастайтынды шығарыпты.





V




	Аң қағу басталып кетті.

	Әсіресе Дымка тыныш таппай, құлшына қызу кірісті, Арканя атып түсірмей жатып, аң іздеуге қайтадан кіріседі, әнеки, анау төбенің астында тағы арсылдап тұр, оған дейін Арканя жарты сағат жүгіріп баруы керек.

	Ізін суытпай ақ тиіннің жетеуін түсіріпті, Арканяның көзі қарауытып, жүгіріске дағдыланбағандықтан көк ала терге малшынды, шай ішкісі келіп от жақты. Со бойда Верный да әлдеқайдан шыға келіп, тілі салақтаған күйі, ырсылдап от басына жата кетті. Аң қағудан бұл да бірдеңені өзінше түсінетін секілді, бірақ әлдене айтайын десе, тілі жоқ; мақау адамға ұқсап меңірейеді. Верный да Дымкаға ұқсап алдыңғы аяқтарымен ағаш діңін тіреп, тырнақтарымен қабықты осқылайды келіп, бірақ ештеңенің мәнісін әзірге ұғып жатқан ол жоқ. Серіктерінің қызу іске құмарлана кіріскенін, өзі алқын-жұлқын, арс-арс талас-төбелеске еніп кеткендегідей-ақ, көріп те, сезіп те жүр, бірақ не істеуі керектігін әлі анық білмейді. Мінез-құлқына қарасаң, Верный ақылды ит секілді, тіпті қу десең де болғандай. Қожайынының көзінше құйрықты қайқайта шаншып алып, іскер немедей шапқылап тыным таппайды – құдды «Құп болады, жолдас инженер, түске дейін тап-тұйнақтай етуге тырысып жатырмыз!» дегендей, артына жалтақ-жалтақ қарап та қояды. Бірақ үргенінің бәрі бекер. Барсаң, тиін бұл ағаштан баяғыда кетіп қалған болып шығады, ал ол сол ағаштың түбіне шоқиып алып, анда-санда бір үріп отырады. Дымка ақ тиіннің жаңадан жасырынған жерін көрсетіп, ағашқа өзі мысықша өрмелеп кетердей шабалаңдап шауып жүрсе, Верный бостан-босқа әуп-әуп етіп, оның қасында жайына отырғаны.

	Дымка бұта-бұтаның түбін, қираған ағаштардың арасын шарлап кеткенде, тіпті буаз ит екен деп ойламайсың. Өлімін салып өңмеңдей ұмтылғанын көргеніңде риза болмасқа амалың жоқ. Саятты сәтті ететін де, қымбат аң терілерін тапсырудың күллі жоспарын дер кезінде орындатып, алтынның астында қалдыратын да – тек осындай иттер ғой. Олар тайганың түкпір-түкпірін шарлап, түк қоймай иіскелеп жүріп, аңды да қашырады, абалап аңшыны да шақырады. Арканя барынша Дымканы бағып-қақты, оған тамақты да көбірек беріп отырды.

	Қыстауға қайтқанда да белгілі бір ретпен оралатын: ең әуелі Верный үйге қарай тартады, қыстау төңірегін түгел тіміскілеп, әрі-бері шапқылап шаршайды да, елдің ең алдымен келіп күтіп жатады; сосын Арканя келеді, ал Дымка әлі де бірдеңе іздеп, анадай жерде жүреді. Бұл кезде әл-дәрменінен айырылған Арканя жақсы көретін иттің абалағанына бармақ түгілі, аяғын басуға да шамасы келмей, шайын сораптап, ақ тиін етін асып отыратын; өйткені Дымка шикі етке мұрнын шүйіріп жемей қоюшы еді. Сосын әлдекім тас төбесіне бір ұрып өлтіріп тастағандай, тұяқ серіппестен ұйқыға кететін. Түсінде Дымка бұлғынды бұта басына қуып тығып, шаңқылдап үріп жатады; түгі жылтыраған бұлғыны түскір де көздің жауын аларлықтай әп-әдемі екен-ау деп ойлайды бұл.

	«Түс – түлкінің боғы» дегенмен, неге көрінгені мұның? Әлде қар жауа ма...

	Әлі де базары тарқай қоймаған күзгі қоңыр аймақтың үстімен қиыршық қарды төкпектетіп түнде қыс жортып өтіпті, аспан қалайы түстеніп, мұнартып, сұстана, сұрғылт тартып тұр.

	Күн кәдімгідей суытыпты. Арканя ащы тері алынып, артық майынан арылды ма, әлде жүгіре-жүгіре сіңірі созылып, буыны әбден бекіді ме, бәлкім, мынау күздің көкірек ашар саф таза ауасымен тыныстап, кеудесі кеңіп, өкпесіне қордаланған көк түтін мен комбинаттың кеселді уынан арылған шығар – әйтеуір адымы ширап, тұла бойының жеп-жеңіл боп қалғанын сезінді.

	Үш-төрт күндей бұлғын көрінбеді. Бұл секілді жолы жақсы итті күстаналаудың өзі күнә болса да қайтсін, «осы Дымкасы түскірдің өзі тек ақ тиін алуға үйретілген емес пе екен» деген бір күдік Арканяның ойынан кетпей қойды. Небәрі жиырма шақты қақпаны бар еді, бірақ оны құрғаннан да пәлендей пайда таба қоярына сене алмады. Әрі қақпан құру үшін жерде қар жатуы керек. Бәлкім, бұл маңда бұлғын тіпті аз шығар? Тексерейін десе, тағы да қар жоқ. Қар сонау жалаңаш жақпарлардың беткейлерінде, қырқа-қыраттардың басында ғана ұзыннан-ұзақ шұбалып жатыр. Ақ тиін аулаудан тойынып болған Арканя бұлғын бар-жоғын білмекке солай қарай тартты.

	Ит дегеніңнің өзі де әртүрлі болады ғой: кейбіреуі бұлғынды көрініп жатқан ізі болса ғана қуады да, иісімен іздемейді; енді біреулері тек қар түссе ғана қуады да, жер қара кезде ақ тиін аулағанды ұнатады. Бәлкім, бұлғындар да қазір қыр басына шығып кеткен шығар, оларға тышқанды қардағы ізімен аулау оңайырақ болар?! Арканяның тау жаққа беттеуіне осындай ойлар себепші болып еді, қазір ол қол-аяғын да жеп-жеңіл сезініп, кеудесін кере еркін тыныстап, тұла бойына күш-қуат құйылғандай ширақ басып келе жатты; егер сонау көрінген қырқа-қыраттардың басында бұлғын көп болатын болса, тіпті қонып қалуға да даяртұғын.

	Қыстаудан үш-төрт шақырымдай ұзағанда Арканя жол үстінен жаңа ғана түскен ап-айқын ізді көрді. Дымканы шақырып еді, келмей қойғаны; кейін аңдаса, иті де жоғарғы жақтағы сол ізді иіскелеп, әлек-шәлегі шығып жүр екен. Әйтсе де Арканя оны шақырып алып, желкелеп отырып ізді тұмсығына иіскетіп-иіскетіп қойды. Дымка бұған қатты шамданып, теріс қарай бұрылып алды да, анадай жерге барып дүр-дүр сілкініп, әлдеқайда кетті де қалды. Содан бір сағаттай өткен соң ғана жоғарғы жақтан шаңқылдаған дыбыс шықты. Ақ тиінге абалағандай емес, айрықша естіледі. Қасында Верныйдың да кәук-кәук дөрекі үргені білінеді.

	Бұл, шынында, бұлғын болып шықты. Сүп-сүйкімді, түгі жылтыраған, өзі кіп-кішкентай жас бұлғын екен. Тырнақалды тұңғышы осы болды.

	Арканя иттеріне бір-бір уыс қант пен бір-бірден кептірілген нан берді.

	Қыстағыдай сұп-суық әрі қиыршық қар себелеген қыр басында қайткенде де түнеп қалуға бекінді.

	Әдетте, Арканя мұндайда ата-бабаның әдісімен лаулата жағылған от басында өзінше қонып шығатын. Сондықтан ықтасындау жердегі түп-тамырымен көкке қарап қопарыла құлап жатқан самырсынның бірін тауып алды да, арбиған-арбиған жуан тамырлардың қарсысына күйелеш-күйелеш қылқан жапырақты бұталардан жатар орын сайлап, оттың жарқыраған жалынының жылуын жатқан жеріне қарай серпіп тұру үшін бас жағына үлкен ақжайманы экран секілді етіп керіп қойды. Шайыры мол жуан тамырлар түні бойы жанса да түгі кетпейді, төңірегін қыз-қыз қайнатып тұра береді. Әрине, сәттілікке де біраз нәрсе байланысты; таңдағаның – тарамыстай қатты тамыр бола қойса жақсы, кейбіреуі бықсып, берекеңді босқа кетіретіні бар, ондайда түн ішінде қайта-қайта тұрып, қайта-қайта шөпшек тасып, тамызық қылып, әлекке түсетінің бар. Әйтсе де әбден қураған тамырға тап келсең, қыстауыңда жатқандай қысылмай-ақ ұйықтап шығуыңа бола береді, әсіресе күзді күндері рақат.

	Әрине, қыста қамсыз қорылдап жарытпайсың ғой. Қыстың әр түні жылдай ұзақ.

	Қуанышы қойнына сыймай жүргенде Арканя бағына екі кекілік атып алған, содан сорпа жасап, сорпаға кепкен нан салып, иттеріне берді. Бүгінгі қадамының қайырлы болғанына, бір бұлғынды қолға түсіргеніне қуанғандағысы.

	Түнде қар жауды, «әй, неғылар дейсің?» – деп Арканя кенеп шатырын құруға ерінген-ді, самырсынның тамыры қаншама қыз-қыз қайнатып біркелкі қыздырып тұрғанмен, тұла бойы дым тартып, бүрсеңдеп шықты.

	Ертесіне көңілінің хошы болмай, о жер-бұ жері құрыстап, тұмауратып тұрды. Әйтсе де қырқаны бойлап тағы ілгері тартты. Дымка төңіректі тіміскілеп тыным таппайды; ар-рам, қу Верный аң іздеудің орнына, құр босқа берекемді кетіріп қайтем дегендей, айналшықтап қасынан шықпайды. Аяғына оратыла бергенде Арканя оны ыңқ еткізіп іштен бір тепті. «Әрі жүр, атаңа нәлет! Аяққа оралғы болмай!» Әлден уақытта алыстан Дымканың абалаған даусы шыққан, шаңқ-шаңқ шабалаңдағанына қарағанда, сөз жоқ, бұлғынға үріп жүрген сияқты, ұрсып жекітпей-ақ Верный қалың бұталарды қақ жарып, құлап жатқан ағаштардың үстімен Дымкаға қарай тұп-тура жол көрсетіп, көсіліп алып қайқайды. Онысы бір есептен ыңғайлы да болды. Екі бүйірі солқылдап ауырғанына қарамастан, Арканя өкпесі өше алқынып, Верный салған жолменен тұп-тура үстерінен түсті. Келсе, Дымка ағаштың түбін едәуір үңірейтіп қазып тастапты. Бұлғын айқыш-ұйқыш ұйысып жатқан тамырлардың арасында, түу түп жағындағы қуыста тығылып отыр, өзі айбат шегіп ырылдап қояды.

	Дымка топырақты бұрқыратып қазады келіп, іннің аузын тырналайды-тырналайды да, ыза болғаннан қыңсылап қоя береді, ара-тұра тың тыңдап, тоқтай қалады да, тұмсығын суырып алып, үнсіз қалтиып тұрады – бет-аузы топырақ-топырақ... Сөйтіп сәл кідіреді де, тамырды қуалай қайтадан қазуға кіріседі. Тым қызу қанды ит болып шықты бұл. Қуыс-қуыс пен ін біткенді қалдырмай қазу – қауіпті нәрсе. Арканя әкесін таныта бір боқтап, оны қазып жатқан іннің аузынан құйрығынан тартып суырып алды да, со жерге қақпан құрып, бұлғынның жолын кесіп тастады. Дымка қақпанның не екенін білетін болса керек, о жерге жақындамай, енді іннің бір бүйірінен келіп, тап-тап етіп тұрған; ақымақ Верный алаңғасарланып келіп қойып кеткенде, қақпан қақ тұмсықтан шап етіп шауып кетті де, қара тұмсығын оңдырмай ауыртып алған ол ойбайын сала қаңсылап, алдыңғы аяқтарымен аузы-басын сабалап шала бүлінді де қалды. Арканя қақпанды қайта құрып, ағаштың шірік түбірінің бір бүйіріндегі құйттай қуысқа қураған шөп пен бықсыған қабықты аямай тыққыштай бастады. Түтінмен ыстағанға шыдай алмаған бұлғын қақпаннан да, қасында тұрған иттерден де ғайыптан аман құтылып, анадай жердегі аласалау балқарағайдың басына шығып кеткен, Арканяның көздемей-ақ бір рет басып жібергенінен мұрттай ұшып, жерге сылқ ете түсті.

	Аса қымбат, қара қоңыр бұлғынның нақ өзі екен. Ептеп мұрты жалынға шарпылыпты. «Үйіріңмен үш тоғыз» деп жымиды Арканя. Бұлғын тоқ екен, іші тырсиып тұр, жып-жылы бауыр жүні көгілдір жібектей күлің-күлің көз арбайды; тұмсығына бір тамшы қызыл күрең қан қатыпты, қисық-қисық қап-қара тырнақтары қылпып тұр.

	Арканяның қолындағы қимылсыз жатқан аңға қарап, әлгінде құмарлары тарқамай қалған иттер тықырши қыңсылайды, ара-тұра тап-тап бергісі келгендей, секіріп-секіріп те қояды.

	Түн болса ылғи қар қылаулап, кей жерде ол тобықтан да асып бара жатыр. Арканя соңғы күндерде көбіне баракқа түнейтін болды, бұл жерге әбден бауыр басып алғаны сонша, қоналқыға құдды өз үйіне келе жатқандай қайтатын. Тіл-аузы тасқа, салбурыны әзірге сәтті келе жатыр. Қазірдің өзінде жүзден астам ақ тиін, он бір бұлғын атып тастапты. Әбден арықтаған Дымка Арканяның нан мен бұқтырылған етті соның ғана аузына аямай-ақ тықпалағанына қарамастан, аң қағудан біржола болдырып, енді күшіктемеске амалы қалмағандай дәрежеге жетті.

	Тот басқан темір пештің ар жағындағы өзінің бұрышында ол бүгін түнімен тықыршып, қинала қыңсылай берген. Ошаққа от тұтатпақ болып Арканя сіріңкені жағып жібергенде, иттің көзі жарқ ете түсті. Енді, міне, ол төбені тұмшалап үй ішінде ақырын айналып жүрген ақшыл көк түтіннің астында, сәкіден аяғын салбыратып жіберіп, жеті қазынаның бірі – ит жарықтықтың жарық дүниеге қалай келетінін қадағалап отыр. Әуестік жеңіп әумесерлене қарай берген соң, Верныйды ол әлгінде аязға айдап шыққан. Сыртта ұп-ұсақ қиыршық қар әлі қылаулап тұр.

	Иттің күшіктеуі деген – кісінің көргісі келмейтін, сондай бір сөлекет нәрсе екен. Арканя шала жанған бір бұтақты қолына алып, қолайсыз да болса, мынау оқиғаның бүге-шігесіне дейін қалдырмай қадағалап, жарық қылып тұрды; ит қинала күшенген кездерінде боқтықты қардай боратып, қайта-қайта дем беріп қояды. Сөйтсе, Дымка байғұс бұдан теріс айналып, әлденеге бауырымен әрмен қарай жылжи береді; салақтаған қарны жер сызып, қос бүйірін қыбыр-қыбыр қозғалыс кернеп бара жатыр.

	Арканя мұның бәрі біткенше шыдай алмады, оқиғаның орта шенінде ұйықтап кетті.

	Ертесіне тұла бойы дел-сал Дымка аяқты көсілтіп жіберіп, үйме-жүйме күшіктерінің тырбаңдап, шетке шыққандарын бауырына қарай жиыстырып, айра-жайрасы шығып рақаттанып жатты. Іс-міссіз қалған Арканя «бұйырса – түсер, түспесе – мейлі» деп, жем салған бір-екі қақпанын қыстау маңындағы ізге апарып кұрып тастады да, күні бойы бас көтерместен ұйықтап демалды.

	Консервінің қалбырына су толтырып, бұқтырылған етті жылытып бөлек тақтайға салып, тап тұмсығының астына апарып қойған қожайынының қолын Дымка ырзалық білдіре жалап-жалап қойды. Иттің сол кездегі көзіне қарасаң, бауырынан өрген балаларына деген тұңғиық мейірімі мен тілмен айтып жеткізе алмастай шексіз қуанышын көрер едің.

	Бұл екі арада Арканя қол қусырып қарап отырған жоқ; терілерді шелдеді, қатқан-құтқан еттерден арылтты, әр жері сетінеген киім-кешектерін жамап-жасқады. Аңдаусызда пештің артына кіріп кетіп, күшіктеріне қарай тұмсық созған Верныйды Дымка оңдырмай қауып-қауып алды. Кешқұрым Арканя тағы да кекілік атып әкеліп, сорпа істеген; шайын сораптай ұзақ ішіп, ошақтағы оттың жарығымен ол көпке дейін «Огонек» журналын оқып отырды.

	Бұл кезде түн ортасына қарай су алатын ойық қайтадан оймасаң болмастай қатып қалып жүрген-ді: жалпы, бұлақтың ұзына бойында тек осы маңда ғана ағысы баяу әрі терең қазан шұңқыр бар, осы бір тұнып ағатын тұста ғана мұз өте қалыңтұғын; аяғыңның асты шытыр-шытыр етіп, о жер-бұ жерден витринаның әйнегіндей жұп-жұқа мұз мөлдіреп жатқанмен, оның үстімен қысылып-қымтырылмай-ақ арғы бетке өте беруге әбден болатын-ды.

	Әлгі теріс ағынды, тұнып ағатын тұстағы қалың шөп арасынан бірінің ізімен бірі зулаған үш балықтың көлеңкесі көлбең-көлбең ете қалды. Балықтың қысқы жатағына айналған терең қазан шұңқыр да тап сол тұстан басталатын. Витринаның әйнегіндей мөп-мөлдір мұзды үшеуі бірдей арқаларындағы қанаттарымен сызып жіберердей болып, солай қарай маңып барады; қол басындай ғана немелер қозғалыс үстінде қарағаныңда кәдімгі құлаштай балық секілді, салиқалы-ақ көрінеді. Соғып алсаң, сорпа қылуға әбден жарарлықтай. Арканя аяғындағы резеңке етігімен мұзды ойып-ойып жіберді де, оның шатынаған сынықтарын баяу ғана бұлыңдап жатқан су астына сүңгітіп қоя берді. Ағыс ақырын ғана сылдырап жатыр.

	Құлақшыны жеті жүз граммдай-ақ болар. Қап-қараңғы сол құлақшын ішінде түктің мәнісін білмей түртінектеген күшіктер тырбың-тырбың етеді; шынына келгенде, олар тіпті тырбаңдап та жатқан жоқ, қанша тырбаңдағанмен құлақшыннан шығып кете де алмас еді; өйткені олар бірінің үстіне бірі шығып, үйме-жүйме болып жатқантұғын; әлгіндей әрекеттері ұлы тіршілікке ұмтылудан туған тырбаныстары ғана болатын. Өздері сөйтіп жатып, әлдеқайдағы алып кеңістікке қарай кіп-кішкентай қызыл шақа ауыздарын ашып-ашып қояды байғұстар... Ағыс оларды әп дегеннен мұз астына қарай ала жөнелді де, әп-сәтте жым-жылас қылды. Сол-ақ екен, түк көріп, түк білмегендей Арканя мұртынан күліп, құлақшынын тізесіне қағып-қағып жіберді де, бас киімін қайтадан жапырайтып киіп алды, бұл кезде аяз күшейіп-ақ келе жатқан-ды. Екі ақ тиіннің етін асып, Дымканың алдына қойды да (итаяқта жібітілген нан да толып тұр еді), қасына Верныйды ертіп Арканя аңға шығып кетті, түнімен біресе ішін тарта қыңсылап, біресе ішегі үзілгенше ұлып мазасын әбден кетірген атаңа нәлет Дымканы тепкілеп-тепкілеп тезегін шығарғысы келіп-ақ еді, бәлесінен аулақ, әйтеуір тиген жоқ. Верныйды ертіп жүріп, екі ақ тиін атып алған, бірақ қиыршық тас үстімен қашқан бұлғынды бәрібір қолға түсіре алмай-ақ қойды. Бұлғын бұлаң ете жөнелгенде, иті түскірі енді не істерін білмей, аузын ашып, аңырайып тұрады; бұлғын ағаш басына шығып кеткенде, жібермей аңдып тұрудың орнына, басы ауған жаққа тағы кете барады. Түр-түсі де, иісі бар екенін, аңшылықтың мән-мағынасы да сол екенін түсінгендей-ақ болып, таныс әлгі аңы бар болғырды қожайыны шап беріп, қылғындыра ұстап алмақ ойы, мән-мағынасы соған көмектескісі келіп жүрсе де, көпек иті түскірге ынта-ықылас, жігер жетпей-ақ қойды.

	Ыбылжыған иттің қырсығынан жолы болмағанына Арканя ыза болып әрі қатты қажып қайтты. Есікті ашуы мұң екен, аяғының астынан сыртқа қарай ата жөнелген Дымка барақ төңірегінен балаларын аласұра іздеп, сұмдық жаман қыңсылай бастағаны...

	– Өй, ақымақ! Өлмесең, өрем қап, өрем қапқыр қу қаншық! Білдің бе? Ал, жоқ күшіктерің? Қайтесің! Құрыды бәрі! Көкке ұшып кетті, ал! – деді Арканя жекіп.

	Алдына қойған ақ тиіндердің етін Дымка жемепті, тіпті итаяқтағы жібітулі нанға да тұмсығын тигізбеген; бәр-бәрін келген бойда Верный дереу сылқытып соғып алды.

	Дымка Арканяның қасына келіп, көзіне үңіліп мөлиіп тұрып алды, құдды «Қайда менің құйтақандайларым?» дейтін секілді. Арканя оны аяғымен жасқап, тіпті бірде: «Жоғал, ақымақ! – деп қолғабымен көзіне салып қалды. – Күшіктеуге басқа уақыт таппадың ба? Аң қағатын маусымды бұзып, мұнысы несі-ай енді!» Иіс алмас көпек ит ертіп, құр босқа сандалғаннан үйде отырғанды артық көріп, Арканя келесі күні де аңға шықпай-ақ қоюға бекінді. Сүті ашығандықтан емшегі сыздап, қатты ауырған Дымка дым татып алмаған-ды, сондықтан оған да тынығуға мұрша беру керек болды. Ол күні Арканя радиосын тыңдап, «Огонекті» ақтарыстырып уақыт өткізді.

	Қараңғы бұрышта көзі отша жайнап, Дымка біресе жатты, біресе тұрды; енді бірде төңірегін иіскелеп, анадай жердегі есікті аяғымен тырналап, күшіктерін іздеп, есі кетті.

	Ошақтағы отқа арқасын қыздырып, Арканя рақаттанып отыр; төбені торлап алған ып-ыстық түтін тысқа шығар жол іздеп, әуеде ақырын ғана айналады; барак ішінде еңкейіп қана еңбектеп жүрмесең, басқа мүмкіндік жоқ; түтін тартқыш «көмекейді» төбеге таман бір биіктеу жерден жасауға Орловтың бойы жетпеді ме екен, тым төменнен тесіпті; түтіннің жер бауырлай жылжитын себебі сондықтан болып тұр. Сыртта бәйтеректердің басын жел шалып, тайга түнере суылдайды; терезе әйнегіне ұп-ұсақ қиыршық қар сауылдай құйылады. Ішке кіргісі келіп, Верный есік алдында тынымсыз қыңсылап тұр. Әлдеқайдан, сәкінің астынан ба, тесік-тесіктен бе жел гулейді; Арканя арқасын солай қарай бұрғанда, осы бойда ғана отқа қыздырып алған ту сырты суықты бірден сезе қояды. «Е-е, – деп қояды ондайда Арканя,– егер күн кенеттен суып кетер болса, бұл баракқа күні-түні бірдей от жақпай болмайды екен».

	Дымка тағы да тысқа шыққысы келгенін білдірген.

	– Кетіңдерші, кіл жеті әкеңнің аузын... мазамды алмай! Қайда кетсеңдер, онда кетіңдер! – деді Арканя жекіп. – Өңкей теке сасыған тентіремелер!

	Есікті етігінің өкшесімен періп жіберіп, сыртқа беттеген Дымканы да күйінгеннен құйрықтан бір тепкен. Сүттей аппақ, жаңа жауған қар үстіне қаншық ит төрт домалап түсті. Мүләйімсіп, жып-жылы әрі жарық жерге қарай мәймөңкелене жылжымақ болған Верныйға да Арканя ақырып жіберді:

	– Жат, осы жерге, жауырыны күжірейген жаман неме, әйтпесе сенің де әкеңді танытармын!

	Күшіктерінің қайда құрып кеткеніне Дымка түсіне алмай-ақ қойды. Қызыл шақа құйтақандайларын сағынғаннан сыңси қыңсылап, ұйқылы-ояу мас кісіше үй маңында ұзақ сандалып, дертіп кеткен ып-ыстық емшектерімен сұп-суық қар бетін сызғылап сыртта көп жүрді; ақыры түк таба алмаған соң, аяғымен есікті тырналап, бауырынан өрген балаларының ең болмаса иісі қалған баракқа иіліп қайта кіруге мәжбүр болды. Мазасыз немеге мықтап жыны құрысып тұрса да, күшіктегеннен бері тұла бойы балбырап, әбден әлсіреп қалған иті суыққа ұшып өлер деп, Арканя күңк-күңк кейіппен боқтағанмен, әйтеуір Дымканы жылы жерге кіргізіп алды.

	Таңертең Дымка күндегідей тынышсызданған жоқ. Бірақ Арканяға да қарамады; әлдебір жат ит құсап, өзінің үйреншікті бұрышында төрт бүктетіліп, тып-тыныш жатты да қойды.

	Әбден сауығып кеткенінше сақтық жасаған болып, Арканя оны тағы бір күнге баракқа қалдырып кетті. Үрпі-түрпісі шыққан итінің кейпіне қарап тұрып: «Тезірек сауығып кетсеңші, Дымка! – деді ол еркелете үн қатып, – Бұлғындардың ыңып жүргені – анау, ал біз екеуміз болсақ, аяқты аспанға қаратып қойып, босқа жатырмыз. Осыдан қар қалың түсіп кетсе – бітті, аң қағуымыз жайына қалады ғой!»

	Бұлғындарды «екеуі» бөліп алатындай-ақ, «біз жатырмыз», «аң қағуымыз» деп мәймөңкелегені – естір құлаққа екіжүзділіктің белгісі секілді сезілді; Дымкаға ендігі жерде бұлғыныңның еш қажеті жоқ еді, оған өзінің кіп-кішкентай, жып-жылы бауыр еті – балалары ғана керек-ті.

	Арканя мен Верный сол күні сәтті саят құрды. Өзі өз болғалы Верный бірінші рет бұлғынды ағаш басына қуып тығып, жерге түсуіне мүмкіндік бермей, тұрып алды; әрине, аңның қасынан қарға адым ұзауға мүлде болмайды десек те, ол бұлғынды бірер сәтке қарауылсыз қалдырып, қожайынына қарай қопаң-қопаң жүгіріп қойған кезі де болды. Артынан қараса, атып алған бұлғындары келісті-ақ аң екен. Ағаш басынан жерге жалп ете түскенде, қуанғаннан құтырып кете жаздаған Верный бас салып, оның артқы аяғының бірін жұлып алды; онымен де қоймай, кеудесін күтір-күтір еткізіп езіп-езіп жіберді. Арканя итінің мұнысын да кешірді; өйткені қазір Верныйды қақ басқа бір ұрып қан қақсатуға әсте болмайтын еді, өйтсе – бұдан былай бұлғынға тимейтін болып, жасып қалуы мүмкін-ді. Амандық болса, қасына қаншық итін алып, қайтадан бір шығар-ау; сонда, бәлем, Верный сөйтіп көрсінші, Арканя көкесін кезіне көрсетер оның әлі. Бұған қоса, ақ тиіннің де үшеуін атып алған-ды, Арканя оған қуана қойған жоқ; құдды үш бұлғынның орнына – бар уақыты осы үшеуіне кеткендей, іші жаман удай ашып, өзін әлдекімге алданып қалғандай сезінді; оның үстіне патрондары да таусылуға айналыпты. Бірақ бүгін қар беті ерекше жарқырап жатыр еді, қарауға көз ұяларлықтай тап-таза-тұғын; түнде жауған мұндай қардың бетінде із атаулы ақ қағаздың бетіндегідей сайрап қоя берер-ді; ал бұл қардың өзін – ақша қар, қансонардың қары деп атайды. Ақша қар, жаңа жауған қан сонардың қары бұл!

	Жолшыбай алдарынан аша тұяқты аң қашқан, Арканя оларды қаз пытырамен қабаттастыра атып-атып қалды. Верный әлгілердің соңынан жүгіре түсті де, қожайынының қайт-қайттаған қатқыл даусынан қаймығып, қайта оралды. Бұғы тұқымдас бұндай хайуандардың ізіне түсу – абырой әпермейтін іс, оларды басқаша тәсілмен аулайды әдетте. Қайтарда аяқтарының астынан бір топ шіл дүр-р ете қалған, Арканя олардың шәт-шәлекейін шығарып, қырып салды. Өздері де қызық, қырқаның баурайынан етектегі тарам-тарам сай-салаға қарай ұшып, тегістеу бір жерге қонып алды да, құдды мынау екі аяқты енді бізді қалай аулар екен дегендей қара-а-ап отыр. Таңқ-таңқ мылтық даусына бір жақтан Верный да шауып келген, жыра-жықпылдан түк қоймай жосып жүріп, әй бір рақаттана әупілдесін; өзінің құмары – құс үркіту екені осы жолы бірінші рет білінді. Басқа тіршілік иелерінен гөрі құстарды даусына қарап-ақ ажыратады екен бұл пәле; ақ тиін мен бұлғынға бұлайша шыжбалаңдамаушы еді, бөліп-бөліп «Әуп-әуп! Әуп-әуп!» етіп қоя қоятын; құсты көргенде танғаннан осы жаны шығып кете жаздап, қайта-қайта күшікше қыңсылап келіп, мазасызданды дейсің!

	Кешкісін олар арпа қосып асқан шіл сорпасын сораптап отырды. Дымка да осы жолы асқа қараған; кескініне көз салсаң, қайғы-қасіретін ұмытқан-ақ секілді, бауыр еті балаларынан айырылған ананың азабы ақыры таусылып, қайрат-күші біржола қажып біткендей. Тіпті серіктерінің келгеніне қуанып қалғандай да болды: ыс басқан күйелеш-күйелеш пештің күңгір-күңгір еткен қуысынан бұлардың баракқа қарай бұрылатын соқпаққа келіп түскенін сонадайдан сезіп, Верныйдың кәук-кәук еткен қуатты үніне үйде жатып-ақ ішін тарта қыңсылай жауап қатқан-ды.

	Қазір ол қауымдас серіктерінің үсті-бастарын иіскелеп, олардың бойынан бұлғынның, ақ тиіннің, тайганың, сол тайгада тершіген дененің, қым-қуыт қуғынның мүңкіп тұрған иісін сезіп, шыжбалаңдай шырқ айналып шауып жүр. Буын-буыны да біршама бекіп қалғаны байқалады. Бірақ мінез-құлқында, бой-басында көлденең көзге көріне бермейтін бір сынықтық бар; жуасып, жасып қалған секілді. Онысы анадай жердегі өзінің бұрышына барып, сүп-сүйір тұмсығын алдыңғы аяқтарының үстіне салған күйі Арканяға қарап жатқанында, әсіресе, анық байқалды. Қарайды да

	– көзін тайдырып әкетеді, қарайды да – көзін тайдырып әкетеді. Қара көлеңке бұрышта қасірет толы көзін бұдан айырмай мұңдана ұзақ қарап жатып алғаны Арканяға ұнаған жоқ; бетін қайыру үшін біресе от көсеп отырған бұтағын, біресе қасығын, енді бірде етігінің сыңарын солай қарай лақтырып, жасқамақ болып еді, тіпті теріс айналып та көрген, бәрібір қоймады – ту сыртынан тесірейе қарап жатып алды. Қарайды да – көзін тайдырып әкетеді, қарайды да – көзін тайдырып әкетеді.

	Арканя атасына тартқан-ды, аздап ырымшылдығы бар болатын.





VI




	Бұл бұлақтың Фартовый аталуы тегіннен-тегін емес-ті.

	Алтын іздеп алыс аймақты шарлаушылардың сиқырлы сәттіліктері де, барлық бақыты да – арақкеш атасы пақырдың аузына түскен осы бір жалғыз ауыз сөзбен аталатын. Жолы болғандықтан немесе кенеттен кенішке тап келгендіктен ғана олай атамайды, оқыстан бас айналар бақытқа бірден кенелгендігінен Фарт аталады. Фарт дегенің – фарт, оны адам баласына айтып түсіндіруің мүмкін емес, мұның болмайтынды болдыратын ерекше бір сиқыры, өзіндік құпия заңы бар; мәселен, қазір ол осы жерде тек Арканяның наны жүруіне арналған болуы мүмкін; ал ертең ол осы жерге келетін тағы бір белгісіз біреудің тағдыр-талайына жазулы тұрған шығар.

	Мінеки, «Тисе – терекке, тимесе – бұтаққа» деп қалай болса солай құра салған екі қақпанына екі бұлғын түсіп қалыпты. Біреуі тірі екен, Арканя қасына келгенше, Верный иесін де, Дымканы да басып озып, бірінші болып бас салды да, сығып-сығып өлтіріп тастады. Бұл кезде көбіне-көп көпек ит алға түсіп алатын болған-ды; аң қағуға да ол бірте-бірте төселіп, нағыз аққаптал әккінің өзіне айналып келе жатқантұғын, Дымка байғұс әлі де болса әлдене қоймаған-ды, әйтсе де аң көрсе өлімін салып дегендей, бұрынғысынша тырысып-ақ бақты; бұлғын мен ақ тиін көрсе, бақырып-шақырып, көкірегінен әлдеқандай бір күрсініс аралас абалауы қабат ақтарылып, қуа жөнелетін. Кезектегі әрбір аңды асығыс атуға тура келді, өйткені қаншық итін қайткенде де тезірек бұлғын қашыруға босатып қоя беру керек-ті. Аң қағуға құмарлығының қатты күшейіп кеткені соншалық, Дымка байғұстың бойына бір лепірме желік кіріп, аңды тықсыра қуып, апарған жерінің маңайындағы бұта біткеннің сабағын тісімен қырқып, жұлмалап-жұлмалап тастайтынды шығарыпты.

	Арканя қақпанының да қанды боларына сенгені сондай, атып алған шілдерін өзіне ауқат қылуды қойып, аңға иіс қылуға көшті. Қақпандарын Фартовый бұлағы бұралаңдай ағып жатқан баурайдағы су айырығына құрып тастап, «ашыққаннан – құныққан жаман» деген, өзі әлі де аң-құсы ауланбаған тайганың түкпіріне, алысқа қарай дендеп кете барды... кете барды. Бұлғын тек сол жақта ғана құртша құжынап, жыртылып-айырылып, ыңып жүрген-сияқты. Бетінің терін бес төгіп, бес күн, бес түнді от басында ұйқысыз өткізіп, арып-ашыққанында атып алғаны – жеті-ақ бұлғын; әйтсе де бұл оған бұрынғысынан әлдеқайда оңды сапары, сирек кездесетін табысы секілді көрініп, осы сәттіліктің пырағын ерттеп мінген күйінде, мынау қып-қызыл байлықты әлі де болса қайткенде де қармап қалу керек деп ойлады. Егер ол есінен айырылып қалмаса, бес күн ішінде өліп-өшіп жеті бұлғын алғаннан гөрі, асықпай-аптықпай ақырын жүріп, денсаулығын да бұзбай, бес бұлғын атып алғанды артық көрер еді.

	Бірақ ол құмарлықтың құлына айналып, ойын қызығына әбден беріліп кеткен-ді.

	Қиялына қилы-қилы ой қашып, араны ашылып алған ол енді тіпті сонау Пределдің ар жағына ауыз салғысы келді. Көзін жұмса болды, уысынан шығып бара жатқан бұлғындар, абалаған иттер, ызы-қиқы айқай-сүрен, қуғын-сүргін, аңды ұстап алып жатқаны түсіне кіріп, көз алдынан көлбеңдеп кетпей қойды. Құрғақ қиял, алдамшы елеске елігіп алғаны сонша, төңірегінде не болып, не қойып жатқанын байқаудан қалыпты; жайып кеткен қақпандарына небары үш бұлғын түскен екен дейді, оның да екеуінің түгін тышқан қырқып, қыстық мекенінің түбіне төсеу үшін ініне тасып әкетіпті-міс, мұның іші соған удай ашып қоя береді екен...

	Арканя қақпандарын жиып алып, барактың бір бұрышына үйді де тастады. Біреуіне балқарағайдың арасында жүретін шұбар торғай түсіп қалған екен, қақпандарға иіс қылған жемтіктің тышқан тимегендеріне қосып, Арканя оны да қазанға салды да, иттерге атала асып берді. Қар қалың түспей, қақпан қойып әлектенудің қажеті жоқ, әзірге ауа райы қолайлы болып тұрғанда ит қосып аулау керек деп шешті ол.

	Қарап отырса, аяқ киімі аузын бақадай ашып, қақырап кетіпті, үсті-басы өрім-өрім, тұла бойынан тер иісі мүңкиді, бет-аузын қап-қалың түк басыпты. Сақалы да өткен қыстағыдай емес, ағы молайып, бурыл тартып кеткенін ол енді ғана байқады. Астыңғы еріннен тұп-тура төмен қарай, түу тоқпақтай жұтқыншағына дейін, аппақ жолақ түсіпті. Ылғи шала ұйқы болып әрі ащы түтін жеп тастағандықтан, оған қоса орманға келгелі беті-аузын бір жумағасын, жуатындай да мұнда ештеңе жоқ, төңірегің тегіс кіршіксіз тазалық, Арканяның көзі де қызарып, тамырланып кеткен. Тырнақтары да мүжіліп-мүжіліп қалыпты. Оқ-дәрісі ойсырай азайған. Өзі осында келгенде ойлағанындай, сорпа-су қыларлық аша тұяқты аң атып алудың да сәті түспеді, уақытынан ұтылмау үшін Арканя оған шындап кіріскен де жоқ. Ақ тиіннің сан еттерін енді ол өзі асайтын болды, кейде тіпті кезі келгенде балқарағайдың арасында жүретін шұбар торғайды да басып салып, жүнін жұлмастан сол жерде істікке шаншып жіберіп үйтіп алуға да арланбайтын; төс етін ғана өзі жеп, қалған күйік жерін ағаштың түбіріне қағып-қағып иттерге тастайтын. Көмірге айналып кеткен болса да Верный ондайда бәрін бір-ақ асаушы еді. Алда әлі не күтіп тұр деп, кезінде аязға қатырып, төбеге тақау текшеге тастай салған ондаған ақ тиіннің етін Арканя енді азық-түлігінің бір түрі деп есептеп қойды. Тікұшақтың келуіне екі аптадан астам уақыт қалған-ды, мұның өзі – тоқ кісінің көзімен қарағанда он бес-ақ күн болғанмен, аш қарынға – әлі жарты ай бар деген сөз болатын. Жарты ай – аз мерзім емес, аштан өлмегенмен, көтерем болып қалуың әбден мүмкін. «Ондай күн туа қалса, – дейді ол Верныйды желке жүнінен жұлмалап қойып, – сені қызыл қуырдаққа айналдырамыз дағы. Ауыздың дәмін алуға жақсы болады!» Әзілдің астарында не жатқанын Верный қайдан білсін, мұндайда теріс айналып кететін. Фартовый бұлағына бұлғындар жан-жақтан ағылып жатты.

	Жолы болған күні Арканя оның үшеуін бірдей атып алды. Әрине, ара-арасында қар жапалақтай жауып кеткен күндер де болды, ондайда Арканя ашкөздікпен аңға шыққанмен, аң түгілі оның ізін де ұшырата алмай қайтатын-ды.

	Осындай жауын-шашын күндердің бірінде Дымка қолайсыз бір жайға тап болды. Аяғының астынан ата жөнелген бұлғынды түбіртектің түбіне қуып тыққан ол әлгі қуысты жалғыз өзі ұзақ қазып, ара-тұра ін аузынан бас көтергенінде ғана үріп белгі берген-ді. Үңірейтіп қазып тастаған іннің қуысына, тамыр-тамырдың арасына басын сұғып тұрып та, әрине, ол тынымсыз абалаған, бірақ жер астынан шыққан үні ешкімге де естілген жоқ. Бұл кезде көпек иті құрғыр маңайды дүрліктіріп, бір саңырау құрды қуып жүрген болатын, иесімен екеуі сол құрдың соңынан қалмай жүріп, қапысын тауып атқанша, одан үйелмендей құр қураған бұтақтарды сындыра-мындыра ағаш басынан аяқтарының астына жалп етіп құлағанша, Арканя сонымен алаң болып басқаға мойын бұра алмаған. Бұлғын қазып жатқан Дымканың үстінен түскенде, Арканя оны іннің аузынан әрең ажыратты. Тілі салақтап өлуге қалған қаншық сонда да қоймай, қайта-қайта қолынан шығып кетіп, жібермесе – тістеп, ін түбінде ырылдап айбат шеккен бұлғынды бір өзі қазып алмақ болып тап-тап береді. Ақыры Арканя оны белбеуімен байлап қоюға мәжбүр болды, өзі қақпан құрып, іннің ту сыртындағы түбіртекті балтасымен тықылдатқан – бұлғын атып шықты; сол-ақ екен, қақпан қасқырдың аузындай қарш ете қалды да, серіппе темірі секіріп түсті. Дымка одан сайын құтырынып, бұлғынға өшігіп алғаны сонша, көпке дейін шаңқ-шаңқ шабалаңдап, ұрынып-перініп барып әрең дегенде басылды.

	Верный Дымкаға дым түсінбегендей аңырая қарайды, әрине, аңшылық деген – қаныңды қыздыратын желік, құмарлық, қызық дәурен екенін қазір ол да ұғатын, бірақ енді бұлғын деп аталатын осы бір тәңір алғыр тышқан үшін соншама шала бүлінетіндей не бар; түптеп келгенде, көк ала терге түсіп алған ол олжаң өзіңе де бұйырмай, анау бір алақаны күректей кісінің қапшығында кетпей ме. Бұлар иттер бастарына күн туғанда болмаса, керек десең, тіпті соны жемейді де ғой.

	Верный сабырлы, салқынқанды ит болатын; дүниені дұрыс түсінуші еді, сондықтан өзіне не қажет, ненің қатысы жоқ екенін ажырата да білетін. Мәселен, қожайын қастарына келіп қалған кезде, – құдды аң қағудың қызығына әбден желігіп кетіп, көзі содан басқа түк көрмей қалғандай, – ағаштың қабығын тырнақтарымен осқылап келіп өршелене көкке шапшитын немесе Дымкаға ұқсап бұл да төңірегіндегі тал-шыбықтарды оңды-солды тістелеп келіп жұлқитын; ол аз болса, жер тырналап, көсіп-көсіп қар лақтырып, шірінді шөппен оның астындағы дымқыл мүкті жан-жаққа шашып, әлекке түсетін. «Қартайғанда білдіртпей ғана ұрлық қылатын қу иттің сойысың-ау» деп ойлаушы еді ондайда Арканя.

	Бірде қастарына бұзауын ерткен бір еркек, бір ұрғашы бұлан жолықты – үшеуі бірінің ізін бірі басып, соқпақты бойлап кетіп барады екен. Бұзауын қаз пытырамен қалпақтай түсіруге болатындай-ақ жер еді, амал не, ондай оғының бір де біреуі қалмапты; бағана саппас Верный өзінің сүйікті құсы – саңырау құрды қуып жүргенде, әуедегі құсты ата алмайтын қожайынын да осы бір қырсықты іске жоқ жерден қызықтырып, соған өзі де желігіп алған Арканя аңдамай ата беріп, ата беріп, ақыры ондай оғының таусылғанын да білмепті. Екі иті бірдей бұланның бұқасының ізін иіскелеп өліп қала жаздап-ақ еді, бірақ оған не істей алсын, қаңғуылдап қала барды. Мынау кеткен аң – бұлан екенін Верный білмейтін де болу керек. Шамасы, ауыл-үйдің арасындағы көп ала сиырдың бірінің ізі болар деп ойлауы да мүмкін.

	Екі ит бұл кезде бір қос болып, әбден серіктесіп алған-ды; қиыршық тасты жерде жұптарын жазбай жорытып кеп жөнелетін, өйткені бұндай жерден бұлғынды табу да оңай еді; ал бұлғын болса, тастардың арасына тығылып алып, таяу жерден шыққан иісімен иттердің құмарлығын қоздыра түсетін, мұндайда інінен ыстап айдап шығарлықтай Арканяның да мүмкіндігі жоқ-ты. Сол себепті олардың қысқа күнді құр босқа кеш қылып жүрген кездері де жиі болды; иісшіл қаншық Арканяның тепкілеп қуғанына да, қасарысып тұрып алған кездерінде мойнына белбеу салып сүйрегеніне де қарамастан, тастың қуысындағы әлдеқандай бір бұлғын иісі сақталып қалған көне індікештің өзіне қайта-қайта оралып, айналшықтап жүріп алады. Мұндайда қайта Верныйға таяқ аз тиеді; ақырып қалса болды, иіс-миісті қойып, жөніне кетеді әйтеуір. Өлімін салып зорықпайды да, тек алдына қойған асын адалдап қана ішерліктей қызмет қылады адамға. Дымка болса – бойындағы барын салып, қожасының жолында құрбан болып кетердей өліп-өшеді, құрақ ұша қимылдайды. Ырс-ырс етіп, осы қазір өліп кететіндей көкірегі сырылдап келіп қазады дейсің інді... аузынан қара суы ақтарылып, мына іннің аузында тынысы жетпей тұншығып қалар ма екен деп ойлағандайсың.





VII




	Қолына сусылдап іліккен кездің қадірін Арканя бағалай білді; су айырығы боп саналатын Предел қырқасының ар жағына асып түсіп, сол бір сиқырлы, бейтаныс аймаққа барып бағын сынамақ болуы да тек сондықтан-ды. Егер азық-түлігінің аздығынан қорықпағанда, ол әлдеқашан-ақ тартып кететін еді, өйткені ол жақта бұл жақтағыдан гөрі саяты сәттірек әрі қолайлырақ болатын секілді көріне берген. Ақыры бір күні атасына тартқан мінезі бәрібір шыдатпады; аязға қатырған ақ тиін еттері мен тышқан тимесін деп барактың бел ағашына қаққан шегеге іліп қойған бір қалта арпасын артына қалдырып, қаптың түбіндегі қалған-құтқан жол азығын және әнеугі саңырау құрдың бас, мойын, аяғын алып, Арканя «әншейін көріп қайту үшін», әрлі-берлі жүргенде екі-ақ күнім өлер деп, бұрын-соңды адам баласының аяғы тимеген барса келмес тайгаға тартты да кетті.

	Тым ерте шығып еді, күн де жарқырап, ап-ашық боп тұрды; сағат үштің шамасында-ақ Арканя жалаңаш жақпарлардың деңгейіне жетіп, әрі асып түсер жер тауып алды, сосын мынау күн көзі жарқырап тұрған ашық-жарық кезде сол асудың үстінен алдына қараған; орман-тоғайы сыңсыған, ойпаты мен дөңесі де, бұрала аққан бұлағы мен күркіреген өзен де бұрын өзі көріп жүргендей, тек бейтаныс қана тайга алдынан шыға келді. Асудың асты – қос қанатын кең жайып, сонау көз ұшына дейін созылып жатқан жайпауыт еңіс екен; шақырайған күн көзінің қуатты сәулесінен көк жасыл самырсын тоғайы тұп-тұтас алқара көк түске еніп, қарауытып тұр; солардың бесін ауған шақтағы алып көлеңкесі беткейдегі ашық жерлерді тілкем-тілкем, жол-жол қылып тастапты.

	Кең байтақ құрлықтардың үстінен үйіріле жөңкіліп өтетін жел бұл жерде – мынау биік асудың басында – тіпті қаттырақ сезіледі екен. Арканя тасқа отырып дем алды. Қарап отырғанша қайтар жолына да ойша белгі соқты; сай-жыраны санап шықты, көзге түсерліктей көрнекті шоқыларды да қалдырған жоқ; әлдеқандай бір сенім жетелеген ол құдайдан қорқу дегенді де қойып, имансыз мәттақамдықпен осынау өмірі көрмеген тайганың адам аяғы тимеген ақша қарына арбиған із тастап анадай жерде кетіп бара жатқан иттерінің соңынан төмен қарай түсе бастады. Осындай биік жерлерде әдетте саңырау құрлар жайлайтын, өздерінің жақсы көретін тастарын теріп жеуші еді; қазір де бұл маңда тек солардың ғана шынжырдай шұбатылған іздері сайрап жатыр екен.

	Тоғайдың шетіндегі әлдеқандай бір қурап қалған, қисық-қисық ағаштан: қанатын қатты-қатты сабалап, өзін-өзі өлтіргелі жатқан пақырдың жан шошырлық ащы айқайындай зәреңді ұшыратын үн шығарып, құдды, басы жаңа ғана жарылып қалғандай қып-қызыл болып, бір қызыл бас тоқылдақ төмен құлдилады да, кенет қанатын жайып жіберіп, анадай жердегі басқа ағашқа дейін ақырын қалықтап барып, көрінбей кетті. «Тек қар жаумаса екен», – деді Арканя ауа райына көзім тиіп кетпесін деп.

	Кейбірі сарғыш жасыл, кейбірі алқара көк, енді біреулері қарайып кеткен қылқан жапырақты бұталардан қар тозаңын бұрқырата төгіп, баяу ескен желмен тайга бір қалыпты шуылдайды. Алып самырсындардың бөрік бастарындағы қара көлеңкелі қалың бұта ішінде қарасаң көз тоймайтын түбіт түгі құлпырып бұлғындар ойнақ салады. Мырза күн мамыражай шұғыласын аямай төккен шуақтарда аң атаулы алаңсыз ұйықтап жатыр...

	Аңшылық атасынан басталған-ды. Жолы болғыш бір қостас серігінің құрметіне Арканяның атын «Арканя» деп қойған да сол болатын; әлгі серігі жас кезінде қатты байып, өз алдына тіпті дербес шаруашылық құрған; кейінірек, бағы қайтқан кезде жиған-тергенін жан-жаққа шашып, ішіп-жеп, сауық-сайран құруға жұмсап, ақыры құртып тынған адам болатын. Сол досының тағдыры атасы марқұмның аузынан тастамайтын жыры еді, өз жанының тайгадай тас түнек түу алыс түкпірінде ол осы немересіне де соның тағдырындай қайтпас қайсар, ештеңеден тайынбайтын, фарты жүріп тұрған адамдардың ғана талантына жазылған; нендей сиқыры бар екенін ешкім ұғып болмайтын әрі батыл, әрі дүр тағдыр тілейтін.

	Белі бүкшиіп, буын-буыны ылғи сырқырап ауыратын, сөйтіп жүріп-ақ аузынан арағы кетпеген атасы пақырдың бейнесі сол күйі Арканяның көз алдында қалып қойыпты. Удай мас кездерінде аузына не келсе, соны айтып, кемпірін өлтіре сабағанына қарамастан, әжесі марқұм қолдарындағы құйттақандай алтынды әр жер-әр жерге бөліп-бөліп тығып ұстайтын; анау бір кездердегі ауыр жылдарда бұларды аштықтан аман алып қалған тек сол ғана болды. Соғыс уақытында да әжесі байғұс арнайы пунктке дейін әрең сүйретіліп барып жүріп, аздаған алтынды ақшаға айырбастап әкелетін. Бірде арақтан босаған бөтелкенің, бірде аптектің құйттай құтысының, енді бірде сіріңке қорабының түбіне ғана титтей етіп сеуіп апарушы еді. Атасы оны терезенің алдында телміре тосып тұратын, егер спирт әкелмесе, әкесін танытып боқтап, сілейтіп тұрып сабайтұғын.

	Әлдеқашан өліп қалатын атасын, дәрігердің айтуынша, ажалдан аман сақтаған – ашқұрсақтық көрінеді. Шынында, соғыстан соңғы жылдарда ол кәдімгідей қунап, қутыңдап кетті; алтын іздеушілердің маңында да біраз айналшықтап жүрді; тіпті аң қағумен тұрмысын түзеп, күйленіп алуды қарастырған да кезі болған-ды. Арып-ашқанына да, тоңып-шаршағанына да – бәр-бәріне төзіп, талай рет елік атып алған шағы да болды. Азын-аулақ ауыз қимылдатары мен мылтығын арқалайтын Арканяны атасы қасынан тастамай ертіп жүретін. Бірақ оған мылтық аттыруға ешқашан сенген емес. Арканя өмірінде бірінші рет өлімші болып жараланған елікті ғана атты, онда да әлгі елік үюлі тұрған үйдей маяның қасындағы бір шоқ бұтаға сүйеніп әзер тұрған-ды; артқы аяқтарын оқ орып түскен байғұсты атпай-ақ, бауыздап алуға болушы еді, бәрібір ешқайда кете алмайтын-ды. Немересінің атқысы келіп, осы... тықыршып тұрғанын атасы байқап қалыпты. Мылтықты атып Арканя ылдиға қарай жүгіре жөнелді де, тартып жіберіп, тырапай асқан елікті дырылдатып сүйреп әкелді.

	Әлгінде атасы «Ата ғой енді!» дегенде, бұған қарай бұрылып қарап тұрған еліктің қақ басынан көздеген Арканяның қолы қалтырап, берекесі кеткен. Кейін қораның төбесіндегі, бақшаның басындағы қалқайтып қойған қарақшыларды атқанында, денесі дір еткен жоқ; тек құндақты қысып ұстауды ұмытып кетіпті. Ұрты көп күн көмпиіп ісіп жүрді. Мылтық оның жағының отын жандырып жібергенін атасы байқағанмен, Арканяның өзі қуаныштан жүрегі жарылардай болып, ештеңені елеген емес.

	Содан көп ұзамай-ақ Арканя ауыл арасында аңшы атанды. Атып алған аңының етін атасы пақыр ақшаға сатып, араққа айналдырып жіберетін. Ол тіпті Пухачев дейтін қойма меңгерушісінің құлы сияқты еді, байғұс; ылғи қарыздан құтыла алмай-ақ өтті ғой. Қоймаға барса – болды, бір ауыз сөзге келместен Пухачев оған дәу цистернадан сырылдатып ыдыс толы спиртті құятын да беретін; сонда осыншама қимас қазынаның сарқылмастай көптігіне қайран қалып, бұл Пухачев дегенің құдды спирттің құдайы секілді көрініп, Арканя аузын ашып қарайтын да тұратын. Ал Пухачев болса, әлдеқандай бір дәптерге қарындашпен белгі соғып жатады.

	Бұл – амандық болса, алдағы күндердегі атып әкелетін аңының еті есебінен несиеге беріліп жатқанын атасы жақсы білетін. Бірақ мынау жалғыз жиені Арканядан басқасының бәрін араққа айналдырып жіберуден атасының жүзі жанбайтұғын. Қазір соры сопақ самардай болып, қай жерде қаңғып жүргені белгісіз, бақыты күйген бейбақ қызынан қалған осы бір кәрдемше ұлды ғана ол көзінің қарасындай жақсы көруші еді.

	Атасы пақыр ақыры қатты алжыды ғой. Қозықұйрық, яки жеміс-жидек теруге немесе аң қағуға шыға қалғанда, ағып жатқан бұлақтың жайылма жерін көрсе болды – аяғымнан ылғал өтер-ау, тоңып қалармын-ау жоқ, мұздай суды кешіп жүріп алатын. Мұндайда Арканя әжесінің даусына салып, «қазына жатқан жердің киесін үркіту үшін» атасын жеңінен тартқылап: «Ата-ау-у, қойсаңшы енді, ә?! Ата десе! Жеті қат жер астына шайтан тығып қойған алтын табылатын ба ед саған! Қойшы енді су кешпей!» – деп қақсап, қоймауға тиіс болатын.

	«Осылай деп қыр соңынан қалма, алтын деген сөз аузыңнан шықса болды, шайтан оны сол бойда жеті қат жер астына тығып қояды», – деп үйреткен әжесітұғын. Ондайда атасы ал келіп ашуланушы еді. Бірақ Арканя әжесі үйреткен сол дуаны тағы да қайталай берем дегенде, су кешіп сандалып жүрген шал тап сол тұрған жеріндегі дөңкиген бір тастың үстіне отыра қалып, ал кеп еңіресін, ал кеп еңіресін. Қазыналы жердің киесін дуамен үркіткенге жаман күйінуші еді. Кемпірі болса – алтын деген пәлеңді ит етінен жек көретұғын, ылғи қарғап-сілеп отыратын. Жас кезінде бір рет атасының мықтап жолы болған екен; осы әжесі мен одан туған қызды тастап, шал алтын іздеушілердің ішіндегі сұлу мещанкамен түу Ресейге тайып тұрыпты да, жиырмасыншы жылға дейін зым-зия жоғалыпты. Содан тек әбден азып-тозған шағында, өзі дімкәс, өзі мыж-мыж болып қартайған, оның үстіне мелдесі біткен маскүнем бейшараға айналған кезінде, қүр сүлдерін сүйретіп бір-ақ оралады. Кемпірінің аяғына жығылып, жаздым-жаңылдым деп кешірімін сұрайды... сонда әжесі де (әсіресе осы жерін қайта-қайта айтқанды кемпір сұмдық ұнатушы еді) шалының алдына шарта жүгініп отыра қалып, бәр-бәрін кешеді ғой, баяғы; сөйтіп, сол тұста жер аударылған пірәдар – Егорий әкейге ертіп апарып, атасын сонымен ұзақ сөйлестіреді, сұқбат құрғызады. Бірақ қаншама аруақты ауызға алғызғанмен, қаншама ант-су ішкізгенімен, оның түк пайдасы тимепті. Атасы ара-тұра болса да үйге алтын әкелуін қоймайды және жайына қарап жүрмей, жұртқа жария қылып, өзі әркімге айқайлап айтып жүреді. Алтын тауып алғанын даурыға айтып, жұртқа дабыра қылды дегенше, ондай кісіні дені дұрыс емес, делқұлы десеңші. Ақыл-есі орнындағы адам алтыным бар деп мақтанбас; қайта оны «осы құрғыр... менің ауыруыма көрінер ме екен әлде ажалыма тап келген пәле ме?» – деп тығар болар. Оның орнына: шал ішті-жеді, оңды-солды шашты-төкті. Кемпір байғұс қартайғанда басыма қара күн туа қалса керек болар деп, аузынан дұғасын тастамаған күйі құм алтынның бір шөкімін бір шымшып анда, бір шымшып мұнда: босаған шишаға, әтірдің құтысына, насыбай қалтаға салып немесе ескі шүберекке орап, титтей-титтейден тыға беретін, тыға беретін; тіпті бақшаға, шабындыққа, гүлзарға, көгорай арасына, тайгадағы тастардың астына, бір кезде әкесінің қыстауы болған ескі жұртқа да апарып, кейде үй әктегенде пештің қуыс-қуысын тығындаған болып та жасыра беретін, жасыра беретін.

	Әжесі айтқан сұмдық әңгімелерден жаны шошитын және алтын іздеушілерден анасының басына жамандық келіп, бақыты күйгенін, ақырында өзінің де жетім қалғанын білетін Арканя алтын деген пәледен қатты қорқушы еді. Сол бір қаңғыбас қаба сақалдарға ерген шешесі хабар-ошарсыз ұшты-күйлі жоғалып кетіпті. Әйтсе де ол осы бір асыл тас жайындағы әңгімелерді: қандай сиқырлы сөз айтсаң – оның табылатыны, жіптіктей созылып жататын алтын өзектерінің бүгінде азайып бара жатқаны, қазыналы жердің маңайында қаусаған қабырғалар мен адамның бас сүйектері шашылып жататыны жайлы, сондай-ақ баяғы заманда өткен оқиғалар мен бүгінгі өндіріс туралы атасының аузының суы құрып айтатын аңыздарын тыңдауды ұнатушы еді. Өз басы аң қағудан әріге бармағанмен, жолы болғыштық пен құмарпаздықты атасынан алыпты; шамасы соның қанымен сіңген болу керек.

	Қараңғылық тым ерте түсті де, бірінші күні иттері ешқандай аңға жолығып үлгермеді. Мұндай ашық-жарықта Фартовый бұлағының басында болғанында, ең құрығанда, бір бұлғын алатын еді, бір күні босқа өлді.

	Қоналқыға түп-тамырымен қопарылып жатқан бір ағаштың түбіртегін таңдап алды да, Арканя оған от қойды. Ол жайғасам дегенше түбіртектің қызуы күшейіп кеткені сонша, таяу маңдағы ағаштардың бұтағына қонған көбік қар еріп, күрс-күрс құлап жатты; жалын бет бақтырар емес; отқа қарсы қарап, жүрелеп отырған Арканя төңіректі қыз-қыз қайнатып, аптап естіріп қоя берген шайырлы түбіртектің шағырмақ ыстығына рақаттана теңселіп, көзін жұмып алған күйі: жаздыгүнгі жаға-жайды, шақырайған күнді, қырық күн шілденің қапырық ыстығын, құм қызуын есіне алып, тіпті жарының құштарлыққа толы қызулы да қуатты құшағын аңсағандай болды; осындайда шалқаңнан түсіп шалжиып жатып алатын жалқаулығың да, шаршап-шалдыққаннан кейінгі бір керіліп-созылып, манаурап-маужырайтының да ойыңа орала кетеді екен. Суды шалпылдатып жағада жүгіріп жүрген Колькасы да көз алдынан кетсейші.

	Дорбасының түбінде бір килодай қанты, шұқыр-шұқыр кезіне ұнның тозаңы қонған төрт-бес кептірілген қара наны, бір қалта арпасы және әлденеше шоколады бар болатын. Конфеттерді, өзінің тәттілерін де жемей, Колькасы қапшыққа тықпалап жатқан-ды, сайтан бала. Арканя оларды ырым қылып, әлі күнге жемей, қапшығында сақтап жүрген-ді; қазір кейбірі жаншылып, кейбіреуі былжырап езіліп кеткен сол бір шоколадтар, осы уақытқа дейін желінбей келгендігінің өзімен-ақ, ішіне әлдеқандай сыр бүгіп, сора қалсаң, таңдайыңды жұлып түсердей тәтті секілді көріне берді.

	Тырли арық шұбар торғайды отқа үйтіп жіберіп, күйелеш-күйелеш күйі иттеріне тастады да, Арканя шекермен шай ішіп, қатқан нанды қатыр-қатыр жеп алды. Әйтсе де ұйқысы бәрібір шала болды, таң алдындағы нағыз тәтті ұйқы кезінің өзінде тұла бойының дел-сал болып шаршап-талғанына қарамастан, дірдектеп оянып кете берді; бұдан соң әрлі-берлі дөңбекшіп, қалғып-мүлгіген болып өзін-өзі алдарқатқанмен, шынына келгенде, ояу жатты; ара-тұра отқа қу бұтақ тастап қоздатып қойып, аң терісінен тігілген етігі мен шұлғауы тезірек кебу үшін, ағаш басына іліп-іліп тастады. Жатарда отқа жақын маңдағы бұтақтардан еріген қар суының тамшылары етігін әбден сулап тастаған екен; енді қараса, үйкеле-үйкеле өзі де ақжемденіп, көптен майламаған соң, тігісінің тарамысы да қурап, бозарып қалыпты. Иесінің бойындағы өзгеріс пен қатты қажығандықты ең алдымен сезген иттер болды, төрт бүктетіліп бұйығып жатқан жерлерінен бастарын көтерген олар ербиген-ербиген ұзын көлеңкелерге айналып барып, қайтадан орын-орнына жатты.

	Таң қараңғысындағы аяз төңіректі түгел шойындай қатырып тастады. Арканя отқа, – оның моншадағы жұмыр тастай қып-қызыл болып жатқан алау ортасындағы қызулы шоғына, басы бүтін кіріп кеткісі келіп, өліп кете жаздады. Өзімен бірге ала шыққан әнеугі саңырау құрдың бас-сирағын барынша ылжыратып пісіру үшін, жәукемдеуге жарарлық сол жалғыз азығына аздаған аргта қосқан ол осының бәрін шәугімге салып, таң әбден ағарып атқанша ұзақ қайнатты. Сорпасы азайып қалған кезде қайта-қайта қармен үстемелеп, қолын оттың табына ұстаған күйі, жүрелеп отырып-ақ қалғып кете берді.

	Соңғы күндері ол иттеріне сұмдық қараулық жасап жүрген-ді, бұ жолы сорпаны солармен тең бөліп ішті; қазан түбінде қалған қоюын қайнақ сумен қосып, аузы-басының күйгеніне қарамастан соғып алды. Бұл кезде анау-мынау жерінің ауырғанын, яки аузы-басының күйгенін елеуге Арканяның шамасы жоқ-ты. Тек тезірек тікұшақ ұшып келіп, үйге – мереке қарсаңында әйелінің төркіндері сойған семіз шошқаның етінен Нюрасы нағыз капуста көже жасайтын мекен-жайына алып кетсе екен деп қана тіледі. Ара-арасында:

	«Ішіне ішек-қарын немесе өкпе-бауыр салған самса болар ма еді, шіркін», – деп те армандап қояды. «Жағдай бұдан кейін де нашарлай түсер болса, бүгін-ақ қайтып кетем, – деді Арканя өзіне-өзі, – әттеген-ай, Фартовыйды бұл жерге бекер-ақ айырбастаған екем...» Тілеп алған аурудың емі оңайлықпен табыла қоя ма. Ылдидағы самырсын арасынан Дымка бір бұлғынды қашырып, сол бойда абалап қоя берді; екінші бір жақтан енді Верный да кәукілдесін келіп. «Дымка бәрібір құтқармайды, – деп ойлады Арканя тез шешімге келіп, – ал Верныйға сенім жоқ, осы бойда оның басына бақыт қонғанмен, қайта қарағаныңда қайда ұшып кеткенін де білмей қаласың», – деп, қалың қарға омбылағанына қарамай өрге қарай, Верныйға тартты.

	Басқа ағаштардан бөлектеніп, алаңқай ортасына өскен, төбесіне қарасаң – телпегің түсердей биік, түу ұшар басына оқтың жету-жетпеуінің өзі неғайбыл төрт самырсынның қайсысына барып тығылғанын айыра алмай, Верный бұлғынды іздеп, Арканяны біраз азапқа салды. Самырсындардың төңкерілген телпек бастары құдды нілқара көк бұлт секілді топтанып тұр, сол бұлттың – қалың бұталар мен қаптаған қылқан жапырақтардың арасында, титімдей аңның қайда барып тығылғанын табу қалайша оңай бола қойсын. Оның үстіне, ылди жақтан әлсін-әлсін Дымканың әлсіз үні жеткен сайын, Арканяның тағаты да таусылып, мынау саппас Верныйдың кәукілдегеніне жүгіріп келе қойғанына қатты өкінді. Верный байғұс біресе ана самырсынға, біресе мына самырсынға жүгіріп, әуп-әуп етіп әбден әлекке түсті. Қалың қардың астын қолымен кесіп жіберіп, тас тауып алған Арканя оны құлаштап келіп төбеге лақтырды; тіпті болмаған соң жуан бір бұтақ алып, ағаштың діңін сонымен дыңылдатып келіп ұрған. Сол-ақ екен, осы жерде бұлғынның барына күмәндана бастаған Арканя түу биіктен қылт еткен аңның сұлбасын көзі шалып қалды. Арканя оны тағы да үркіткен, аң да тағы бір рет секіріп барып, бұта арасынан тұмсығын ғана қылтитып, тығылып тұра қалды. Арканя тартып кеп жіберген. Бұлғын бір жуан бұтаққа ілініп, жаралы күйінде жанталасып біраз жатты да, әлден соң біржола тыншықты, бірақ сол жерде қалып қойды. Айыр бұтақтың арасынан салбыраған құйрығы ғана көрініп жатыр. Енді ағашқа өрмелесең, ия төрт құшақ самырсынды шауып құлатпасаң, оны пытырамен атып жерге түсіру мүмкін емес. Ылди жақта Дымка да тынымсыз абалап тұр. Түкке түсінбей төбеге қарап кәукілдеген Верныйды да, бұтаға ілінген бұлғынды да тастап, Арканя енді етекке қарай жүгірді.

	Дымканың бұлғынын ол әп дегеннен-ақ алды.

	Әрі қатты қажыған, әрі бойына желік кірген Арканя енді ауқаттанғысы келмеді, не де болса көкірегінде қордаланған өкінішті ызасын әбден ақтарып барып, біржола тынықпақ болды: қылаң бұлғын ба, қоңыр бұлғын ба, енді оған бәрібір еді; осындай шешімге келуі мұң екен, құдды әткеншек тепкендей аяғының астындағы жер шайқалып, дүние дөңгеленіп жүре берді; қайта-қайта басы айналып, ізінен шатысып, оған шұбар торғайдың шықылықтай күлген келекесі қосылып, иттің үргені, алаулаған от, қураған шәпшек, киімінің дал-дұлын шығарған тікенекті бұталар, көзін удай ашытқан көк түтін – бәр-бәрі ию-қию араласып, бытысты да кетті; алдында көлбеңдеген бір көлеңкелер пайда болып, сол елес оны емексіте еліктіріп, қол бұлғап шақырғандай көрініп және ең қауіптісі – соның бәрі Арканяның санасын өзіне әбден баурап, бағындырып алған болатын.

	Бұлғын атаулының бір-бірінен айырғысыз болып көрінгені сонша, (бір жолы түсінде кілең бір әмиян теріп жүретін, марқұм атасына ұқсап), Арканя оларды аулап емес, қалағанынша қолымен ұстап алып жүргендей сезінді. Атасы пақыр әлгі түсінде: түнімен қалың орманды кезіп жүр екен дейді... Жан-жағына қараса, бұта біткеннің бәрінде бүйірі тоқ әмияндар самсап тұрған көрінеді; ояна келсе – өзі удай мас, қалтасын әлдекімдер тазалап кеткен, Петроградтың көшесінде жатқан болып шығыпты. Атасы айтып, бұл тыңдаған сол әңгіме миында өшпестей қалып қойыпты; сонда құйттай бала бұта басы сайын әмиян ілінген қалың орманды көз алдына елестетіп, елігіп ұзақ отырушы еді. Кейде тіпті «Жолым болып, түбінде пытырадай майлақы әрі ап-ауыр үш елі алтыны бар бөтелке тауып алсам-ау», – деп те армандайтын. Өйткені әлгіндей бөтелкені ол төбелесіп жатқан атасы мен әжесінің айқайынан оянып кеткенде көрген-ді. Шамасы, әуелі олар алтынды ептеп төгіп көрген болулары керек, аппақ кенеп дастарқанда әлдене жалтырап жатты; ал шишаның өзі үстел үстіндегі май шамның қасында тікесінен тұр екен. Таңертең әжесінің бет-аузы көк ала қойдай болып, басын сүлгімен орап алған күйі, теріс қарап аһылап-уһіледі де жатты...

	Ағаштың басында қалғанды есептемегенде, Арканя бұл күні үш бұлғын алды: «Ашыққаннан – құныққан жаман» деген, құрысыншы», – деп, бір бұлғынға бола сонау ұшар басы зәреңді ұшыра, ақырын ғана шайқатылып тұрған самырсынға Арканя өрмелей қойған жоқ; ұзын арқансыз ағаштың жалаңаш діңіне тырмысып шығу мүмкін де емес-ті. Тек аңның құйрығы ғана көрініп, көзін қызықтыра берді. Темекісін тартып алған соң, Арканя өзіне сап-сап айтып, нәпсісін біржола тыйды да, артына қайырылмастан көз ұшындағы қырқаны бетке алып жүріп кетті; не де болса мынау ашық-жарық кезде асудан өтіп алып, өзінің үйреншікті барағына жетіп жығылмақшы болған-ды. Бірақ алаңсыз қайта беруіне иттері мұрша бермеді, қайта-қайта үріп, тағы да түу алыста, ылдида шақырып тұр. Төртінші бұлғын жаралы күйінде құлап келе жатқанда қақшып алған Арканя оның мойнын дереу бұрап тастамақшы болған, бармағын оңдырмай қыршып кеп алды.

	Өр беткейдің орта шеніне жеткенінше қараңғылық әбден қоюланып, түн түсіп те кетті; сондықтан ол шама-шарқынша ғана төсек-орнын даярлап, сол жерге түнеуге мәжбүр болды. Үйреншікті дағдысымен ғана бұлғындардың терісін сыпырып, еттерін қақтап алу үшін ағаш істікке шаншыды да, шикі терілерді жұмарлап-жұмарлап қапшығына тыға салды. Жол-жөнекей Арканя өзіне ауқат қылуға бір шіл атып алған болатын; ертеңгі күні қандай боларынан қорқып, оны қазір жеп алуға жүрегі дауаламады. Жалпы, әне-міне жолы болып, қуанышқа кенеліп қалатындай көрінумен бірге, Арканя соңғы кезде әлдеқандай бір тылсым күштен қорқа да бастаған-ды; мәселен, ол қазір әке-көке десең де бесінші бұлғынды атып алуға аяқ баспас еді.

	Кенет ол қасында иттерінің жоқтығын үрейлене аңдады. Қарды сықырлатқанын да, бұталарды сыбдырлатқанын да қойып, тың тыңдаған, түу алыста, сонау ылдида өзін қараңғы түн қойнына арбай шақырып тұрған Дымканың еміс-еміс үнін құлағы шалғандай болды. Құдды әлдеқандай бір қаскөй «бұл қайтер екен» деп Дымканың даусына салып, қырық құбылтып мұны өтірік шақырып тұрған секілді. «Бармаймын, ал қайтесің!» – деп күбірледі де, алаулаған от қызуына бетін төсеп, Арканя көсіліп отыра кетті.

	Ол істікке шаншылған бұлғын еттерінің бірінен сан етті жұлып алып, жүрегі айнығанына қарамастан, ара-арасында тәтті шайынан ұрттап қойып, шайнай бастады. Дымқыл өткен аяғы ұйып, терге малшынған арқасы құрыстайды. Тері кеудешесі сықиып қатып қалыпты. Иесін шақыра-шақыра шаршаған Дымканың шарасыз үні құлаққа әлі шалынып тұр. Арканя тері кеудешесінің етегін түріп жіберіп, жалаңаш жотасын оттың жалынына қыздыра бастады. Арқасы әбден қызған кезде ұйқы қысып, бойын әлдеқандай бір енжарлық билеген-ді. «Өлмесең, өрем қап сен, Дымка, – деді Арканя іштей – Маған десең ішің кепкенше үр!» Арканя осы уақытқа дейін қанша бұлғын алғанын ойша есептеп көрмек болып еді, бәрі-бір санына жете алмады; ырымшыл адамға бұл жақсылықтың нышанындай көрініп, өзі соған ептеп қуанды да. Бұл кезде Дымканың даусына Верныйдың әупілдеген үні қосылған-ды. Арканя өзін-өзі зорлап, ит етінің сасық иісі мүңкіген, күйелеш-күйелеш, кей жері тіпті көмірге айналып кеткен бұлғынның сан еттерінің тағы бірін жей бастады. Сөйтіп отырып: «Кәукілдек неменің қазір өзі-ақ шауып келер», – деп ойлады ол.

	Айтқанындай-ақ, қап-қараңғы түн қойнынан кенет Верныйдың өзі шыға келді. Қыңсылап, қараңғылыққа қайта сүңгіп, мұны өзімен бірге жүруге шақырып, қайта-қайта орала берді. Верный мұның опасыздығын түсініп қойғандай, Арканяның оған жыны құрыссын! Ыза болғаннан итін алдап шақырып алды да, жалын шарпыған бұлғын етінің бірін тұмсығының астына тастай салды.

	Нәпсісін тежей алмаған Верный бас салып бір-ақ асады да, сүйегін азуға салып пытырлата бастады. «Анау қаншық үре берсін, мейлі! Үре берсін, ақымақ!» – деді Арканя. Сөйтті де, Верныйды қасына алып қалғи бастады; осы жаңа ғана мызғып кеткен секілді еді, көзін ашқанда – қасында Верный тағы да жоқ болып шықты.

	Орманның бір қалыпты шуылына желдің суылы қосылды ма, Дымканың даусы естілмейді. От қызуына шыдамаған ағаштың көмірге айналған шаласы тарс-тарс ұшқын атып жатыр. Арканяның көзі тағы ілініп кетті; көзі ілініп кетуі мұң екен, ит тұмсығы өтпес қалың бұталарды қақ жарып, шыршалар мен самырсындардың ну жапырақтарын қолымен ысырып, қап-қараңғы түн қойнында Дымкаға қарай бара жатты; тұла бойы жеп-жеңіл екен дейді... ылдиға қарай аяғы алып ұшып келеді; кенет етекке жете бергенінде самырсынның жұп-жұмсақ бұтағының үстіне құлап, серіппелі бұтақта ырғатылған күйі қозғалмастан жатыпты да қалыпты, шалғымен шөп шабамын деп қатты қажыса керек, майысқақ бұталардың үстінде тербетіліп, күншуақта ұйықтап кетіпті; ұйқылы-ояу жатып, тершіген денесіне қонған маса-сонаны қолымен ақырын жасқайды-мыс... Әйелі шеген-шәугімдерін салдырлатып ас үй жақта жүрген секілді. Ұйықтар алдында Арканя оған өзінің иттерін – Капсик пен Найданы тамақтандыр деп қатты тапсырған екен дейді, бірақ оның орнына әлі кіп-кішкентай Колькасының сұп-суық жерде ашық-шашық жатқанын көреді. Содан шошынған Арканя шеген-шәугімдердің де, Капсик пен Найданың да бұрынғы үйлерінде, жаңа пәтерге көшпей тұрғандарында болғанын есіне түсіреді-міс. Ояна келсе – өздерінің цехында, темекі шегетін орындағы отырғышта отыр екен дейді, цехта апат болыпты; бұл көрмеген конструкциялы қақпақшаның қиюласқан жері мықтап бекітілмегендіктен, жігі ажырап кетіп, сол ажырасқан жердегі саңылаудан көрер көзге газ бұрқырап шығып жатыр; көзіңді удай ашытып, тынысыңды тарылтып тұншықтырып барады; қолына дәнекерлеуші аспап ұстаған әлдекім мұның ту сыртынан келіп те қалған екен, қып-қызыл темір шыбықты шап беріп ұстай алған Арканя: «Қайт кейін! Қайт дейім, жеті әкеңнің аузын!» – деп айқайлайды. Қолындағы темір шыбық қатты қызғаннан аппақ болып кетіпті, ұшы жалындап жанып барады.

	Жанына батқан жаман аурудан Арканя атып тұрды, қолын сілкілеп қолғабын әрең түсірді де, оң қолымен сұп-суық қарды жентектей берді, жентектей берді. Қолғабының алақандығы жартылай жұмылған қалпын бұзбастан, ортасынан дөңгеленіп от шеңберлене әлі бықсып жатыр. Төңірек құлаққа ұрған танадай тып-тыныш еді, бірақ Арканяның оны елеуге мұршасы болған жоқ; жанына батқан жара мен түнгі суықтан тісі-тісіне тимей қалтырап бір берді дейсің, ұйықтар алдында әлдеқайдан Дымканың абалаған үні естілгені де, тіпті иттерінің бар-жоғы да мүлде есінен шығып кетті.

	Қопарыла кұлаған түбіртектің өзегін от кеулеп, шоқ енді діңді қуалай әрмен кетіп барады екен, үңірейген аузынан ып-ыстық алау бұрқырап, бет жағына күлден жұп-жуан тығын тұрыпты. Ұшқын, шамасы, көкке қарап ербиіп тұрған жіңішке тамырлардың бірі жанған кезде ыршыса керек.

	Иттерінің қасында жоқ екенін Арканя кейінірек аңдады; сол-ақ екен, арасын үзіп-үзіп әуеге екі рет мылтық атты; сонсоң арқасын отқа беріп, атасы үйреткеніндей: саусағының күйген жерін тілімен жалап қойып, ара-тұра сұп-суық қар басып; қол-аяғын бауырына алған күйі төрт бүктетіліп жатып қалған, қалай көзі ілініп кеткенін білген де жоқ.

	Түннің қалған бөлігінде қар жауыпты, ертеңгісін жер бетін бұрынғыға қосымша тағы да тізеден келетін көбік қар көмді де салды. Дүние ақайранданып, әлі де қар жапалақтай жауып тұр. Тайганы ақ көрпеге орап, көз алдына қымтап-шымқап барады. Дымқыл тартқан киім тоңған денеңді онан сайын түршіктіріп, сығып бара жатыр, тізең сырқырайды, арқаң, сегізкөзің алдырмайды. Қар астынан, әнеки, Верный түрегелді. Дымка көрінбеді. Арканя түнде өзінің мылтық атқанын есіне түсірді, сонсоң дым тартқан төсек-орнын аударып қайта салғанын есіне алды; тұрып кептірінгені, аяқ киімін ауыстырып кигені, қалың қардың астын қалай үңгігені, одан кейін Верныйды тамақтандырғаны да ойында. Верный тың тыңдап тұра қалды да, кенет сілкініп-сілкініп жіберген, қар жабуы сыпырылып түсті; бірақ сәлден соң жауырыны шодырайған ап-арық иттің қыр арқасы қайтадан ақ жабу жамылды.

	Қар әлі жапалақтай жауып тұр, түу биіктен қалықтап кеп жерге ақырын қонып жатқан сыбдыры еміс-еміс естіледі. Арканя: – «Дымка!» – деп айқай салған көмекейінен үн шықпағанда шошып қалды. Мықтап қарлыққан екен. Верный даусын соза, ұли үрген. Қалың қар дыбыс атаулыны мамық жастықша жұтып қойды.

	Олар кешегі шілдің жүнін бүгін жұлып, отқа қақтап, сосын қар астында қалған күйелеш-күйелеш бұлғын еттерін әрең дегенде тауып алып, оразаларын ашқан болды. Сәлден соң асуды бетке алып ақайрандаған дүниеге қадам басуы мұң екен. Арканя аяғының кешегіден анағұрлым әлсіреп қалғанын байқады; әншейіндегі жеп-жеңіл қарышты қадамы өз-өзінен қысқарып, құдды бұрын-соңды байқалмаған дертке шалдыққандай, кібіртіктей береді. Бір емес, екі емес, қайта-қайта шұлғауына сүріне бергендей болған соң, алғашқы кезде бұған онша мән бере қоймаған Арканя аяғының астына амалсыз үңілген. Бақса, тізеден асатын қалың қарға малтығып әрең келеді екен. Қар жапалақтай жауып, төпеген үстіне әлі төпеп тұр! Қорыққаннан: «Тезірек, – деп ойлады ол өзін-өзі қамшылап. – Кісі бойы қар жауып, соның астында тұншығып қалғың келмесе, тезірек қимылда! Анау асудан ас та, барағыңа жет!»

	Верный да абдырап, қайта-қайта иесінің көзіне үңіліп шошына қарайды, ара-тұра қар бетін бауырымен сызып барып, бір бүйірдегі бұта түбін пана етеді. Ондайда Арканя ыза болып: «Неменеңе бажыраясың? Сен маубаспен екеуміз құримыз бүгін, ал құримыз!» – деп ақырады итіне. Верный Арканяны ілгері өткізіп жіберіп, біраздан соң оның күртіктегі үңірейген ізімен қорқасоқтай батып-шығып келе жатады.

	Тіп-тіке жоғары өрлеуден басқа, мынау бұлыңғыр дүниеде бұларға бұлдыр жоқ еді. Шынына келгенде, орындарынан қозғалмағаны мақұл-ды, бірақ бойын үрейге алдырған Арканяның оған тағаты жетпеді; қаптаған шыршалардың бірінің астын ықтасын етіп, сол жерге күрке жасап, толып жатқан түбіртіктердің бірін маздата жағып қойып, күш-қуатын сарықпай, әліптің артын бағып, буы бұрқырап, жылы жерде отыратын адам, қайтерсің енді. Ет қызуымен Арканя түндегі қонған жерінен едәуір ұзап кетті. Мынау өлі, құр кеуек қуыс тайга қазір қаңырап тұр еді; бұл тайгада қазір бұлғын да, ақ тиін де, бұлан да жоқтұғын; осылай боларын күні бұрын білгендей, кеше аспанда бірде-бір қарға ұшпаған, жерде бірде-бір құнудың ізі байқалмаған-ды; әншейінде аң десе өліп кете жаздайтын Дымканың да үні шықпай, желіктен біржолата ада болғандай еді. Енді қайтсін-ау, мынадай ақайранданған аспанда наһан балық қана жүзбесе, қойыртпақ кекте не бола қойсын.

	Арканя осылайша тоқтамастан, не де болса құлаған жеріне дейін жүре берер ме еді, қайтер еді, кенет... аздап қар басқаны болмаса әлі суи қоймаған өзінің ізінің үстінен түсті. Сол іздің үстінен түскеніне өзі кінәлідей Верный құйрығын бұлғаңдатып, бұған мөлие қарап тұр. Қорыққаннан Арканяның тұла бойы бусанып қоя берді. Итіне де ыза болғаннан ыңқ еткізіп іштен бір тепті де, үңірейген ізіне жығып салып пергіледі-ай! Әрі-беріден соң сабасына түскенінде: «Қап, бекер-ақ ұрған екем, – деп ойлады ол, – кім біледі, алдағы күн қандай боларын... Оқ шығармай, күшім-күшім деп алдап шақырып алуға тура келер, бәлкім». Тайганы қаншама кезіп жүрсе де, Арканя тап осындай тығырыққа тіреліп көрмеген-ді. «Бас айналды деген осы», – деп ойлады ол, құдды әлдекім туралы әңгімелеп тұрғандай.

	Бір кезде барып аңдаса, түндегі қонған жерінен екі-ақ қадамдайда тұр. Түбіртек әлі бір қалыпты маздай жанып жатыр. Арканя төсегінің орнын дереу қағып-сілікті де, таяудағы шыршаларды бұтап жіберіп, ұядай күрке жасады, астына жаңадан самырсын бұталарын төседі.

	Аш адамның амалы қарапайым да түсінікті: шай ішу керек те, жылы жерде ұйықтау қажет; тағы да жылы орныңда шай ішіп, сол жылуыңды жоғалтпай ұйықтау лазым. Арканя ұйқылы-ояу күйде ұзақ күнді кеш қылды, күркесінің іші – ұядай жып-жылы, төбесіндегі қар еріп, жан-жаққа ағып кетіп жатыр. Ойы сан-саққа жүгіріп, бірі келіп, бірі кетеді; кеткені – сол бойда ұмытылып жатыр, ізім-ғайым өшіп жатыр. Әлден уақытта құлағына әлдеқашан ұмыт болған бір дауыстар келіп, Арканя өзіне қарсылық білдірген сол дауыс иелерінің әрқайсысымен ұрсыса бастады. Қар бір күн, екі күн, үш күн осылайша жапалақтап жауа беруі мүмкін. Сонда қайтпек керек? Верныйды сойып жер, ал сосын ше?.. Мынау кісі бойы қалың қарға көміліп, бәрібір үсіп өлуі әбден мүмкін ғой. Ұшқыш хабарласса, тек қыстаудағы бұлғындарды ғана тауып алулары мүмкін. Бұлғын терілеріне тышқандардың өресі жетпес. Бірақ жазға дейін өздері де қаудырлай кеуіп, көгеріп кететін шығар. Ұшқышты, сөз жоқ, жұмыстан қуады сосын...

	Мұның бәрі ұйқылы-ояу Арканяның ойына келген нәрселер ғана. Соның өзі көңіліне аздап медеу болғандай. Кенет оның көз алдына әнеугүнгі көрген сурет бүге-шігесіне дейін қалқып келе қалды: тапа тал түс кезіндегі шақырайған күн сәулесіне көміліп, қос қанатын кең жайып, сонау көз ұшына дейін созылып жатқан жайпауыт еңіс... сол еңістегі нілқара көк ну самырсындар, жалаңаш жақпарлар, әжімденген сай-жыралар; қолдың саласындай болып қаз-қатар жатқан бес жазық алқап бар еді, бұл қазір соның жоғарыдан санағандағы үшіншісінде жатыр. Аңғар-аңғар болып тарамдалған сайтабандар бірінен-бірі тереңдей түсіп, бірінен-бірі көлеңке асыруымен ерекшеленетін. Ертең тағы соның біріне түсіп, солар арқылы жүруі керек; сайтабандағы бұлақты өрлеп барып, бірте-бірте жоғарыға шыққан дұрыс. Жазық алқап жаратқанның өзінің алақанына ұқсап көкке қарап жатыр, асуға көтерілер жалғыз жол – сол алақанның балаңүйрек саусағы мен шылдыршүмегінің арасында ғана. Тек тәңірінің сол алақанынан аунап кетіп, бір шетіне түсіп кетпесе бопты дағы. Бұлақты бойлап, қалың қарға омбыласа да тіке тартуы керек; сонда қос қапталындағы қалың орман күндіз жүрсе де, түнде жүрсе де бағытынан жаңылдырмай, қақпайлап отырады. Асуға тез жеткізетін ең төте жол да – сол бұлақпен өрлегеніңде. Малта тасты жонға шықсаң болды – алдыңнан жел есер, сол жерден Фартовыйға барар құлау да табыла кетер... Арғы жағын мұның өзі-ақ бес саусағындай біледі.

	Түбіртектің астындағы қуысқа кіріп кеткен Дымка қаншама дыбыс беріп, шақырып еді. Тұншығып өлген шығар... Бармаған өзің... Басыңа келген барлық пәле неден дейсің, соның кепиеті ұрғаны!

	«Енді Верныйды сойып жесең; біржола құрығаның!» – деді әлдебір қарлығыңқы үн Арканяның құлағына сыбырлап.

	Тезірек жолға шығу керек-ті, орнынан атып тұрған Арканя сол бойда төмен құлдады. Бұлақ жап-жақын жерде екен, бетін аппақ ақжаймадай теп-тегіс біркелкі қар басыпты. Аяқ басу да пәлендей қиындыққа түспейтіндей екен, тек бір жаман жері – жатқысы келе берді. Қасында қарға малтығып, Верный да келе жатыр. Арканя оқта-текте бағдарынан ауытқып-ауытқып кете берді, бірақ ондайда қос қапталындағы ағаштардың бұтақтары кеудесінен итеріп, оны қайтадан бұлаққа қарай бағыттап жібереді; аяғы біресе қар астындағы жарлауыт жағаға, біресе сумен бірге қатып қалған салынды ағашқа тіреледі; мұз құрсанған сарқырамалардан Арканя еңбектеп өтті десе де болғандай; қанша күші қалғанын білгісі келгендей бұлақ шіркін де мың бұралып, ирелеңдеп таусылар емес, әйтсе де бойын желік кернеген жігіттің өткендегі ағат қылығына кешірім еткендей, әйтеуір өрге қарай тура әкеле жатыр. Жарық та түсе бастапты. Арканя жиі-жиі демалып, әр жерге бір отыра берді. Ондайда Верный да қасына кеп, жер бауырлап жата кетеді.

	Ағаштан ада, малта тасты жалаңаш жон үстінде жел ұйтқи соғып, қарды қиғаштай боратып тұр екен, ақ түтектің пердесі анда-санда ашылып кетіп, алдыңғы жақты болжауға мүмкіндік туып қалып тұрды: мынау ағараңдап тұрған – ақ керішті жарқабақ, Арканя соған келіп қалыпты; қасындағы өңкиген – ерте замандардан қалған өгіз тас, мінеки, Арканя оған да жетті; ақ түтектің пердесі тағы бір ашылғанда, ол Предел қырқасын тұтасымен, тіпті оның қыр арқасына дейін ап-анық көрді, өткенде бұл құдайдан қорқу дегенді де қойып, осынау жұмбақ та зымыстан өлкеге тап сол жерден қадам басқан-ды. Қазір қыраттың сол қыр арқасынан әлдеқандай бір шыңның жалаңаш жақпарлы басы қарауылдай қылтиып тұр; өзі иығына дейін қардың көгілдір бұлтына қымтанып алыпты. Бұл жерден қарағанда тиіп тұрғандай көрінгенмен, ол шың шынына келгенде тым алыстағы биіктердің бірі болатын. Арканя осы жерден өзі артқа тастаған қатыгез өлкеге қайырылып қарағанында, мынау таңғы алагеуім шақта, құдды кір жуатын машинадағы көбіктей, будақ-будақ болып еңіске топылып жатқан бірі сұрғылт, бірі көгілдір ию-қию бұлттар шоғырын көрді. Бейне бір мамық жүні бұрқыраған алып аңдар сонау қазан шұңқырға табын-табын боп жиылып алып, жын-ойнақты салып жатқан секілді. Осынау жат өлкеде Дымканың қалғанын Арканяның есіне салғысы келгендей, Верный бұған мөлие ұзақ қарады. Атаңа лағынет, мұндай ұғымтал болар ма?! Арканя бір сәт «Осы Верный – ит емес шығар» деп ойлап қалды...

	Фартовый бұлағына кеп қалғанын Арканя аяғымен-ақ сезінді, бұл жердің биік төбешігі оған бес саусағындай белгілітұғын. Қар мұнда аз екен, бірақ желі күшті әрі аспаны ашық болып шықты. Баракқа қу жанын сүйретіп, өліп-өшіп әзер жеткен Арканя сүріне-қабына келген бойда, бөрене ағаштарды ошақ қасына үйіп, қолына түскен тамызық атаулыны қазандық астына тықты да, сіріңкені жағып кеп жіберді. Түтін тимесін деп, төбедегі бел ағашқа іліп кеткен азғантай арпасы мен бұлғын терілерін алдын ала жинап алып қоюды да ұмытқан жоқ. Кейін ояна келсе, қабырғаларын қырау басқан баракта емес, ып-ыссы үйде жатыр... дереу сырт киімдерін шешіп, жанып болуға айналған бөренелерді көмейлете қазандық астына ысырып, жаңадан тағы отын тықты; от қайта күшейіп, үй ішін қыздыра бастады, сөйтіп барак іші қайтадан кеуіп, қыз-қыз қайнаған жылудан бөлме тарылып кеткендей болды; біраздан соң ол қайта суып, түтін тарқаған кезде мөп-мөлдір суық ауадан қайтадан кеңіп сала берген секілденді.

	Ұйқысы әбден ашылған кезде Арканя өзі арпа жеп, Верныйға ақ тиіннің тоңазытылған етінен (асып беруге шамасы келмеген-ді) екеуін тұтасымен тастады.

	Тайгаға да күн сәулесі жетті-ау, оның самырсын арасынан сығалаған сәулесі жаңа жауған аппақ қар бетінде, жылт-жылт еткен мұздақтардың ұшында, ауада қалықтаған аппақ тозаңның арасында құбыла ойнақ салып, дүние жарқырап қоя берді. Қыстаудың алдына көгілдір қауырсынды бір торғай кеп қонған. Арканя оны дереу атып алды да, дереу үйтіп жіберіп, төс етін өзі жеп, қалғанын Верныйға тастады.

	Арканя мен Верныйдың арақатынасы есте жоқ ескі замандағыдай, құдды жер бетіндегі ең бірінші адам ең бірінші итті тамақтандырған сәтте, сонысымен бүкіл ит атаулының тұқым-теберігін өзіне қалайша құл етіп алса, дәл солайша жаңадан басталғандай болды.





VIII




	Арканя жатып кеп ұйықтады, оянған кездерінде арпадан асап-асап қойып, қант салған шайын сораптады, махоркасын түтіндетті; одан басқа түк те істеген жоқ. Осылайша екі күн тыныққан соң, кәдімгідей тыңайып, ойы да айқындалып шыға келді. Қарағай арасында жүретін бір шұбар торғайды өлтірмей ғана жарақаттап, аяғынан сым темірмен бұтаға байлап қойған-ды; Арканя оны шықылықтату үшін ара-ара таяқпен түрткілеп қойып отырды. Бір торғайдың жан ұшыра шықылықтағанына ессіз шұбар торғайлар жан-жақтан шұбырып ұшып келе бастады, ақыры барактың төбесі тықыр-тықыр, тоқ-тоқ үнге толды да кетті. Бір оқпен ең болмаса екеуін түсіріп қалмақ болып, олар қабаттаса бергендерінде Арканя шүріппені басып кеп қалған, ойда жоқта шұбар торғайдың самырсын арасында жүретін үлкендеу бір түрін де оқ қалпақтай түсіріп, бұрқыраған мамық жүн мен қол басындай-қол басындай етке қарық болды да қалды, құс ату да осымен аяқталды.

	Бұл күндері Верный үй-жайды тастап, әлдеқайда кетіп қалуды шығарған-ды. Бірде таяу маңнан, бұлақтың тап арғы бетінен тынымсыз үріп қоя берді. Арканя жүгіріп келіп, аласалау ақ қайыңның басында отырған бұлғынды оп-оңай атып алды. Иесі келгенше Верный әлгі ақ қайыңның түбін қорс қылып, үлкен қара үңгір қазып тастапты. Сол үңгірге қарап тұрып Арканя қатты таңырқады: соңғы күндері Верныйдың құлық-қылуасында әлдеқандай бір өзгерістің бары ап-айқын байқалып жүрген.

	Арканя енді терілерді сұрыптап, түктерін тазалауға кірісті; бұлғындарын тарағыштап, бауырынан тіліп-тіліп реттеп қойды; қақпанға түскен бұлғындарының тышқан түгін қырқып әкеткен жерлерін қиып тастап, қайта тікті; Верный терісін жыртқан бұлғындарды да жаңадан көктеп қойды.

	Жанға жайлы тіршілікке көшкен соң Арканя әбден тыңайды; ертең тікұшақ келіп қалатындай күн туа қалса, қолбайлау болмасын деп, сонау өртеңге дейін өзіне соқпақ та салып қойды.

	Шарт бойынша промхозға тапсырмақ болып, тәуір-тәуір деген жеті бұлғынды, ақ тиін терілеріне қосып, бір шетке шығарды. Тәтесіне деп, қымбат аң терілерін түп көтере сатып алумен айналысатын, осы бұлғынды өлкенің орталығында тұратын ақ бас шалды жұрт осылай атаушы еді, иә, сол тәтесіне деп отыз бұлғынды екінші жағына қойды. Ал ақ тиін дегендеріңізді Арканя жиырма-жиырмадан бума-бума етіп, тіпті бөлек үйді.

	Шайының қалта түбінде қалғанын соңғы рет қайнатып еді, қоқым-қоқым болып кетті. Ендігі ен-тегін дүние – тек махорка еді; аш қарынға темекі шегуді Арканяның өзі азайтты, өйткені жүрегін саздырып жіберетін.

	Тікұшақ келетін күні Арканя әдеттегісінен де ерте оянды; бір бұлғынның сан етін сілекейлеп жіберіп, ырым қылып ошаққа бетін бұрды да: «Бұл шаңыраққа көптен-көп рақмет!» – деп, таң алдында Верныйды қасына ертіп, екеуі өртеңге келіп жетті. Өртеңнің шетіне іліне бергендерінде Верный бұлғын көрді ме, әлдеқандай бір самырсын басына қарап абалап қоя берді. Шынына келгенде, ол бұл бұлғынды бұта арасынан өзі қуып шығарған-ды; айқай-ұйқай, ырыл-гүрілге арқасындағы ауыр жүгімен Арканя алқынып жүгіріп келгенше, бұлғын балқарағайдың басына өрмелеп шығып кетіпті. Қасында итке жүктелер жұмыстың бар салмағын аудара салатын өзге қарасыны жоқ болғандықтан ба, әлде аштықтан ба, бәлкім, бастарынан өткен қиын күндердің хикмет-тауқыметінен шығар, әйтеуір Верный, шынында, мықтап өзгеріпті. Дымканың бойындағы жан аямай тырысушылық пен ыждағаттылық қазір бұған біржолата көшкендей.

	Көпек иттің бойындағы бұғып жатқан қасиет-қабілеттің жаңа ашылғанын көрген Арканя оған риза болғаны сонша, бұрын ойлағанындай Верныйды енді сатып кетпей, қалаға біржолата алып кетуге бекінді. Нюрасымен бұл ретте тіл табысуға әбден болатын шығар, ал Колькасына тәуір серік боп кетері тағы сөзсіз. Ағаштың ұшар басына шығып кеткен бұлғынды пытырамен атып түсіру үшін Арканя оны үш рет атты, сонсоң олжасының терісін сыпыру үшін күркенің қасына кеп отырды, әлдеқашан дайындап қойған алауды тұтатты. Жемтік күткен Верный да тап қасына келіп шоқиды.

	Ит пен иесі бір-біріне риза еді, ауыр күндердің ақырғы сәттері жақындап келе жатты. Істікке шаншып қақтаған бұлғын етінің бір санын ғана өзіне жұлып алып, Арканя қалғанын түгелімен Верныйға берді. Екеуі де қытыр-қытыр сүйек қажап отыр. Әлгіндегі абалаған ит даусын естіген бір шұбар торғай әлдеқайдан ұшып келіп еді, ұзақ уақыт сақтық жасап маңайламай қойды, ақыры әуестік жеңді ме, сақтық шекарасынан бері аттаған, сол сәтте-ақ алау отына үйтілуіне тура келді. Тұла бойы толған сүйек, түтіні бұрқыраған, күйелеш-күйелеш бір кесек етті олар оп-оңай қылғыта салған, әйтсе де әлі уақыттары көп болып шықты. Сондықтан Арканя ұшқышты кідіртпес үшін тікұшақ келген бойында жүгіріп жетпек болып, күркені көзінен таса етпей ғана, өртеңді бір айналып шығуға бекінді. Онсыз да «теріс жүрісті» тікұшақтың көп күтуге мұршасы жоқ-ты. Бірақ бұл іске бас сұғуы мұң екен, қызуы қайтқан құмарлықтың желігі қайта қозып, мұның көз алдында құны кете бастаған бұлғындар оған қайтадан жап-жаңа шытырлаған жүздіктер болып елестей бастады.

	Верный да аяғын жіті басып, кей тұста қалың қарға малтыққанына қарамастан елгезектік таныта қойған-ды, сөйтіп жүріп өздері де аңдамай төбе басына шыға келгендерінде, иті түскірі қарын жел үрлеп тастаған малта тасты төбенің үстімен ту алысқа жорта жөнелді де, кенет Дымканың даусынан айнымайтын үнмен, жанталаса, жаңадан абалап қоя берді. Әнеки, өлермендене, өршелене үріп тұр. Қаншама асыққанмен Арканя өзінің күш-қуаты сарқылғанын, қазір мүлде әлсіреп қалғанын анық сезді, қапшығы құрғырды да оттың басына қалдырып кеткені жөн болатын еді. Әйтпесе қымбат теріге толы қапшықты ұшқыш қолтығына қысып, мұны көрер көзге өлімге қиып, тайгаға тастап ұшып кетер-ау деп тек есуас кісі ғана ойлауы мүмкін ғой. Мінеки, енді құлағы күңгірлеп, аяғын әрең сүйретіп келеді. Тіп-тіке жоғары өрлеуге дәрмені қалмапты, сондықтан артына ол ирек-ирек із қалдырып, тебе басына баяу көтеріле бастады, сөйтіп келе жатып тізесін тасқа оңдырмай соғып алған, амалсыз отыра кетті. Әнеки, Верный біресе атып түрегеліп, біресе кеудесін төсеп жата қалып, қар мен қиыршық тасты көсіп-көсіп лақтырып, көз алдында үріп тұр, өзі қайта-қайта тұмсығын тас арасына тығып қояды.

	Малта тасты жер, арасында дәу-дәу тастар да үйіліп жатыр, мұндай жерде бұлғынның алдыра қоюы неғайбыл нәрсе. Тек құмарлықтың қызба желігі ғана бұл. Бұлғын кіріп алып, айбат шегіп ырылдап отырған қуыс – үлкен емес-ақ секілді, бірақ ол отырған ұяны бұзып, астын үстіне шығарып, мынау тастарды аударып тастау үшін, ең кемі екі жүз грамм аммонал керек болар еді. Арканя асыға бастады, қапшығын әлгінде орта жолға тастап кеткен, қазір қолына ештеңе іліге де қоймады. Сондықтан ол сырт киімінің омырауын ағытып тастап, көйлегін шешпестен, етек астынан майкісін пышақпен тіліп-тіліп жіберді де, туралған іш киімін жалба-жұлба күйінде қиық-қиық етіп суырып алды. Ылғи ыс басқан жерде бір ай тіршілік еткендіктен, оның үстіне тер сіңіп майлақыланғандықтан майкісі қап-қара болып кеткен екен. Ол шырпы шағып, түтіннің қалай қарай шалқитынын тексеріп еді, тастың ішіне қарай тартады екен, бірақ ақырын да әлсіз шалқыды. Ол қуысқа майкісін нығарлап тығып, от қойған, сасық түтін бықсып ала жөнелді, бірақ әріге кетпей, жақын жердегі бір саңылаудан кері бұрқырады, шамасы, бұлғынға шыбын шаққандай да әсер етпеген болуы керек.

	Осы сәтте төменгі жақтан тікұшақтың тарылдаған даусы да естілген; аңдап қараса, кең жазықтың үстін қиғаштай кесіп өтіп, осылай қарай қалбалақтап келеді екен, әне, күрке үстіне кішкене кідірді де, шайқатылған күйі қар тозаңын аспанға боратып қонды. Арканя ұшқышқа қолын бұлғады да, Верныйды дауыстай шақырған күйі төменге – қапшығы қалған жерге қарай жүгіре жөнелді. Алғаш ол: қайыңның қабығын теріп әкеліп, бұлғынды түтінмен тұншықтырып алсақ қайтеді деп ұшқышпен келісуді ойлаған-ды, бірақ бұл ойы беткейде қарауытып жатқан қапшығы мен тікұшақтың қасында тұрған ұшқыштың және бұлғынды тезірек қазып алуға әрекеттеніп, анау малта тасты төбеде қыңсылай қиналып жатқан Верныйдың үшеуінің арасында әңкі-тәңкі болды.

	Қапшық қар үстінде маскүнемше қисайып жатыр, көзге көрінетін аумағымен салыстырсаң – жеп-жеңіл де, көтергеніңде көңілің риза боларлықтай салмақты.

	Ит терісінен тігілген етік киіп, омырауын айқара ашып тастаған ұшқыш, әнеки, қоқиып, олай-бұлай жүрді де, от басына барып жайғасты. Верный өршелене үріп, иесін әлі шақыруда.





IX




	Қалың ағаш арасында қылт-қылт етіп, бір құлап, бір тұрып, ара-арасында қар көшкінімен бірге төмен сырғанап, қураған бұталарға сүрініп-қабына, асығып келе жатқан адамды ұшқыш сонадайдан көрген-ді, өртеңнің шетіне іліккенінде әлгі адам арқасындағы дәу қапшығы жерге жаныштап жіберердей болып, балаша еңбектеп әрең өткенін де анық байқады.

	– Небары екі-ақ сағат уақытым бар еді. Енді бір сағаттан соң аэродромда болмасам, мен құрыдым, білдің бе? – деді ұшқыш, оның кенеп күртешесінің етегінен ұстап жалбарына үн қатқан; ауық-ауық жоғарыға, сонау малта тасты төбеге қарап: «Верный! Верный!» – деп айқайлаған Арканяға.

	– Анда итім қалып еді. Итім! – деп күмілжіді Арканя.

	Мынау сақал-шашы ұйпалана ұйысқан, өндіршегі сорайып, өзі әбден жүдеген, аштық өтіп арыған алаңкөз есуас – әнеугүні жиырма бес сомдықтарды қиналмай лақтырған бұйра бас көкжал бөрі екеніне сене алмай, ұшқыш ұзақ уақыт таңырқай қарады.

	Арканя әмиянынан екі жиырма бес сомдықты шығарды да, қапшығының ауыз жағына алдын ала дайындап қойған екі бұлғын терісін суырып алды.

	– Бір жүздің жартысын тағы қосайын, достым! Елу сом... жарай ма? Тек итімді әкелейінші!

	Арканя аспанға мылтық атқан, Верный түсінбеді ме, бұрынғыдан бетер абалай түсті.

	– Жүз сом берсең де күте алмаймын, сен өзің сөзді ұқсаңшы!

	– Ұшқыш қымбат тері толы қапшықты тікұшақтың ішіне жытырды, ал өзіне тиесілі екі бұлғынды немқұрайды күйде, қарамастан қалтасына сүңгітіп жіберді.

	– Шәугіміңді аласың ба?

	– Қажеті жоқ шәугімнің! Жүз сом – ақырғы нарқым. Әйда, барып келейін бе?!

	Ұшқыш шәугімді теуіп кеп жіберген – күйелеш-күйелеш дөп-дөңгелек түбі қар үстіне қап-қара боп төңкеріліп түсті.

	– Аз сөз – алтын! – деді ұшқыш. – Әйда, мін!

	Арканя соңғы патронын да аспанға атып, тың тыңдап тұра қалған. Верный әлгі қуысты әлі қазып жатыр екен...

	Темекісінің тұқылын сорғыштап тұрып, ұшқыш бұған бір қырындай қарады.

	– Айлық ақшамды төлесең, барайық итіңе! «Тәуекел қыл да – тас жұт» деген.

	Кең байтақ құрлықтардың үстімен үйіріле жөңкіліп өтетін жел түу биікте бір қалыпты шуылдап, тап мотор от алардың алдында Верныйдың өлермендене әупілдеген үнін алып жетті. Арканя анық естіді. Верный әлі шақырып тұр.

	– Мұның қалай, достым, – деді есін жиған Арканя ұшқыштың әлгі сөзіндегі астарды енді ғана байқап, – сенің айлығың ең кемі екі дөңгелектен төмен емес шығар?

	Мотордың арылдаған үні өзге дыбыс пен түйсік атаулыны мақұрым қылып, құлақты жарып жібере жаздады – тек арқырап-сарқыраған үн ғана, сосын аспанға атылған қар тозаңы, одан басқа ештеңе сезілмеді.

	– Үш дөңгелек алам! Үшеу! – ұшқыш сол сәтке штурвалдан қолын босатып, үш саусағын шошайтты. – Үшеу!

	Арканя басын изеді. Түсіндім дегені. Ол анада осы ұшқышпен танысқанында, сөйтіп оны ақшаның күшімен олжалы рейске итермелегенінде, қалайша оп-оңай көндіргенін, сонда өзінің мұнымен еркін де немқұрайды сөйлескенін есіне түсірді.

	...Төменде, сонау көз ұшындағы терең ойпаттың табанында, құдды бір тостаған судың түбіндегідей болып, тайга тербетіліп жатыр. Жанарың көлбеу жазықтықтың бетіндегідей қиғаш сырғанайды. Арканя көзін жұмған, мұнан кейін итінің даусын енді естіген жоқ. Ол бәрібір жүз сомнан артыққа арзымайтын. Дегенмен мынау жаман Верныйыңнан осыншалық тамаша ит шығады деп кім ойлаған! Әйтсе де әлгіндей ақшаны бұл сонда келер жылғы аңшылығы үшін алдын ала төлей ме? Бәлкім, бұл келесі жылы тайганың орнына Гаграға тартып кететін шығар. Керек десең, бұл тіпті аңшылықсыз-ақ тіршілік етпей ме!

	Дегенмен, өздері бір жақсы иттер еді! Қап, ә...

	1975 ж.





	https://t.me/kzkitap





