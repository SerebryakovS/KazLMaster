	Арман Əлманбет

	Мимырт



	Роман





БІРІНШІ БӨЛІМ


	БӘС





1




	Морж ұйқылы-ояу жүріп атты ерттеді. Болған соң, Наяхан дайындап қойған дорбаны ердің қасына іле салды. Онда не бар екенін қарамаса да, жақсы біледі: түннен қалған, тоңазытылған ет, айран, нан, жуа, жарты шыны немесе одан да аз арақ.

	Наяхан сиыр сауып жатыр екен. Жиырмадан астам сиырды жалғыз өзі сауады. Жасы елу бестен ары кетсе де, қуаты қайтпаған əйел. Тамырланып кеткен қолы зып-зып етеді, арық саусақтары сиырдың желінін аямай жұлмалайды. Жанында бұзау тартып Зияда тұр. Жалтақ-жалтақ етіп, Наяханның «жібер» деп айқай салғанын күтіп, шашы түсіп қалған жалтыр, кішкене басын со жаққа қарай қайта-қата бұра береді.

	Қораның артында шабындыққа шықпақ боп, тракторын оталдыра алмай Жасұлан жүр. Ескі трактордың моторына май сіңген кендір жіпті байлайды да, тартып кеп қалады. Мотор ырс-ырс етеді де, үні өшеді.

	– Уй, сорыңды…

	Жасұлан жақсылап тұрып бір боқтайды да, бəрін қайтадан бастайды.

	Үстіне көне шинелді, басына тозығы жеткен далбайды киіп, сары атқа зауықсыз мініп, қойын айдап кетіп бара жатқан Моржға олар онша мəн беріп қараған да жоқ. Қабағын түйіп оянатын, бұйра шашты, жуан қойшының таңертең көңілсіз болатынын бəрі де жатқа білетін. Тек Зияда ғана сарғайып кеткен тістерінің арасынан түкірігін шаша:

	– Морждарың бүгін ерте шықты ғой, – деп еді, онысын Наяхан естіген де жоқ. Естісе:

	– Балпылдамай, тыныш тұршы, ей, – деп зекіп тастар еді. Зияда да содан қауіптеніп ақырын сөйлегендей.

	Морж тамыздың салқын таңында, дəурені өткен сары аттың үстінде қойын айдап келе жатты. Күдір-күдір етіп, жайылып бара жатқан отардың дауысы Морждың осында келгеннен бергі өмірі секілді – біркелкі. Арасында бақылдап қоятын текелер мен маңырап алатын қошқарлардың дауысына дейін ұқсас, қайталана береді…

	Екі қырдан асып түскен кезде артта қалған ауылдан трактордың гүр еткен үні естілді. Жасұлан байғұс енді оталдырған болды. Қайта шыдамы мықты сол баланың. Таң атпай тұрады да, күн көтерілгенше көк трактормен егеседі. Ақыры жеңіп тынады.

	Арқаның Балқашқа қарайғы бұл тұсында мал жаю оңай шаруа емес. Шөптің аздығынан бұрын күннің ыстығы қиын. Түнде суып кететін ауа, күн шықса болды, қапырыққа айналады да қалады. Оған жерден көтерілетін құрғақ шаң қосылады.

	Алысқа көзін сығырайта қараған қойшының кенезесі кебе бастады. Бойындағы кешеден, алдыңғы күннен, оның алдындағы күндерден қалған арақтың уыты жəне бар. Жұрт сияқты басы ауырмайды бір жақсысы. Бірақ сол құрғырды жұтып алмайынша миы да жұмыс істеп жарытпайды.

	Күн тас төбеге шыққанда Морж қойды күнделікті иіретін жеріне айдап əкелді. Жеті-сегіз терек бір жерге шоғырланып өскен, жанында бұлағы бар, көлеңкелі, қолайлы жер. Күн сайынғы аялдайтын орын.

	Қойды иіріп тастады да, бұлақтан бір кесе су алып ішті. Қайнардан бүлкілдеп шыққан тастай су өңешті бойлап, жылжып бара жатты. Дорбаны содан соң барып жая бастаған. Арақты əрірек қоя тұрды. Өзінің əдеті, оразасын ашпайынша не темекіні, не арақты ауызына алмайды. Онысы денсаулығын ойлағаны ма, əлде арақ пен темекіге қырсыққаны ма, оны ешкім білмейді.

	Нанның үстіне көк жуаны ұзыннан қойды да, екі бүктеп, ауызға салып жіберді. Бір кесе айранды артынша жұтты. Еттің де екі паршасын тамсанып отырып шайнай бастады. Қабағы ашылайын деді. Жатқан қойдың ішінен бөлініп шығып, ұзап бара жатқан ешкі-текелерді айқайлап қайырып қояды. Басындағы тер сіңген далбайды шешіп, көптен алынбаған бұйра шашын артқа қайырып тастады.

	Тамақтан соң, шалқасынан түсіп жатты да, ащы темекіні бұрк еткізді. Іштегі түтінді сыртқа үрлегенде алдыңғы тістерінің жоқ екені анық байқалды. Қызыл иегінен басқа ештеңе көрінбейді, ауызы үңірейіп қалған. Тек азу тістері ғана ағараңдайды. Əр жерден тікенектеніп өскен сақалына ақ кіре бастағаны аңғарылады.

	Бір мезгілде есіне əлдене түсіп кеткендей орнынан атып тұрды. Жылдам қимылмен сылқылдатып арақты құя бастады. Екі жүз грамдық қырлы стақанды басына бір-ақ көтергенде көзінен жас ыршып шықты. Жұдырығын иіскеп сəл отырды да, «уһ» деп демін бір-ақ шығарды.

	Сол рахатымен қисайып жатты да, мызғып кетті. Текелердің бақылдағаны мен жапырақтардың шуылы түсіне араласып, санасына жетіп жатты.

	Біраз уақыт өткенде оянып, көзін уқалап ашты да, орнынан сілкініп тұрды. Əлгінің тағы бір стақанын қағып салған. Содан соң, ыңылдап əндетіп жүріп, тобылғының түбіне байланып тұрған сары атты шешіп алды. Қалған нан мен жуаны, айранның босап қалған ыдысын дорбаға салды да, тура таңертеңгідей ердің қасына іліп қойды. Ортадан төмен қалған шөлмекті қойынға тықты. Далбайды басып киді де, үзеңгіні үзіп жібере жаздап, ауыр денесімен атқа қонды.

	– Жас едім, өмірге еркін бойламаған…

	Тісі жоқ болған соң, кей əріптерге тілі келмей, сөзі түсініксіздеу шықты. Бірақ оған мəн беріп жатпады.

	– Күні ертең не боларын ойламаған… Əй, чик, əй! Үй, əкеңді… Шала мас күйде өтетін күндердің тағы бірі түгесіліп бара жатты.

	Морж қойдың соңынан еріп отырып, біраз жерге ұзап кетіпті. Тек пойыздың үні жақыннан естілгенде барып, отарды кері қайырған. Темір жолға екі шақырым қалғанда қожайыны Күресбектің жері бітетінін жақсы біледі. Оның үстіне енді асықпай ауылға қайта беруге де болады. Жеткенше кеш түседі.

	Қалған арақты шөлмектің ауызынан қылқылдатып ішіп алды. Көзін жұмып, едəуір уақыт үнсіз қалған. Содан соң барып:

	– Уһ, жаным-ай, – деді риза көңілмен.

	Өріске келе жатқандағыдай емес, енді аттың үстінде тік отырды.

	Жілікті денесі атқа мінуге жаралғандай.

	– Сен жанымда жүрсең, сен жадырап күлсең…



	***



	Қыр басынан қой шыға келгенде ауылдағылар есік алдында үйіріліп тұрған. Əлгінде ғана Күресбек қара джибімен келіп, бұларға соқпастан шеткеріректегі өзінің осындағы үйіне кіріп кеткен еді. Жанында бір əйел бар. Онысы қоса кірді. Əдетте қожайын алдымен жұмысшыларына келіп, шаруасын түгендеп барып, өз үйіне кететін. Жəне бөтен əйелмен ешқашан келген емес.

	Отар қойдан озып, шау тартқан кəрі аттың болмашы делебесін қоздырып, ойға қарай Морж да шауып келе жатты. Наяхан, Зияда, Жасұландар тұрған тұсқа келе бергенде аттың басын тартып қап, шаңды бұлқ еткізді де:

	– Халқым, – деп айқай салды, – бірің қалмай келгендеріңе рахмет!

	Қазір Чапаев та келеді!

	Жасұлан қарқылдап күліп жіберді. Зияда да күле бере, бырқ етіп, ауызын жаба қойды. Наяхан:

	– Əй, көгермегір. Бастық келді, көрмей тұрсың ба? Бар, одан да қойыңды айдап кел, лақпай! – деп айқай салды. Саса қойған Морж болмады:

	– Бастықты тақтан аударып тастау үшін алға! – деді де солай қарай шаба жөнелді.

	– О, затсыз, – деді Наяхан жымиып.

	Басқалары не болар екен деп қарап қалған. Морж жарты жолға дейін айқайлап барды да, кілт бұрылып қойына қарай шаба жөнелді. Наяхандардың тұсынан өткенде соларға қарай басын бұрып, ыржиып бара жатты. Тұрғандар да мəз.

	– Əй, қараңқағыр-ай, – деді Наяхан.

	– Тума талант қой нағыз, – деді Жасұлан шын риза болып.

	– Қатырады, ə? – деп қойды Зияда да.

	Осы кезде өзінің үй жағынан қожайын да шығып келе жатты. Жүрісі бұрынғыдан да ширап кеткендей. Білінер білінбес қарыны бар, ұзын сирақтары да жуандай бастаған. Бірақ бəрібір үйленген екі ұлы, үш немересі бар адам деп ешкім айтпас еді. Ақ түспеген шашын жастардың үлгісінде алғызып, кекілін қайырып жүреді.

	Анау-мынау адам жүгірмесе жанына ілесе алмайтын жүрісімен əп-сəтте жұмысшыларының жанына жетіп келіп, ентелеп тұра қалды. Зияда мен Жасұланның жарыса ұсынған қолын да бірден ала қоймады. Беттеріне бір-бір қарап барып:

	– Əликіссалам! – деді ақырын ғана.

	Қолын қусырып тұрған, ұзын бойлы, арық денелі Наяхан, қысқа, маймақ аяғын қалай қоярын білмей, əрі-бері қозғалақтап, жан-жағына алақ-жұлақ қарап тұрған, мезгілінен бұрын беті шалбарланып кеткен Зияда, күнге əбден қақталған, орталау бойлы, сары жігіт Жасұлан – осылардың бəрі сəнді киінген, қаладан жаңа келген Күресбектің жанында қораш көрінді.

	– Ана қояншық не деп жүр? – деді Күресбек Морж жақты нұсқап. Ешкім жауап қатқан жоқ.

	– Еркелеуін қоймайды екен сол да.

	Бастықтың бұл сөзі зілсіз шыққаны сонша Зияда əдетінше түкірігін шашып күліп жіберді. Басқалар да амалсыз езу тартқан.

	– Е, құрдас, сен барып Қуандарды шақырып келші. Үшеуі де келсін. Жылқыға жанындағылары қарай тұрар. Ана жындыға да айт. Бəрін жиналған соң, хабарын беріңдер. Əңгіме бар, – деді Күресбек содан соң.

	Зияда ескі көк мотоциклді құлатып ала жаздап, оталдырып мінді де, жылқышыларға тартып кетті.



	***



	– Жас қатын алып жатқан бастықтың құрметіне ішем мен, – деді Морж табалдырықта отырып, – Балқия!

	– Əй, мен Балқия емеспін.

	– Енді кімсің?

	– Наяханмын.

	– Мейлі ғой.

	Наяхан күліп жіберді.

	– Елдің бəрі ұйықтап қалды. Жатсаңшы енді! Ертең таңертең жұмысың бар ғой?!

	– Енді арақ берсең, жатам деп отырм ғой.

	– Сақауланбай, құрышы əрі. Неғылған арақ? Ішетініңді іштің ғой бүгін.

	– Ертеңгіні бер!

	– Иə, дұрыс бопты! Содан соң ертең миымды ашытайын деп тұрсың ғой, арғыкүнгіні сұрап… Не деп мыжып отырм өзі. Əйдə, шық бар! Құры, кет!

	Наяханның дауысына зіл араласа бастады. Соны сезген Морж орнынан тұрды да, сыртқа шыға берді.

	– Адам емес екенсің, Балқия!

	– Жарайды, сен-ақ адам бол.

	Есікті сырт еткізіп іштен іліп алды. Морж есікті қайта қағатын адамдай біраз тұрды да, ол ойынан айнып, қора жаққа қарай жүрді. Жасұлан арақ ішпейді. Зияда ішеді, бірақ онда да арақ жоқ. Арақ болса, жылқыдағы Қуанда болады. Оған жаяу барғанша бір сағат кетеді. Мотоциклмен бара алмайды, анадайдағы ақ үйде қожайын жатыр. Теңселіп тұрған қойшы біраз ойланып алды да, жаяулатып жылқышыларға тартып кетті.

	Ай толық болса да, айнала қараңғы. Аспанда алапес бұлттар ай сəулесін көлегейлеп маңып барады. Жылқышылардың қосына бара жатқан Морждың көлеңкесі бірде еріп, бірде қалып қояды.

	Қойшы жүріп өтуі тиіс бір сағаттық жер, одан əріде біраз аумақ – қожайын Күресбектің жері. Өзі аудан орталығында орман шаруашылығының директоры болған деседі. Қазір ол орнында ұлы Берік отыр. Күресбектің өзі осы мал шаруашылығын қадағалайды. Екі күннің бірінде Алматыға барып келеді. Ол жақтан достары келіп тұрады. Кілең өзі секілді жуан денелі, таза киінген, күтінген немелер.

	Морж Қуанның қосына жақындағанда мастығы біржола тарап кеткен еді. Тіпті ішке кірмей, артқа қайтуды да ойлап тұрды да, алыстан сығырайып көрінген қостың шамы арбап, кіре шығуды жөн көрді.

	Жігіттер əлі дуылдасып отыр екен. Көрші қостан екі жылқышы келген, төрт адам тартқан темекі көне бутканың ішін көк түтін қылып жіберген. Алдарында жартылай желінген ет, туралған жуа, аузы ашылған арақ. Қолдарында қарт. Бұны алдымен таныған Қуан:

	– Морж ғой, Морж! – деп жымиды. Басқалары да «е, бəрекелді» дегендей қозғалақтап қойды.

	– Қартқа көшіпсіңдер ғой, ағайын? – деді Морж төрге оза беріп, – Мына дүниені де реттеген екенсіңдер! – деп арақты нұсқады.

	– Сенің қамың ғой, – деді аяқ жақта отырған, таяуда ғана келген Ғабит деген жас жігіт.

	– Мынау кім? – деді Морж оның кім екенін жақсы білсе де. Жігіт күлді де:

	– Танымай қалдың ба? – деді.

	– Сені танитындай Полат Алимдарсың ба не? – деді Морж жігітке қарай еңкие, бетіне үңіле қарап.

	Қалған үш жылқышы мырс-мырс ете қалды.

	– Полат емес сияқтысың ғой? – деді де, Морж артқа шалқайып, арқасын қабырғаға тіреп отырды. Ғабит не дерін білмей, абыржып қалды.

	– Анауыңнан құйшы одан да! Құй, құй толтырып! Е, азамат! Ал, жігіттер! Бастығымыздың жас тоқалы үшін алып қояйық! Жас қатынға рұқсат берген жеңгеміз Күлəйім үшін де алайық!

	– Дұрыс айтасың, Морж!

	– Бізде бір семья да жоқ, Күресбегің екіншісін құрып жатыр.

	– Қатынын көрдіңдер ме? Красавица ғой, ə?

	– Айтпа, əкеңді… Ақ сазан ғой. Біздің шалға қалай қарап жүргенін.

	– Солай ма? Мен албасты басып, көре алмай қалыппын ғой бағана.

	Құй, е, Полат!

	– Моржеке, бұл соншалықты жаман жігіт емес. Проста, сенің көңілді кезіңді көріп, өзімсініп қалған ғой.

	– Көңілді адам болса, басыну керек деп кім айтыпты бұған?

	– Жоқ, ə, көке, басынған емес қой.

	– Құрсын, жарайды. Қатын құсап, отырамыз ба сол, өй дегенде бүй деген, бүй дегенде сүй деген деп? Жоқ əлде қатынсың ба? Егер қатын болсаң, бар да Күресбекке үшінші əйел бол!

	– Əй, Морж-ай, – десіп отырғандар күліп жіберді. Ғабит те езу тартқан болды.

	– Жарайды, бауырым, – деді Морж. – Ондай-ондай болып тұрады.

	Ең бастысы, сыйластық қой.

	Арақ Моржға үшінші мəрте құйылып жатты.

	– Морж, бір əн айтып берсең қайтеді бізге?

	– Айтсақ, атайық. Гитара қайда?

	Төменіректе отырған жылқышылардың біреуі гитараны алып кеп, Моржға берді.

	– Мынау гитара емес, галстук қой, – деді Морж ескі сары гитараны қолына алып тұрып.

	– Қайдағы галстук? Өзің келген сайын əн айтып жүрген гитара ғой?

	– Жоқ, мынау – галстук. Гитара боп шаршаған ғой. Енді бұны Сырымның басына кигізіп жіберу керек.

	Отырғандар мырс-мырс ете қалды. Тек бұл ортаға кейін қосылған Ғабит қана əңгіменің не туралы екенін ұға алмағандай.

	– Моржеке, мына Ғабит Сырымның кім екенін білмейді ғой. Түсінбей отыр.

	– Сырым деген… Мынаны қараш, міне, – деп Морж тісі жоқ ауызын əшкерелей ыржиып Ғабитқа қарады, – Қандай жігіт едім. Сорлы неме, баласы, інісі үшеуі жабылды ғой. Жалғыз-жалғыздан келсе, тұмсықтарын бұзып жіберер ем…

	– Күресбекке дейін сол Сырым дегеннің малын баққан ғой, – деп Қуан қалған əңгімені Ғабитқа сыбырлап түсіндіре бастады, – бір күні бұны ұрлыққа жұмсап, бармағаны үшін жабылып ұрып тастапты. Біздің қожайын сол кезде бара қалған екен, содан бұны Сырымнан сұрап алып, осында алып келген. Оларға бір жұмысшы деген не?! Бере салған көрінеді. Содан бері осында жүр.

	– Шашым бұйра-бұйра болып, иыққа түсіп тұратын. Жап-жаспын ол кезде. Любой қызың мені көргенде қарап тұрып қалатын. Күресбекетің тоқалынан да əдемі қатындар қараған маған.

	– Қайдан білесің Күресбектің тоқалын? Көрген жоқпын дедің ғой?

	– Шалға қараған қатын қай бір жетіскен қатын дейсің.

	– Əй, Моржым-ай. Көресің ғой ертең. Біздің бастық оңай адам емес екен деп қаласың əлі.

	– Үй, бастығыңды…

	– Мас болайын деді ғой мынау.

	– Мас емеспін, е! Қуан! Мас емеспін, мен! Мен, проста, мас адам сияқты отырм.

	– Жарайды, жарайды. Əн айт, содан кейін ұйықтайық енді.

	– Мен үйге қайтам.

	– Үйге қайтқаны несі. Барғанша мастығың тарап кетіп, арақ іздеп, орта жолдан қайтып кеп жүрерсің.

	– Жоқ, ей. Жынды ма. Үйге қайтайын мен. Болды, қайтам, демалам.

	– Бұл пəле енді айқанын істемей тынбайды ғой.



	***



	Ертесіне Морж əдетінше оянды. Наяхан дайындап қойған дорбаны алып, атына мініп, қойдың соңына түскен. Ойына кешегі оқиғалар əлі оралып үлгермеген де еді. Кенет қызарып, ісіп кеткен көзі қожайынның үй жағына түсті. Үстіне ескі шапан жамылған, қою, қара шашы дудыраған, жап-жас келіншек үйден шығып, түзге кетіп барады екен. Кешегі кешкі жиналыс, түндегі Қуанның үйіндегі əңгімелер қойшының есіне түсе кетті.

	«Е-е-е, тоқал осы болды ғой» дегендей, келіншек кеткен жаққа бір сəт қарап тұрды да, атын тебініп жүріп кетті.

	Түрі түрікке ме, əзірбайжанға ма келетін, толқынды қара шашы аққұба жүзіне үйлесе кеткен, орта бойлы, толықша денелі, кісіге именіп қарайтын жəудір көз тоқал келе сала еркек біткенді жалт қаратқан. Сол күні тек бір-ақ адам мас боп жүріп көре алмай қалған. Бірақ көп ұзамай жұмысшылардың арасындағы жас тоқалға тамсанған əңгімелер азая берді, қол жетпес жұлдызға қараудың баянсыз іс екенін бəрі тез түсінгендей еді. Тек алқаш атанып кеткен, тісі жоқ, қырсық қойшы ғана сұлулыққа телміре қарауын қоя алмады…

	Тоқалдың аты Гуля екен. Қожайын солай деп таныстырғанда, шын атын сұраған ешкім болмаған. Сол күйі сұралмай қалды.



	***



	Қойды өрістен айдап келген Морж бүгін де сау еді. Баяғыдай еліріп, екіленіп келмей, ыңылдата əндетіп кеп, аттан түсті. Басындағы далбайын шешіп, шашын саусағымен тарап, артқа қайырып қойды. «Уф» деп етігін шеше берді де, сəкіде кұрт жасап, өзіне сыртынан қарап отырған Наяханды байқады.

	– О, басеке, сені байқамай қалыппын ғой. Неге үндемей отырсың?

	– Сен неге берген арақты ішпейтін болғансың, қараңқағыр? Не, қояйын деп жүрсің бе?

	– Туһ, Найеке, қайтесің оны. Бастықтың маған белгілеп қойған паложыный арағы ғой, бере бер. Əр жағын өзім неғылам ғой, – деп Морж күліп қойды.

	– Арақ ішпейсің, өмірі жумайтын киіміңді бір айда осымен екі рет жудың. Тегін емес қой оның бəрі…

	Морж Наяханның бұл сөзін жауапсыз қалдырды. Күлімсіреп, сəл үнсіз тұрды да, өз сөзін айтты:

	– Бүгін кешке біраз əн айтып, асықпай отырсақ қайтеді. Қаймағыңды, тəтті-пəттілеріңді көбірек салсаң?

	– Тағы не істейін?

	– Ештеңе. Мен қазір қойды кешкі өріске жайып тастаймын да, Қуандардан гитараны алып келемін. Одан соң қойды қамаймын. Содан кейін жайғасамыз.

	– Сен осы…

	Наяхан көзін сығырайта қарады. «Мойындамасаң да білем» дегендей жүзбен тесілді.

	– Не болды, Найеке? – деді Морж барынша жайбарақат жауап берген болып.

	– Ана қатынды да шақырайын ба кешке? Морж қарқылдап күліп жіберді.

	– Əй, Найекем-ай, ерекше туған адамсың ғой. Бəрін қайдан біліп қоясың осы.

	Наяхан күлген жоқ. Ұялғаннан қызарып кеткен қойшыға сұсты көзімен қарап тұрды. Сəлден соң айтқаны:

	– Өле алмай жүрсің бе? – болды. Морж күлкісін тыйды да:

	– Мен оңайлықпен өлмеймін, Найеке, – деді. Наяхан басын шайқады.

	– Дəл бүгін-ертең бастық келмейтіні анық қой. Алматыға кеткені кеше, – деді Морж. Наяхан үндеген жоқ. Келіскен секілді. Соны аңдаған Морж:

	– Рахмет, – деді де, етігін шешіп, жалаңаяқ жуынып-шайынуға кетті. Кеше шашын да алғызған. Бұрын сыпыртып, ұстарамен алғызатын болса, осы жолы екі жағын қайшымен жұқартып, үстін сиректетіп қойды. Күнде таңертең қойды айдап, ауылдан ұзап кеткен соң, ескі ақ футболканы басына орап, көзін ғана қалдырып, бетін жауып алады. Кешке ауылға жақындағанда шешіп тастайды. Онысы нəтижесіз емес те сияқты. Бетіндегі жарылған, сызылған жерлер біраз жазылып қалды. Арақты басында жартысын ғана ішіп, қалғанын кешеден қалған бөтелкеге құйып, жинап жүрді. Қазір енді таңертең бір-ақ стақан ішеді. Оның өзі бірден қойып кетсе, жүрек жұмыс істемей қала ма деген қауіптен ғана. Əйтпесе ішкісі де келмейді.



	***



	Кешке дастархан басына жұмысшылардың біразы жиналды. Арақ алуға келген жылқышылардың екеуі тамаққа қалыпты. Жасұлан шапқан шөпті үш-төрт күннен бері тасып жатқан бес-алты жігіт бар еді, олар да келіпті. Зияда мен Жасұлан бар.

	Морж қойды қамап, анау-мынау шаруасымен айналшықтап жүріп алды да, ең соңынан кірді.

	– Келіңіз-келіңіз, – деп аяқ жақта отырған шөпші жігіттер ысырылып орын беріп еді, оларға қарамай, төрге бір-ақ өтті. Отыра бере Наяханның жанында отырған Гуляға басын изеп амандасты да, Наяханға қарап жымиып қойды.

	Отырғандар қожайынның қатыны келген соң, əдеттерінен жаңылып, не дұрыс тамақ іше алмай, не бір боқтасып, даурығып əңгіме айта алмай, томсырайып-томсырайып, тып-тыныш отыр екен. Моржға сол ұнамады:

	– Бүгін менің туған күнім ғой, ағайын, – деді. Тісінің жоқтығын білдірмей, əріптерді анық айтуға тырысты. – Неге үндемей отырсыңдар бəрің? Не құттықтау жоқ, не сыйлық жоқ?

	– Қой? Солай ма еді?

	– Құтты болсын!

	Бəрі жан-жақтан құттықтай бастады.

	– Ертерек айтпайсың ба? – деді біреуі, ертерек айтса, сыйлық алып қоятын адамдай.

	– Гитараны не үшін əкеліп қойды дейсіңдер. Бүгін бір əндетейін деп едім. Əйтпесе көп болды, адам құсап əн айтпағалы.

	– Əп, бəрекелді!

	– Бұл кісінің бұндай да өнері бар екен ғой?

	– Менің қолымнан қой бағу ғана келеді деп ойлап па ең?

	– Жоқ, ə, о не дегеніңіз.

	Жұрт дуылдасып кетті. Үнсіз отырған екі-ақ адам бар. Бірі Гуля да, екіншісі Наяхан. Гуля келгеніне бір айға таяса да, көрші отырған жұмыскерлермен бір дастарханда кездесіп отырғаны бүгін еді. Өзін қалай ұстарын білмей, қысылыңқырап отыр. Осы уақытқа дейін араласқан жалғыз адамы Наяхан болған соң, соған қарай тығыла береді. Наяхан болса, Морждың айтып отырғанына сенбегендей. «Туған күнім» деген кезінде ернін бір сылп еткізген. Содан кейін шайын құйып қана отырды.

	Морж тамақтан шұқып жеді де, гитараны қолына алды.

	– Тойып алған адам əн айтып қарық қылмайды. Сіздер іше беріңіздер, мен ыңылдап, кірісе берейін.

	Дыңғыр-дыңғыр, дыңғыр-дыңғыр еткізіп, гитараның құлақ күйін келтіре бастады.

	– Мынау, ағайын, баяғыда консерваторияда оқып жүрген кезімде… Морж сөзін үзіп жіберді де, құлақ күймен əуре болып кетті.

	Консерваториядағы хикаяларын бұрыннан айтатын. Бірақ мас адамның сандырағы ғой деп онысына ешкім сенбеуші еді. Енді сау боп айтып отырған соң, бұрын естіп жүргендер де елең ете қалды. Қойшымен енді танысып жатқан шөпші жігіттерге, Гуляға тіпті ерекше əсер еткен сияқты. Шөпшілердің біреуі:

	– Консерваторияда оқып па едіңіз? – деп қалды. Морж күлімсіреп қойды.

	– Сол консерваторияда оқып жүрген кезімізде əн тыңдайтын адам таба алмаушы едік. Бəріміз əншіміз, бірімізден біріміз асып түсеміз. Негізі тыңдайтын халық болмаса, əнші жетім ғой.

	Отырғандар «мынау өзіміздің Морж ба, басқа біреу ме» дегендей бір-біріне қарасты.

	Морж гитараның құлақ күйін əр түрлі əуенге салып, арасында сөзін де жалғап отырды.

	– Мына Шəмші ағамыз… Естайдың «Қорланын» айтады екен. Ең керемет жақсы көрген əні осы екен ғой. Іштей өзін Естаймен салыстыра ма екен… Кім білсін… Сол «Қорланнан» бастайын.

	Отырғандар Естайдың кім екенін білмесе де:

	– Е, бəрекелді, – десті.

	Гитарасын ыңғайлап қойып, қозғалақтап алды да бастап кетті:

	– Бір қыз бар Маралдыда…

	Темекіге ысталған көмейінен əн төгіле кетті. Күтімі болмай, дауысы біраз тарғылданып кеткені бірден аңғарылды, бірақ табиғат берген таза тенор, қазақша айтқанда нағыз қоңыр дауыс екені де анық еді.

	Отырғандар бір-біріне қарасты. Бəрі де ойда жоқта тап болған ғажапқа қалай баға берерін білмей қалғандай. Морж болса барған сайын гитараны бауырына тыға түсіп, қызара күшеніп, əнге жанын сала берді. Дауысы ə дегендегідей тарғыл емес, таза боп бара жатқандай. Ешкімге тіке қарамайды, есік жақтан бір нүкте тауып алып, сол маңайда Қорлан отырғандай телміреді.

	Морж бұрын да шатып-пұтып талай əн айтқан. Дауысының бар екенін, сайқымазақтанып, неше түрлі əнді сан құбылтып айта алатынын да осы отырғандардың кейбірі білетін. Бірақ дəл бүгінгідей сау отырып шырқағанын ешкім көрмепті.

	Əн біткен кезде əркім өзінше қолпаш көрсетті. Үнсіз қалған тағы да сол Гуля мен Наяхан болды. Бірақ Морж ол жаққа қараған да жоқ. Алдындағы шайын ұрттай салды да келесі əніне көшті.

	– Түн жамылып келеміз, айсыз ашық аспан…

	Бəріне таныс, жеңіл əн жадыратып жіберді. Біразы қосылып, «əп, шіркін» десіп, көтеріліп қалды. Əн біте бере Морждың алдына ыстық шай келді.

	– Осыншама өнермен қалай қой бағып жүрсіз? Алматыға барып, əнші болу керек қой.

	– Соны айтам, сұмдық өнер ғой мынау. Морж шайды сораптап ішті де:

	– Мен сияқты тісі жоқ əнші кімге керек, – деп қойды. Онысы күні бойы əн сөздерін дұрыс айта алмай отырғаны үшін кешірім сұрағанындай еді.

	– Өй, тіс деген не, баяғыда той болған сайын бір тіс түсуші еді ғой.

	Жылына бір рет салғызып тұратынбыз, – деді жылқышылардың бірі.

	Қалғандары ду күлді.

	– Ие, рас. Сондай да заман болды. Аппақ қып жылтыратып темір тісті салғызып алып жүрдік қой.

	– Рас, рас.

	– Моржеке-ау, жаңағы екі əн түк болмады ғой. Жіберіңіз тағы біраз? Осыны айтты да, шөпші жігіт əрірек Зиядаға қарай еңкиіп:

	– Бұл кісінің шын аты кім? – деп еді, Зияда əдетінше түкірін шашып:

	– Оны сұрасаң бəлеге қаласың, – деп басын шайқады. Шөпші жігіт түсіне алмай қалды.

	– Енді орысша айтайын ба, қырғызша айтайын ба? – деді Морж, – Немесе, француз, италиян, ағылшын?

	– Ал керек болса.

	– Біраз дүние жатыр екен ғой.

	– Орысша мен қырғызша дұрыс шығар. Түсінетін.

	– Ал онда қырғызша болсын.

	Морж Гуля жаққа осы кезде барып бір қарап өтті. Күлімсіреп отыр екен. Ризашылығы байқалып қалды. Көзін тайдырып əкеткен еді.

	– Онша жас болмасақ та, соншалық кəрі де емеспіз ғой енді. Жастық шақ туралы бір əн…

	Гитараны шертіп, арасында ұрып қойып аз отырды да:

	– Еки тал көрсөң қимай жүр,

	Елинде журсем, сыйлай жур…, – деп, қырғызшаға ұқсатып, шырқап кетті. Қайырмасына келгенде гитараны дүрс-дүрс еткізіп ұра бастады:

	– Жалында, жалында…

	Қырғыздың жүрекке жететіндей-ақ риясыз əні еді, орындауы тіпті келісе кетті. Бір қарағанда көңілді əн секілді көрінгенмен, жасырын жатқан мұңы да бар, жанды əн.

	– Оу! – десті əн біткенде барлығы бір ауыздан. Енді қолпаш айтудың, мақтаудың жөні жоқ екенін де əрқайсы түсінген. Бұлардың бағасын қажет етпейтіні белгілі боп қалды. Бірақ мақтанып отырған Морж жоқ, қайта тағы айтуға пейілді.

	– Мына Жезқазған жақта, Ұлытаудан шыққан Батырлан деген жігіт бар. Өзі боксер, өзі композитор. Соның «Тамшылар» деген əнін орындап берейін. Сөзі соншалық мықты емес енді. Бірақ əні керемет.



	Түндер бойы терезеңнің

	Тырсылына үңілесің, тамшылар, тамшылар…

	Əр дыбысқа елеңдеумен,

	Жалғыз сен деп елегзеумен, тамшылар, тамшылар…

	Тамшылар! Сағынады ешкімі жоқ алданар,

	Түн пердесі. Үнсіз тырсыл сағымдар,

	Мазасын көп алмаңдаршы, тамшылар!

	Серік етіп сезімдерді,

	Тауысып үміт төзімдерді, тамшылар, тамшылар…

	Еш алаңсыз терезеңнің,

	Жарығы өшті көрінбедің, тамшылар, тамшылар…

	Тамшылар! Сағынады ешкімі жоқ алданар,

	Түн пердесі. Үнсіз тырсыл сағымдар,

	Мазасын көп алмаңдаршы, тамшылар!

	Қараңғы түн құшағына

	Жалғыз сіңіп барасың ба, тамшылар, тамшылар…

	Тіл қатпады терезеңнен,

	Ақ моншақтай тізілумен, тамшылар, тамшылар…

	Тамшылар! Сағынады ешкімі жоқ алданар,

	Түн пердесі. Үнсіз тырсыл сағымдар,

	Мазасын көп алмаңдаршы, тамшылар!



	Гитараны жуан саусағымен соңғы рет жеңіл сипап өтті де, жайына қалдырды. Бөлмеде тыныштық орнаған. Бəрі түнгі терезені бойлап, əлсіз сырғыған салқын тамшымен мұңдасқандай.

	Гуляға қарап еді, қызарып кеткен көзін төмен салып отыр екен.

	– Əнге əңгіме жоқ. Бірақ таңертең ерте тұру керек. Біз қайтайық, – деді жылқышының қартаңы. Кішісі де бетін сипап, орнынан тұра берді. Шөпшілердің де біреуі:

	– Енді бір əн болса, содан соң біз де орнымызға барып жатсақ, – деді. Зияда мен Жасұланның да ұйықтайтын уақыты əлдеқашан өтіп кеткен, мең-зең боп отыр. Соңғы əн бəрін маужыратып жіберген екен.

	Морж келесі əнін таныстырмастан бастап кетті:

	– Постой, поровоз, не стучите, колеса, Кондуктор, нажми на тормаза…

	Шығып бара жатқандар қайта кіріп, əнді тыңдап отырып қалды. Бұдан соң Есениннің сөзіне жазылған «Анаға хат» пен Ғафу Қайырбековтың сөзіне жазылған «Ана туралы жыр» айтылды. Ешкім табжылған жоқ. Ана жайындағы екінші əн аяқталғанда барып, ақырын ғана қоштасып, дабырласпай, бірінен кейін бірі шығып кетті. Ақыр аяғында ыдыс-аяқты жинап жүрген Наяхан мен Гуля, сонсоң Морж ғана қалды.

	Гитараны шертіп, əлдебір мақамдарға салып, үнсіз отыр. Дастарханға еңкейгенінде Гуляға қарап қояды. Ол болса, қараған сайын жанарын жасырып бағады. Əлден уақыттан соң Гуля жинала бастады да, Морж келісіп қойған адам секілді орнынан тұрып, бірге шықты. Қожайынның үйіне қарай беттеді. Алда Гуля, екі-үш адым қалып Морж келеді. Екеуі де үнсіз. Неге еріп келесің деп Гуля сұрамады, Морж да жөнін айтқан жоқ. Сол жүріспен қарасы көрініп тұрған үйге екеуі лезде жетті. Гуля есікке кіріп бара жатқан кезде барып Морж сөйлеген:

	– Тоқтаңызшы.

	Гуля кілт тоқтады. Морждың дауысы қалтырап шықты:

	– Шын атыңыз кім?

	– Гуля.

	– Ол шын ат емес қой.

	– Сіздің шын атыңыз кім?

	– Мен айтсам, сіз де айтасыз ба?

	Гуля басын көтеріп қарап еді, алдында қойшы емес, еңсесі тік, жуан денелі, кең иықты жігіт ағасы тұрды. Қолын қоршауға тіреп, сол аяғын оң жаққа қарай тастап, ұшын жерге тіреп тұр, құтты бір опера айтатын əнші секілді.

	– Бұдан кейін екеуіміз ешқашан сөйлеспей-ақ қояйық. Мектепті жаңа бітірген жас бала емеспіз ғой. Ақылымыз бар. Отпен ойнаудың қажеті жоқ.

	– Мен сізді ренжітіп алдым ба?

	– Жоқ. Қысқасы, мазаламаңыз. Осы сөзім – сөз.

	– Сөзіңіз-сөз екен деп қоя салам ба?

	– Өзіңіз үшін қоясыз ғой.

	– Үстімде жаман киім, ауызымда тіс жоқ болса, ештеңеден дəмеленбеуім керек пе?

	– Осыған дейін де аз қиындық көрген жоқпын. Осылай тұрғанымызды Күресбек көрсе, сіз түгілі мені өлтіреді. Оның қандай адам екенін білмейсіз ғой.

	– Мен түсінбеймін. Мына жерге не үшін келдіңіз? Жаман Күресбек үшін бе?

	Морждың Күресбекті менсінбей сөйлегеніне Гуля күліп жіберді.

	– Сіз өзіңіз неғып жүрсіз ал? Консерваторияда оқыған екенсіз, анандай өнеріңіз бар…

	– Мынандай түрің бар деп қой. Гуля мырс ете қалды.

	– Иə. Күтінсеңіз, тіпті киноға түсуге болатын секілді.

	– Бірақ енді сіздің күйеуіңіз сияқты ұзын емеспіз. Тыныштық орнады. Алыстан пойыздың дауысы естілді.

	– Сіз қайтыңыз енді. Біреу-міреу көріп қояды.

	– Дұрыс айтасың, тұра беруге болмайды. Ішке кірейін.

	– Мен соншалықты қадірсіз емес шығармын?

	Гуля осы сөзді айтып, тіке қараған кезде Морж қалшиып қатты да қалды.

	– Болды. Барыңыз.

	Есік жабылғаннан кейін қоршауға сүйеніп аз тұрды да, темекісін бұрқ еткізіп, өзі жататын үйге қарай қайтты. Қараңғы түнде қып-қызыл бір шоқ баяу қозғалып бара жатты.





3




	Жер тоза бастаған шақ еді. Таңертең күн бұлттанып тұрған соң, ескі сары шинелді кие шыққан. Енді соны астына төсеп, жайланып, қойын ауылға айдап келеді. Бұйра шашын əдемілеп артқа қайырып, ақ қалпақ киген. Күн соншалықты жабырқаңқы болса да, көңілі көтеріңкі. Əдетінше əндетіп келеді. Сап-сау.

	Қырдан асып түскенде бірден көзіне шалынғаны Күресбектің қара «Хамер» көлігі болды. Гуляның үйінің жанында тұр. Алдыңғыкүні баласы келгенде Морж шаруасын айтқан. Əрине, шешімді Күресбек қабылдайды, баласы да соны меңзеген. Ендеше қазір қатынының қойнынан шықса, жауабын да беріп қалар…

	Морж жаңа ғана тұтатқан темекісін лақтыра салды да, жын ұрған адамша қойды дүркіретіп айдай жөнелді. Төлдері өсіп, суалып кеткен қойлар ауылға онша асықпайды. Бірақ жаңа ғана жайбарақат келе жатқан қойшы құрығын сумаңдатып, қояр емес.

	Шаңды бұрқыратып, қой ауылға кірді. Əдеттегідей қораның артымен емес, Гуляның үй жақ тұсынан келіп, қораның тура алдына тоқтады. Ит үріп, Наяхан ұрсып, айқай-шу болып кеткен. Бірақ Күресбек шыға қоймады.

	– Затсыз неме, сенің махаббатың-ақ бəле болды ғой осы, – деді Наяхан, – Əйдə, кет əрі!

	Морж қойды қамады да, шала-пұла жуынып, дастарханға жайғасты. Күн қысқарып бара жатқандықтан, кешкі кезекке шығаруды қойып, оның орнына өрістен кеш əкеліп жүрген.

	Күресбек үйінен қараңғы түскенде барып бір-ақ шықты. Морж шалқасынан түсіп, ұйқыдағы адам құсап, қозғалыссыз жатқан. Дəлізден Зияданың «бастық келе жатыр» деген дауысы естілді. Морж сырт киімін жүре киіп, есікке беттеді.

	Шықса, Күресбек жұмысшыларды жинап, есік алдында тұр екен.

	Көңілді.

	– Қалай жағдайларың? Жақсы ма?

	Бəрі бастарын шұлғып, ризалықтарын білдіріп жатыр.

	– Келесі жетіде мына жерге екі бөшке əкелетін болды. Матормен су толтырып отырасыңдар. Қолмен қайта-қайта тасып, əуре болмайсыңдар. Жақсы ғой. О, Морж, жағдайың қалай, ей?

	Морж басын изеп барып, қолын созды. Күресбек қол алысқандағы əдетінше күлімсіреп, көзге тіке қарады:

	– Сені өзі көрмегелі көп болып еді, аппақ болып кетіпсің ғой?! Ə?! Морж тағы да үндеместен басын изеді.

	– Мен қазір кетіп барамын. Егіннен қол тимей жүр ғой қазір. Бұйыртса, қыс бойы жатам осында. Прадүктілеріңді ертең əкеледі. Басқа не айтасыңдар?

	Ешкім үндей қоймады.

	– Мен кеше бір шаруа айтып едім, сол не болды екен? – деді Морж.

	Дауысы сенімсіз шықты.

	– Не шаруа еді?

	– Былай қарай шығып айтайын. Күресбек:

	– Жарайды, – деді де, жиналып тұрғандарға: – Онда жұмыстарыңа бара беріңдер сендер. Иə, жақсы, – деп, таратып жіберді.

	– Не болды?

	– Мен қалаға барып қайтсам ба деп едім. Кеше ұлыңызға айтып ем…

	– Жай ма?

	– Енді келгелі айлық алған жоқпын ғой. Сол ақшама керек нəрселерімді алсам.

	– Не керек екенін айтсаң, əкеп береді ғой.

	– Жоқ, туыстарым бар, жолдас жігіттерім бар… Көптен хабарласқан жоқпын. Тіс салғызайын деп едім…

	Күресбек түнеріп кетті. Моржға тесіле қарады.

	– Əкеңнің ауызын… Жүрші былай қарай.

	Қораның артына қарай өзі бастап жүре берді. Морж амалсыз артынан ерген. Қой қамайтын қорадан əрі асқан соң, кері бұрылып тұра қалды. Екеуі бетпе-бет келгенде Күресбектің бойы қарыс ұзын екені анық байқалды. Бірақ Морж жуандау.

	– Сорыңды с… неме! Саған не жоқ?

	Күресбектің көзі қанталап тұр екен. Морж қалшиып қалған, жансыз ескерткіш секілді. Осыншама уақыт көріп жүріп, байқамапты – Күресбектің маңдайында, оң жақ шекесіне таман соққыдан қалған, кəдімгідей үлкен із бар екен. Маңдайдың жоғары жағынан самайына қарай қисая тартқан. Көзі соған түсті…

	Құлақ шекеден шарт еткізді. Жасы алпысқа таяса да, жұдырығы қатты екен. Морж тəлтіректемесе де, бір-екі қадам шегініп кетті. Енді ұрғызбас үшін, қолын көтеріп, қалқалап алды. Бірақ Күресбек бұл ойлағандай ұра қоймады. Тебендей ұзын саусақтарын əкеп, жағасына салды. Морж қарсыласып, жағаласқан жоқ, тек Күресбектің қолына жармасқан. Бірақ қайратты неме шамаға қаратпады. Екі рет жұлқып, іштен киген көйлекті дар еткізді де, шиіріп əкеп, қабырғаға бір-ақ жапсырды. Жыртылған жағамен қосып, алқымды сығымдай бастады. Морж қыр-қыр етіп, жанталасып босануға тырысты. Бірақ уақыт өткен сайын əлі кетіп бара жатты. Енді есінен тана берген кезде Күресбек жібере салды. Тізесі ұстамай, сылқ етіп жерге отыра кетті де, қолын тіреуге шамасы келмей, етпетінен құлады. Күресбек үстінен төніп келді де, шалқасынан аударды. Ауызынан аққан сілекейге топырақ жабысыпты. Көзін ашып-жұмып, есін жия алмай жатыр. Шапалақпен тартып-тартып жіберді де:

	– Ей, бейшара! Керек болса, сені өлтіре салам. Ешкім білмей қалады.

	Кімге керексің сен?

	Морж көзін ашып, Күресбекке қарады.

	– Жақсылап тыңдап ал. Ешқайда да кетпейсің. Менен сені ешкім құтқара алмайды. Түсіндің бе? Түсіндің бе деймін, е?

	Көзін жұмып алды.

	– Егінге барып келейін, содан кейін сөйлесеміз.

	Жағасын жібере салғанда Морждың басы сылқ ете қалды. Күресбек орнынан тұрды да, жөніне кетті. Біраздан соң машинасы оталды да, гүрілдеп алыстай берді. Морж түрегеп отырды. Көзін ашқанда көргені – мойнынан төмен қарай салбырап тұрған былғары тұмары болды. Көзінен жас парлап, топырақ-топырақ болған бетін жуа бастады. Бірақ дыбысын шығарған жоқ. Наяханның айқайлап шақырған дауысы естілді. Болған жағдайды ешкім сезбей қалған секілді. Морж қозғалмастан отыра берді.

	Сол отырғаннан қараңғы қоюланғанға дейін отырды да, орнынан тұрды. Үйге келсе, бəрі жатып қалған екен. Басына жастанып жататын ертоқымын алды да, төңкеріп, астынан қыстырылған шүберекті алып шықты. Терезенің тұсына апарып шешті де, ішіндегі ақшаны қалтасына салып алды. Қалыңырақ киініп, сыртқа шығып кетті.

	Ызғарлы жел соғып тұр екен. Ара-тұра пойыздың ышқынған дауысы естіліп тұратын жаққа қарай жүре берді.

	Пойыздың жолы əудем жерде еді, бірақ Морж тез жетті. Түнерген аспанның асты тарылып кеткендей, демін ентігіп-ентігіп, жиі алады. Жағы ісіп кеткен.

	Күзгі жауын салқын тамшыларын бүрке бастады.

	Мына қырдың əр жағы темір жол деген кезде пойыздың дауысы естілді. Морж қырды асып түспек болып жүгіре жөнелді. Енді аз жүгірсе, пойыз көрінбек. Кенет шың еткен дыбыс па, жарқ еткен жарық па… Морж шалқасынан түсті.

	(Бірінші бөлімнің соңы)





ЕКІНШІ БӨЛІМ


	УӘДЕ





1




	Қары еріп, көк аспанмен қайта қауышқан қара жер керіліп жатыр. Үздіксіз соғатын көктемнің желі маңайды дегдіту үшін барын салып бағуда. Көкжиектен бойын асырып өскен теректер желге тербелгенде, сидиған қатты бұтақтары бір-біріне соғылып, сақыр-сұқыр етеді.

	Ай жоғалған. Тас қараңғы. Жұлдыздардың болмашы жарығы ғана аспанды қара жерден ажыратып тұр. Берекесіз көшкен сирек бұлттың бар-жоғын ажырату қиын.

	– 125 19-ға, 125 19-ға.

	Рация пыр-пыр етеді, адамның үні естілер емес.

	– 125 19-ға!

	Əділхан іші пысып тұрғанда ылғи рациядағы дауыстарды тыңдайды. Қырылдап, ышқынып, əркім əрнені айтып жатады. Ортадан кеп үшінші адам килігеді. Кейде төрт-бес адам тəжікелесіп қалады. Əйтеуір, зеріктірмейді.

	Ағаш мұнараның үстінде қару асынып тұрған Əділханның денесі дір ете қалды. Мұрнына шалшық судың иісі келді. Тұла бойындағы ауырлықты сезінді.

	Əділхан тұрған мұнарадан басқа тағы үш мұнара бар. Қазір оның біреуінде өзінің қатарласы тұр. Қалған екеуінде алдыңғы лектің жігіттері. Жауынгер тілімен айтқанда «дедтар». Жақсы жігіттер. Бұйрық бергенмен, əкіреңдемейді. Тек сөйлесе, «шешені» қоспай сөйлей алмайды. Сонысы болмаса. Бұл екеуі ғана емес, бүкіл жауынгер, барлық офицер солай. Боқтан сасық сол сөзді толығымен айтатындар да бар. Сенің анаңды боқтап тұрмаса да, саған қарап тұрып, сөз арасына қыстыра береді. Əділханның төрт айдан бері əбден жүйкесін жұқартып келе жатқан нəрсенің бірі – осы. Əскерде жүйкенің жұқармауы мүмкін емес екен. Бəрінен бұрын офицерлер қиын. Өздері əскерге бармаған, тек əскери оқуды оқып келген. Жауынгерлердің халін түсінбейді. Шамадан тыс жаттығу жасатады, ротаны жинап алып сағаттап мыжып, əңгіме айтады. Бірнəрсені қате жасасаң, намысқа тиетіндей етіп боқтайды. Төсекті жинатады, жинап болған соң, қайта шаштырады. Жақ ашуға болмайды. Жауап қайтарсаң, ұрады, қол көтерсең, сотталып кетесің.

	«Дедтар» офицерлердей емес, жарасы жеңілдеу. Бірақ офицерлерден жақсы деген сөз емес. Оңып тұрғандары шамалы. Офицерлерге кеткен өштерін осылардан алғысы келеді. Шамалары жеткенше қорқытып ақша, ұялы телефонға бірлік тапқылары кеп тұрады. Темекіге жұмсайды. Екі сөздерінің бірі «шешеден» келетіні тағы бар…

	Жақында бір жағдай болды. Əділхан өзімен қатар келген жігіттердің біреуімен асханаға су тасып жүрген. Бір мезгілде ана жігіт бөшкенің жанында кідіріп қалды. Ол тұсқа екі адам сыймайды, кезектесіп кіру керек.

	– Шықшы тез, – деді Əділхан алғашында. Естімеді ме екен, анау бүкшеңдеп тұрып алғаны.

	– Болшы, ей!

	Əділханның дауысынан қалайы бөшке дың-ң ете қалды. Шықпай тұрып алған жігіт селк ете түсті. Əріректе жүрген бөлім командиріне дейін жүгіріп келді. Əскерге келгелі бері бұндай ашушаңдық көрсетпеп еді, бəрі таңғалысты.

	Жауынгерлер арасында асылып қалатын немесе басқалай өз-өзіне қол жұмсайтын жағдай болып тұратындықтан, психолог дəрігер тұрақты жұмыс жасайды. Сол күні кешке Əділхан да психологқа кіріп шықты. Өзі кірмес еді, бөлім командирі жазғызып қойыпты. Психолог жастау келіншек екен, мардымды ештеңе айта алмады. «Екі шекеңіз ауырмай ма, көзіңіз тартпай ма» деген секілді сұрақтарын қойды. Əділхан басын шайқап қана отырды. «Тұқымдарыңызда психикалық ауру жоқ па» деп те сұрады. Ақыры «дені сау» деген тілдей қағазды жазды да, Əділханға қол қойғызып алып, шығарып салған. Одан бері де жиырма күндей уақыт өтіпті.

	Əділхан ұзын мойынын əрі-бері қайырып, сықырлатып, көзін қатты ашып-жұмып алды. Құлақшынын шешіп, шашы жаңа өсіп келе жатқан басын əрі-бері көсіп өтті. Құлағын уқалады. Бір орында тұра берген адамның ұйқысы келетін əдеті. Əлі жиырма минуттай тұруы керек.

	Төрт бұрыштағы төрт мұнараның күзетіп тұрғаны – биік қабырғамен айнала қоршалған түрме. Əр жауынгер екі сағаттан тұрады. Одан соңғы екі сағат іште демалып отыруға, кейінгі екі сағат төңіректі айналып жүруге арналады. Үш күнде бір келіп тұратын кезектің тəртібі – осы.

	Бұрын Əділхан түрме дегенді темір қоршаудың іші деп түсінетін. Сотталғандардың бəрі ертеңнен кешке дейін тордың ішінде отырады деп ойлаушы еді. Сөйтсе, олай емес болып шықты. Қатал жүйедегі түрменің өзінде қылмыскерлер сыртқы үлкен қоршаудан шықпаса болды, ал іште емін-еркін жүре береді екен. Камераларынан шығып, бір-біріне соға алады. Ағаш, тігін шеберханалары бар, сонда істейтіндері кəдімгідей жұмысқа барады. Тіпті дүкенге дейін ашып қойған. Кішігірім ауыл сияқты.

	Түрмеде отыратындарды «зэк» деп атайды. Жауынгерлер де соған үйреніп кеткен. Күнделікті көріп жүргеннен кейін, біразының түрін де жаттап алған. Кейбіреулері жасаған заттарын жауынгерлерге сатып та жатады. Əрине, жасырын түрде.

	Бір жолы түннің біруағында мұнарада тұрған жерінен Əділханға бір «зэк» келді.

	– Ей, солдат?

	Барынша абайлап, сыбырлап сөйлеп тұр. Əділхан қарады да, иегін қақты.

	– Братишка, менің шығуыма бір-ақ ай қалды. Қайтарға ақша керек.

	Мына альбомды алшы?

	Қойнына тығып əкелген альбомы бар екен. Сырты ағаштан жасалған, ою ойылып, əдемілеп боялған. Дəл Əділхан тұрған мұнарадан аумайтын мұнараның суреті бар. «2009–2010» деген жазуға дейін жазыпты. Іші пысқан адам масқара шебер болып кетеді ғой. Бір жағы уақытты өткізу үшін, екінші жағы жалыққаннан жарылып кеткелі жүрген миды бірнəрсемен алдарқату үшін не ойлап таппайды дейсіз? Небір өнер туындылары осында жасалады. Ешбір дүкеннен табылмайтын блакнот, бəкі, шақша, белбеу… Не айтсаңыз, соны істеп əкеледі.

	– Менің кетуіме əлі біраз уақыт бар. Ана мұнараға барып көр, сондағы жігіт дембель! – деп Əділхан жөнін айтқан.

	Түрмеде, əскерде сауда болмайды деп ойлаған адам қателеседі. Керек десеңіз, бұл жақтағы сауда бейбіт өмірдегі анау-мынау базардың саудасынан да асып кетуі мүмкін.

	Жауынгерлердің қалталарында да ақша жүреді. Ай сайын түсіп тұратын айлықтарынан бөлек, ұялы телефонға бірлік салғызып, соны сатады. Туыс-туғандары келіп тұрады. Əйтеуір табады.

	Күндіз дедтардың біреуі айтқан сөз Əділханның есіне түсті. Ауылдағы кластасың қоңырау шалды деген. Данияр шығар. Басқалары ол номерді білмейді.

	Жауынгерлерге іште жүріп ұялы телефонмен сөйлесуге болмайды. Бірақ амалын тапқан дедтар тығып ұстайды. Ыңғайы келгенде алыстағы үймен, дос-жаранмен сөйлесіп қап жатады.

	Данияр не үшін хабарласты екен, не болса да жақсы хабар болғай деп ойлады Əділхан Өскеменнің суығына бойы тағы бір дір еткенде.

	Əділхан дипломды алған соң əскерге кетемін деп тіпті де ойламап еді.

	Балжанға үйленіп, Астанаға барамын деп жоспарлайтын.

	Ту сыртынан əлдекімдердің аяқ алысын естіп, Əділхан жалт қарады.

	Кезекті ауыстыруға келе жатқан жігіттер екен. Топты сержант бастап келеді.

	Мұнараға кезекті алатын жауынгер ғана шықты да, қалған үш жауынгер сержантпен бірге төменде күтіп тұрды. Əділхан кезекті тапсырып, төмен түсті де:

	– Господин сержант! Ержанов Əділхан бекетті тапсырды! Кезек кезінде оқыс оқиға болған жоқ!

	– Вольно!

	– Есть!

	Сержанттың соңынан еріп отырып, келесі мұнараға барды. Ондағы жауынгер де əлгіндей тəртіп бойынша кезегін тапсырды. Жəне қалған екі мұнарада да солай жауынгер ауысқан.

	Жуынуға кірген кезде күндізгі «дед» тағы алдынан шықты.

	– Е, Ержанов, саған он рет звондаған шығар. Сөйлесіп алшы, мə! Тездет! – деді де, белбеуіне байланып, ышқырдың ішіне, тура ауына жіберілген ұялы телефонын алып шығып, Əділханның қолына ұстатты. Бұл – ұялы телефонды тығып ұстаудың кең тараған тəсілі.

	Əділхан дереу номерді теріп, жасыл бұдырды басты.

	Қоңырау кетті. Сол арада Əділхан «үй-іші аман болса болар» деп бір ойлап үлгерді.

	Көтерді.

	– Ало, Данияр?

	– Əділхан?

	– Иə, мен ғой. Жағдай қалай?

	– Жақсы.

	– Не болды? Аманшылық па өзі?

	– Аманшылық.

	– Не болды онда? Жаңалық бар ма?

	– Жаңалық болғанда сол… Таңертең сенің номеріңді қосқам…

	– Ал?

	– Айтолқын смс жазып жіберіпті. Соны айтайын деп…

	Əділханның тынышталған жүрегі қайтадан су ете қалды. Əскерге кетерінде сим-картасын Даниярға тастап кеткен, содан бері неше адам хабарласты, бірақ Данияр соның ешқайсысын бұлай айтпаған. Тіпті Əділхан сұрамаса, ұмытып та кететін. Енді Айтолқын хат жазыпты деп күмілжиді.

	– Балжанды алып қашып кетті дейді.

	– Кім?

	– Білмейм ғой.

	Əділхан үндемей сəл тұрды да, телефонның қызыл бұдырын баса салды. Данияр да қайта қоңырау шалған жоқ.

	Өмір жолы түзу емес, бұрылыс-бұрылыс, жықпыл-жықпыл боп келетінін, тегіс емес, бірде еңіс, бірде ылди болатынын Əділхан Балжаннан айырылып қалғанда-ақ түсінген. Жоқ… Қателескен екен. Ол кезде Балжаннан айрылмапты ғой. Балжан неге болса да дайын боп, бəріне қарсы шығып, «соңыңнан ере кетемін» деп тұрмаған соң, қырсыққан екен бар болғаны. Əке-шешесін көндіре алмайшарасыздық танытыпты, кінəлі өзі екен. Сондықтан да қырсыққан болып, өзін өзі ақтағысы келіпті. Бірақ сонда да үміті үзілмеген екен ғой осы күнге дейін.

	Əділханның іші сыздап, ауыра бастағандай. Желкесі ұйып, көзі қарауытатын секілді. Елдің бəрі бақытты, ешкімнің ештеңесі кетпеген. Жан баласы бұл секілді дəрменсіз емес шығар. Əлемдегі ең аянышты халдегі адам өзі болар. Ешбір жігіт дəл бұл секілді ақымақ болмас.

	Əке-шешесін көндіре алмаса да, қызға хабарласып тұруы керек еді.

	«Күт, түбі көндіремін» деп неге жалынбады? Не əке-шешені көндіре алмады, не Балжанды ұстап қала алмады. Іштей екеуіне де қасасырысып еді, жеткен жері осы болды.

	Тілі де жоқ, құлағы да керең мылқау сияқты. Сүлдерін сүйретіп жүріп жуынды. Асханаға барғанда алдындағы тамағын татып та алмады, салбыраған басын əзер көтеріп, сүлесоқ отырды. Қатарластары бірдеңені сезген сияқты, мазасын алған жоқ. Тек кезекші «дедтің» біреуі келіп, жағдайды ушықтырып жібергені. Егер Əділханның жағдайын білсе, өйтпес пе еді, кім білсін. Бірақ абайсызда килігіп қалды да, қоя қоюға тəкаппарлығы жібермей қалды. Əйтпесе көзіне көзі түскенде-ақ, бекер тиіскенін түсінген.

	– Тамағыңды неге ішпей отырсың, е? – деген басында өтіп бара жатып. Əділхан үндеген жоқ. «Дедтің» дауысы қаттырақ шығып еді, елдің бəрі қарап қалды. Енді үндемей кетіп қалуды намыс көрді де:

	– Е, шешеңнің…, саған айтып тұрм, – деді. Əділхан жалт қарады. Бетінде қан-сөл жоқ. Неден болса да тайынбайтын, егесуден қорықпайтын адамның келбеті. «Дед»:

	– Сұрақ қойғанда жауап бер… – деп тістеніп келе жатыр еді əр жақтан офицер айқай салды. Оның айқайы Əділханнан гөрі «дедті» көбірек қуантқан. Есікке қарай зытып берді.

	Тамақтан соң бəрін саппен апарып төсекке жатқызды.

	Əділхан зарлап тұрып айқайлағысы кеп, əзер жатыр. Осында келгелі «шеше» деген сөзден басталатын боғауыз сөзді бірінші рет естіп тұрған жоқ. Бірақ бұрын қыстырма сөз есебінде, сөз арасында ғана айтылатын.

	Тіке қаратып айтса да, толық айтпап еді ешкім. Мынау басынан аяғына дейін лақ еткізді. Елдің көзінше.

	Шарасыздықтан кемсеңдеп жылағысы келді. Бір айдай уақыт бұрын взводтағы достарының бірі айтқан сөз есіне түсті. Шыққан соң бір офицерді өлтіртіп тастаймын деп еді ол. Осында адамдары бар екен, соларға айтып қойдым деген. Енді соның жағдайын түсініп отыр. Ол да бекерден бекер солай кек алуға бекінбеген екен.

	Түннің біруағы болды. Есіктің ауызында отырған офицерлер ұйықтауға кетті. Жауынгерлердің барлығы жастыққа бастары тиген бойда қор ете қалған. Əділхан ғана ояу. Тістеніп ап, шатынаған көзін төбеге қадап жатыр.

	Жатқаннан бері ойламаған нəрсесі қалмады. Асханадағы жағдайды əлдеқашан қорытындылап, шешімін қабылдап қойған. Одан басқа да мəселелерді ойлады. Əке-шешесінің бұған үлкен адам ретінде қарамайтынын. Бұны бөтен адам екен, жеке тағдыр иесі екен деп білмейтінін. Тағдыры олардыкі емес, Əділханның өзінікі екенін… Қазір жасы жиырма үшке келеді. Жарайды, осы уақытқа дейін шешімді өзі қабылдамай келді. Мақұл, жиырма беске дейін солай болсын. Мамандықты сол кісілердің айтуымен таңдаған, енді жұмысты да солай тапсын, одан соң, солардың айтуы бойынша үйленсін. Одан кейін қабылдайтын не шешім қалады? Өздерінің армандарынының шеңберіне қамап қойғандары несі? Қандай хақылары бар? Рас, өмірге əкелді. Бірақ кəмелеттен əлдеқашан асып кетті, біреудің көзін шығарып, басын жарып жатқан жоқ, тек өзі бірнəрсе істегісі келеді, бары сол ғана ғой.

	Шіркін, Балжан… «Не жағдай болса да, əке-шешеңді ренжітпе» деп хат жазып еді. Бəрін де сезді. Халін ұға білді. Егер көңілге қарамай, ашығын айтатын болса, Əділхан өзінің ез болғанын мойындайды. Ата-анасын кінəлағаны бір жаға қате де секілді. Ол кісілердің бұған қатысты құрып қойған жоспарлары бар. Соны бұзбас үшін шыр-шыр етеді.

	«Үйленемін» деп ауылға барғанда анасының еңіреп жылағаны да, əкесінің түнеріп отырып қалғаны да содан. Тауып қойған жұмыстарын екі-ақ ай істеп, оларға айтпай əскерге кетіп қалғанда тарс кетіп ашуланғандары, тіпті қарғап жібере жаздағандары да сондықтан. Ол кісілер өз дегендерінен қайтар емес. Кейін ашулары тарқады, əрине, хабарласып тұрады. Амандығын тілеп отыр. Бірақ бірдеңеден қателестік-ау деген ой əлі келмеген сияқты.

	Балжанды кім алып қашты екен? Өзі келісті ме? Өзі келіссе, жарар. Ал егер обалына қарамай, жылатып, күшпен алып қашқан болса ше?

	Əділхан түрегеп отырды. Жұқалау келген шымыр денесі төсектен жылдам көтерілген. Үш-төрт сағат бұрын бекінген ісін орындамаққа тұрды. Мейлі, не болса, о болсын. Əрі кетсе мұрыны сынар, көзі көгерер. Тіпті ағып түсер. Ештеңе етпейді. Əскери жауапқа тартар, жағымсыз мінездеме жазылар. Ол да түк емес. Ең бастысы басқаларға сабақ болады, ішіндегі запыранын шығарады.

	Бір рота болған соң, кейінгі лек пен алдыңғы лек бір казармада жата береді. Бір қатар Əділхандардың легі болса, екінші қатарда «дедтар» жатады. Сол үшін де түнгі күзетке офицерлер қалады.

	Əділхан еппен төсегінен түсті де, дыбысын шығармастан казарманың түбіне қарай жүрді. Екі ярусты төсектерде көрпені бүркеніп алып, бүк түсіп, етпеттей құлап, жауынгерлер ұйықтап жатыр. Əділхан беттеріне үңіліп қарайды. Пыс-пыс еткен демдеріне дейін естіледі.

	Терезенің тұсына келгенде тоқтай қалды. Шалқасынан түсіп, қорылдап ұйықтап жатқан жігіттің бас жағынан кеп, төніп тұрды. Алаңсыз жатыр. Қалай ұрамын десе де қолында. Оятып алып, дəлізге алып шығамын деп келіп еді. Енді ол ойынан айнып қалды. Өйтсе, жұрт оянбай қоймайды. Оянса, арашалап алады.

	Сол қолымен басын шамалап тұрды да, оң қолын құлаштап əкеп тастай салды. Жақ пен күре тамырды жобалап ұрды. Шақ ете қалды. Көзін ашпақ болған еді, бірақ оянып үлгермеді, екінші соққы сол қолмен иектен жасалды да, бір ұйқыдан екіншіге, ауыр ұйқыға жіберді. Талып қалған. Соққының дыбысынан жанындағы жігіт оянып келе жатыр еді көзі қызарып кеткен Əділхан оны да ұрды. Бірақ соққысы дəл тиген жоқ. Жұдырығы жасқанып қалған жігіттің құлақ шекесін сүзген. Əділхан талып қалған «дедтың» төсегін басып, жоғары көтерілді де, секіріп қап, бірінші соққыдан құтылса да, не болғанын түсінбей отырған жігітті бастан тепті. Бар күшін салып тепкені сонша, анау əрі аунап кетті де, сұлық түсіп, жатып қалды. Осы кезде басқалар да ояна бастаған. Не боп жатқанын түсінгендері Əділханға жан-жақтан жабыла кетті. Сыртынан кеп тепті. Сол жақтан құлаштай ұрды. Əділхан алдынан шыққан біреуін мойыннан бұрап құлатты да, жағасын тартып, сығымдай ұстап алды. Тым болмаса осыны қылқындырып тастайын деген. Көзі қарауытып, буыны босап кеткенше жіберген жоқ.





2




	Лазаретте есін жиды. Алакөлеңке кез екен. Мұрыны солқ-солқ етеді. Көзі оңайлықпен аштырар емес. Басы зіп-зілдей. Қозғалайын деп еді, оң жақ қабырғасы жанын көзіне көрсетті. Қолы да ауыратын сияқты. Көтеріп келе жатқан басын жастыққа сылқ еткізді.

	Сол жағына қараған, терезе көрінді. Соның түбінде жатыр екен. Бас жағында қабырға. Оң жақта бір төсек бос тұр, аяқ жақта есік. Қуықтай ғана бөлме.

	Əділхан көзін жұмды. Не болғанын есіне ала бастады. Есіне түскен кезде күп боп ісіп кеткен беті қозғалған жоқ, тек еріні ғана жымиғандай болды. Бір кезде қабағын түйіп қалды. Бір жағына қарай қисайып қалған мұрыны күлгеннен ауырып кеткен еді.

	Енді не болады екен? Гауптвахтаға неше күнге қамайды? Үш күнге қамай қоймас. Жоқ дегенде бір айға кетеді-ау. Үш айға кетпесе де. Одан соң, мерзімі біткенде тағы сонша уақыт қызмет етеді. Тəртіп солай. Гауптвахтадағы уақыт қызметке саналмайды. Бірақ өкінетін ештеңесі жоқ. Егер қатарға қосылған соң сол «дедтары» келіп, тағы бірнəрсе дейтін болса, бұдан да зорын көрсету керек. Айтпақшы, олардың жағдайы не болды екен. Біріншісі есін жиған шығар біраздан соң. Екіншісінің миы шайқалған болуы мүмкін. Ал үшіншісін айту қиын. Жоқ дегенде есінен танды. Мойынында із қалған болуы керек. Тамағы қыр-қыр етіп сөйлей алмай жүрген шығар.

	Əділхан жауынгерлер неге өз-өздеріне қол жұмсайтынын түсінген сияқты. Не қорлыққа шыдай алмай, шарасыздықтан асылады, не қорыққаннан солай істейді. Мысалға, дəл қазір Əділхан өзінің болашақта ротаға қайтып барғанда, сол жігіттермен кездесетінін, сол уақытта не болатынын ойлай беретін болса, халі ауырлап кетері анық. Өйткені олар өштерін алмай қоймайды. Өздерінше намыстанып қалды. Енді қайткенде де кек алуға тырысады. Əскерге дейін көше ісіне біраз араласқандары болса, өлтіреміз деуі де мүмкін. Мейлі. Көрер əлі, кім кімді өлтіретінін.

	Əділхан өзінің қаныпезерлігіне таң қалды. Бұрын бұндай емес сияқты еді. Рас, талай рет төбелескен, талай таяқ та жеген. Бірақ бұлай кектенбеуші еді. Үшеуін бірдей талдырып кетті, бірақ əлі де болса айызы қанбағандай. Бұлай жалғаса берсе, жынданып кететін шығар.



	***



	Əділханның лазаретте жатқанына бүгін жетінші күн. Алғашындағыдай емес, мұрыны солқылдағанын қойып, бетінің ісігі де қайтқан. Айнаға тіксінбей қарайтын болды. Мұрыны орта тұстан солға бұрылып, қайта өз сызығына түскенжол сияқты, доғал боп бітіп келе жатыр. Сол жақ қабағындағы тыртық қалып қоятын түрі бар. Қолы аздап болса да көтеруге кеп қалды. Екі қабырғасы жарылған екен, оқыс бұрылуға болмайды.

	Жеті күн бойы бір бөлмеде жалғыз жата беру жас адам үшін оңай емес. Бірақ Əділханға сол ұнаған секілді. Ешкім тынышымды алмаса екен деп тілейді. Өмірден бөлініп, бұйығып жата бергісі келеді. Бірақ əскери тергеушілер маза берер емес. Күніне екі рет кеп кетеді. Сұрақтың астына алады. Неге төбелес шығардың, біреу мəжбүрледі ме, ақша сұрады ма, өлтіреміз деп қорқытты ма, кезекшілермен келісіп алып па едің… Толып жатқан сауалдар. Біреуі тіпті қолын қайырып, сынған қабырғасын қайта сындыра жаздады. «Жазылған соң көзіңе көк шыбын үймелетемін» деп ысылдай тістенеді. Шыныңды айт дейді. Шынын айтып отырса, сенбейді. Командирлермен келіскем деп айт, біреудің үстінен арыз жаз дейді. Əйтеуір біреуді құрту – ойлағандары.

	Түстен кейін аз ғана мызғып алған соң, шалқасынан түсіп, кереуеттің басынан аяғына дейін созылып, ұйқысын аша алмай жатыр еді, есікті ашып, сампылдап сөйлеп мейірбикелер кіріп келді. Басын еппен көтеріп қараған, арттарынан лазарет киімін киген бір жігіт кіріп келеді екен. Жүзі жылы, алақандай үлкен көзі күлімсірей қарайды. Бойшаң, денесі палуан тектес.

	Оң жағындағы бос төсекке кеп жайғасты. Мейірбикелер сол сампылдаған қалпы əлденелерді тез-тез түсіндірді де, шығып кетті. Бөлмеде екі науқас қана қалды.

	Əділхан қонақты қарсы алып, амандасып, танысып, шүйіркелесе кетуге пейіл таныта қоймады. Ерінетін сияқты. Соның бəрін жасап, сөйлесіп отыруға шаршайтындай. Теріс қарап жатты да, қайта ұйықтауға тырысты.

	Сол күн солайша үнсіздікпен өткен еді.



	***



	Ертесіне Əділхан таң атпастан күбір-күбір еткен дауыстан оянып кетті. Сөйтсе жанына кеп жайғасқан жігіт намаз оқып жатыр екен. Біраз таңырқай қараған да, жастыққа басын қайта қойған. Ұйықтап кеткені сол секілді еді, мейірбикелердің «Уко-о-л!» деген суық үні ұйқыны қайта бұзды. Береке кетті.

	Торланған терезеден əскери бөлімнің биік қоршауы көрінеді. Одан əріде құрылыс болып жатқан жерден биік кран сораяды. Тағы бір үйлердің шатыры. Машиналардың ыжылдаған үні талып естіледі. Сəуірдің бас кезі. Алматыда жаздың беташары осы кезде-ақ басталып кетуші еді, Өскемен əлі де болса салқын.

	Таңғы асты ішіп алғаннан кейін Əділхан терезеге қарап отырып, неше күннен бері адам баласымен əңгімелеспегенін ойлады. Есін жиған күні мейірбикелердің жастау біреуінен ұялы телефон сұрап алып, Даниярға хат жазған. «Аурухана түсіп қалдым, үйдегілерге полевой сборға кетіпті, өзім хабарласам деп айтты де, кейін түсіндіріп айтам ғой» деген. Одан кейін тергеушілерге ғана жауап берді. Басқа үн жоқ.

	– Атың кім? – деді тағы бірауық отырған соң. Серігі кітап оқып отыр еді, басын көтеріп алды.

	– Сағдат.

	– Əділхан.

	Бастарын изесіп қойды.

	– Қай жақтыкісің?

	– Алматы. Өзің?

	– Қостанай облысы… Арқалық. Мен сол Алматыда оқығанмын.

	– Қайсында?

	– Политех.

	– Нешінші жылғысың?

	– 88.

	– Құрдас екенбіз онда.

	– Не болды, қай жерің ауырады?

	Сағдат қолын көрсетті. Шынашағы оралып тұр екен. Бірақ қып-қысқа, жартысы жоқ секілді.

	– Не болды оған?

	– Темір трубаны көтеріп жатқанда үстіңгі жақта тұрған жігіттің қолынан труба шығып кетіп, астында тұрған менің саусағымды жұлып əкетті. Шынашағымды кішкене тесікке тығып көтеріп тұрғам.

	– Енді не істейсің?

	– Бір жарым-ақ ай уақыт қалды ғой, соған шыдармын бірдеңе қылып.

	– Осы полктікісің бе?

	– Жоқ, анадан келдім.

	Қалада ішкі əскердің екі бөлімі бар. Біреуі Əділхан қызмет ететін бөлім – түрме күзетеді. Екінші бөлімдегілер қала ішін аралап, тəртіпті қадағалайды. Лазарет ортақ.

	– Өзің ше?

	– Осы полктікімін. Сегізінші рота, екінші бөлімше.

	– Қатты таяқ жегенге ұқсайсың ғой?

	Əділхан əдетінше бір қабағын көтере жымиды:

	– Сенің полчандарыңның істегені ғой.

	– Не үшін ұрды?

	– Өздерін ұрғаным үшін.

	Əділхан жадырай бір күліп алды. Сөйтті де болған оқиғаны баяндап берді. Одан əскердегі басқа қызықтар сөз бола бастады. Əңгімені əңгіме жетелеп, екеуі түскі асқа дейін отырды. Аспаз келіншек «Об-е-ед» деп айқайлаған кезде екеуі орындарынан əзер тұрды. Қыза бастаған кеңесті қимай қалған.

	Түскі астан кейін əңгіме суып қалған екен, бірден жалғана қоймады. Əділхан бір аптадан бері түстен кейін ұйықтап əдеттеніп кетіпті, маужырай бастады. Қайта-қайта есінеп, үнсіз отырды да, жұқа көрпесін жамылып жатып қалды.

	Бір мезгілде оянса, Сағдат тағы намаз оқып жатыр екен. Қайта-қайта оқи беру де оңай емес шығар деген ой келді Əділханға. Сыртынан қимылын бақты. Үнсіз иіледі, одан қайтып түрегеледі де, жерге маңдайын қойып жата кетеді. Əділхан бұрын-соңды мешітке барып көрмеген. Үйінде де діндар ешкім болмаған соң, намаз оқып жатқан адамды өз көзімен көрмепті де. Қызықтап біраз қарады. Балжанның «жұма намазға барып тұру керек» деп бір-екі рет айтқаны есіне түсті.

	Сағдат бетін сипап орнынан тұрды.

	– Қабыл болсын, – деді Əділхан.

	– Əмин.

	– Бұрыннан оқисың ба?

	– Онша көп боған жоқ.

	– Əскерде жүріп оқу қиын емес пе?

	– Қиын. Шама келгенше оқып жүрдім ғой енді. Өзің неге оқымайсың?

	– Білмейм.

	Əділхан ойланып қалды. Неге оқымайтынын ойланып көрмепті. Өйткені неге оқу керек екенін білмейді. Бұрын бас қатырмаған тақырыбы. Бірақ оны не үшін оқимын деп сұрауға ыңғайсызданды. Сағдат та əрі қарай қазбалаған жоқ.

	– Намаз оқитын жігіттер қызбен жүре ме? – деді содан соң Əділхан өзіне қызықтау сұрақты қойып.

	Сағдат күлді.

	– Намаз оқитын адамды қоғамнан бөліп қараудың қажеті жоқ, біріншіден, – деді сыпайы дауыспен. – Екіншіден, намаз оқитын адамға істеуге болмайды, намаз оқымайтын адамға істеуге болады деген қағида жоқ. Болмайтын нəрсе барша адамға болмайды, бірақ оны мойындамайтындар болады. Ондайларды дінсіз дейді.

	– Сонда мен дінсізбін бе?

	– Оны өзің ойланып көр. Мүмкін сен əлі ештеңе білмейтін шығарсың.

	– Жоқ, намазға жығылу үшін дұрыс адам болуың керек қой.

	Боқтамауың керек, темекі тартпауың керек, арақ ішпеуің керек дегендей.

	– Олай емес.

	– Неге олай емес.

	– Сол.

	– Сен не, молдасың ба не?

	– Ол үшін молда болу міндетті емес. Кез келген мұсылман адам исламның негіздері туралы білуі керек.

	– Сонда қалай ал?

	– Неден бастасам екен…

	Сағдат иманның алты шартынан бастап түсіндіре бастады. Əділхан бəрін бірдей ұға алған жоқ. Мүмкіндігі келгенше жаттап қалуға тырысып, мұқият тыңдап қана отырды.

	Қою қараңғылық түскен кезде сөйлеу кезегі Əділханға қайта ауысқан еді. Екі ортада кешкі ас та ішілді, Сағдаттың намаздары да оқылды. Енді екеуі қарсы отырып алып, алаңсыз əңгімеге көшкен. Бөлменің шамы сөніп тұр. Терезеден төгілген сырттың жарығы ғана кісінің сұлбасын көруге мүмкіндік береді.

	– Мəселе Балжанда ғана емес, – деп Əділхан күндіз сөзді бастаған кезде-ақ айтқысы келген жан сырын айтып отырды, – Рас, Балжанға үйлену – арман. Ондай қыз енді кездеспеуі де мүмкін. Бірақ мен əке-шешеме Балжанға үйленуге рұқсат бермегені үшін ғана ренжіген жоқпын. Мен өзімнің өмірімді өзім басқарғым келді. Сол үшін фабрикаға тұрғызған жерлерінен шығып, əскерге кетіп қалдым. Мен де еркекпін ғой. Жасым жиырма үшке келеді биыл. Қашанғы қас-қабақтарына қарап жүре берем?

	– Үлкен кісілерге ренжуге де болмайды.

	– Сол ғой. Өз əкең, өз шешең. Не дейсің оларға ренжігенде? Балжан да соны айтты ғой. Əке-шешеңді ренжітпе деді.

	– Қандай қызмет істейді ол кісілер?

	– Əкем əкімшілікте. Мамам мектепте мұғалім.

	– Сонда Балжанға үйленуіңе нақты не себепті қарсы болды?

	– Үйленуіңе əлі ерте дейді. Балжанның əкесі қайтыс болған, білмейм, сол да əсер етті-ау деймін. Əкесіз өскен қыз тəрбиесіз болады деді ме екен əлде. Бірақ Балжандай тəрбиелі қызды өзім оған дейін кездестірген емеспін. Екеуіміз күндіз ғана кездесуші едік. Оның өзінде отырып сөйлесеміз бар болғаны. Өмірі қолынан да ұстап көрген емеспін, сенесің бе?

	– Ибалы қыз екен онда.

	Екеуі аз уақыт үнсіз отырды. Содан соң Сағдат қызына сөйлеп кетті:

	– Жалпы бар ғой, қазіргі үлкен кісілер жас кездерінде дискотекаға барып, дүрілдетіп жүрген адамдар ғой. Сол кездегі көңілдері əлі күнге қалып қойған. Жоқ, мен сенің ата-анаңды айтып отырған жоқпын. Жалпы. Кеңес үкіметінде туып-өскен, қазір отыз бес пен алпыстың арасында жүрген адамдардың барлығы дерлік бозбала секілді. Ер адамдарды айтып отырм. Ішеді, əйелдерге барады, бастары қосыла қалса, ырбаң-ырбаң етеді. Адам құсап əңгіме айтуды да білмейді. Бала кезде адам үлкен кісілерше сөйлеуге ұялатын уақыт болады ғой? Бұлар əлі солай, өздерінің əлдеқашан есейіп кеткендерін түсінбейді. Өйткені, тəрбие деген нəрсе қалмаған. Қазақтың бəрі коммунист боп кеткен. Сұмдық жақсы көреді ғой ол кісілер сол заманды. Сағынады əлі күнге дейін. Оларды қойшы, біздің өзіміз сол уақыттың киноларын жақсы көреміз ғой.

	– Білмейм, братан, – деді Əділхан шынын айтып, – Мен сондай нəрселерді түсіне бермеймін. Əйтеуір бір рет Балжан осы секілді бірнəрсе айтқаны бар. Совет үкіметі заманда өмір сүрмесем де, сол заманды жақсы көремін деп еді.

	– Дұрыс айтады. Санамызға əбден сіңіп қалған. Əйтпесе осы заманда туып өстік қой, бірақ сонда сол уақыт бізге жақын. Уланып қалғанбыз əбден. Екеуі бірауық үнсіз отырды.

	– Сонда үлкен кісілер өздерінікі дұрыс емес екенін неге түсінбейді? – деді бір кезде Əділхан.

	– Мысалға нені түсінбейді?

	– Енді… Мысал үшін, сенің əке-шешең намаз оқуыңа бірден рұқсат берді ме?

	– Олар білмейді. Айтсам, рұқсат бермес еді бəрібір.

	– Енді сенің əке-шешең не себепті қарсы болады? Қарсы болғандары қателік екенін неге түсінбейді деймін ғой?

	– Əркімнің себебі əртүрлі. Кез келген адам Құдайдың бар екенін біледі. Бірақ көп адам о дүниенің, тозақ пен жұмақтың бар екеніне толық сенбейді. Бұл, бағана айттым ғой, иманның бір шарты. Егер адам ақыретке сенбесе, толық мұсылман бола алмайды. Толық мұсылман болмаған соң, өмірі де берекелі болмайды. Бəленің бəрі сол ақыретке күмəнмен қараудан басталады. Бұл, өзі, күрделі нəрсе. Мысалға сен екеуіміз ана есіктің əр жағында дəліз бар екенін анық білеміз, иə?

	Сағдат есікті жақты нұсқады. Əділхан да сол жаққа қарады да, мырс етіп күліп жіберді.

	– Енді анық нəрсе ғой.

	– Иə. Анық нəрсе. Біз осы есікті ашып қалсақ, əр жағы дəліз бе екен, əлде машиналар жүріп жатқан жол ма екен, жоқ əлде ағып жатқан өзен бе екен деп күмəнданбаймыз. Ал енді ертең өлетініміз ақиқат. Ол мына есік секілді. Оған қорықсақ та, сенеміз. Бірақ əр жағында тағы өмір тұрғанына есіктің əр жағында дəліздің бар екеніне сенгендей сенбейміз. Оның əр жағында тозақ бар екенін, соған түсіп кетуіміз мүмкін екенін ойлап, бас қатырмаймыз. Саусағымызға шөгір қадалса, жанымызды қоярға жер таппай кетеміз, ал енді тозақтың азабы бұл өмірде жоқ азап жəне де мəңгілікке ұласуы мүмкін. Қорықпайтын адам құсап, батырсынудың қажеті жоқ. Алда-жалда түсе қалсаң не болады? Сарт етіп тозақтың қақпасы жабылғанда ішінде қалсаң? Қайтарға жол қалмайды ғой?

	Əділхан ойланып қалды. Сағдаттың да өңі қашып кетті.

	– Братан, айттым ғой, мен өзі көп нəрселерді ойлана қоймаймын. Сағдат күліп жіберді.

	– Сен Балжаннан басқа не ойлайсың өзі? Екеуі қосылып күлді.

	– Балжан туралы бір жағдайды айтқан жоқпын, негізі…

	Сағдат Əділханға жаққа қарап, үнсіз қалды. Қараңғыдан көрінбесе де, жүзінде сұрау бар екені түсінікті еді.

	– Осы лазаретке түсер алдында ауылдағы досым хабарласқан.

	Балжанды алып қашып кетіпті дейді.

	Əділхан жүзін сəл солға бұрып, көзін төмен салып, үндемей отырып қалды. Сағдат та асықтырған жоқ. Əңгіменің жалғасын сабырмен күтті.

	– Кім алып қашқанын да білмеймін. Əйтеуір алып қашыпты. Енді ойлап отырсам, шыққан соң істейтін ештеңе қалмаған сияқты. Ертең гауптвахтаға қамайтын шығар, мейлі қамаса, қамасын. Тіпті ұзақ уақытқа қамаса екен. Ауылға қайтқым келмейді. Алматыға баруға да ниет жоқ. Бұрынғы бұрынғы ма, енді Балжанмен кездесуден тіпті қорқамын. Ол енді əйел ғой? Біреудің əйелі…

	– Сонда əке-шешеңмен сөйлескеннен кейін Балжанға хабарласпай кеттің бе?

	– Алғашында хабарласуға тырысып бақтым. Басында тұтқасын көтермей жүрді. Əке-шешем қарсы болғанын білді ғой. Кейін номерін ауыстырып жіберді-ау деймін. Сөніп тұрады ылғи. Құрбысына хаарласып ем, «өзі сөйлескісі келмесе, мазасын алма» деді. Шынын айту керек, сол сөзіне ренжіп қалдым. Содан мен де хабарсыз кеттім. Қой, братан, демалайық. Менің Балжан туралы əңгімем бітпейді.

	Əділхан шалқасынан түсіп жата кетті.

	Сағдат та үндеместен төсегіне жантая берген. Азғантай үнсіздіктен кейін барып тіл қатты:

	– Үлкен жігіт болдық, ə?

	– Жиырма үштесің ғой əлі.

	– Əлі деуге болмайды. Кім біледі, қанша жас бұйырып тұрғанын.

	– Дұрыс айтасың. Казармада төбелес шығаратын күні шынымды айтсам өлгім келді. Осының бəрінен құтылудың жолын оның алдын да ойлап жүргем. Асылып қалуды да ойлағам. Бір-ақ сəтте бəрінен құтылатыныңды ойласаң, асылу оңай сияқты көрініп кетеді екен. Өз-өзіне қол жұмсайтын ақымақтардың қателігін сол кезде түсіндім. Бір сəт үшін бүкіл өмірін қиып жібереді екен ғой. Өте қиын нəрсе.

	– Егер арғы дүние жоқ болса, өле беруге болар еді. Онда тіпті өмір сүрудің мəні де қалмайтын еді. Бірақ арғы дүние бар. Сондықтан өзіңе-өзі қол жұмсап, тып-тыныш кетіп қалам деп ойлауға болмайды. Ол жаққа барған соң бер жаққа қайтып қашып келе алмайсың.

	– Қаншама адам о дүниені ойламай-ақ өмір сүріп жүр ғой. Байлары да бар, бақыттылары да бар.

	– Адам не қаласа, Құдай соны бұйырта салады. Бұл дүниенің бақытын қаласаң, аласың. Бірақ бір сəттік бақыт қой, ертең-ақ шолтаң ете қалатын.

	– Кім біледі.





3




	« Жауынгер бір жыл бойы əскерге дейінгі өмірін сыр ғып шертеді. Əскерден соң жауынгер болғандағы бір жылын өмір бойы айтып жүретін болады.

	Жауынгер екі-ақ жағдайда тізерлейді: біріншісі – анасының қолын сүйгенде, екіншісі – болашақ жарына арнап гүл тергенде.

	Жауынгер – əскери билеттің соңындағы бір мөр үшін 365 күн бойы етігін шешпей қызмет етеді».

	Əділхан қойын дəптерін парақтап отырып осы сөздерді оқыды.

	Əскери өмір кез келген адамның бойындағы нəзіктікті оята алады. Күндіз-түні шаң жұтып жүрген адам туған үйдің дəмді тағамы мен жылы төсегін еске алмай тұра алмайды. Офицерлердің бұйрығына үйреніп кеткен адамның ойына ананың «айналайын» дегені оралғанда, көзінің жасын бір сығып ала жаздайды.

	Мына бір өлеңді сонау күнгі төбелестің алдында жазыпты. Өзіне ұнап отыр. Жаман емес сияқты.



	«Мұңайғаным, ұзақ түн сарылғаным –

	Сарғайып, бір өзіңді сағынғаным.

	Алақанда тұрғандай көрініп ең,

	Уысымнан кеттің-ау, шығып, жаным.

	Айырылып қалдым-ау, Балым, Жаным!»



	Əділханның да бір жылдық əскери мерзімі түгесілген еді.

	Сонау бір көктемде дедтармен төбелесіп, лазаретке түсетінде Сағдат екеуі бір палатада он бес күндей жатты. Айтпаған əңгімелері қалмаған шығар. Əскерден соң бірін-бірі тауып алмақ боп тарқасты. Əділханды ауруханадан шығарған. Бірақ өзі ойлағандай гауптвахтаға жіберген жоқ. Бөлім командирі шақырып алды да, оңаша сөйлесті:

	– Қал қалай, террорист?

	Көңілді отыр екен. Лазаретте жатқанында екі-үш рет келіп, айқайлап кеткен. Ендігі қылығы мынау. Əділханның есіне осы кісіні алғаш көргені оралды. Ант қабылдаған соң, осы бөлімге түскен. Жасы отыздардағы старшина тізім бойынша түгендей бастады.

	– Ержанов Əділхан!

	– Мен! – деді Əділхан!

	Старшина басын тізімнен көтерді де, Əділханды жанына шақырды.

	– Сенің атың Əділхан ба? – деді жақындай бергенде.

	– Так точно!

	Шапалақпен жақтан шарт еткізіп бір тартты.

	– Менің де атым Əділхан!

	Бөлім командирі Əділхан Мыңбаевпен қатардағы жауынгер Əділхан Ержанов осылай əскердің ақымақ əзілімен танысқан еді.

	Енді сол Мыңбаевтың алдында тұр.

	– Отыр, ей. Неменге қақиып тұрсың.

	Əділхан үндеместен қарсыдағы орындыққа келіп отырды. Мыңбаев көзін сығырайтып жымиып қойды:

	– Қалай жағдайың? Жазылдың ба? Террорист?! Əділхан басын изеді.

	– Гауптвахтаға бармайтын болдың. Бəрін шешіп қойдым өзім. Басқа ротаға ауысасың. Старослужищийлер кеткен соң, өз ротаңа қайта барасың. Жарай ма? Бар, кете бер.

	Мыңбаев қызмет жолында тез өсіп келе жатқан адам деп еститін. Тек былтырғы жылы бөлімінде бір бала асылып қап, бір саты төмендеп қалған екен. Кейін қайта көтерілді. Əділханның жағдайы жоғары жаққа белгілі болып қалса, беделіне тағы нұқсан келуі мүмкін еді. Сол себепті де ың-шыңсыз бəрін бітірген болуы керек.

	Əділхан сөйтіп гауптвахтадан құтылып кеткен. Бір жарым айдай төртінші ротада болды да, кейін өз ротасына қайтты. Жігіттер батырды қарсы алғандай күтіп алды. Бұрынғыдай емес, енді «дед» болып, бастарына біраз еркіндік тиген. Шағын қылып дастархан да жасады. «Молодойларға» мақтанышпен таныстырды. Солайша əскердегі қызмет қайта жалғасып кеткен.

	Бір жылдың ішінде аз қызық болған жоқ. Лазаретті көрді, гауптвахтаға да түсе жаздады. Түрмеден қашпақшы болған тұтқынды да ұстады.

	«Зэктердің» əңгімесін де тыңдады. Алты айдан асқаннан кейін түрмені күзетінен қылмыскерлерді таситын отрядқа ауысты. Ондайларды əскерде канвой дейді. Канвойлыққа денесі тəрбиеленген, спортқа бейімі бар жігіттерді ғана алады. Оның үстіне «молодой» кезден бастап қана қабылдайды. Алты ай өткеннен кейін канвойлыққа ауысқан жалғыз Əділхан ғана екен. Əділхан бұл жерде де Мыңбаевтың қатысы бар шығар деп топшылаған.

	Канвой боп жүріп, Əділхан қылмыскерді қарумен күзетіп Балқашқа, Қарағандыға барып қайтты. Офицерлердің де, қатарластарының да алдында абыройы төмен болған жоқ. Қайтарда əскери өмірді қимай қалды. Əсіресе бұрынғы өзінің взводындағы жігіттермен қоштасу қиын болған. Қайтатын уақыт жақындағанда канвойлар мен бөлімдегі жігіттер бір казармаға жиналды. Əділхан бұрынғы сегізінші ротасына барып, жігіттермен отырды.

	Бір облыстан келгендерімен кейін де кездесер, ал республиканың басқа түкпірлерінен келген балалармен бұдан кейін кездесуі неғайбыл. Қостанайлықтардың кетуіне екі сағат қалды деген кезде барлығы қосылып, гитарамен əн айтты. Бірінің сырын бірі жақсы біледі. Бір жыл бойы сыр шертіскен жігіттер. Қосыла шырқалған əн бəрінің жан дүниесінен шыққан үн сияқты. Ешқайсы ештеңені ойлар емес. Жүректерін қуаныш пен қимастық кернеп, көңілдері алабұртып отыр. Соңғы сəтте бірге болып қалғылары келеді, соңғы рет бір əн шырқап қалсақ дейді. Бірақ əр нəрсенің соңы бар. Сонысымен де тəтті.

	Жауынгерлік өмірде ең қызықты екі күн бар: бірі – əскерге бара жатқан, екіншісі – үйге қайтып келе жатқан күн. Алғашқысы толқу мен қорқыныш, ынтығу мен асығу араласқан сапар. Кейінгісі болса, сағыныш пен қуаныштан, абырой мен мерейден тұрады.



	***



	Астана-Қостанай пойызы ырс етіп барып тоқтады. Алматыдағыдай емес, перронда адам аз. Желтоқсан айының басы болса да, қар əлі түспепті.

	Бұршақ аралас жаңбыр жауып тұр. Əділхан сұр етігін шылп-шылп еткізіп, вокзалға қарай жүре бергенде алдынан Данияр шықты. Жылы жымиып, құшағын жайып, қарсы келеді!

	– Қалай жағдайың, дембель?!

	Əділхан күлімсіреп барып досын құшақтай алды.

	– Қалай енді жағдайың? – деп сілкіп қалғанда барып:

	– Жақсы, жақсы, – деп жəне жымиып қойды.

	Данияр машина алыпты. Екеуі соған мініп Даниярдың үйіне барып бір шай ішті де, туған жерге қарай шығып кетті.

	Жол бойы Данияр елдің əңгімесін айтумен болды. Əділхан көп сөйлеген жоқ. Басын изеп қойып, күлімсіреп отырды.

	– Немене, үндемейтін болып қалғансың ба? Қорықпа, бұл жақта сені ешкім ұрмайды, – деп досы бұған тиісіп қояды.

	– Е-е-е, братан, ұрғаннан қорықпайтын болдық қой, – дейді Əділхан.

	– Айтпақшы мұрының қисық болған саған жарасады екен!

	Данияр баяғы қалпы. Қарқылдап күліп алады. Адамға тиісе сөйлейді. Дала да сол қалпы сияқты. Жаңбыр жуып тұрған терезенің əр жағында алаңсыз көсіліп жатыр. Ештеңе өзгермеген секілді.

	– Сим-картамды қосайыншы? – деді Əділхан.

	– Бəрібір қазір байланыс жоқ қой. Ауылға барғаннан кейін қоспасаң.

	– Айтпақшы солай екен ғой.

	Əділхан жүзін бұрып, терезеге қарады.

	– Əділхан, – деді бір мезгілде Данияр, жұтынып алып. – Мен кейінгі кезде Айтолқынмен хабарласып жүрмін. Əбден таныс болып алдық өзі…

	Əділхан ұйқыдан оянған адам құсап мағынасыздау көзбен досына қарады. Ол болса:

	– Балжан айырылысып кетіпті, – деді жолға қарап отырған күйі, – Екі-үш айдай болып қапты.

	Жаңбыр жауып тұр. Машинаның терезе сүрткіші ғырт-ғырт етіп, суды сүртіп əлек. Жол бұралаң-бұралаң етіп созылып жатыр. Шеті көрінер емес.



	***



	Қалалық мəслихат төрағасының үйінде кішігірім той болды. Жалғыз ұлы əскерден келіп жатыр.

	Əкесінің əріптестері төргі бөлмеге жайғасты. Ауданның, селолардың əкімдері, орынбасарлары. Өзара сыпайы ғана сөйлесіп, көп дуылдаспай отыр. Қалған қонақтар да сол бір топқа ұнамай қалмайық дегендей, дабырлап сөйлеп бара жатқандарын түртіп қап, етектерінен тартып, тежеп отыр. Тек қызыңқырап қалған бір-екеу кезек-кезек кеп, Əділханның бетінен сүйіп, ақылдарын айтып, қояр емес:

	– Дұрыс, бота. Бота? Дұрыс! Өмірде бəрін көру керек, əскерді де, оқуды да. Дұрыс, – деп арқасынан қағып біреуі кетсе, екіншісі:

	– Маладес! Мен қиындықты көп көрдім… Адам болған соң, сыйласу керек. Солай ма? Дұрыс па менікі? І-і-і. Мені мас деп тұрған шығарсың, мен мас емеспін. Давай, тойла! Іш! Ішесің бе? Əкеңе айтпайм, қорықпа, – деп қарқ-қарқ күліп, бетінен былш еткізіп сүйіп, ол кетеді.

	Папасы мен мамасы ерекше қуанып жүр. Өкпе-реніштері тарап кеткен екен. Қайта тағы ренжітіп алмайықшы дегендей, асты-үстіне түседі.

	Түнге қарай көрші ауылдағы апасы Гүлжан мен жездесі де келді. Əділханның көңілі сонда ғана жадыраған. Жараса қалған Əділхан мен Гүлжанға «ағайынды қоңыр қаз» деп күліп жатқан ел де сүйкімді көрініп кеткендей.

	Кісілер тарқаған соң, Əділхан өзінің бөлмесіне барып, салынған төсекке жатып қалды. Сол баяғы бөлме. Көрпесі мен жастығы да сол. Бəрі сол қалпы. Бір бөтен нəрсе болатын болса, ол – Əділханның өзі сияқты.

	Есікті ашып, ішке Гүлжан кірді. Баяғы əдеті бойынша Əділханның жанына кеп отырды. Мектепте оқып жүргенінде таңертең осылай отырып оятатын.

	– Кісілер кетті, – деді отырған соң. Əділхан үндеген жоқ.

	– Қазір біз де кетеміз. Таңертең жұмыс. Бұйыртса жұма қайтып келерміз. Біраз боласың ғой, иə?

	– Жоқ, екі-үш күн болып, кетсем бе деп ойлағам.

	– Кеткені нес? Қайда барасың?

	– Алматыға.

	– Болмайды, Əділхан. Тым құрығанда бір жеті үйде бол. Жауап бола қоймады.

	– Өзің білесің ғой енді.

	Арада зілдей үнсіздік орнады.

	– Əділхан, папа мен мама бір жыл бойы сені уайымдаумен болды. Аман келе ме деп бір уайымдайды, ренжіп кетті ме деп тағы уайымдайды. Шынымды айтсам, мен сені əскерден кейін келмейтін шығар деп ойлағам…

	– Өзім де келмей-ақ қойсам ба дегем.

	Гүлжан пыс-пыс етіп, мұрынын тарта бастады.

	– Мама маған айт деп еді… Ана қызға үйленсе, үйлене берсін. Енді өзі білсін дейді.

	Əділханның көзі жасқа толып кетті. Тамағын өксік бітеді.

	– Мамаға айт, – деді содан соң, – Ол қызды алып қашып кеткен.

	– Білеміз.

	Əділхан жалт қарады:

	– Қайдан білесіңдер?

	– Маманың төркінінен бір жігіт алып қашты ғой. Айырылысып кеткендеріне біраз болды.

	Əділханның басы ауыра бастады. Дың-дың етеді. Өзінің тағдыры өз еркінен тыс жүріп бара жатқанын ойлады.

	– Мама ол қызды сыртынан көріпті, – деді бір кезде Гүлжан, – жазда ауылына барып келген, сол жолы…

	– Жарайды, мен ұйықтайын. Ол қызда енді менің де шаруам болмасын, сендер де мазаламай-ақ қойыңдар.

	Гүлжан орнынан тұрып, шығып кетті.

	Əділхан көрпенің астына кіріп, бүктетіліп алды. Қорғансыз сəби секілді.

	Балжанның да өмірі ойрандалған екен. Енді не болады оның жағдайы? Неге олай болды? Неге Əділхан оны ала алмады? Бар кінəсі жетім болғаны ма еді? Жоқ, əрине, мəселе онда емес. Əділханға ата-анасының рұқсат бермей қоюы тіпті де Балжанға байланысты емес болар. Басында «үйленбейсің» деп бір айтып қойды да, одан соң сөздерінен қайтқылары келмей қалған шығар. Баяғы асханада шүйліккен «дед» сияқты. Адам өзінің қателігін түсіне қойғаннан гөрі соңына дейін қасарысқанды тəуір көріп тұратын əдеті ғой. Неге сөйтеді екен?!

	Бір жағынан папасы мен мамасына да жаны ашиды. Осы бір жылдың ішінде екеуі де əжептəуір егде тартып қалған сияқты…

	«Балжанды ал» дейді. Қалай алады оны. Папасы мен мамасы келінім деп қарар, бірақ басқа туыстары… Олар «байдан қайтқан қатын» демей қоя ма? Ойлаудың өзі қиын.

	Оның үстіне Балжан бұған шыға ма өзі? Тұрмыстан қайтқан екен деп қалай болса солай қарамау керек шығар.

	Бірақ сонда да. Қалай үйленеді Балжанға. Қанша дегенмен біреуге бұйырды ғой. Аз уақыт болса да біреудің меншігі болды… Бірақ, бала көтермеген-ау…

	Əке-шешесіне де ренжи алмайды. Ол кісілер де өкінеді…

	Лазаретте жатқандағы Сағдаттың бір əңгімесі есіне түсті. Оның əкесі арақтан қайтыс болған екен.

	– Көзімнен бір тамшы жас шыққан жоқ, – деген Сағдат, – елдің бəрі жылады. Анығында соның бəрі күн құрғатпай арақ ішіп жүретін адамның тірі жүргеннен гөрі өлгенін дұрыс көретін. Бірақ өп-өтірік жоқтады.

	Мен оның алдында əкемді өзім-ақ өлтіріп тастағым келуші еді. Түннің біруағында шешем екеуімізді талай қуып шыққан. Бір-біріне айтпайтын сөздері қалмайтын… Сөйтіп, мен тоғызыншы сыныпта жүргенде əкем қайтыс болды. Енді шешем екеуіміз бақытты өмір сүретін шығармыз деп ойлаппын сол кезде.

	Бірақ олай болмады. Сүмелек болса да, нақұрыс болса да, əкенің аты əке екен. Еркектің аты еркек екен. Құдай оңдағанда, шешемнің жасы мосқал тартып қалған еді. Əйтпесе, жесірдің күнін өзің де түсінесің… Содан не керек, əкемнің қадірін о дүниеге кеткен соң бір-ақ түсіндім. Ол тірі кезде көңілді, бақытты күндеріміз де болғанын ұқтым.

	Бірде əкем екеуіміз отынға барғанбыз. Ауыл шетіндегі өртенген тоғайдың ағаштарын кесіп, Газ-53-ке тиедік. Машина əкемнің өзінікі еді. Ол сонымен табыс табатын.

	Ағашты толтырып алған соң, отырып, үйден əкелген дорбаны аштық. Айранды құйып, май жағылған нанды ортаға қойдық. Əкем бала күнінде өзінің ағаларымен ағашқа келгенін айта бастады. Өзінің əкесі, менің атам туралы да айтты. Мен «əке, осылай арақ ішпей жүрші, адам құсап өмір сүрейікші» дегім келді. Бірақ əкем сау болғанда батып ештеңе айта алмайтынмын. Үндемей тыңдадым да қойдым.

	Жүрек жалғап алдық та, жолға шықтық. Ойға қарай жүйткіп келе жатырмыз. Машинаның тежегіші істемеуші еді. Оның үстіне жүк тиелген, екпін қатты. Бір мезгілде сонадайдан екіге айрылып жақан жолдың шеті көрінді. Тіке кете берсек, орға түсетін түріміз бар. Менің зəрем ұшып кетті. Бұны неге алдын ала ойламаған деп əкеме қарадым. Сөйтсем, ол кісі біліп отыр екен. Жылдамдық өзгертетін құрылғыны қыр-р-р еткізіп, артқы жылдамдыққа бір-ақ салды. Машина сырғи тоқтады. Мотор сөне бергенінде бірінші жылдамдыққа қайта ауыстырып, гүр еткізді де, оңға бұрып, ештеңе болмағандай жүріп кетті. Əкеме бала боп, бір сүйсініп едім сол жолы.

	Шіркін, шалдуарлығым-ай, сол əкемнің қадірін біле алмадым ғой. Тірі күнінде қадірлей алмағаннан кейін, о дүниеге аттанып кеткен соң, кеш болып қалады екен, – деп Сағдат, ауыр күрсініп, əңгімесін тəмамдаған еді. Əділханның ойына осы əңгіме оралған кезде күні бойы өзінің қас-қабағын аңдып, асты-үстіне түскен əке-шешесі көз алдына елестеді де, жүрегі езіліп кете жаздады.

	Шалқасынан түсіп жатты да, өмірінің кейінгі кездерін есіне түсірді. Студенттік ғұмырының соңғы жылында Балжанмен танысты, сол жылы қыстың басында əскерге кетті. Сонда жүріп Балжанның күйеуге шығып кеткенін естіді. Енді қайтып келсе, ол айырылысқан екен. Ата-анасы болса сол қызды алсаң, ал деп отыр. Жəне де мамасы Балжанды көрген.

	Осының бəрін ойлаған кезде Əділхан өзін ескегі жоқ қайыққа мініп, мұхиттың ортасында жүзіп бара жатқан адамдай сезінді.



	***



	Ауылға үш күн, Қостанайдағы Даниярдың үйіне екі күн қонып, Алматыға жүріп кетті. Пойызға мінетін күні аппақ болып қар жауды. Арқада қар ерте түсуші еді, биыл біраз кешіккен екен.

	Əділхан Алматыға барып не істейтінін əзірге шеше қойған жоқ. Əйтеуір, сондағы əкесінің інісіне хабарласып, оның жалға беретін үйі бос тұрғанын білді, соған барып тұрмақ. Осыдан екі жылдай уақыт бұрын ағасы суын жөндеп бер деп, осы пəтерге жұмсап еді. Онда кім тұрып жатқанын сұрамастан барып, есікті қаққанда аққұба жүзді, бойшаң қыз есікті ашып, жіңішке қасын көтере таңғалып қарап еді-ау. Əр жағынан қараторы, үнемі күлімсіреп, жұртты да күлдіріп жүретін тағы бір қыз келіп, бұның кім екенін сұраған. Əділхан сол жолы ағасының пəтерінде Балжан мен Айтолқын деген екі қыздың тұратынын біліп қайтып еді…

	Пойыз үйреншікті сүрлеуімен жүйтки берді, жүйтки берді. Ішіндегі адамдар машинистке үнсіз бағынып, вагонның ішінен шықпай, тұтқын құсап отыра берді. Уақыты жеткенде түсіп қалатындарын ғана біледі.



	***



	Алматыға келген соң, ағасының өз үйіне барып түсті. Бұл уақытта жаңа жылдың қарсаңы деп, адамдар мерекеге қызу дайындық үстінде жүрген. Оның үстіне келе жатқан қысқы Азиада ойындары бар. Оған деген əзірлік өз алдына қызып жатыр. Құрылыс, жөндеу жұмыстары. Қаланың жолдарын кеңейту үшін, тіпті жол ортасындағы кей аллеяларды да алып тастапты. Жол бойындағы бағаналарды да суырып, əрірек апарып қайта орнатқан. Соның бəрі көлік кептелісін азайту үшін жасалып жатқан көрінеді.

	Əділхан желтоқсанның орта кезінде барып, баяғы Балжандар жалдаған, енді өзі тұратын үйге барды. Жақындаған сайын жүрегі атқақтап, мазасы қашып келе жатты. Үйдің алдына келгенде демін алып, сəл тұрды. Шеткі кіреберіс есіктің жанынан дүкен ашылыпты. Бұрын жоқ тұғын.

	Балжанды күткенде отыратын орындығын алып тастап, жаңасын қойыпты. Естеліктердің көмескіленетіні секілді, сол уақытқа куə болған заттар да осылай өзгеріп, қимасыңды ұмыттыруға атсалысады екен.



	***



	Əділхан үш-төрт күндей қала кезіп жүріп, жұмыс тапты. Өзінің мамандығы бойынша емес, кез келген есеп білетін адамды ала беретін жұмыс. Ақша айырбастау пунктіне кассир боп орналасқан. Күндіз демалады да, түнде жұмыс істейді. Кешкі алтыдан бастап, таңертеңгі тоғызға дейін. Келген адамдарға долларды теңгеге, теңгені долларға немесе еуроға айналдырып береді.

	Күндіз үйде болғанда түнгі ұйқысы шала болғандықтан, көбіне ұйықтайды. Одан қалса, теледидар көреді, кітап оқиды. Көшеде кітап сатып отыратын орыс кемпірлерді біраз жарылқайтын түрі бар. Балалары тастап кеткен байғұстар, социалситік республиканың комсомолы боп жүргенде жинаған кітаптарын елу теңге, жүз теңгеге сатады. Күнкөріс үшін емес шығар. Өйткені бəрінің де үйлері бар екені анық. Иттері мен мысықтарына жарнамада көрсететін тамақты алу үшін болар, мүмкін. Оның үстіне үйде отырғанда іштері пысады.

	Бүгін Мопассанның «Өкініш» деген əңгімесін оқыды. Өмір бойы досының əйеліне ғашық болып өткен адам туралы екен. Əсерлі əңгіме. Сол шарасыз кейіпкерге Əділхан өзі ұқсайтын да сияқты… Бірақ, бір қызығы, əңгімеде адалдық, ұят деген мəселе мүлде қозғалмаған. Тек махаббат, құмарту, өкініш қана.

	Əділхан өзінің жағдайын ойлады. Келгелі Айтолқынға əлі хабарласқан жоқ. Балжанның қайда жүргенін білгісі келген. Бірақ əрекет жасай алар емес. Уақыт өтіп барады. Шешім əлі қабылданған жоқ. Мопассанның кейіпкеріне ұқсап, қартайғанға дейін осылай жүре берер ме екен, кім білсін.

	Жаңа жыл да кеп жетті. Бұл кезде Əділханның кассир боп жүргеніне он күннен асқан. Арқалықтағылдар жаңа жылды қарсы алуға шақырып еді, Əділхан жұмысын сылтауратты. Анығында, жұмысы болмаса да бармас еді. Тура отыз бірінші желтоқсан күні түнгі кезекке жұмысқа шықты. Сол күні қапалақтап қар жауды. Елдің бəрі білгендерінше думандатып жүр. Ақша айырбастау пунктіне келушілердің қарасы аз. Тəртіп бойынша сағат бірде ұйықтап, таңғы алтыда тұру керек. Бірақ Əділхан түнгі он бірдің кезінде жатып қалды. Жарықты сөндірмей қисайды. Біреу-міреу келіп, терезені қақса, тұрармын деген. Сол жатқаннан түнгі үште оянды. Тұрып, жарықты өшіріп, қайта жатты.



	***



	Адам бір меңіреу сарынға түсіп алса, содан шыға алмай, мең-зең болып, жүре береді екен. Əділхан сондай күйде жүр. Мектепте, университетте бірге оқыған достары хабарласып тұрады. Əскердегі жолдастары, оның ішінде Сағдат та аңда-санда қоңырау шалып қояды. Əке-шешесі, апасы да хабар үзбейді. Бірақ бəрібір жабырқай береді. Кейде өзі асылық етіп жүргендей көрініп кетеді. Ондай да іштей тəубесін айтып қояды. Сөйтеді де, қайтадан сынық көңіл халге түседі.

	Алматыға алғаш келген кезінде осындағы достары шақырып, биллиярд ойнап, кафеге де барып қайтқан. Сол күні тастаяқта онша жолы болмады. Бұл ойында көтеріңкі көңіл күй, ерекше шабыт болмаса, қол жүре қоймайды. Жайшылықта гүрс етіп кіретін тастар, қораның есігіне кірмей қашқан тауық құсап, түспей қояды.

	Биллиярд ойнап жүргенде жігіттердің біреуі машинасымен шығып кетті де, бір топ қыз ертіп келді. Өздерінің таныстары екен. Біреуін арнайы Əділханға дайындаған сияқты. «Екеуің ойнаңдар, біз мына столда ойнайық» деп бəрі мəймөңкеледі де қалды. Бірақ жігіттер сөйлеп, қыздар күлген сайын Əділханның бойын бір бойкүйездік билей берді. Ақыры қызбен жөндеп сөйлескен де жоқ.

	Кафеге барғанда да бұрқыраған темекі түтіні мен жарқ-жұрқ еткен түрлі-түсті жарықтың арасында үнсіз жымиып қана отырды. Түн ортасы ауғанда жігіттер қыздарды өзара бөлісіп те алған.

	«Вечер» жасаймыз деп, алдын ала жалдап қойған пəтерге аттанбақ болды. Əділхан қыздан кешірім сұрады да, жігіттердің ренжігеніне қарамастан, үйіне қайтты. Сыланып жатқан түнгі Алматының машинасы көп, адамы жоқ жолын жағалап жүріп кетті.



	***



	Қаңтар айының ортасы болған. Қысқы Азиада ойындарының басталуына санаулы күндер қалды. Əділхан сол азиаданы ерекше күтіп жүр. Қысқы спорт ойындарына қатты қызықпаса да, тезірек болғанын қалайды. Алматы мен Астанада өтетін болған соң, қалай болар екен деп іштей толқып та жүр.

	Сонау бір жазда, Балжаннан айырылған түні көрген түсі кешеден бері есіне түсе берді. Ерлі-зайыптылар секілді сөйлесіп еді сол түсте. Əділхан оянып кетсе, Балжан төсектен тұрып барады екен. Бұл қайда бара жатқанын сұрады. Əрі қарай көмескі, түсініксіз. Дегенмен сонда да тəтті. Қысқа болса да, əр жағы бұлдыр болса да ерекше тəтті. Бірақ өмірмен үйлеспей қалғаны соғұрлым ауыр болды.

	Кісінің ішінде тағы бір кісі отыратын болар, негізінде. Өйткені адам өзін өзі керемет алдайды ғой. Əлденені істемеймін деп шешеді де, шынымен істемейтін адам құсап біраз уақыт өткізеді. Бірақ іштей сол нəрсені істеуге дайындалып та жүреді. Содан уақыты келгенде кенеттен ой келгендей, сол істі жасап кеп жібереді.

	Əділхан да тура сөйткен еді. Балжанның бұрынғы номеріне қоңырау шалып көрмек болды. Бұрын əскерге кетерде хабарласа алмағанын есіне алып, «бəрібір сөніп тұрған шығар, номерін əлдеқашан ауыстырып жіберген болар» деген оймен, номерді терді де, жасыл бұдырды басты. Бірақ «телефон сөндірулі» деген оператор дауысының орнына «Қайрат күші тасқан…» деп басталатын, азиада ойының ұраны шырқала жөнелді. Қоңырау барып тұр. Əділхан дереу қызыл бұдырды баса қойды. Демі бітіп қалған. Жүрегі кеудесіне сыймай барады. Қорқыныш па, қуаныш па? Өкініш емес екені анық, əйтеуір. Абырой болғанда, өзінің бұрынғы номерінен емес, Алматыға келгенде сатып алған жаңа номерінен соқты. Сондықтан қазір бұның кім екенін білу үшін Балжан өзі хабарласуы мүмкін. Онда телефонды алмай-ақ қою керек шығар.

	Балжан хабарласпады. Енді Əділханды жаңа уайым биледі. Мүмкін бұл номерді Балжан емес, басқа біреу ұстап жүрген шығар. Кім біледі, бұрынғы күйеуінде қалды ма екен… Осы тақылеттес ой келген сайын, Əділханың өңешінен у іспетті бір нəрсе құйылып кетеді де, кіндік тұсына барып бір-ақ тарайды. Сөйтеді де, бүкіл денесін сал етіп тастайды. Қазір де солай болды.

	Əділхан енді хабарласпай-ақ қою керек деп шешті. Əлі дайын емес сияқты. Сөйлесе қалғанда не дейді. Сол кезде қандай дəрменсіз болса, қазір де сондай. Ол кезде алабұртқан көңілінен басқа ештеңесі жоқ еді, енді қазір… Қазір неге қорқақтай беретінін өзі де түсінбейді. Əке-шешесі қолдап отыр, Данияр мен Сағдат та «Балжанмен сөйлесіп көр, ыңғайы келсе, ал дейді». Басқа достары Балжанның тұрмысқа шыққаны туралы білмейді де…

	Екі күннен кейін өз номерінен хабарлама жазды.

	«Сəлем. Номеріңді əлі өзгертпеген екенсің. Қалың қалай?»

	Хат кетті. Ал, азап басталды дерсің. Осы уақытқа дейін ойланғаны аздай, енді «дұрыс істедім бе, жоқ əлде бұным қате болды ма» деп дегбірі қашты. Уақыт өтер емес. Жауап та жоқ.

	Негізі жауап келмеуі де мүмкін. Өйткені, Балжан бұған кіріптар емес.

	Расында да солай. Тым сенімді болуға да болмайды.

	Əділхан шарасыз еді.

	Жауап енді келмес деп ойлай бастағанында, келді əйеуір. Зарықтырып, ертесіне бір-ақ келді.

	«Сəлем. Аман-есен келгеніңе қуаныштымын». Болды. Басқа ештеңе жоқ.

	Əділхан хатты қайта-қайта оқыды. Əдеп сақтап жауап жазды ма, жоқ əлде ол да өзі секілді толқып, əбден ойланып, əр сөзін қайта-қайта оқып жөнелтті ме екен. Айналып қана кетейін-ай, өзінің жағдайын ойлап, жылап та алған шығар. Əділхан екінші хатын жазды:

	«Балжан, мені кешір. Менің əлсіздігімді кешір. Мен үшін сен баяғы Балжансың. Рұқсат етсең, хабарласып тұрайын».

	Бұл жолғы жауап тіпті кешікті. Əділхан минут сайын телефонына үңіледі.

	Бір күн өтті.

	Ертесіне біршама сабасына түсті. Бірақ көңіл күйі біржола тұнжырап қалған. Тіпті құлазып барады.

	Үшінші күн дегенде шыдамай екінші хатты жазды:

	«Балжан, егер мазалама десең түсінемін. Енді хат жазбаймын. Қайда болсаң да, аман бол. Керек боп жатсам, кез келген уақытта хабарласа бер».

	Болды деп ойлады Əділхан. Енді ештеңе де болмайды. Үміт жоқ. Болуы мүмкін емес те еді. Неге үміттенгенін. Басы босаса болды, Əділханға жүгіріп келуі керек пе екен сонда? Болды. Тəмам бəрі де.

	Əділхан өзін қанша көндірмек болса да, есінен Балжан бəрібір кетпей қойды. Бұрынғы кездерін есіне алды. Əділхан сабағынан ертерек шығып, Балжанның колледжіне баратын. Күтіп алатын да, екеуі жаяулап үйге қайтатын. Жол бойы əңгіме-дүкен құрушы еді. Сол əңгімелерінің кейбірі, ілеуде біреуі болмаса, көбі есінде жоқ. Тіпті не айта бергендерін түсінбейді. Əйтеуір тоқтамай əңгімелесетін. Əрине, көбіне, сөйлеуші – Əділхан болатын. Балжан əдеті бойынша ойланып барып, байыппен ғана сөйлейтін. Бірақ сырлы əңгімеге келгенде керемет шешен болып кетуші еді. Жəне дауысы қандай. Кітаптарда айтылатын сыңғырлаған дауыс емес. Бірақ жағымды, əуезді, мақпал дауыс.

	***





	Қысқы Азиада ойындары басталғанына бүгін екінші күн. Алғашқы сəттен бастап-ақ Қазақстан жақсы нəтиже көрсетіп жатыр. Ауа райы ғана кішкене қолайсыздау болып тұрғаны. Күн жылып, қар еріп жатыр. Қаланың іші қарайып қалған. Адамдар көшеге не киіп шығарын білмей əлек. Қонақтарға да қиын болған шығар.

	Əділхан əдеті бойынша жұмыстан келіп, шайын ішіп, төсегіне жатты. Осы күнтəртібіне əбден үйіреніп алды. Күндіз де, түнде де бос уақыты жоқ. Оның үстіне қазір демалыссыз істеп жүр. Демалуға өзі де құлықсыз.

	Оятқышты күндізгі үшке қойып, ұйықтап жатқан. Бір мезгілде телефоны дыз-дыз етіп қою берді. Лездің арасында үш болып қалды ма деп, ерініп барып, босаға жақта жатқан телефонын қолына алып еді, смс-хабарлама екен. Жүрегі зу ете қалды. Ұялы телефоны қарапайым, ескі еді, хаттың кімнен келіп тұрғанын көрсетпейді. Бірақ сонда да əлденені сезе қойды. Демін тартып тұрып, жоғары жақтағы бұдырды басты:

	«Сəлем. Сенің хаттарыңа жауап жазатын мүмкіндік болмады. Қазір немен айналысып жүрсің? Жағдайың қалай?»

	Бұл – Балжаннан келген хат еді.

	Əділхан не ойларын білмеді. Əйтеуір қуанып тұрғанын сезді. Басқаны түсінуге шама жоқ. Бірден жауап жазбақ болды. «Сəлем» деп жауабын бастай берді де, ойланып қалды. Балжан бір жұма күттірді, енді өзі тым болмаса екі-үш күн күтсін деп шешті. Сөйтті де, не деп жауап жазарын, кейін қоңырау шалса, не туралы сөйлесетінін ойластыра бастады. Өзімен өзі күлімсіреп қояды. Ұйқы жайына қалған. Тұрған жерінде мағынасыз, жүйесіз қимылдар жасап, «билеп» алды. Жуынатын бөлмеге барып, айнаға қарады. Шашы өсіп кетіпті. Сақал-мұрты да қарайып біліне бастаған. Кейінгі кезде жұмысқа ыңғайланып қана киініп жүргенін ойлады. Əскерден келгелі киім де алмапты. Есіне бір «зэктің» айтқаны түсті. Балқаштан Қарағандыға пойызбен сотталғандарды алып бара жатқанда ішіндегі қартаңдау біреуі Əділханға қарап отырып: «Ей, братишка», – деген. Əділхан естімеген адам құсап отыра берді.

	– Жасың нешеде?

	Əділхан артық сөйлесуге ерінетін əдеті бойынша жауап қатқысы келмей, тағы үнсіз қалған.

	– Сенің əкеңдей адаммын ғой, жауап бермейсің бе, – деді содан соң «зэк».

	– Жиырма үштемін, – деді Əділхан енді сөйлемеуге ыңғай таппай.

	– Жиырма үш? Өзіңді өмір біраз «таскать» етіп тастаған сияқты ғой.

	«Зэк» қыр-қыр етіп, күліп алды. Содан кейін өзінің жас кезінде қандай болғанын, қалай дүрілдетіп жүргені туралы ұзын-сонар əңгіме айтып кетіп еді.

	«Зэктің» сол сөзі есіне түсті де, Əділхан соңғы бір-екі жылда шынымен де біраз «таскать» етіліп үлгергенін ойлады. Өмір өзі осылай сүйреп тастайды екен ғой…

	«Екі-үш күн емес, бір күн күттірсем де жетер» деп ойлады содан соң Əділхан сақалын алып тұрып. Алғашқы хатты қалай жазатынын тағы ойластырды.

	Сақалын алып, жуынып-шайынып болған соң ойын қайта өзгертті.

	Балжан күттірсе, оған жарасады. Өйткені, ол – қыз. Ал бұған не жорық?

	Терезенің табандығында тұрған телефонын қолына алды. Қимылында асығыстық бар. Жаза бастады:

	«Сəлем. Алматыдамын. Əзірге ақша айырбастау пунктінде істеп жүрмін. Бəрі жақсы. Өзің қайдасың? Оқуың не болды?».

	Жазды да, жіберместен бұрын қайта оқыды. «Мамаң қалай?» деген бір сөйлемді жəне қосты да, Балжанның номеріне жіберді. Хат кетті.

	Əділхан енді жауапты күтпеу керек деп ұйғарды. Тағы да екі-үш күн күттіруі мүмкін. Сондықтан текке қиналып қалмау керек. Орнынан тұрып, тамақ істемекші болды. Асүйге барып, жуаны алып, сыртын арши бастады. Əлдебір əуенді ыңылдап айтып жүр. Пышақ алған кезде суырманы билеп ашып, сарт еткізіп қайта жаба салды. Ара-арасында үстел үстінде тұрған телефонға қарап қояды. Жауап келіп қала ма деген үміті үзілер емес.

	Балжан да көп қинай бермейін деген болуы керек. Жауапты бұл жолы тез қайтарды. Əділханның жуасы қуырылып жатқанда мынадай мəтіндегі хат келді:

	«Қазір Тараздамын. Тəжірбиеден өтіп жүрм. Мамамның жанында.

	Бұйыртса, биыл диплом аламын ғой».



	***



	– Жұмыстан келе жатырм. Бүгін практикаға бармадың ба?

	– Жоқ, бүгін бармаймын.

	– Мамаң жұмыста ма?

	– Иə.

	– Не істеп жатсың?

	– Қағаздарымды реттеп жатқам.

	– Таңертең хабарласайын дедім де, ұйықтап жатыр ма дедім.

	– Нешеде?

	– Сегіз жарымның кезінде.

	– Мен сегізден бері ояумын.

	– Онда хабарласуым керек екен.

	– Қайда қойып ем…

	– Не дейсің?

	– Жай бір папканы таба алмай жүрмін. Өзіммен өзім сөйлесіп…

	– Не дейді енді?

	– Кім?

	– Өзің? Қайда қойдың дейді папканы?

	– Кетші бар…

	– …

	– Кеше хоккей көрдің бе?

	– Жоқ. Бірақ естідім. Төбелес болды дей ме?

	– Иə.

	– Сен хоккей көресің бе не?

	– Енді Қазақстан ойнап жатыр ғой.

	– Мен үйге жеттім.

	– Дұрыс.

	– Енді шай қою керек. Ыдысты да кеше жумай кетіп ем.

	– Болмайды ғой олай.

	– Енді, амал жоқ. Өзің келіп, реттемесең…

	– …



	***



	Əділхан жаңалықты үйіне Гүлжан арқылы жеткізбек болды. Даниярларға айтып қойды. Жаз шығып, Балжан дипломын алса, алып қашып бармақ. Оған дейін папалары жақсылап дайындалар.

	Енді Балжанның Алматыға келер уақытын күтіп жүр. Көктемнің соңында келіп, тəжірбиесі туралы есеп беруі тиіс. Оған дейін бір жарым айдай уақыт бар.

	Күн сайын жұмыстан босаған бетте Балжанға қоңырау шалады. Оның қолы бос болса, сөйлеседі. Болмаса, босайтын уақытын біліп алады да, сол уақытта хабарласады. Жұмысынан ақша алса, өзіне, апасына, содан соң Балжанға бірлік салады. Балжан дереу хат жазады: «Бірлік салған сен бе? Көп-көп рахмет». Əділхан ондайда үндемейді.

	Алдыңгүні Балжанның туған күні болды. Əділхан сыйлықты Алматыға келген соң беремін деген. Бірақ номеріне екі мың теңге салды. Өзіне айтқан жоқ. Балжан да Əділхан салды деп ойламаған болса керек, ештеңе демеді.

	Білмесе, білмесін деп түйді Əділхан. Бастысы қуанып қалса болды.

	– Балжан, – деді, – Əділхан сол күні сөйлескенде. – Қандай жағдай болса да, мені тастамаймын деші?

	– Не боп қалды? Балжан түсінбей қалған.

	– Ештеңе. Бұрын бір-бірімізге солай сенбегендіктен айырылдық қой.

	Енді не болса да, мен сені қайта жоғалтқым келмейді. Сөз берші?

	– Жарайды…

	– Рахмет.



	***



	Əділхан бүгін ұйқыдан ерте тұрды. Түнде кеш жатса да, таң атпай оянып кетті. Жуынып алған соң, теледидарды қосып қойып, шай ішуге кіріскен. Балжанға телефон шалмақ болды да, мамасы əлі жұмысқа кетпеген болар деп, ол ойынан айныды. Қара шайды сораптап іші бастады.

	Əлдебір түс көрген сияқты. Еміс-еміс есіне түсе бастағандай. Бірақ түсіне алар емес. Əйтеуір əсері есінде, басқа ештеңе қалмаған. Əлденеге мазасынданғанын ғана біледі. Көмейінде жылымшы бірдеңе тұрып қалғандай ма, қалай өзі…

	Əділхан орнынан тұрды. Біреу есікті қаққандай. Қақты ма, қақпады ма? Қоңырау шыр ете қалды. Қаққан екен.

	(Екінші бөлімнің соңы).





ҮШІНШІ БӨЛІМ


	Шимай





1




	Қаңтар айының ортасынан ауып бара жатқан кез еді. Жұрт жаңа жылдың əсерінен енді арылып, күнделікті тіршілікке қайта бойлай бастаған. Аудандық Ішкі Істер басқармасы да ел-жұрттың тыныш болғанын тілеп, бастықтарын зейнетке шығарып салып, өздерінше атап өтіп жатқан. Енді орынбасарды жаңа орынға сайлайтынына күмəн жоқ еді. Ол да атаусыз қалатын жаңалық емес деп, жігіттер қуанып жүрген-тін.

	Кенет облыстан бұйрық түсті де, екі күн өткен соң, бұйрықта айтылған адам мекемеге келіп кірді. Бұл кісіні ешкім танымайтын еді жəне бұл жаққа не үшін бастық болып келгенін түсінген адам болмады.

	Жаңа бастық мекеме ұжымымен танысу үшін алғашқы жиналысын жасады. Елуге толмаған жігіт ағасы екен, бірақ шені – полковник. Жоғары шенге ертерек жеткен секілді… Ресми жиналыс тез бітті де, көп ұзамай жаңа бастық Мерейді кабинетіне шақыртты.

	Мерей есікті қағып кіріп, не істерін білмей босағада тұрып қалған.

	Бастық асықпай басып, Мерейдің жанына келді де:

	– Полковник Ерден Əбішев, – деп атын қайталап айтып, қолын созды. Ортаңғы саусағына күміс жүзік тағыпты. Саусақтары тебендей-тебендей, əрі сіңірлі. Мерейдің жұмсақ алақанын еркін қысты. Бойы əжептəуір – Мерейден сəл ұзын. Иығын тік ұстайды. Өзінің аты-жөнін елеусіз бірнəрсе құсатып айтты. Қабағын көтеріп, езуін ыржитып сөйлейді екен, алтын тістері бірден байқалды. Бірақ жымиған адамның түрі емес, сұсты.

	– Лейтенант Мерей Алпысбаев, – деді Мерей.

	– Білем. Сенімен жеке танысайын деп əдейі шақырып отырмын… Осыны айтты да, Əбішев темекісін шығарды. Асықпай біреуін алып, ерніне қыстырды да, сіріңкені жағып, бұрқ еткізді. Енді түтіннің арасынан сығырайып қарады. Көзінің айналасын біраз əжім басқан екен. Сарғыштау, жиренге жақын, қою шашын екіге бөліп қайырған. Темекісін ауызына апарғанда күміс жүзігі жарқ етіп тағы көрінді.

	– Отыр, – деді.

	Мерей орындыққа барып отырды. Əбішев терезенің алдына барды да, сонда тұрған күлсалғышты қолына алды. Осы кабинетте бұрыннан жұмыс істейтін адам секілді. Темекінің күлін баппен қағып қойды. Бірақ одан соң əйнек күлсалғышты орнына апарған жоқ. Темекі біткенше қолында болды.

	– Мен бұ жерге өз еркіммен келдім. Бірінші очеред Мəулен Аманжоловқа қатысты істі қайта қараймыз, во-от. Бір айдың ішінде бітіруіміз керек. Қазір не қағаз бар, соның бəрін əкел. Бүгін соны қарасақ та жетеді.

	Мерей үндемей басын изей берді. Алғаш шақыртып жатыр дегенде, неге керек бола қалдым деп ойлап еді, сөйтсе, бұның ісін қайта ашпақшы екен. Сонда не үшін? Келе сап жұмысын қайдағы бір қаңғыбастың өлімін қайта қараудан бастағаны несі?

	Мерей шығып кетті де, көп ұзамай қағаз папканы алып, қайта келді. Бауын шешіп, үстелге қойды. Əбішев түрегеп тұрған күйі қағаздарды бір-бірлеп қарай бастады. Мерей осы істің барысын тағы бір есіне алды.

	Осыдан үш айдай уақыт бұрын теміржолға жақын жерде бір кісінің өлігі табылған. Оны тапқан сол төңіректегі шаруа қожалығының адамдары.

	Бірден полицияны шақыртпай, мəйітті қожалық басындағы үйге апарып, қазақтың тілімен айтқанда оң жаққа салып, марқұмның туыс-туғандарын көрші ауданнан шақыртып, содан кейін барып хабар берген. Бұл оқиға болғаннан кейінгі үшінші күн. Тіпті төртінші күнге ауып бара жатқан кез. Қайтыс болған кісінің туыстары жазған арыз бойынша мəйіт судмекспертизаға апарылған да жоқ. Сол кездегі бастық та сондай бұйрық берді. Сондықтан мəйіт тек фотосуретке түсірілді. Куəлер тергелді. Əбішевтің қарап отырған қағаздары сол түсініктер мен актілер. Əбішев жақыннан түсірілген фотосуретті көрді де, қабағын түйе қойды:

	– Мынау не сонда…

	Үнінен үрей байқалғандай болды. Мерей аңтарылып қалды. Əбішев сұраған екініші рет қайталаған. Бірақ бұл жолы дауысы өктем шықты:

	– Не мынау?

	– Қайсын айтасыз?

	– Түріне не болған?

	– Түлкі ме, қарсақ па, əйтеуір бір жыртқыш бетінің жартысын жеп кеткен көрінеді. Мысық болуы да мүмкін.

	Əбішев түнеріп кетті:

	– Бірақ судмексперизаға апарылған жоқ, иə?

	– Енді өзіңіз де білесіз ғой… Ауылдың адамдары. Оның үстіне уақыт өтіп бара жатты, дене иістеніп кеткен… Жүрегі де ауырған екен.

	– Оны кім айтты?

	– Андағы жерде арызы бар. Мақсұт деген ағасы осында келген. Сол кісі айтты.

	Əбішев үндемей қалды да, өзінің кəсібі талап ететін, ұстамды кейпіне ене бастады. Мерей оның соншама ызаланғанына таңғалды.

	– Марқұмды қай жерге жерледі?

	– Осы ауылдың сыртына.

	– Қазір маған көрсетіп жебересің. Сыртында жазуы бар ма?

	– Білмеймін.

	– Кім біледі?

	– Сержанттардың біреуін бірге жіберейін. Тауып береді ғой.

	– Сөйт онда.



	***



	Ертесіне Мерей тура тоғызда жұмысқа келді. Əбішевпен болған кешегі əңгімеден кейін күні бойы ойланып, ақыр аяғында өлген Мəулен Аманжоловты емес, осы полковник Ерден Əбішевті зерттеп көрейін деп шешкен. Қарағандыдағы бірге оқыған достарына хабарласып, сұрастырып көрді. Біле алғаны – Əбішевтің облысқа келгеніне көп болмаған екен. Бірақ ертеректе, сексенінші жылдары, сол кезде облыс болған Жезқазғанда қызметін бастапты. Кейін көтеріліп, Алматыға ауысқан. Содан зейнетке шыққанға дейін сонда болған. Екі жыл бұрын ғана зейнетке шығып, Қарағандыға ауысып келген көрінеді. Бұл мəліметтерден Мерейдің түсінгені, Əбішев те, қайтыс болған Аманжолов та бір облыстыкі. Бір аудандыкі, тіпті бір ауылдыкі болып шығуы да мүмкін. Бірақ оны əлі анықтау керек.

	Мерей кіргенде полковник баласымен бе, əлде немересімен бе сөйлесіп отыр екен:

	– Уй, балапаным сол. Барам ғой, барам. Сен бұзық болма. Жақсы, балам, мен жұмыс істеуім керек. Жарай ма? Жақсы.

	– Кел, бауырым, отыр, – деді содан соң.

	– Балаңыз ба?

	– Немерем ғой.

	– Осында ма олар?

	Мерей біле тұра сұрады. Кеше-ақ жаңа бастықтың жалғыз өзі келіп, қонақүйде жатқанын, соған қарағанда көп ұзамай қайта кетуі мүмкін екенін естіген.

	– Семям Қарағандыда қалды ғой. Өзім ғана келгем бұл жаққа… Қағаздардың бəрін қарап шықтым, – деді полковник. Кешегідей емес, ширап алған секілді:

	– Былай істе, марқұмның ағасына хабар бер. Істің қайта ашылғанын хабарла. Бірақ мен жүргізіп жатыр демей-ақ қой. Жай, не дейтінін білсең болды. Содан соң, Сырым деген кім?

	– Жаңағы Мəулен Аманжолов бұрын соның қол астында болған. Кейін Күресбек… Кім еді Фамилиясы… Төлеуов! Иə, сол Күресбек Төлеуов дегеннің қолына өткен. Сонда жүріп қайтыс болды.

	– Сол ауылда Күресбектен басқа неше адам тұрады?

	– Сауыншы əйел, тракторшы жігіт, малға қарайтын, оны-мұны шаруаларды реттейтін Зияда деген біреу. Күресбек онда тұрмайды, аңда-санда кеп-кетіп тұрады екен.

	– Бəрінің берген показаниялары бір-біріне ұқсайды екен, ə? Аманжолов түнде төсекте жатқан, таңертең жұмысшылар қараса, орнында жоқ. Күні бойы іздеп, кешке қарай тауып алған. Сөйтсе, өзі қой бағатын жақта, пойыздың станциясына жақын жерде құлап қапты. Түнде ішіп, мастықпен кетіп қалған…

	– Дəл солай.

	– Маған Сырым мен Күресбек туралы мəліметтер керек… Суреттерін тап. Түске дейін осы шаруаларды ретте. Содан кейін Сырымның ауылына соғайық, үлгерсек, Күресбекке де соғып қайтармыз. Содан соң, не ғой… Менің кім екенімді түсіне алмай, дал болған шығарсың кешеден бері. Сен ғана емес, осындағы сотрудниктердің бəрі соны ойлап, бастары қатқан шығар. Сендерді қинамай, өзім айтайын, өлген Мəулен Аманжолов менің бала кезден бірге өскен кластасым.

	Мерей құпиясы ашылып қалған адам құсап, дегбірі қашып кетті. Бір жағы бастығы айтқан сөзге таңғалуы бар. Не дерін білмей, үндеместен отыра берді.

	– Содан соң, – деді Əбішев есіне бірдеңе түсіп кеткендей, – ГАИ-дағы жігіттерден Сырым мен Күресбектің машиналарының номерін ал. Үлгересің бе бəріне?

	– Так точно!

	– Тездет онда.



	***



	Мерей полковниктің сұрағандарын тауып берді. Содан соң тезірек түстеніп келу туралы бұйрық алды да үйіне қайтқан.

	Бір сағат өтер-өтпесте жұмысына қайта келді. Келсе, Əбішев орнында отыр.

	– Ет жедің бе, не? Қайда жүрсің өзің? – дейді жымиып. Бірақ сол жымиысының өзі қорқынышты. Қараптан қарап, адамның дегбірі қашады.

	Мерей жауап берген жоқ. Оның орнына күлімсіреген болды.

	– Кеттік, – деді де полковник сырт киімін кие бастады.

	Бұлар далаға шыққанда түс кезінде ғана болатын күншуақ мезгіл еді. Қарды сықырлата басып, бастықтың қызмет көлігіне барып мінді. Өзі жолды білмейтін болған соң, Əбішев рөлге Мерейді отырғызған. Артық адамның керегі жоқ деп шопырды қалдырып кетті.

	Əбішев іштегі жымиған күйінен айныған жоқ. Көңілді секілді. Аңда-санда машинаны жүргізіп келе жатқан Мерейге қарап қояды. Көзі өңменіңнен өтеді. Өзіне өзі сенімді адамның қарасыны. Мерей осы бір жағдайды өзгерткісі келді де:

	– Ана Мəулен Аманжоловтың атын мұндағылар білмейді екен. Допрос алғанда айтсам, оның кім дейді. Сөйтсем, оны Морж дейді екен ғой.

	Полковник жауап бере қоймады. Не түрінде бір өзгеріс болған жоқ. Не деген сайтан адам еді деп ойлады Мерей.

	– Ол баяғыдан Морж ғой… Марқұм, – деді Əбішев біраздан соң барып. Бірақ түрі сол күйі өзгерген жоқ.

	Осыдан соң Сырымның үйіне жеткенше бір ауыз сөз айтылған жоқ. Мерей өзімен өзі мазасызданып бітті. Əбішев бұл бұрын көрген адамдардың ешқайсыны ұқсамайтын еді.

	Машина тасжолдан төмен түсті де, күрелген даланың жолымен алыстағы екі-үш үйге қарай тартты. Мыңғырған мал ұстайтын атышулы бай Сырым Бименовтің ауылы осы еді. Бірақ полковник пен лейтенанттың жолы болмады. Сырым үйінде жоқ екен. Алматыға кетіпті. Əбішев күлімдеген күйі Сырымның үйіндегілермен қоштасты. Бірақ машинаға кіргенде көңілі күрт өзгерді. Қабағын сəл түйіп алған. Ойланып отырған адамның кейпі. Бір мезгілде:

	– Жақын маңда қай жерде байланыс ұстайды? – деді ұялы телефонына қарап алды да.

	– Жолға шығып, ауылға қарай жақындауымыз керек.

	– Онда алдымен сол жаққа барайық, содан соң бірден Күресбектің ауылына тарт.

	Мерей үнсіз келісті. Қырық шақырым əрі, қырық шақырым бері, бас-аяғы сексен шақырым артық жүру керек. Бірақ бастық айтып тұрған соң, амал жоқ.

	Мереймен танысқаннан бергі екі күннің ішінде полковник сан құбылды. Жиналыста өзін ресми түрде ұстады, артық бір ауыз сөз айтқан жоқ. Одан соң оңаша кездескенде сазарып тұрып алды, артынан қап-қара боп, тістеніп ашуланды, бірақ онысын сездірмеуге тырысты. Ал таңертең немересімен дүниедегі ең мейірімді адам секілді сөйлесті. Одан кейін жымың-жымың етіп, гипнозы бар адам құсап берекені қашырды. Енді пұт құсап, қасқайып отыр. Жүзінен бірнəрсе аңғару жəне қиын.

	Аудан орталығына жақындап барған кезде ұялы телефонның байланысы ұстады да, Мерей машинаны жол шетіне тоқтатты. Полковник машинадан түсіп, алысарық барып, сөйлесе бастады. Полиция қызметкерлерінде құпия көп болады. Жұмыстың талабы солай. Бірақ мына полковник Əбішевтің құпиясы тым көп секілді. Өзі бастық. Бірақ тергеу ісін мойнына алып, тоңып-жаурап ауыл аралап жүр. Жүргізіп жүрген ісі өзінің бала кезден бірге өскен досының өліміне байланысты. Енді əлдеқайда хабарласып жатыр. Мерейдің жобалауы бойынша, Алматыға хабарласып жатқан болса керек. Өйткені, Күресбектің ауылына барамыз деп тұрған жерден, жоспарды өзгертіп, осында келді. Не үшін? Байланыс үшін. Егер біреумен сөйлесуі керек болса, кейін де сөйлесуіне болар еді. Бірақ бұнысы шұғыл қоңырау. Жəне де Сырымның үйінен шыққан соң шалынуы тиіс болған қоңырау. Сырым кеше кешкісін Алматыға кетіпті. Демек қазір Алматыда. Полковник болса, өзінің құзырлы органдардағы адамдарына хабарласып, Сырымның машина номерін беріп, қайда, не істеп жүргенін біліп беруін өтініп жатыр. Осының өзі КНБ-нің адамы емес пе екен…

	Мерей өз ойына өзі күлкісі келіп кетті. Тым əсірелеп жіберген сияқты. Полковник аяғын қағып, машинаға мінді де:

	– Күресбектің ауылына кеттік, – деді. Машина кері бұрылып, қайта жолға шыққан.

	– Бауырым, – деді полковник темекісін тұтатып, – Екеуіміз енді напарник болдық қой. Таңертең жағдайдың шет жағасын айттым. Сенен ештеңе жасырмай-ақ қояйын.

	Мерей үнсіз тыңдап отырды. Ішінен «ештеңе жасырмайтын адам сен едің» деп қойды.

	– А? – деді полковник. Бұған не дейсің дегендей.

	– Əрине, товарищ полковник.

	– Бірақ сен де менен ештеңе жасырмайтын бол.

	«Бəсе» деді Мерей іштей. Бірақ:

	– Жарайды, – дегеннен басқа ештеңе айтқан жоқ.

	– Ноябрьде бір досым қайтыс болған, – деп бастады Əбішев əңгімесін, – Ол да мықты жігіт еді, не керек. Бірақ ішіп кетті де, ақырында өзін-өзі құртып тынды. Үшеуіміз бала кезден бірге жүргенбіз, Алматыға да бірге кеткен едік.

	Əбішев үнсіз қалды. Есіне əлденелерді түсіріп отырған секілді. Мерейге Əбішевтің айтқалы отырған əңгімесі рас сияқты көріне бастады. Шынында да, досы үшін болмаса, мынадай түкпірге сонау обылыс орталығынан келмейтін болса керек.

	Полковник сөзін жалғады:

	– Кейін асықпай отырып тағы айтып берермін. Əзірше қысқартып айтайын. Сол ноябрде қайтыс болған Батырлан марқұм маған бір ауыз сөз айтып кетті. Өзі ауруханада жатыр екен, сондағы медсестраларардан хабарласты Айтуынша, осыдан бір жылдай уақыт бұрын Мəулен Батырланға хабарласып, жағдайының болмай жүргенін, қожайыны барып тұрған қаныпезер екенін айтыпты. Мен оны сол кезде естіген болсам, бірден келер едім. Бірақ Батырлан оны айтқанша жарты жылдан астам уақыт өтіп кетті. Содан не керек, естіген бойда мен бірден Мəуленді іздестірдім. Сөйтсем, күздің басында қайтыс болыпты. Оны мына сен тексеріпсің…

	Əбішев Мерейге қарады. Мерейдің мазасы кете бастады. Істі дұрыс қарамағанын өзі де түсіне бастады. Есіне бірнəрсе түсті…

	– Содан Батырланды іздеп, Жезқазғандағы ауруханаға бардым. Барсам, ол да қайтыс бопты… Рас, екеуі де кейінгі жылдары ішіп кетті, арамыз үзіліп қалды. Бірақ қазір өкінем. Неге байлап əкеп, емдеп, адам қылмадым деп ойлаймын… Қазір жассың ғой, кейін түсінесің ондай нəрселерді.

	Мерей Əбішевке сенді.

	– Енді, бауырым, жаңа да айттым ғой, екеуіміз напарник болдық. Маған көмектес. Бұл жерде біраз нəрсе дұрыс емес екенін анық білем. Моржды өлтірген болуы да мүмкін. Не жаңағы Сырым өлтірді, не Күресбек өлтірді.

	Лейтенанттың арқасы мұздап кетті.

	– Мен саған шүйлікпей-ақ қояйын. Жас жігітсің ғой. Қате жіберген шығарсың. Күресбектер көндірген шығар. Шыныңды айтшы? Ақша алдың ба?

	Жаңа Мерейдің есіне бұрынғы бастығының айтқаны түсіп отырған. Ол кісі Мерейді шақырып алып, істі тезірек жабуын тапсырған. Осы уақытқа дейін мəн бермепті. Ақшаны алса, сол кісі алған болуы керек.

	– Əлде бастығың алды ма?

	Полковниктің бір жыны бар болса керек. Сайтан құсап ішіңдегіні біліп қояды.

	– Сенімен бөлісті ме, жоқ па, менің шаруам шамалы. Бірақ істі жабу туралы бұйрық алдың ғой? Арамызда қалады, айта бер.

	– Бұйрық болғаны рас. Бірақ ештеңе де алған жоқпын, – деді Мерей амалы қалмаған соң.

	– Енді, солай болады ғой… Мен сенің бұрынғы бастығыңа да тірелмей-ақ қояйын. Тек Моржды кім өлтіргенін білсем болды. Содан соң, мына жақта не шаруа боп жатыр, бəрін білуім керек. Вот, екеуміз реттейміз соның бəрін.

	Əбішев жымиып күліп қойды. Бірақ осы жолғысы бағанағыдай емес, адамның күлкісіне ұқсайтын еді. Риясыз күлімсіреген секілді.

	Мерей рөлді солға бұрды да, даланың жолымен тартты. Біраздан соң пойыздың жолын басып өтіп, тағы біраз жүрді. Пойыздың тұсынан өте бергенде Мерей:

	– Аманжоловтың денесі ана тұстан табылған, – деп пойыздың станциясына жарты шақырымдай жердегі, қазір қар астында жатқан дөңді көрсетіп қойды.

	Əбішев со жаққа бір қарады да:

	– Əлі барармыз о жаққа да, – деді.

	Күресбектің ауылы көрінді. Сыртта Зияда жүр екен. Күресбектің үйі жанынан өте бергенде Əбішев машинаны тоқтатуға бұйрық берді. Содан соң:

	– Сен бар да, үйде кім бар, соның бəрін бір бөлмеге жинай бер, мен біраздан соң барамын, – деді.

	Сөйтті де, өзі көліктен түсіп, Күресбектің үйіне қарай тартты. Мерей бұрын бұл ауылға бірнеше рет келді, бірақ Күресбектің үйіне ешқашан кірген емес. Қашан да есігінде құлып тұратын. Маңайды тексерген кезде ол үйге Күресбекпен бірге бастығы кірген. Шыққанда құлып салып жатқанын сол жолы өз көзімен көрген.

	Күресбектің үйі сонадайда қалды. Полковник та көзден таса болған.

	– Қалыңыз қалай, – деп екі қолын бірдей созып Зияда шықты. Осы кісіні көрсе, Мерей қараптан-қарап қысылады. Жасының үлкендігіне қарамай, иіліп тұрады. Бір жағы мүсіркейді. Басқалардың бəрі осы Зияданы адам құрлы көрмейтіндей сезіледі.

	– Жақсы, өз қалдарыңыз қалай? – деді Мерей де, екі қолын бірдей ұсынып.

	– Жақсы, жақсы, – деп Зияда да басын қайта-қайта шұлғып жатыр.

	Үйде Наяхан ғана бар екен. Жасұлан шөп науқаны кезінде ғана келетіндіктен, күн суығанда-ақ басқа шаруаларымен кеткен. Қой қорада, оған осы Наяхан мен Зияда қарайды. Бұл екеуінен бөлек тағы бір көмекші бала келіпті. Бірақ ол қазір жылқыда жүр екен. Күресбектің өзі үш-төрт күн бұрын Алматыға кетіпті. Содан бері балалары да хабарласпаған.

	Мерей жағдайды қысқаша айтты. Полковниктің бұйрығын да жеткізді. Үйде отыру керек дегенді естіген соң, Зияда малдың иісі сіңіп кеткен сырт киімін шеше бастады. Наяхан шəйнекке су толтырып, пештің үстіне қойды. Үшеуі шай қайнағанша үнсіз отырды. Мерей осы аралықта екі рет далаға шығып, Күресбектің үй жағына көз тігіп қайтты. Ештеңе байқалмайды. Енді шыққаным орынсыз болар деді де, Əбішев өзі келгенше тапжылмай отыруға бекінді.

	Тас боп қатып қалған тəтті жент, шеті күйіп, қолдан пісірілген ыстық нан, қаймақ, уыз үстелге қойылды. Наяханның дастарханы берекелі екенін Мерей бұрынырақ келгенде де байқаған. Алдына келген қою шайды сораптап ішіп, нанға қаймақ жағып, қаужаңдап жей бастады. Алғашқы сөзден кейін əлі ешкім тіл қатпаған еді.

	Шай ішіліп бітті. Мерейден маза кетті. Өзін бала секілді сезді. Əбішев қайда? Ана үйге неге кетті? Онда біреу бар ма? Күресбек сонда ма екен əлде?

	Бір мезгілде машинаның дабылы естілді. Мерей орнынан ұшып түрегелді. Сырт киімін қолына ұстап, құлақшынын басына қондыра сала сыртқа шықты. Полковник рөлде өзі отыр екен. Кеттік дегендей белгі берді. Мерей жүгіре басып, машинаға мінді. Үйден ілесіп шыққан Зияда мен Наяханға полковник амандасқан да жоқ. Су жаңа «Хантер» УАЗ-ды гүрілдетіп, келген жолымен басты-ай келіп. Неге сонша асыққанын Мерей түсінген жоқ. Жалпы Мерей Күресбектің ауылына келгелі бірдеңе түсінуден қалған. Əбішевке қарап еді, жымың-жымың етеді. Тіпті қарқылдап күлгісі кеп отырғандай.

	Бұл кезде түс ауып кеткен. Екінтіге таяй бастаған кез. Машина тас жолға түсіп алып, жүйткіп келе жатты.

	– Ана үйде біреу бар ма екен? – деді бір кезде Мерей шыдай алмай. Əбішев те бұл жолы шыдамады – қарқылдап күліп жіберген. Күлген кезде көзі тіпті қорқынышты боп кетеді екен. Адам өзін дəрменсіз сезініп қалады.

	– Қарамайсың ба əне? – деп арт жақты нұсқады күлкісі сəл басылған кезде. Мерей сол кезде барып артқы орындыққа жалт қарады. Қарады да жүрегі су етті. Үстіне қалың тон оранып алған жап-жас əйел орындықта бүк түсіп жатыр екен. Жəудіреген көзі Мерейдің көзімен түйісіп қалды. Сұлу біткеннің төресі екенін Мерей осы қарасынан-ақ аңдап үлгерді.



	***



	Ауылға жете бергенде Əбішев машинаны тоқтатты да, рөлге Мерейді отырғызды. Содан соң ауылдың келесі шетіне, Алматыға шығатын тас жолдың бойында күт деп бұйырды. Өзі ауылдың ішіне кірген соң, қонақүйге жақын жерден түсіп қалды.

	Мерей Əбішев түскеннен кейін, артта жатқан сұлуға тағы бір қарап қойды. Қып-қызыл ерінін жымқырып алып, Мерейге үрейлене қарайды. Басына салы ораған. Түрі ғана көрінеді.

	Бұл кім сонда? Əбішевтің бұнысы несі? Алматыға апармақшы ма?

	Мерей келіскен жерге барған соң, көп күткен жоқ. Əбішев өзінің жекеменшік «Ланд-Крузерімен» құйғытып жетіп келді. Маңайда ешкім жоқ екеніне көзін жеткізіп алды да, артқы есікті ашып, əйелді өз машинасына мінгізді. Əйел қарсыласқан жоқ.

	Есікті сарт еткізіп жапқанда Мерейдің аңтарылып тұрған. Əбішев бұған суық қарады. Содан соң темекісін бұрқ еткізіп, көзін сығырайтып тұрды да, бұрылып, тас жолдан төмен түсіп, дəрет сындыруға кетті. Мерей УАЗ-дың есігі жабылмай қалғанын енді көрді де, «Ланд-Крузерді» айналап барып, есікті жапты. Іште отырған сұлуға қарағасы келіп еді, күңгірттелген терезеден ештеңе көрінбеді.

	Əбішев жолға жүгіріп шықты да, тонын түймелеп тағы біраз тұрды.

	Содан соң барып:

	– Күресбектің екінші əйелі бар екенін білмеуші ме ең не? – деді.

	– Білгем.

	– Онда неге одан допрос алмадыңдар?

	– Оның ауылда екенін білген жоқпын. Алматыда тұрады деп айтқан.

	– Осы ауылға келгеніңе қанша болды?

	– Жеті айдан асты.

	– Ауылдың өсекшілерімен жұмыс істеу керек қой, бауырым. Əбішев сайтан құсап жымиды.

	– Енді жақсылап тыңдап ал. Бағана сені тастап-ақ кетер едім. Бірақ саған сенетіндіктен, содан соң, сені тастап кетсем, Күресбек бəрін біліп қоятын болған соң осылай істедім. Ертең бе, арғыкүні ме, Күресбек Алматыдан келеді. Келеді де, қатынын іздейді. Бəрінен бұрын бізден күдіктенетіні айтпаса да түсінікті. Мейлі, маған десе, қағынып кетсін. Тек сен ешкімге ештеңе айтпасаң болды. Мен Алматыдан таңға дейін қайтып келуге тырысам. Жұмыстағыларға Қарағандыға кетті де. Таңертең ауылдағылардан допрос аламыз.

	Əбішев тағы бір жымиды да, машинасына мініп, гүр-р еткізіп, аттанып кетті. Мерей басы салбырап, Уазға отырып, ауылға бұрылды.

	Ала көлеңке шақ. Мерейдің ақыл-есі де осылай күңгірттеніп кетті. Жұмысқа соғып, бастығының Қарағандыға кеткенін айтты да, өзі үйіне келді. Шайды қоюлап құйып, кешеден қалған етті жылытып, үстелге қойды. Наяханның шайынан кейін ішейін деп тұрғаны. Бойы мұздап қалыпты, біраз жылынып алмақ болды.

	Əбішев секілді Мерей де саяқ бұнда саяқ тұрып жатқан. Əлі үйленбеген. Əкімшілік берген екі бөлмелі, орталық жылу жүйесімен жылынатын шағын үйде жалғыз өзі ғана. Жаз шықса, үйленіп, əке-шешесін де көшіріп əкелуді ойлап жүрген.

	Ішіне ел қонған соң, қолына қағаз алды да, сыза бастады. Күресбектің атын жоғарырақ жазды да, одан оңға қарай сызық жүргізіп, Сырымның атын жазды. Төменіне тоқал, Зияда, Наяхан, Жасұлан деп бір қойды. Жасұлан қазір жоқ. Енді тоқал да жоқ. Демек ертең Зияда мен Наяханды тергейді. Тоқалды білмей қалғаны тіпті ұят болды. Ауылдың өсекшілерімен жұмыс істеу керек дейді… Өзі қайдан білді екен. Терезеден көріп қойды ма, жоқ əлде кездейсоқ тауып алды ма? Əлде кеше келе сап біреулерден естіп үлгерді ме… Күресбек пен Сырым Алматыда. Біреуі үш-төрт күннен бері сонда болса, екіншісі кеше кетіпті. Кеше кеткен… Тоқтай тұр! Сол Сырым істің қайта ашылғанын біліп, Алматыға соған байланысты кеткен жоқ па екен? Əрине, солай! Со жақтағы адамдарымен кездесіп, шаруаның алдын алып жатқан шығар. Енді бұл ойды полковникке айтып көру керек.

	Бұл істің соңы немен бітер екен? Мына тоқал кім көрінгенге еріп жүре беретін адам ба сонда? Əлде Күресбек қамап ұстады ма екен? Өзі қазақ па? Түрі қазаққа келіңкіремейтін секілді. Бірақ сұлу екен.

	Мерейдің ұйықтап бара жатқандағы ойлары осындай болды.





2




	Ертесіне Мерей жұмысқа ерте барды. Күн сенбі болса да, тоғыз болмай-ақ кабинетте отырды. Бастықтың есігі жабық тұрған соң, келмеген болар деп ойлаған. Сөйтсе ол кісі де орнында болып шықты. «Неге келмей жатсың?» деп ұялы телефонға хабарласқан соң, Мерей бастықтың кабинетіне кіріп барды.

	– Маладес, жұмыста екенсің ғой.

	– Иə, жаңа келдім. Есік алдында көлігіңіз көрінбейді ғой?

	– Жаяу келе салдым. Кеше мені сұрағандар болды ма?

	– Жоқ, бірақ өзім кеп айтып кеттім.

	– Дұрыс істегенсің.

	Полковник үндемей отырып қалды. Сірə, жоспарын пысықтап отырған болса керек.

	– Бір сұрақ қоюға бола ма? – деп үнсіздікті Мерей бұзды.

	– Рұқсат сұрамай айта бер айтатыныңды.

	– Ана əйелді не істедіңіз?

	– Оны қайтейін деп ең? Ұнап қалды ма не?

	– Білейін дегенім ғой.

	– Сенімді жерге жасырып келдім. Оның əңгімесін кейінірек айтып беремін. Қазір Күресбектің ауылына шығайық. Күн бұзылайын деп тұрған сияқты, далада қап қойып жүрмейік өзі.

	Полковник қалтасындағы заттарын қарап, түгендей бастады.

	– Ол əйелдің ана үйде тұратынын қайдан білдіңіз?

	– Мен ол жерге əйелді емес, Күресбекті іздеп барғам. Мұржасынан түтін шығып тұрды ғой. Оны да байқамадың ба?

	Мерей амалсыздан басын шайқады.

	– Содан кіріп барсам, бір əйел отыр. Во-от… Шығайық, уақыт болды.

	– Маған кеше бір ой келді, – деді Мерей орнынан тұра беріп, – Сырым Алматыға осы мəселемен кеткен жоқ па екен. Істің қайта ашылып жатқанын жұрттан естіп, қамданайын деп…

	Əбішев ойланып қалды.

	– Ойыңның жаны бар. Егер бүгін куəлердің сөзінен бір «зацепка» ұстасақ, Күресбекке ордер шығару керек. Сырымның да косяктарын тауып, біреуге арыз жазғызып, керек болса оны да қамап тастау керек. Нақты дəлел болмаса, кейін шығарарып жібереді, əрине. Бірақ бəрібір бір қорқытып алсақ, артық болмайды.

	Бұлар далаға шыққанда жаяу бұрқасын басталып келеді екен. Машинаға мінген соң Əбішевтің көзінен сайтан күлкісі жалт етіп білінді де былай деді:

	– Осы боранның болғанын тілей бастадым мен. Тіпті циклон басталып, жолды жауып тастаса екен. Ана екі «крутой» келгенше ордаларын ойран қылып үлгерер едік. Əлде олар келіп үлгерді ме екен? Əй, келмеген шығар.

	Мерейдің арқасы тағы бір мұздап өтті. Істің барған сайын насырға шауып бара жатқанын ойлады. Кеше тоқалдан да біраз мəлімет алған болса керек, полковник тіптен ширығып кетіпті. Кейін айтамын деп, осымен екі əңгімені бүгіп қалды. Біреуі қайтыс болған Морж туралы əңгіме де, екіншісі кешегі тоқал жайында.

	Боран бұлар ойлағандай күшейе қоймады. Бір деммен үрледі де тұрды. Машина қар көме бастаған жолды тіліп, Күресбектің ауылына қарай бұрылды. Полковник машинаны тоқтатты да, рөлге өзі отырып, Мерейді артқы орындыққа ауыстырды.

	– Осы жолы мен тергейін, – деді полковник, – Егер Күресбек келген болса, іс қиындау болады. Ал егер ол жоқ болса, ана екі жалшыға бар білгендерін айтқызып алу керек. Өткен жолы олар саған өтірік айтты. Сондықтан сен машинада отыра бер, көздеріне көріней-ақ қой. Бұл Күресбек үйде болмаған жағдайдағы жоспар. Ал егер Күресбек бар болса, екеуіміз бірге кіреміз. Ол адвокат шақыртамын деуі мүмкін. Көреміз енді. Машинасы сыртта жоқ болса, бірден жата қал. Мен жалғыз келгендей болайын.

	Мерей басын изеді. Жүрегі атқақтай соға бастады. Күресбек үйінде болып, бұларға қарсы шығатындай сезілді.

	Бірақ Күресбек əлі келмеген екен. Мерей бүк түсіп жата кетті. Полковник болса тура есік алдына барып тоқтады да, моторды өшіріп, қолына папкасын алып, көліктен түсті. Есікті сарт еткізіп жапқан соң, үйге қарай бір-екі адым басып, ішке кіргені естілді. Көп ұзамай қайта шықты да, айқайлап Зияданы шақырып алды. Ол қорада жүрген болса керек, сол жақтан «əу» деп айқайлады да, жүгіріп келді. Мерей тек дауыстарын естіп, тығылып жатты.

	Зияда мен полковник ішке кірген соң жарты сағаттай уақыт өткенде машинаның іші суи бастады. Лейтенант бүктетіле түсті. Тезірек аудан орталығына қайтқысы келді. Бірақ полковник шығар емес.

	Бір сағат өтті. Мерейдің бақайлары аши бастады. Етігі тарыла бастағандай. Түс уақыты жақындап келе жатқандықтан, күннің көзі біраз көрінген секілді, бірақ моторы сөніп, бір орында тұрған қу темір суықты тартып, ішінде жатқан бейбақты қинап барады.

	Моторды гүр еткізіп, оталдыруды да ойлады. Бірақ бұйрықтың аты бұйрық. Оны орындау арқылы ғана үлкен жетістіктерге жете аласың. Немесе бұйрықты бұзбастан, істің ебін табу арқылы да біраз биікке шығуға болады. Мына Əбішев əуелі Құдайдың, содан соң сондай сұңғылалығының арқасында көтерілген болса керек. Мерей басында ҰҚК-нің өкілі емес пе екен деп күдіктеніп, артынша сол ойына күлкісі келіп еді. Енді Əбішев сол комитеттің болмаса да, басқа бір соған ұқсас ұйымның мүшесі екеніне сене бастағандай. Қорқу дегенді білмейді, өзіне тым сенімді. Байланыстары да жетіп артылады. Осында келген үш күннің ішінде істеп үлгергені мынау. Əлі үшінші күн біткен жоқ жəне де. Кешке дейін не боларын кім білсін… Қазір ана екі байғұсты қорқытып, көрген-білгендерін жіпке тізгендей етіп тұрып айтқызып жатқан шығар.

	Полковник екі сағаттан астам уақыт өткен соң барып, бір-ақ шықты. Даланың суығын сезгенде Мерей есіне түскен болса керек, жылдам басып машинаға отырды да, оталдырып жүріп кетті. Біраз ұзаған соң Мерей түрегеп отырды да, мойынын сықыр-сықыр еткізді. Арқасы ұйып қапты. Содан соң барып айнадан полковниктің жүзін байқады. Алғаш келген күні өліктің суретін көргенде түнергендей түнеріп кетіпті. Папкасын бір қолымен абайлап ашты да, бетінде тұрған төрт-бес бет қағазды алды. Артта отырған Мерейге үн-түнсіз а ұсынды.

	Мерей екі куəнің айтқанын екі бөліп қойды да, бас жағын қарап, қайсы кімдікі екенін анықтап алды. Содан соң алдымен Наяхандыкін оқиын деп шешті.



	«Мен Бірімжанова Наяхан 1955 жылы Қарағанды облысы Шет ауданында дүниеге келгенмін.

	Күресбек Төлеуовтің ауылында екі жылдан бері жалданып жұмыс істеймін. Күйеуім қайтыс болған, балам үйленген, Қарағандыда тұрады.

	Қыркүйектің 30-ы күні мен жұмысымды істеп жүрдім. Ол күні Мəулен Аманжолов та қойын бағып кеткен. Ешқандай өзгеріс байқалған жоқ. Түстен кейін ауылға бастық келді. Сағат төрттің кезі болса керек. Əйелі тұратын үйге кіріп кетті. Мəулен сағат алтыдан кете қойын айдап келді. Бастықтың келгенін көрген соң, көңілі түсіп кетті. Өйткені бастықтың əйелі Гуляға көзі түсіп жүрген. Екеуі сөйлесіп те жүрді-ау деймін. Мен Гулядан ол жағын сұраған жоқпын. Əйтеуір Мəулен Гуля келгелі арағын қойып кетті. Бірақ күн сайын менен арақ алып тұрды. Оны не істегенін білмеймін. Өріске əкетіп, со жақтан құртып кеп жүрді. Бірақ ішкен жоқ. Ал енді Мəулен мен Гуляның арасында нақты не болғанын білмеймін. Ол туралы бастық білмеген болуы керек.

	Содан бастық біраздан соң шығып, жиналыс жасады. Ол кезде шөп шауып жүрген Жасұлан деген бала бар. Кеш батқан кез еді. Іштен бір кезде Мəулен шықты. Содан соң жиналыс біткен кезде бастық екеуі қораның артына кеткен. Содан Мəулен келген жоқ. Мен тамақ дайын болғанда, айқайлап шақырдым, бірақ келмеді. Жылқышыларға кеткен шығар дегем. Сөйтсем ол жаққа да бармапты. Келесі күні қойға шықпаған соң, іздей бастадық. Ауылға адам жібертіп, бастықтың баласын шақырттық. Кешке жақын пойыздың жолына жақын жерден өлігі табылды. Сол түні бастық та келді. Мəйітті үйге қойды да, біз бастықтың үйіне барып жаттық. Ертесіне Мəуленнің ағасы келді. Ол кісіні сыртынан ғана көрді. Одан бір күн өткеннен кейін милиция келді. Мен осы көргенімді айтып бердім.



	22.01.1 жыл.

	Наяханның қолы».



	Мерейдің есіне марқұмның ағасы түсті. Полковник айтқан күні ол кісіні тауып, қоңырау шалып, жағдайды айтқан. Содан бері ол кісінің бір хабарласатын уақыты болды. Бірақ үнсіз жатыр. Əлде Күресбектерге хабарласты ма екен?!

	Ал Наяханның айтқаны, жалпысында бұрынғымен сəйкесетін сияқты. Тек Мəулен мен тоқалдың арасында бірнəрсе болғанын айтыпты. Бұл қызық екен шынымен. Жəне тоқалдың аты Гуля боп шықты…

	Мерей Зияданың айтқанын оқи бастады.



	«Мен Тоғызбаев Зияда, 1957 жылы Қарағанды облысы Шет ауданында туғанмын. Күресбек Төлеуовте қызметте жүргеніме бір жарым жыл болды.

	30-ыншы қыркүйек күні мен мал сойып жатқам. Бастық келді. Бірақ бірден бізге келген жоқ. Кешке бір-ақ келді. Мен ол кезде малды сойып біткем. Жиналыс жасады. Жиналыстан соң, біз шаруамызға кеттік. Бастық пен Мəулен қораның артына кетті. Мен бас үйтпек болып, қоланың ішіне кірдім. Екеуінің əңгімесін естиін деп кірген жоқпын. Бірақ əңгімелерін естіп қалдым. Бастық боқтап жатыр екен. Соңынан төбелесіп кетті. Бастық Мəуленді ұрып тастады да, үйіне кетті. Артынан қалаға жүріп кетті. Мəулен болса, сол жерде қалып қойды. Мен жанына баруға қорықтым. Үйге барып ұйықтап қалдым. Ертесіне Мəулен жоқ боп шықты. Мен жылқышыларға барып келдім, онда да жоқ екен. Содан соң аудан орталығына барып, бастықтың ұлына айттым. Кешке Мəуленнің өлігі табылды. Оны үйге Жасұлан екеуіміз алып келдік. Бетінің жартысын түлкі жеп қойыпты. Үйге əкеп шешіндіріп, оң жаққа салдық. Қалтасынан əжептəуір ақша шықты. Оны ертесіне келген ағасы алды. Одан кейін милиция келді. Мен ол кезде төбелес туралы айтуға қорықтым. Мəулен мен Гуляның арасында не болғанын білмеймін. Бастық Моржды ұрғанда ондай нəрсе айтқанын естіген жоқпын. Тек «ешқайда кетпейсің» дегенін ғана анық естідім.



	22.01.1 жыл.

	Зияданың қолы».



	Мерей өз жүрегінің соғысын естіді. Басын көтеріп, полковникке қарап еді, ол бұған мəн бере қоймады.

	– Оқыдым, – деді содан соң.

	– Оқысаң, сол!

	Полковник Мерейге шүйлікпеймін деген. Сол сөзі үшін ғана сабыр сақтап отырғандай көрінді. Бірақ ойын толық бүгіп те қалмады:

	– Шөп шапқан Жасұлан дегенді табамыз. Станцияға барып, сондағылармен сөйлесеміз. Ағасын да табармыз…твоюматтар…

	Соңғы боғауыз сөз ысылдап шықты.

	– Айтпақшы, Мəуленнің заттарын лақтырып жіберіп па едіңдер?

	Киімдері қайда?

	– Біз келгенде киімін шешіп, денесін жуып, ақ кебінге орап тастаған ғой. Бірақ киімдерін сол күйі бір пакетке салып қойыпты. Оны өртеп жіберген шығар ендгісі. Бірақ тұмары жұмыста тұр-ау деймін. Ішінде Құран сүресі бар шығар деп қоя салғам.

	– Не тұмар ол?

	– Мəуленнің тұмары.

	Машина ауылға кеп кірді. Түскі астың уақыты болып қалған. Бірақ полковник тұмарды көріп кеткісі келді.

	Мерей кабинетіндегі бүкіл сөрені ақтарып жүріп, Мəуленнен қалған тұмарды əзер тапты. Сырты былғарымен қапталған, домаланған тұмар. Ішінде Құран сүресі бар деп ойлағаны бекер сияқты. Қап-қатты.

	Полковникке апарып беріп еді, қолына ұстап қарап отырды да:

	– Осындай нəрсе адамды қорғайды дегенге сенетіндер де бар-ау, ə? – деді, – Меулен бұндайға тем боле сенбейді ғой. Анық соныкі ме мынау?

	– Солай деп берді ғой бізге.

	– Бар, пышақ алып келші.

	Мерей өздері отыратын кабинетке барып, бəкі алып келді. Полковник еппен тұмарды тіле бастады. Ішінен шүберек көрінді. Нығыздап салыныпты. Сыртқы былғарыны кеңірек тіліп, іштен шүберекті алып шығып еді, оның ішінде де бірдеңе бар секілді көрінді. Жазып, ішіндегісін алып шықты.

	– Тобық па? – деп қалды Мерей.

	Əбішев мырс етіп күлді. Бірақ аһ ұрғандай естілді. Көзіне жас үйірілгендей. Мерей не істерін білмеді. Шығып кетейін десе, ыңғайсыз. Отыра берейін десе, полковник өзімен өзі боп отыр, бұған мəн берер емес. Жылайын десе, осыдан ұялып отырған сияқты.

	– Сен ішуші ма едің? – деді бір кезде. Мерей басын шайқады.

	– Дұрыс, ішпегенің дұрыс. Мен де ішпеймін негізі. Бірақ қазір бірдеңе ішкім кеп тұр. Қазір сенің үйіңе барайық. Жолдан дүкенге соғармыз. Демалыс қой бүгін…

	Полковниктің тапсырысы бойынша Мерей дүкеннен «Александр» коньягін алып шықты. Үйге барған соң, етті қазанға салды да, газ пешке қойды. Əбішев сырт киімін шешкен соң, төрге шығып отырды да, коньякты ашты. Жуа алғызып турады да, нанның үстіне салды.

	– Алпысбаев, е, – деді содан соң Мерейге қарап, – Сен приятный жігітсің ғой жалпы. Əңгімені көп айта бермейтін адаммын негізі. Бірақ енді сен мені танымайсың. Осы іс біткен соң, кездесеміз бе, кездеспейміз бе…

	Коньякты қағып салды. Нан мен жуаны қосып шайнай бастады. Мерей үнсіз отыр. Алдындағысының тағы бір стақанын ішіп жіберді де:

	– Жаңағы тобық… – деп сөзінің соңын жұтып қойды. Коньяктың əсері ме, əлде көңілі босады ма, кім білсін. Бірақ осы жолы нан жеген жоқ, сөзін əрі жалғады:

	– Тобық ойнау дегенді білесің бе? Мерей басын изеді.

	– 2003 жылы Мəулен аяқ астынан адам боп, арағын қойып, Алматыға кеп, жұмыс істеп жүрді. Көп ұзамай үйленем десін. Содан не керек, үйленіп, келесі жылы қызды болды. Сол қызының шілдеханасында осы тобықты мен беріп едім. Соны сақтап жүргенін көрмейсің бе. Қырсықтығы ғой. Біреумен егесіп, жарысып, күш таластырғысы кеп тұрушы еді. Өмірмен де сөйтіп ерегісті. Ақыры жеңіліп тынды, міне. Қайдағы жоқ бір сүмелектер ұрып өлтірді… Ана Сырым деген де бұрын ұрады екен. Ұрлық жасатқызатын көрінеді. Ондайға көнетін Мəулен бе? Бағана ана жалшылар айтып берді біраз нəрсені. Протоколға қосқан жоқпын. Сырымның айтқанын естемеген соң, Мəуленді өлімші ғып тепкілеп тастапты. Сол жолы Күресбек машинаға салып, алып келген екен. Бұлар не сонда, қалталарындағы бес-он тиынды көтере алмай, ойларына келгенін істей бере ме не? Кімнің кім екенін көрсетем ғой əлі.

	«Александрдың» тағы бір стаканы кетті.

	– Мəуленнің ағасы бұрыннан сондай сүмелек-тұғын. Əлі сол қалпы екен. Бейшара, Күресбектің берген ақшасына бола інісінің жанын кешіре салған ғой. Морждың қалтасынан шыққан ақшаны да сол алыпты.

	Морж ақшаны қалай жинады екен деп ойлап үлгерді Мерей. Бірақ ойын сыртқа шығарған жоқ.

	– Біз Морж, Батырлан үшеуіміз бірге жүргенбіз. Бізге ауылда да, Алматыда оқып жүргенде де ешкім əңгіме айтқан емес. Мен бірінші курста үйлендім. Батырлан тойды басқарды, Морж əкесін танытып тұрып əн айтты. Оқуды бітірген жылы Батырлан да үйленді. Үйлене салды да, ауылға қайтты. Морждың үйленгелі жүрген қызы шахтада практикадан өтіп жүргенде қайтыс болып, соның қайғысымен арақ ішіп, жұмыс істемей сандалып кетті. Ақыры көп ұзамай ауылға қайтты. Қырсық болғанда қырсық адам еді ғой, марқұм. Ауылда лəйліп ішіп жүреді де, бір-ақ күнде арағын қойып, қалаға барып, той басқарып, біраз ақша жинап, үсті басын дұрыстап, адам қатарына қосылады. Содан соң бір-ақ күнде қайтадан қаңғыбас боп шыға келеді. Кейін Батырлан да солай ішіп кетті. Отбасынан айырылысты. Қандай жігіттер еді…

	– Морждың консерваторияда оқығаны рас па? – деп сұрады Мерей.

	Бұл кезде полковник төртінші стаканын ішкелі отырған.

	– Иə. Бірақ желтоқсанға қатысамын деп, оқудын шығып қалған.

	– Ал Морждың əйелі мен баласы қайда? Жаңа сіз үйленді дедіңіз ғой?

	– Əйелімен келесі жылы-ақ ажырасып кетті ғой. Нашар əйел ол.

	Баласын детдомға өткізіп, өзі тағы бір байға шығып кетіпті.

	– Сомен баласы тірі ме енді?

	– Тірі.

	– Детдомда ма?

	– Жоқ, менде.

	Мерей түсінбей қалды. Əбішев болса, осының бəрін оп-оңай айтып отырды.

	– Мен асырап алғанмын. Үшінші балам – сол Мəуленнің қызы.

	Соңғы үш күннің ішінде қаншама құпия ашылды. Мерей бірнəрсеге таңғалудан қалған.

	– Сонда сізде екі бала ма? – деді. Соншалықты маңызды сауал болмаса да, пысықтай кеткісі келіп.

	– Менде негізі бала жоқ, – деді полковник шімірікпестен.

	Мерей «Немерелеріңіз ше?» деп сұрай жаздады да, тілін тістей қойды.

	– Үш баламның үшеуін де асырап алғанмын. Жаңа айттым ғой, бірінші курста үйлендім деп. Əйелім өзімнен үлкен. Бала көтере алмады. Содан үш-төрт жыл өткен соң бір ұл асырап алдық. Одан соң тағы бір ұл. Үлкеніміз үйленген, балалары өсіп қалды қазір.

	Мерейдің есіне кенеттен Күресбектің тоқалы түсті. Полковниктің сұңғылалығы бұған да жұға бастаған секілді.

	– Енді басқа əйел алатын ойыңыз бар ма?

	Полковник қызметкерінің бұл сұрағын естігенде қарқылдап күліп жіберді.

	– Біліп қойдың, ə? Маладес! Екінші əйел алам. Мен де бір сəби сүйейін де. Хақым бар шығар.

	Əбішев тағы бір стаканды қағып салғанда коньяк түбіне жетейін деді.

	– Етің қашан піседі?

	– Əлі біраз бар ғой.

	– Мен онда жатып, демалып алайын. Сен «Александрыңнан» тағы біреу əкеп қойсаң, жақсы болар еді. Арақ ішетін адам осындай болады өзі. Басында біреу ішем дейді, одан соң тағы біреу… Бір-ақ стакан жетпей тұрғандай көрінеді ғой.

	Мерей сырт киімін киді. Əбішев теріс қарап жатпақшы болып, бүкшеңдей бастады. Бір шөлмек коньяк ішсе де, əлі масаймаған сияқты. Дегенмен қазір ұйықтап қалса, тұрған соң, əңгіме айтпай қоюы мүмкін.

	– Мен бірдеңе сұрайын деп едім, – деп күмілжіді Мерей.

	– Рұқсат сұрамай айта бер деген жоқпын ба саған.

	– Ана кісіні қайттіңіз? Ол жайдан-жай сізге ере кетті ме? Гуля демей, тоқал демей, ана кісі деді.

	– Сенен негізі жақсы следак шығады. Бірақ біраз сезімталдау, нəзіктеу екенсің. Жассың ғой енді. Гуля деген шын аты емес екен. Бірақ енді оның шын атын менен басқа ешкім білмейтін шығар. Во-от. Қысқасы, оны Күресбек бір косяктан құтқарып қалыпты. Бірақ негізі өзі кінəлі болмаған, өмір ғой енді… Ол жағдайды да енді ешкім білмей-ай қойғаны дұрыс шығар. Сөйтіп, Күресбекке тəуелді болып қалған. Енді жеңгеңді тергеп қайтесің, бауырым. Онсыз да аз əңгіме айтқан жоқпын ғой. Арақ ішсем өстіп мылжыңдап кетем өзі…

	Аяқ жақта жатқан тонын жамылды да, бүктетіліп жатып қалды.

	Мерей Əбішевке таңғала қарады. Ешкімнен қорықпайды. Өзіне сенімді. Əлде сенетін адамдары бар ма екен… Бір жағынан жаны да ашып кетті. Бүк түсіп жатқан жатысы жалғызсыраған адамның жатысы секілді. Жасы қырық жетіге келген. Өмірі қарбаласпен өтіп барады. Баласы жоқ. Енді кеп досын өлтірген адамның қатынын тартып алғысы келеді.





3




	Бір қызығы Күресбектен хабар болмады. Əбішев те оны мазаламай тұра тұруды жөн көрген. Жексенбі күні бұлар көрші ауылда тұрып жатқан шөпші Жасұланды тауып, тергеп қайтты. Оның айтқаны Наяханның айтқанынан аспады. Сол күні станцияға барып, сонда отыратындармен, пойыздың жолсеріктерімен сөйлесті. Кезекте отырған бекетші Мəуленнің күн сайын кеп, жолсеріктерге арзанға арақ сатып тұрғанын айтты. Бірақ жолсеріктердің ішінде арақ алдық дегендері болған жоқ. Əбішев пен Мерей олардың бəрібір мойындамайтындарын ескерді де, бекетшінің сөзіне сенді. Морждың қалтасынан шыққан ақша сол сатылған арақтың ақшасы болды. Күн сайын арақ əкетіп, ішпей келетінін Наяхан да айтқан.

	Сонымен төрт күннің ішінде біраз нəрсе белгілі болды. Енді Күресбекке ордер шығаруға да болатын еді. Бірақ Əбішев асыққан жоқ. Сырым екеуін бірдей қамағысы келді. Біраз дерек жинамақ болды. Қолда бары – Күресбектің орман шаруашылығын қадағалау мекемесін басқарғаны, сондағы техникаларды өз шаруашылығына жұмсап, біразын жекешелендіріп алғаны. Бұны дəлелдеу оңай. Одан бөлек, жыл сайын заңсыз түрде сатып жатқан орман-тоғайлары бар. Бұл да елдің бəріне белгілі, бірақ ешкім қолға алмаған соң, Күресбек бастықтардың бəрімен ілік-шатыс болғандықтан осы уақытқа дейін айтылмай келе жатқан нəрсе. Сырымның да жағдайы осыған ұқсас. Ол осы аймақтың аң-құсына жауап береді. Алматы мен Астанадан, Қарағандыдан небір байларды əкеліп, аңға өзі алып шығады. Малын ұрлықпен көбейтіп жатқанын былай қойғанда, осының өзі əжептəуір алиби. Енді осының бəрін алға тартып, арыз жазатын адам табу керек.

	Полковник одан бұрын облыс орталығына барып, керекті жерлерге хабарлап, кей жайттарды анықтап қайтатын болды.

	– Күресбек əйеліне байланысты мəселе қозғай қоймас, – деп полковник сөзінің соңын жұтты, – Бірақ тыныш жатпайтын да шығар. Сырым екеуі алды-арттарын жауып, жанталасып жатқан болар. Байқа жалпы.

	Сөйтіп ауылда Мерей қалды. Күніне бір рет Күресбек пен Сырымның ауылына барып, ананы-мынаны сұрап тұру мойынына жүктелген. Күресбекке тергеу біткенше үйден шықпау туралы жарлықты да жеткізуі керек.

	Күн дүйсенбі еді. Мерей Сырымның ауылы жақын болғандықтан, алдымен сол жаққа тартты.

	Жол бойы өзін сабырға шақыруға тырысты. Қобалжығанын білдірмеу керек. Тергейтін адамныңнан бір кез жоғары тұрмасаң, ісіңнен береке қашады. Полковниктің айтуына қарағанда, Сырым да, Күресбек те барып тұрған қарақшылар. Əкімдермен, салық, тағы басқа басқармалармен байланысы жақсы көрінеді. Сондықтан алдағы уақытта қандай жауап болатыны белгісіз. Үркітіп-қорқытудан бастар. Мейлі, шыдау керек.

	Мерей тоқалдың да жайын ойлады. Əбішев енді ол туралы айтпасы анық. Расында да Мерейге ол туралы білудің түк те қажеті жоқ. Бірақ сонда да қызық. Неғылған əйел? Күресбек көмектескен көрінеді. Қалай көмектесті екен? Түрмеден ап шықты ма? Əлде жезөкшеліктен құтқарды ма? Жоқ əлде өзі сияқты біреуден алып қашты ма екен? Бəрінен қызығы, полковник тоқалды машинаға мінуге қалай көндірді екен. Қорқытқан болар. Менімен кетпесең, күйеуіңмен қосып соттаймын деп, куəлігін көрсеткен шығар.

	Ауылға да келіп жетті. Сырым əлі келмепті. Қызық. Болып жатқан жайттарды естімей қалуы мүмкін емес қой. Неге келмей жатыр?

	Жұмыскерлерден тез-тез жауап алды. Сұрағаны Морж болды. Көбісі таниды екен, бірақ қайда кеткендерін білмейміз дейді. Полковник сияқты қорқыта алмай отырғанын сезді. Бірақ малшылардың айтқанына бұлар соншалықты мұқтаж емес. Əйтеуір бақылау үшін күнде келіп тұрса болды. Сондықтан Мерей көп бөгелмей, Күресбектің ауылына жүріп кетті.

	Күресбек те келмепті. Келетін болса, жеткізіңдер деп, Наяхан мен Зиядаға істің қайта ашылғанын тағы да біраз түсіндіріп, Күресбектің ауылдан ұзап шықпауы керек екенін айтып кетті.

	Негізі Күресбек пен Сырымға ұялы телефон арқылы да хабар беруге болар еді. Бірақ полковник асығар емес. Əйтпесе олардың ұялы телефоны тұрмақ, машиналарының номері, жеке куəліктерінің көшірмесіне дейін бар. Жарайды, машина номерлерін МАИ қызметкерлерінен Мерей тауып əкеп берді, ал енді жеке куəлік көшірмесін полковник қайдан алды екен? Банктен алды ма, əлде аудандық полиция бөлімінің мұрағатынан тапты ма? Мұрағаттан алу керек болса, Мерейді жұмсар еді. Банкте жеке мəліметтерді оңайлықпен бермейді. Не де болса, осы Əбішевтің бір бəлесі бар…

	Күресбек бұрын соңды қылмыстық жазаға тартылмаған екен. Сырым болса бір рет ұрлықпен ұсталып, шартты түрде сотталған. Сырымның сол ісін ақтарып шығу да Мерейге жүктелген еді.

	Ауылға жеткен соң, Мерей жұмысқа соғып, оны-мұны қағаздарды реттеді де, көп ұзамай түскі асқа үйіне беттеді. Полковник қалаға кеткен кешегі күннен бері оқыс оқиға болмай, ешқандай жаңалық ашылмай, бүгінгі күн тым баяу өтіп жатқандай еді. Бірақ ол тыныштық ұзаққа созылған жоқ. Мерей үйіне қарай бұрыла берген кезде, есігінің алдында, үйіне қарап қап-қара сүліктей «Хамер» көлігі тұрғанын байқады. «Хамер» аудан бойынша Күресбекте ғана бар еді.

	Мерей жүріп келе жатып шалбарланған адам құсап қолын тонының ішіне тықты да, құндақтағы тапаншасын шығарып, ышқырына қыстырып қойды. Машинаны айналып өтіп, сол жағынан кеп терезесіне қарады. Күресбек бұны айнадан көріп отыр екен. Көздері түйісті. Мерей екеуі күзден бері кездеспеген еді. Терезенің əйнегі зыр етіп төмен түсті. Осы кезде барып Мерей оң жақ орындықта мыжырайған бір шалдың отырғанын байқады. Сырым екенін бірден таныды. Таңертең ғана бұрынғы ұрлыққа қатысты ісін қарап шығып еді.

	– Ассалаумалейкум, – деп Мерей кішілік танытып, бұрын амандасты.

	– Əликіссалам, – деді Күресбек. Сырым үнсіз қолын созды.

	Күресбек Мерейге күлімсірей қарады. Полковник екеуінің адаммен сөйлесу тəсілі ұқсас екен деп ойлады Мерей. Бірақ полковниктің алдында тұрғандай қобалжыған жоқ. Тіпті Күресбекті психологиялық тұрғыдан сындыратындай əрекет жасады.

	– Үйге жүріңіздер, – деді де жауапты күтпестен бұрылып жүре берді. Күресбек қарды ғырт еткізіп секіріп түсті де, есігін жауып соңынан ере берді. Сырым машинада қалған.

	Ішке кіріп, сырт киімін шешкен соң, Мерейдің тапаншасы көрініп тұрды. Жəне де құндақтан алып, ыңғайлап қойғаны да түсінікті еді.

	Лейтенант қорқыныш пен жауапкершілікті сезініп, ширыққаны сонша, ештеңе ойлауға шамасы келмеді. «Арандап қалмау, ұрынып қалмау, қателік жібермеу» деген секілді сөздер санасында жаңғыра берді.

	Күресбек аяғын еденге ұрып, гүрп-гүрп қақты да, еңгезердей болып ішке кірді. Жасы біразға кеп қалса да, қайраты қайтпағаны аяғын жеңіл алып, нық басқанынан-ақ байқалады.

	Екеуі қарама-қарсы тұрды. Үнсіздік орнаған. Күресбек тапаншаға қарап, жымиып қойды. Мерей сазарып тұра берді.

	– Ісіңді дұрыс жүргізбепсің бе? – деді бір кезде Күресбек тыныштықты бұзып. Мерей жауап қатқан жоқ.

	– Мені жақсылап тыңдап алшы, балам, – деп сөзін жалғады Күресбек, дауысы жұмсақ шықты, – Əбішев дегеніңнің қайдан келген пəле екенін мен түсінбедім. Бірақ жақын арада анықтаймын. Ана қаңғыбастың өліміне неге сонша байланып қалғанын да əзірге түсінген жоқпын. Бірақ айтып қояйын, мен ол сүмелекті өлтіргем жоқ. Оған Сырымның да қатысы жоқ. Сондықтан бұл істен бастығың ешқандай пайда шығара алмайды. Ал енді…

	Күресбек сөзін бөліп, тұрып қалды. Əрі қарай айтатын нəрсесіне қорланатын сияқты.

	– Мен сенен бір нəрсе сұрау үшін келдім. Жігітсің ғой, шыныңды айт.

	– Сұраңыз.

	– Ана қатын машинаға өзі мінді ме, жоқ əлде зорлап алып кеттіңдер ме?

	– Қай қатынды айтып тұрсыз? – деді Мерей өзінің қызметтік міндетіне басып.

	Күресбек асықпай бір-екі адым басып, Мерейдің дəл алдына келді. Мерей барынша ширығып, төбелесе кетуге дайын тұрды. Бірақ Күресбек оқыс қимыл жасай қойған жоқ. Тарс еткен дыбыс шықса, жарылып кететіндей боп, түнеріп тұрды. Мерейдің көзі Күресбектің маңдайындағы тыртыққа түсті. Ауыр соққыдан қалған із оң жақ қабағын шапыраштандырып жіберген екен. Онысы да сұсын арттырып тұрғандай.

	– Сен ана КНБ-шникке сеніп тұрсың ба? – деді Күресбек ақырын ғана, – ертең ол кетеді, осы ауылда сен екеуіміз қаламыз. Саған ешқандай притензиям жоқ. Келісейік одан да?

	Осыны айтты да Күресбек бұрылып кетті. Босаға жақтағы орындыққа барып отырды. Мерейдің маңдайынан тер бұрқ етті. Күресбек бұл ойлағандай қауіп төндірмейтін секілді.

	– Ана қатынды ұрлады деп арыз жаза алмаймын, – деді ол шарасыздана, – Өйткені ол қағаз жүзінде қазір байын өлтірегені үшін түрмеде отырған адам. Мен алып шыққанмын ол қаншықты. Еркексің ғой, түсінетін шығарсың. Егер машинаға өзі отырып кеткен болса, құны беш тиын. Кездескен жерде бауыздап кете саламын… Ал егер алып қашқан болсаңдар, мен оны қайтаруым керек…

	Бұл сөздер енді лейтенантты таңғалдырды. Полковникті КНБ-шник дейді. Тоқалы қылмыскер екен. Одан да қатты қайран қалдырғаны, Моржды өлтірген жоқпын дегені. Рас, ондайды ешкім мойындамайды, бірақ мына шал ол жағдайды тіпті де уайымдап отырған жоқ. Есі-дерті тоқалында.

	Күресбек қалтасынан екі бума доллар алып шықты.

	– Мына жерде бес мың, – деді содан соң. Əлі осындайдың бесеуін беремін.

	Дəл осындай жағдайға Мерейдің іштей дайындығы жоқ тұғын.

	Күресбек келісімге шақырады деп мүлде ойламапты. Тосылып қалды.

	Күресбек ақшаны қайда қояйын дегендей қарады. Мерей енді біраз тұрса, істің қиындап кететінін түсінді де:

	– Полковник Қарағандыдан келген соң, сізбен жеке сөйлесетін болады. Оған дейін ауылдан ұзап ешқайда кетпеңіз. Жағдай сіз ойлағаннан əлдеқайда қиын. Мен бар болғаны жұмысымды істеп жүрмін. Бұдан кейін үйіме келуші болмаңыз, – деді.

	Күресбек орнынан тұрды да, үндеместен шығып кетті. Бірақ сол кетісінің өзінен ызғар білінді. «Əуселелеріңді көріп алармын» дегендей еді. Лейтенант отырып, ойлана бастады. Полковник КНБ-шник дейді.

	Солай болса, солай шығар. Бірақ Моржды сыныптасы екені рас болса керек. Мынау оны білмейтін секілді. Ертең бастығың кетеді дейді. Онысы рас. Сол кезде бұл сотталып кетпейтін болса, көрешекті көрсетері анық. Бірақ сотталуы тиіс. Адам өлтірді емес пе? Əлде өлтірген жоқ па? Алаңсыз отырғанына қарағанда өлтірмеген сияқты. Онды кім өлтірген боп шығады? Сырым ба?

	Мерейдің басы қатты. Мыңғыраған малы, əкім-дөкейлермен ілік-шатысы бар Күресбек пен Сырым да, ұлттық қауіпсіздік комитетінде істейтін Əбішев те оңай адамдар емес. Бір-бірімен тіресетін болса, тізелеріне сеніп тіреседі. Ал Мерей ше? Оқуды кеше бітіріп келген бала, несіне сеніп шайқасады. Екі ортада ұрынып қалмаса жарар еді. Таңдау жасайтын уақыт келгенін түсінді. Күресбекке өзі барып, айтқанына көнуге болады. Немесе полковникке сеніп, қызметін соңына дейін атқарып, тəуекелге бел байлау керек.



	***



	Қаңтар айының соңына айналды. Жексенбі күні Қарағандыға кеткен полковник бейсенбі күні таңертең бір-ақ келді. Келе сала жиналыс ашты да, соңынан Мерейді алып қалды.

	– Қалай, бауырым, не өзгеріс? Дауысында бір алаң бар сияқты.

	– Жақсы. Айтарлықтай өзгеріс жоқ. Сырымның бұрынғы ісін қарап шықтым. Бəрі дұрыс сияқты. Төрт жыл шартты түрде жазасын өтеген.



	Шаруашылығының бəрі əйелінің атында. Оның жұмыскерлерінен жауап алдым. Күресбекпен де сөйлестім.

	Полковник үндемей отырды да:

	– Күресбек не деді? Қорқытты ма? Əлде ақша бермек болды ма? Мерейдің жүрегі зу ете қалды.

	– Ақша алып кепті.

	Бірнеше күннен бері қабылдай алмай жүрген шешімін лейтенант осы жерде қабылдады. Бастығынан бірнəрсе жасыруға ары жібермеді. Не де болса, бұйрықты бұзбайын деп шешкен.

	– Маладес. Маған сенгеніңе рахмет. Бұл орыннан кетсем, кетермін, бірақ ол екеуін саған тисе алмайтындай ғып кетем ғой.

	Мерей Əбішевтің түрінен бұрынғы құбылуларды байқай алмай отыр.

	Бұнысы сенгені болса керек.

	– Маған кеше түнде бір ой келді, – деп күмілжіді Əбішев, – Егер сол ойым шын боп шығатын болса, іс қиындап кетейін деп тұр. Онда Сырым мен Күресбекті жабу қиын болады. Оның үстіне кеше Қарағандыдан біліп қайттым, Күресбектің сол жақта адамдары бар екен. Сырымда да сондай «крышалар» баршылық боп шықты.

	Полковник үнсіз біраз отырды да:

	– Мəуленнің өлігі табылған жер мен пойыз жолының арасы қанша? – деді.

	Аға лейтент бірден жауап бере алмай қалды. Ойланып есіне түсіріп барып:

	– Шамамен жарты шақырымдай шығар, – деді

	– Қазір барасың да, соны өлшеп келесің. Тура қай жерде жатқанын ұмытпаған шығарсың. Станциядан қаншалықты алыс екенін де қарай сал. Мен Қарағандыға хабарласып, судмекспертиза шақыртамын. Мəуленнің қабірін қаздырамыз.

	Түстен кейін Мерей бекетке барып келді де, мəйіттің табылған жері мен теміржолдың арасы 600 метр екенін айтты. Жəне ол жер тура бекеттің тұсы емес, пойыз тоқтайтын маңайдан солтүстікке қарай 400 метрдей қашықтықта екенін де баяндады. Əбішев бұл жауапқа қанағанаттана қоймады. Қолы босаған кезде өзі арнайы барып, көріп қайтты. Мəулен табылды деген жерде тұрып жан-жағын бақылап, отырып-тұрып, айналаға қарап көрді. Бірақ не үшін сонша айналшықтағанын айтқан жоқ.

	Қабірді қазатын адам ауылдан табыла қоймады. Болмаған соң, Əбішев Қарағандыдан адам алғызды. Олар келгенше сенбі боп қалған. Қар мен тоңды еріту үшін от жағып, қара күйе боп қалған жерді су құя отырып жер қазу оңай болған жоқ.

	Кешке қарай жұмыс толық бітті де, мүрде бірден арнайы көлікпен Қарағандыға жөнелтілді. Демалыс күндеріне сəйкес келгендіктен, экспертизаға дүйсенбі күні бір-ақ кірді.

	Сол дүйсенбі күні кешкісін қорытынды факс арқылы Əбішевтің қолына келіп тиді.

	Мəуленнің бас сүйегінен оқ табылыпты! Көзден кірген. Бетінің жартысын, көз тұсын түлкі мүжігендіктен, миға өткен оқ байқалмаған.

	– Қандай мылтықтан атылыпты? – деді Мерей полковник қорытындының негізгі мəтінін оқып бола бергенде.

	– Обыкновенная пуля, – депті, – Возможно АК-74 или АКС-74у.

	– Калашников қой. АКС дегені укороченный ма еді? Полковник басын изеді де қорытындының соңын оқыды:

	– 500–700 метр жерден атылған дейді. Мерей бастығына қарады.

	– Пойыздан атқан ба сонда?

	– Өткенде Қарағандыдан келе жатып ойлағаным осы еді…твоюмать.

	– Сонда кім атқан?

	– Қайдан білейін. Еріккен біреу атып жіберген шығар.

	– Бірақ калашникті кім көрінген ұстамайды ғой.

	Əбішев басын көтеріп, көзін біресе Мерейге, біресе есік жаққа қаратып, ойланып қалды.

	– Дұрыс айтасың. Онда былай. Ертең таңертең сен станцияға барасың. 30-ы мен 1-і күндері сол жолдан қандай пойыздар өткенін анықтайсың. Мен де жан-жаққа звондайын. Билет алғандар тіркеліп тұрады ғой, бəрін тексеріп шығамыз… Бұны екеуімізден басқа ешкім білмей-ақ қойсын.

	Сырым мен Күресбек жайына қалды. Енді бұлар аты-жөні, түр түсі белгісіз, пойызбен жүрген жолы ғана белгілі қылмыскерді іздей бастады. Мерей 30-ынан 1-іне қараған түні өткен алты пойыздың тізімін алып келді. Əбішев болса Алматы мен Қарағандыға кезек қоңырау шалып, «Қазақстан теміржолы» компаниясынан жолаушылардың тізімін ала алмай жатты.

	– Тізімді алғанда да пайда жоқ, – деді бір кезде. – Қаншама адам, оның қайсын қай жерден табамыз. Талайы өліп те қалған шығар ендігісі.

	Іс тығырыққа тірелді. Егер осылай алға жылжи алмай, Мəулен Аманжоловтың ісі екінші рет қайта жабылатын болса, бұларды Күресбек пен Сырым сотқа беруі де мүмкін.

	– Шешімі болмауы мүмкін емес, – деп күбірледі полковник, – Шешілмейтін жұмбақ жоқ. Оп-оңай табылуы мүмкін бұның шешімі. Тек ойлану керек.

	– Егер таба алмасақ… – деп Мерей сөзін бастап келе жатыр еді, полковник жыланша ыс ете қалды:

	– Нені таба алмасақ? Табамыз. Бұл іс бітпесе, шаруа алға жылжымайды.

	Мерей амалсыздан үнсіз қалды.

	– Бүгін нешесі өзі? – деді полковник сабасына түсіп.

	– 31-і.

	– Тездетіп табуымыз керек. Он күн болды менің келгеніме. Бітудің орнына ушығып бара жатыр.

	Əбішев ойланып сəл отырды да, сөзін қайта жалғады:

	– Жолаушылар тізімін алу керек не болса да. Содан соң калашникті ұстау кімге рұқсат етілген, сондай адамдарды ішінен табу керек. Во-от.

	– Военныйлардан басқа кім ұстайды оны.

	– Ендеше сол военныйларды қарау керек.

	Тағы да үнсіздік орнады. Полковник темекісін бұрқ еткізді де, көзін сығырайтып:

	– Бара бер, жарайды. Кез келген ойыңды айт. Не болса да, айта бер, – деді.

	Сол күн солай тоқыраумен, ойланумен өтті. «Қазақстан теміржолы» жолаушылар тізімін бермей қойды.

	Мерей үйге келген соң да, қағаз-қалам алып, жазып, сызып, жағдайды салмақтауға тырысты. Бірақ тізімді алмайынша алға жылжымайтындай көрінді.

	Төсекке жатқан соң, ұйқысы келмей қойды. Бірнеше күннен бері жатса-тұрса ойынан кетпей, күн сайын қауіп-қатерді көбейтіп, барған сайын шиеленісіп бара жатқан Мəулен Аманжоловтың ісі жақында бітетіндей көрінді. Жаны тынышталуы үшін Күресбек пен Сырымнан құтылуы керек. Бірақ Мəуленді өлтірген ол екеуі болмай шығатын түрі бар. Пойыздан біреу атқан. Осындай да болады екен-ау. Адам сенбейтін жағдай. Енді не болмақ?



	***



	Тізім келесі күні түстен кейін бір-ақ келді. Əбішев пен Мерей тағы да тығырыққа тірелі. Жолаушылардың қайсы əскери екенін анықтау үшін, жеке-жеке Ішкі істер министрлігінің базасынан тауып, қарап шығу керек. Ол үшін қыруар уақыт қажет. Қай пойыздан, қай вагоннан бастап қарайсың. Жəне оның бəрін қашан бітесің.

	Полковник темекісін тұтатты. Мерей болса тізімнен танысын іздеген адам құсап, мағынасыз қарай бастады.

	Темекі бітейін деген кезде лейтенант айқай салды:

	– Таптым!

	Əбішев Мерейдің не тапқанын түсінгенбеген еді. Сұраулы жүзбен қызметкеріне қарады.

	– Сол күні өткен Балқаш-Петропавл пойызына қосымша вогон тіркелген. Вагонның ішінде жолаушылардың тізімі жоқ. Тек Ішкі істер министрлігіне қарайтыны жазылған.

	– Содан?

	– Жəне де вагонды күзеткен ішкі əскер жауынгерлері!

	– Точно! Қане?

	Полковник тізімнің астыңғы жағындағы екі-үш сөйлемді өзі оқып шықты.

	– Айттым ғой, табылады деп. Тə-əк, енді осы частьқа хабарласуымыз керек қой. Номерін қараш, қай жақтыкі өзі?

	Мерей қағазға бір шұқшиды да:

	– Өскемендегі ғой, – деді.

	– Бар онда, Өскемендегі частьтың номерін тауып əкел. Сол күні кім болғанын, қайсы оқ жоғалтқанын тауып бер дейік.

	Бұйрық тез арада орындалды. Мерей жүрегі атқақтап жүріп номердің дұрыс-бұрыстығын анықтады да, бастығына апарып берді. Номерді алған соң полковник:

	– Енді сен бара бер. Мен қазір ықпалды адамдар арқылы бəрін бірден білетіндей қылайын. Əйтпесе, бұлар қазір бізге айта қоймас. Өзім шақырармын, – деп көзін қысты. Мерей жымиып, басын изеді де, шығып кетті.

	Комитеттегі достарына хабарласып жатқан болар деп ойлады содан соң. Расында да оңай адам емес. Осы іс біткен соң, өзімен бірге Қарағандыға алып кетсе жақсы болар еді. Əйтпесе Күресбектер соңына түсіп алары сөзсіз. Бірақ қорқа беруге де болмайды. Жұмысының талабы осындай. Əлі талай құқайды көрер мына түрімен. Басталмай жатып шым-шытырық шырғалаңға кіріп кетті.

	Бастық көп күттірді. Жұмыс уақыты бітіп, қызметкерлер үйлеріне қайта бастады. Ақырында Мерей кабинетте жалғыз қалды.

	Ендігісі полковник кетіп қалған шығар деп ойлап отырғанда ұялы телефоны шыр ете қалды. Қараса, бастық екен.

	– Ало?

	– Алосы несі, тез кел кабинетке.

	Тұра жүгірді. Барса, бастық түрегеп тұр екен. Қолында бір парақ қағаз.

	– Мə, – деді.

	Мерей қағазды алды да, бастығының түсініксіз жазуын ежелеп оқи бастады. «Əділхан Ержанов. 30. 06. 1988 жылы Қостанай облысы, Арқалық қаласында туған».

	– Сонда осы жігіт атқан ба?

	– Атпаған. Оғын жоғалтқан.

	– Қалай сонда?

	– Ол өзі де білмейді, мен қайдан білейін. Ұйықтап кеткенде байқамай атып алды ма, əлде қолы тиіп кетті ме. Жоқ əлде ерігіп айдалаға ата салды ма.

	– Сонда өзінің адам өлтіргенін білмей ме?

	– Қайдан біледі. Моржға пойыз енді көрінгенде атылған ғой, құлаған жерінен түрегеп тұрсаң ғана, пойызды көресің. Демек пойыздағыларға оның басы ғана көрінген қылтиып. Бірақ соны көрді дейсің де. Қаңғыған оқ өзі тапқан ғой. Негізі укороченныйдың оғы бес жүз метрден асқан соң күшін жоғалтады. Жүріп келе жатқан пойыздың инерциясымен қатты тиген болуы керек. Оның үстіне тура көзге тиген соң, тесіп кеткен.

	– Нақты осы жігіт екенін қайдан білдіңіздер?

	– Сол күні осы жігіт оғын жоғалтқан. Оқтың бəрі тіркеліп тұратынын білетін шығарсың.

	– Енді не істейсіз?

	– Андағы рядовойды табамыз.



	***



	Екі күннен кейін Əбішев өзінің байаныстары арқылы Моржды өлтірген баланың қазіргі мекен-жайын тапты. Сол күні-ақ ордерді шығарды да, кешкі астарын ішіп, заттарын əзірлеп алған соң Мерей екеуі түнделетіп Алматы қайдасың деп жолға шығып кетті. Жағдайдың осылай өзгергенін, ойда жоқта қылмыскердің басқа адам боп шыққанын ешкімге де айтқан жоқ.

	Полковниктің «Ланд-Крузері» қанша жүрдек болғанымен жол алыс еді. Айнала қараңғы. Шыққанда қыламық қар жауып тұрды да, артынан ызғырық жел соға бастады. Қар қиыршықтанып кетті. Жылбысқыланып терезеге кеп жабысады. Терезе сүрткіш сипап-сипап өтеді. Булығып мотордың дауысы естіледі. Басқа қозғалыс та, үн де жоқ.

	Мерей жағдайды пайдаланып, өзін мазалап жүрген жайттарды сұрап алғысы келді. Сөзді бастауға ұмтыла берді де, бастығының айтарыңды рұқсат сұрамай айт дейтіні есіне түсті. Содан соң:

	– Ана кісі… – деп күмілжіді. Əбішев міз бақпай отыра берді.

	– Өткенде Күресбек келген кезде ана кісіні түрмеден ап шыққам дейді.

	Күйеуін өлтірген деді ме…

	– Тағы не айтты Күресбегің?

	Мерей тосылып қалды. Өзі ана кісі деп отырған сұлу қатынды полковник қызғанатынын ескермепті. Бірақ сұрағысы келгенді сұрап алғаны да жөн болды.

	– Сондай жала жабылған ғой оған. Негізі күйеуі наркотиктен өліпті… Ол Күресбегің өзі пəле екен барып тұрған. Сотталған соң сондағылармен келісіп, түрмеден түнде шығып, бір сутенерға жұмыс істеп тұратындай ғып ұйымдастырған. Сөйткен де өзі бірінші клиенті боп барған. Содан сол жерде түрмеден де, жезөкшеліктен де құтқарам, тек маған қатын болсаң болды деп, көндірген. Түрменің бастығы да, сутенер да, айналып келгенде өзінің ауыз жаласып жүргендері. Масқара, ə?

	Лейтенант осыншама былық, заңсыздық болады дегенге бұрын айтса нанбас еді. Осы жолы полковниктің жанында жүріп түсінді. Ешкімге сенбеу керек екен. Əсіресе ақшасы бар адамдарға.

	Бірауық үнсіз отырған соң лейтенант келесі əңгіменің шетін шығарды:

	– Мына Ержанов деген жігіт қазір не істейді екен?

	– Білмейм, жұмыс істейді деді ғой.

	Мерей «Оны қайдан білдіңіз» деп сұрағысы келді. Бірақ əккі полковник ондай құпияларын ашпасы белгілі еді.

	– Үйленген бе екен? – деді содан соң.

	– Жоқ. Жалғыз тұрады екен.

	Лейтенант жұтынып алып, сөзін жалғады:

	– Ана Сырым мен Күресбекті не істейміз?

	– Оларда бұнсыз да косяк жетеді ғой. Барған соң айналысамыз.

	Бірауық үнсіз отырды. Содан соң барып кешеден бері айта алмай жүргенін айтты:

	– Мына жігітті не үшін ұстаймыз сонда? Өзі өлтіргенін білмейді екен, өзі əскерден енді кеп жатқан жігіт болса, қайтеміз осыны?

	Əбішев аз уақыт ойланып алды. Содан соң барып:

	– Күресбек пен Сырымның соңына түседі екенбіз, бұл жігіттің мəселесін шешпесек болмайды. Ертең кедергі жасайды да тұрады. Жоғары жаққа тапсырғанда бəрін таза ғып тапсыру керек, – деді. Бірақ болмашы нəрсені сылтауратып тұрғандай көрінді.

	Мерей бейтаныс жігітті аяды.

	– Əскерге алынғанына қарағанда бұрын қылмыстық іске тартылмаған шығар? – деді сөзін өтімді ете түскісі келіп.

	Полковник басын изеді.

	– Енді қайтеміз біреудің обалына қалып? Марқұм Мəуленовты танымайды да ғой бұл?

	– Саған не болды өзі, адвокат боп? Бастығы Мерейге барлай қарады.

	– Ештеңе, – деді Мерей еркінси, – Жап-жас жігіт қой, просто. Бұл жігітті тапқанымызды сіз екеуімізден басқа ешкім білмейді де ғой. Істі қайта жаба салсақ, түк те өзгермейді.

	– Оны өзім де ойлағам, – деді полковник, қабағын түйе ойланып, – Бірақ қылмыскердің аты – қылмыскер. Əдейі істеген жоқ, осыған дейін заң бұзбаған, əрі кетсе жеті-сегіз жыл береді. Жақсы адвокаты болса, условно беруі де мүмкін.

	Мерей əрі қарай мыжи бермеуді жөн көріп, үнсіз қалды.

	«Ланд-Крузер» Алматыға келіп кіргенде сағат таңғы алты жарымның кезі еді. Қалғып отырған Мерей бағдаршамға тоқтаған кезде оянып, көзін уқалай бастады. Бастығына қарап еді, түні бойы машина жүргізген адамдай емес, сергек отыр екен. Көше бос. Еш кедергісіз іздеген жерлеріне жетті.

	– Қазір кіреміз бе? – деді Мерей.

	– Сағат неше? – деді полковник қызарған көзін уқалап.

	– Жетіге он бар.

	– Шамалы күтейік. Ұйқысынан тұрсын ең болмаса.

	Лейтенант түндегі əңгімені тағы қозғағысы келді. Бірақ Əбішевті олай елжірете алмайтынын да ойлады.

	Бір мезгілде полковник темекісін бұрқ еткізді де:

	– Не ойлап отырсың, е? – деді.

	Мерей жауап қатпады. Екеуінің ойында бір нəрсе тұрғаны белгілі еді.

	– Не де болса, түрін көрейік қазір, – деп Əбішев сөзді өзі жалғады, – Мүмкін атып алғанын білетін де шығар. Көрген болуы да мүмкін ғой. Кім біледі.

	Полковник баланы жұбатып отырғандай сөйледі. Бірақ осы сөздерді айта отырып, ол өзін де жұбатып отырды.

	– Əлі талай жағдайды көресің ғой, – деді содан соң жөткірініп алып, – Бұл əлі басы ғой.

	Əбішев осы сөздерді айтты да темекісін далаға лақтырып, əлгінде қалтасына салған, мекен-жай жазылған тілдей қағазды алып, пəтер номерін қарап алды.

	Дала əлі қараңғы еді. Тып-тыныш. Қары еріген тақыр жерге екеуі секіріп түсті. Полковник жүре ышқырланып келе жатты. Машинаның алдына келіп тоқтады да, тонының ішкі қалтасындағы кісенді алып, ыңғайлап, жан қалтасына салды. Тапаншасы салынған құндақтың ауызын ашып қойды. Мерейге қатулана қарады. Лейненант амалсыздан қаруын қолына алып, тонының өңіріне жасыра ұстап, алға түсті.

	Төртінші қабатқа шығып, қажетті есіктің алдына кеп тұрды. Мерей жүрегінің қатты соғып бара жатқанын сезді. Полковниктің де жүзі сұрланып кеткен екен. Есікті қақты. Жауап болмады. Тағы да бір рет, қаттырақ қақты.

	– Қоңырауын бас, – деді басқышта тұрған полковник. Мерей қоңырауды басты.



	(Соңы)

	2013 жыл.





	https://t.me/kzkitap





