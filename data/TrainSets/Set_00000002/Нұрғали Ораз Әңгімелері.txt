	Нұрғали Ораз

	Әңгімелер





ЖЫЛҚЫНЫҢ КӨЗ ЖАСЫ


	...Қасқа бие тү-у баяғы құлын күніндегідей құлдырандап, алыстан мұнартып көрінген биік асуды бетке алып, бар пәрменімен заулап барады. Бір ғажабы, шапқан сайын есейіп, жасына жас қосылып, құлыннан тайға, тайдан құнанға, құнаннан дөненге, дөненнен бестіге айналады.

	Бірақ анау, алыстан мұнартып көрінген асу да ол бауырын жазып, тұяғын сермеген сайын жылыстап, көкжиекке қарай жылжи көшіп, жеткізбейтіндей көрінеді.

	«Қайран жануар-ай, жануар-ай!» — дей береді әлденеден секем алып, жүрегі суылдай жөнелген Абат қарт күбірлеп.

	Әне, әне, қап-қара жалын жел тарап, құйрықты жұлдыздай ағып жетті-ау дегенде кенет әлгі асудын үсті батар күннін қанқызыл шапағына боялып... жо-жоқ, қып-қызыл өртке оранып, құлын даусы құраққа ұша кісінеген қасқа биені жұтып-ақ жібергені...

	Апыр-ай, осы бір сұмдық суретті қай жерден көріп, қай қиырдан шолып тұрғаны белгісіз Абат қарттын жүрегі қаттықатты шаншып-ақ кеткені.

	«Ой... ой, құдайым-ай, түсім екен ғой,» — деді ол көзін ашқан кезде жүрек тұсын алақанымен басып.

	Бірақ әлгі шаншуы құрығыр, ол оянған сон да басыла қоймады. Өзекке түскен ащы өкініш пен үмітсіз сағыныш секілді бір күйік кеудесін ашытып, тынысын буып барады.

	Сол күні қарт ұлы сәскеге дейін мал қорасынын манынан ұзап ешқайда шықпады. Қайта-қайта айналсоқтап келіп, қасқа биесінін жалынан, арқасынан сипады. Біраздан бері қорадан шығып, өз бетінше жайылудан да қалған кәрі биенін жауырыны дір-дір етіп, иесіне мұнын шаққандай мен-зен болып қарайды. «Е-е, қарттық деген осы екен ғой,» дейтін секілді есті жануар көкейіндегісін көзімен ұқтырып. Абат қарт күндегісіндей бір уыс жем шылап беріп еді, бірақ қасқа бие бүгін оны да жей алмады. Тек иесінін алақанын ақырын ғана иіскеп, көзін жұмды.

	Сірә, жазмышқа мойын ұсына бастаған-ау. Иә-ә, жануар, «тумақ бар да, өлмек бар.» Бұ жалғанда одан ешкім қашып құтылған емес. «Бір күні мен де... — деді Абат қарт іштей күрсініп, — иә, бір күні мен де...»

	Сонсоң бақи дүниенің алдында бақұлдасып қалайықшы, жануар, дегендей қасқа биенің мойнынан құшақтап, жалына бетін басты. Ол да... Иә, есті жануар, ол да басын иесінің маңдайына сүйеп, ризаласып, қоштасқандай болды.

	Қасқа биенің жанарындағы жылт еткен бір нәзік сәуле — үміт сәулесі, әлде иесіне деген ыстық ықыластың белгісі — көпке дейін сөнбеді. Бәлкім, фәни жалғанның осы бір жылт еткен жарығы кейін оның өзімен бірге бақи дүниеге бірге кеткен болар...

	Абат қарт түскі асын ішіп, қораға қайтып келгенде қасқа биенің көзінен тарам-тарам жас ағып, жылап тұрғанын көрді. Ә дегенде абдырап, не істерін білмей дағдарып қалған қарт: «Жануарым-ау, жануарым-ау!.. — дей берді оның арқасынан қағып. Даусы бір түрлі құмығып, дірілдеп кетті. — Мұның не?! Саған жәбір көрсеткен жеріміз жоқ еді ғой...»

	Қасқа бие қалт-құлт еткен тізесін бүгіп, жатуға ыңғайланды. Абат қарт оның омырауынан демеді. Тақтай еденге бүйірін төсеп, бір қырымен жантая бере жануар кәдімгі кәрі денесін айықпас дерт меңдеген сырқат кісілерше «уһ» деп қинала күрсінді.

	Абат қарт оның үстіне бір қабат жабу әкеліп жауып, жанжағын қаусырып, қымтап қойды. Қоңыр күздің мынау сығырайған кемпіршуағы қасқа биенің кәрі сүйегін жылыта алмай, үп еткен лептің бәрі шаншу боп қадалып жатқандай көрінді оған.

	Кірпіш қораның жартылай ашық қалған есігінен түсіп тұрған жарықты көлегейлеп, ішке үңілген бір кісінің сұлбасы табалдырықтай аттай бере:

	— Ау, немене, кәрі биеңді құшақтап, өлімге қимай отырсың ба?! — деген таныс дауыс жетті құлағына.

	Осы көшенің арғы бетінде тұратын құрдасы екен. Абат қарт үн қатпады.

	— Өлейін деп жатыр ма?! — деді құрдасы тағы да қарап тұрмай.

	— Е-е, қартайды ғой жануар, — дей салды Абат.

	— Иә-ә, құр сүлдесі ғана қалыпты ғой!..

	Бұл жолғы жауаптың жоралғысы ретінде Абат қарт басын шұлғыды. Тап осы сәтте қасқа биенің демі сырылдап, тынысы бітіп бара жатқандай еді...

	— Ой, ой! — деді құрдасы пышақ іздегендей қалтасын қарманып. — Мы... мынау тіпті, кетіп бара жатыр ғой, бауыздап жіберейік те...

	— Керегі жоқ, — деді Абат басын шайқап.

	— А-а... арам өледі ғой!

	Абат тағы да басын шайқады...

	Құрдасын шығарып салған соң, еш шаруасы болмаса да шөп қораға қарай бұрылды. Қанттай боп үйілген сарғыш маяны бір айналып өтіп, айырмен шөп жинағансып, біразға шейін сол жерде күйбеңдеп жүріп алды.

	Сөйтіп жүріп Абат қарттың назары ауылдың батыс жағындағы ұзыннан ұзақ созылып жатқан сары белге қарай ауды. Қоңыр күз жапқан боз шекпенінің етек-жеңін қымтанып ап, қалғып кеткен алып қарияға ұқсап қапты...

	Сары белге қарай апаратын қара жолдың үстін шөп басып, кей тұстарын көзден жасырыпты. «Көпте-е-ен бері бұл жаққа ешкім ат ізін салған жоқ қой» дегендей құлазып, тіршілік дүбірін аңсап, елсіреп жатқандай...

	Жалпы мынау, жалпақ дүниенің өзі де қоңыр күзде қалжырап, шөгіп, жүдеп қалғандай шаршаңқы, көңілсіз күйде екен.

	Күн бесінге қарай ауғанда қасқа биенің көзі жұмылып, соңғы демі үзілді...

	* * *

	Абат қарт арбаға күрең атты жекті. Содан соң біреуі тоғызыншы, біреуі он бірінші сыныпта оқитын екі немересін шақырып ап, қасқа биенің денесін ала арқанмен тартып, үшеулеп арбаға салды. Сөйтті де, делбені өз қолына алып, сары белді бетке ұстап, тартып кетті.

	Күрең ат біразға дейін құлағын қайшылап, қасқа биенің жансыз денесінен шошып, жан-жағына үрке қарап келе жатты. Абат қарт діттеген жеріне тезірек жету үшін емес, әлдебір жаманатты сезіп, секем алған күреңнің көңіліне демеу болу үшін ғана делбені жиі-жиі қағып қояды.

	Көпте-е-ен бері із түспей, құлазып жатқан қасқа жол жалғыз арбаның сылдырына қуанғандай, бар ынта-шынтысымен тербетіп, кей тұстарда тіпті аспанға лақтырып-лақтырып алғысы келеді.

	Баяғыда осы сары белдің арғы бетінде де бір топ ауыл отырушы еді. Олар да мынау өмір деген мазасыз тіршіліктің бір ыстық, бір суығына батып, өз тірліктерімен өздері әуре болып жатушы еді.

	Бүгінде соның бірі жоқ...

	Әлгі ауылдың бәрі жер астынан бір күнде, бір-ақ мезетте алып саңырауқұлақ секілді күркіреп шыға келген Жыннан шошып, жан-жаққа безіп кеткен. Содан беріде міне, мынау қара жолдың үстімен жүретін жолаушы да некен-саяқ, ілуде біреу ғана...

	Е-ей, заман-ай! Жел диірмендей зыр қағып айналып жатқан дүние-ай!..

	«Мынау күрең ат — қасқа биенің төртінші құлынынан туған қасқа байталдың тұңғышы ғой, — деді Абат қарт өзімен-өзі іштей күбірлеп сөйлесіп. — Біздіңше айтқанда, қасқа биенің жиеншары. Бүгін бұл өзінің нағашы әжесін ақтық сапарға шығарып бара жатыр...»

	Абат қарт күрең аттың ауық-ауық дір-дір етіп келе жатқан жауырынына қарап, делбені тағы да бір қағып қойды.

	«Біле білсең, бұл сенің — перзенттік парызың, — деді енді онымен мұңдасып, сырласқандай кейіпте. — Әттең, тілің жоқ, әйтпесе бүгін «әжемайлап» еңіреп жылайтын-ақ күнің!..»

	Осыдан соң ол қасқа биеге өзінің де өмір бақи қарыздар екенін есіне алды.

	Бүгінде көзден бұл-бұл ұшқан сона-ау бір шақта (ол кезде әлі қырықтың қырқасына да шықпаған уағы) Абаттың аяқ астынан төсек тартып жатып қалғаны бар емес пе. Бәрі де әлгі Жынның ылаңы ғой. Со бәле жер бетіне шыққалы бері осындай бір оқыс кесел оңды-солды ойран салып тұрғанды...

	Апыр-ау, сонда деймін де, Абатты мезгілсіз келген ажал да, қақ ортасынан үзілер қайран өмір де шошыта алмады-ау. Ол тек, соңымда қалып бара жатқан үрім-бұтағым — ұл-қыздарымның ендігі тағдыры не болмақ деп қамықты ғой.

	Олар мынау Жын жайлаған меңіреу өлкеде оңы мен солын танып үлгермей жатып жетім қалса... жылап қалса, Абаттың әруағы ана дүниеде қайтіп жай тауып, қалай тыныш жатпақ...

	«Жынның дертінен жынды су ғана құтқара алады» деп едіау сонда бір сәуегей.

	Бірақ ауру түгілі, сау адамның өзін ақыл-есінен айырып, айуанға айналдырып жіберетін жынды суды ішкен жан да сол Жынның құлақкесті құлына айналмаушы ма еді. Тек өзі ғана емес, үрім-бұтағы, зәу-затымен сол Жынға табынып кетуші еді ғой!..

	Жо-жоқ. Абат одан ауыз тиген жоқ. Жан сақтаймыз деп, әлгі жынды суды ішіп, Жынның соңынан еріп, сайқымазақ болып кеткен ауылдастарын ол білмейді емес, біледі.

	Сол жылы жазда Құдай жарылқап, қасқа бие құлындады емес пе. Әй, бір сүйкімді, әй, бір сұлу құлын туды ғой. Қызыл күрең мап-майда түгі күн көзіне шағылысып, жалт-жұлт етіп тұрды ғой!..

	Иә, сол бір сүп-сүйкімді қызыл құлынмен таласып, қасқа биенің бір емшегін Абат та емді. Сүттей ішті, саумал күйінде ішті, қымыз қып сапырып ішті.

	«Әруағыңнан айналайын қасқа бие-ай, әуелі Күдайдың, содан соң сенің арқаңда сауығып, аман қалдым ғой мен, — деді кеудесін шер толқытып, көзі жасаурап келе жатқан Абат қарт делбені бір қағып қойып. —Бәлкім, шиеттей бала-шағамның көз жасын ескерген шығарсыңдар, бәлкім, жас еді, жалғыз еді деп есіркеген боларсыңдар. Әйтпесе мені анық көздеп, маған келген ажал еді ғой Ол!..»

	Со жылдан бастап Абаттың үйінен қысы-жазы қымыз үзілмейтін болды. Соңынан ерген үйелменді-сүйелменді ұлқыздарының бәрі де Жынның дертінен аман, ақыл-есі бүтін, ойы да, бойы да биік, келісті, келбетті азаматтар болып өсіп, жетіліп жатты.

	«Иә, иә! Шетінен алғыр, шетінен жүйрік, шетінен тұлпар шықты ғой құлындарым. Тіпә, тіпә, тіл-көзім тасқа, тіл-көзім тасқа! — деді Абат шекпенінің жеңіне түкіріп. — Бәрі де ел таныған азамат болды. Тәуба, тәуба! Бұл тағдырға мың қата шүкір!..»

	— Әйт, шүу, жануар!

	Бағанағыдай емес, бүгінгі тауқыметке енді күрең аттың да еті үйреніп, сары бел жақтан ескен сүмбіле самалға танауын тосып, желе жортып келеді. Абат қарттың ойына «Адам үш күннен соң көрге де үйренеді» деген ескі қағида оралды да, соңынан «Жылқы ше?..» деген бір қызық сауалды ерте келді.

	Бірақ... жылкыда көр, зират болушы ма еді?!

	Бір болса, Кұлагерде болар, Сұркөжекте болар, Айтұмарда болар. Иә, иә, санаулы ғана жүйрікте болар. Енді міне, Касқа биеде де болмақ...

	«Апыр-ай, жануарым-ай, бұл жалғанға өкпең жоқ шығарау?!»

	Менің де саған өкпем жоқ. Бал қымызың ем болып, бүкіл үрім-бұтағымның қызығын көріп, қуанышына бөленіп келемін. Одан артық не керек маған, не керек?!.

	Иә, айтпақшы, өкпе демекші, жаңа Абаттың бүгінгі жұмбақ тірлігіне түсінбей, «тірі малды арам өлтіреміз бе» деп абдырап қалған құрдасы не ойлап кетті екен.

	«Бәлкім, мал болған соң, жануарды бауыздау да керек пе еді?..» Жо-жоқ! Абат қарт өз ойынан өзі шошып кетті. Басқасы басқа-ау, қасқа биенің тамағына қайтіп дәті жетіп пышақ салмақ?! Етін қайтіп асып жемек? Сүйегін қайтіп итке тастамақ?!.

	Кұрдасына керегі — бір соғым болса, Абат оны ертең өз қолымен жетектеп апарып береді. Оған мұның мәрттігі де, мырзалығы да жетеді. Қажет болса, тіпті, бір ауылдың бір жылдық соғымын алып беруге бар.

	«Жә, жә, аспа Абат, таспа Абат, — деді қарт енді өзіне-өзі басу айтып. — Тәуба, тәуба!»

	Ол бірте-бірте жақындай бастаған сары бел жаққа қарады. Қара жол биікке көтерілер кезде біресе оңға, біресе солға бұрылып, жүгі ауыр жолаушы ентікпесін деп екі-үш жерде әдейі жыланша иретіледі. Абат қарт делбені қаттырақ қағыпқағып жіберіп, күрең атқа дем беріп, қамшылап қойды.

	Ол бүгін, қайткенде де, қасқа биесінің тәнін осы сары белдің биігіне апарып жерлейді. Ал жануардың жаны... Бәлкім, қазір сона-а-ау көкте, жеті қат аспанның ар жағында ұшып бара жатқан болар.

	«Қош, жануар, қайыр-қош! — деді арбаның үстінде өзіменөзі күбірлеп сөйлесіп келе жатқан қарт. — Біз сені өмір бақида ұмытпаймыз. Қайран қасқа бие... Біздің қара шаңырақтың бір тірегі, бір уығы едің-ау!..»

	* * *

	Абат қарт өз қолымен үйген төмпешіктің — қасқа биенің қабірінің басында біраз кідіріп, үстіне жұққан шаң-топырақты қаққыштап, арбаның жанына қайтып келгенде көрді: күрең ат жылап тұр екен. Тілсіз, үнсіз егілген жануардың көзінен жас парлап, моншақ-моншақ боп үзіліп жатыр екен...

	Ол күреңнің маңдайынан сипап, саусағымен жалын тарағыштап тұрып алысқа-а, сонау бір жылдары жер астынан алып саңырауқұлақтай албасты Жын атып шыққан тауға — Полигон жаққа қарады.

	У сіңген қара жартас тағы да қан тілегендей сұрланып: «Әй, Адам,сенің де амалың таусылмайды-ау осы!» деп ызғар шашып, тұлданып тұрғандай көрінді.





ГОЛЬФ АЛАҢЫНЫҢ МАҢЫҢДАҒЫ ҮЙ


	Жаз бойы бір топ қарағаштың тасасынан көрінбей, жасырынбақ ойнап тұратын екі қабатты ескі үйге жұрт назары көп түсе бермейді. Тек күз келіп,сары ала жапырақтар саудырап төгіліп, айнала-төңірек тұттай жалаңаштанған шақта ғана бірақ байқап, көпте-ен бері жөндеу көрмеген сұрықсыз кейпіне қарап бастарын шайқайды. Дегенмен, бұл үйде де түтін түтетіп, тіршілік етіп жатқан жандардың бар екені және олардың да өздеріне тән куанышы мен жұбанышы, күйініші мен сүйініші, қызығы мен шыжығы жетіп-артылатыны ақиқат.

	Қызық дегенде, әрине, ең алдымен, бірінші қабаттағы тұрғындардың, әсіресе, балалардың кей-кейде екінші қабатқа жүгіріп шығып, терезеден мойындарын созып гольф ойынын тамашалайтынын айтуға болар еді.

	Мұның мәнісі мынада; біз әңгіме етіп отырған ескі үйдің артында қытай қорғаны секілді ұзыннан-ұзаққа созылып жатқан биік бетон қоршау бар. Әлгі қоршаудың ар жағы — жап-жасыл гольф алаңы. Тап бір қиял-ғажайып ертегідегідей таң-тамаша, мөп-мөлдір, хан сарайының ауласындай сұлу әлем!

	О-о, ол жердегі жасыл шалғынның, хош иісті шыршалар мен биік қарағайлардың, әсем аркалар мен тас көпірлердің, әсіресе, айлаққа келіп тоқтаған алып кеме тәрізді үлкен демалыс үйінің көркі де, күтімі де ерекше. Шындығын айтсақ, оның бәрін асықпай тәптіштеп, тілмен айтып айтып жеткізудің өзі қиын ...

	Әне, осындай таңғажайып көркемдік пен сұлулықты осы бір көзге қораш, ескі үйдің екінші қабатынан емін-еркін тамашалауға болатыны расында да, қызық. Мұнда айына бір рет, кейде екі рет басынан аяғына шейін аппақ болып киінген бір топ кісі гольф ойнауға келеді.

	Міне, бүгін де тап сондай ерекше күндердің бірі. Екінші қабаттағы пәтерлердің терезелерінің алдына опыр-топыр болып жинала қалған балалар гольф ойынын тамашаламақ болып, әлгі қоршау жаққа қызыға қарап тұр. Әне, жап-жасыл алаңға бір топ кісі шықты. Олардың үстіне киген ыңғайлы да ықшам киімдері қандай әйбат десеңізші. Ал қолдарына бір-бір имек бас таяқ алған. Ортадағы шеңберге кезекпен келіп, жұдырықтай-жұдырықтай аппақ доптарды шиыра ұрып, әуелете ұшырып жатыр.

	Кенет әлгі бір топ кісіден қалып қойдым-ау деп асыққандай, кіп-кішкентай жәшік тәрізді күлкілі машинаға мінген біреу ақ кемеге ұқсайтын алып демалыс үйі жақтан ызғытып шыға келмесі бар ма.

	— Өйдөйт, мынауың кім-ей?! — деп, терезенің алдында тұрған балалар шу ете түсті.

	Сөйткенше болған жоқ, жаңағы жәшік сияқты кіпкішкентай машина жап-жасыл алаңдағы бір топ кісінің жанына келіп тоқтай қалды. Оның ішінен бір бәкене бойлы, кебеже қарын, қымыз құйған торсықтай шыртиған біреу түсті.

	— Оһо! — деді балалардың бірі оны келемеждей күліп. — Мынау бір дөкей ғой!

	— Түу-у, қалай-қалай шіренеді-ей! — деп және біреуі оның сөзін іліп ала жөнелді. — Ана қызықты қара, бәрі бірдей жалбақтап, анау қабаққа амандасып жатыр ей!

	— Қолыньщ ұшын ғана береді сабаз!

	— Басын шұлғуын қарасайшы!

	— Әй, кім де болса, нағыз дөкей!

	— Өй, қарны қабақтай, беті табақтай біреу ғой, хи-хи!

	— Ойба-ай, қараңдар, қараңдар... ананың қолына таяқ ұстатып жатыр!

	— Мынауың ешкімді менсінбейді-ей!

	Көк майса жасыл алаңда жайылымға шыққан ата қаздардай мамырлап жүріп гольф ойнаған мырзалар түс мезгілінде өздеріне арналып тігілген ақ шатырлардың астындағы аппақ орындықтарда отырып кофе, шай, сусын сияқты шөл басатын тағы да бірдемелер ішті. Осы кезде балалар да бір дамылдап, терезенің алдын босатты. Бірақ оның есесіне, әлгіндегі гольф алаңынан көргендерін тап бір кинодағыдай қайталап көрсетуге таласып, улап-шулап, әркім өз бетінше мәз-мейрам болып, аядай үйдің ішін астаң-кестең қылып жіберді.

	Бұл қызықты бастаған да бөтен емес, бөгде емес, тап осы үйдің кенже баласы — Балташ еді. Ол әлгі кіп-кішкентай жәшік сияқты машинадан түскен дөкейдің жүріс-тұрысын айнытпай салмақ болып, үстіндегі сатпақ-сатпақ көйлегінің ішіне жастық тығып, қарын жасап алды да, талтаң-талтаң етіп, балалардың ішек-сілесін қатырды.

	— Қара! Дәл өзі!

	— Аумайды-ай!

	— Тоқта, тоқта, оның қарны бұдан да үлкен болатын, тағы да бір жастық салайық! — деп екі-үш бала жабылып, Балташтың көйлегінің ішіне және бір жастықты домбаздап-домбаздап тығып жіберген кезде, жасанды қарны мұрнының ұшына жеткен ол:

	— Ойба-ай, — деді күшеніп, әрең сөйлеп. — Дем ала алмай қалдым,ей!

	Дәл сол кезде Балташтың шақпақ түсті шыт жейдесінің бірекі түймесі «біз енді, бұдан ары қарай шыдай алмаймыз» дегендей бырт-бырт үзіліп түсті.

	— Өлә, апам енді ұрсатын болды, — деді енді оған екі жас үлкен ағасы Тұраш тесіле қарап тұрып. Балташтың күлкісі сап тиылды.

	Кешкілік бұл үйде тағы да бір қызық болды. Әке-шешелері жұмыстан келіп, жуынып-шайынып, ас ішуге отырған кезде теледидардан бүгінгі жаңалықтарды көрсетіп жатқан-тұғын.

	Кенет Тұраш пен Балташ екеуі экранға қарай қолдарын жарыса созып:

	— Әне! Сол! Соның нақ өзі!

	— Біз оны бүгін көргенбіз! — деп айқайлап жібергенде, кеседегі ыстық шайды енді аузына апара берген апасы шошып кетіп, ернін күйдіріп ала жаздады да:

	— Әй, не болды түге?! Аяқ астынан жын қағып кетті ме сендерді?! — деді оларға көзін аларта қарап.

	Әні-міне дегенше теледидардан жалт еткізіп гольф алаңын, күндізгі жиналған жұртты бір көрсетіп өтті де, манағы ақ жәшік сияқты кіп-кішкентай машинадан түскен кебеже қарынға сөз берді.

	— Біз мынаны бүгін көргенбіз! — деп Балташ әкесі мен шешесіне қарап маңғазданып, танауын бір тартып қойды.

	— Кімді?

	Шешесі оған сенер-сенбесін білмей, экранға бір, баласына бір қарады.

	— Мына кісіні! — деді Балташ орнынан атып тұрып, экранды сұқ саусағымен шұқып көрсетіп.

	— Әй,сендер оны қай жерден көріп жүрсіңдер ей? — деді енді әкесі де таң қалып.

	Оның жұмыстан келгелі бері тіл қатқаны осы еді. Аузынан бір жағымсыз, өткір иіс бұрқ ете түсті. Даусы да бір түрлі қырылдап, сөзі кетік тісінің арасынан жан-жаққа шашырап шықты.

	— И-и, құдай-ай... — деді әйелі тыжырынып. — Тағы да тойып келіпсің ғой!..

	— Жоғ-ау, бұлар бұ кісіні қалай көріп жүр дейім де, — деп енді өз жайына қарап отырмай, сыр білдіріп қойған күйеуі күмілжіп, беталды ақталғандай болды.

	— Кіп-кішкентай ғана, бір өзі әрең сиып отыратын машинамен келді, — деп Балташ тағы да бас-аяғы жоқ бірдемені қойып қалды.

	— Не дейт?..

	Әкесінің көзі дөп-дөңгелек боп, оған шақшия қарады.

	— Иә, ол... ол гольф алаңында ғана болатын машина, — деді манадан бері әкесіне көзінің астымен жақтырмай қарап отырған Тұраш бұл жолы інісінің сөзіне түзету жасап.

	— Апыр-ай ә, сонда олар алаңда да мәшине мініп жүретін болғаны ма?! — деп әкесі басын шайқап, таңдайын қақты. — А... адам сенбейтін нәрсе ғой бұл!..

	— Рас! Міне, былай зымырап келді!

	Балташ орнынан атып тұрып, әлгі кебеже қарынның кіпкішкентай машинада қалай отырғанын көрсете бастап еді:

	— Тәйт әрі! —деп зекіп қалды шешесі. —Жасы үлкен кісіні өйтіп мазақ етпеңдер! Әуелі өздерің сондай болып алсаңдаршы түге...

	— О кім еді сондай-ақ? — деді теледидардан көз алмай отырған Тұраш енді әңгімеге араласып.

	— Мынау не дейді-ей? — Бір қасық көжені аузына апара берген әкесі ұлына ежірейе қарап, бұдан кейін қалай тамақ ішуге болады дегендей тоқтай қалды. —Әй, сен оның кім екенін шынымен-ақ білмейсің бе?!

	Тұраш үндеген жоқ.

	— Әй, ақымақ, ол деген... ол деген... — Әкесі сол колының сұқ саусағын үйдің төбесіне қарай шошайтып біраз отырды да, оң қолындағы қасыққа көзі түсіп кетіп, өңешін бүлк еткізіп бір жұтынып алды. — ...О-осы ауданның әкімі ғой! Соны да білмейсіңдер! Дөкей болмаса ол... ол анау қарғы адым жерге голгофаның машинасын мініп жүрер ме еді?!

	Осы сәтте теледидардан көз алмай отырған Тұраштың иығы бүлк ете қалды.

	— Әй, неге күлесің?!

	— Жай... Голгофа емес, гольф...

	— Ым-м, — деді әкесі оның желкесіне тесірейе қарап. — Сөз аңдығышын мұның-ң... Бәрібір, ол — сен күлетін адам емес! Әкім!.. Білдің бе, әкім!..

	— Ха-ха! — деді осы кезде әкесінің аузына қарап, сөзін бағып тұрған Балташ оны кекеткендей оқыс үн шығарып. — Әкім дейді ғой! Түріне болайын! Қарны қабақтай, беті табақтай! Өзі былай... борсық сияқты борсаң-борсаң етіп жүреді.

	— О-о, шірік! — деп әкесі енді Балташқа қарап, бақа көргендей тыжырынды. — Кәні... сен сондай әкім болсаң... күнде қолыңды сүйіп, басқан ізіңе тәу етіп жүрмес пе ек?! Есуас!.. Әкім болсаң болды, борсықтай боласың ба, торсықтай боласың ба, бізге бәрібір!

	— Иә саған, мен ондай болмаймын!

	— Не?! Не-ме-не?! О-о, мисыз... милау, кеще-е! Сонда сен мына мен сияқты өмір бақи құрылыста кірпіш тасып жүрмекшісің бе?! Жетіскен екенсің! Болды, бітті, сенімен бұдан артық сөйлесудщ қажеті де жоқ!..

	Әкесі Балташтың болашағынан түңілгендей қолын бір сілтеп, теріс қарап аунап түсті. Сөйтіп, үйдің іші тынышталды. Біраздан соң балалар есік алдына шығып, жасырынбақ ойнады. Түнгі тымық ауада олардың саңқылдаған даусы мен сықылықтаған күлкісі маңайдағы көшелерге естіліп жатты.

	***

	Биыл жазда біз айтып отырған әлгі қос қабатты ескі үйдің төбесінен жай түскендей бір тосын жәйт болды. Әншейінде қаннен-қаперсіз, өз беттерінше жайбарақат өмір сүріп жатқандай көрінетін үйдің тұрғындары аяқ астынан абыржып, не істерін білмей, бастары қатып, күтпеген жерден сілтенген тағдыр соққысынан теңселіп, есеңгіреп қалды.

	Иә-ә... Сөйтті. Өйткені бұл үй бұзылатын болды.

	Тал басындағы ұясына қарай өрмелеп келе жатқан сұр жыланды көрген шымшықтай шыр-пыр болып, жан-жақтан көмек сұрап, арыз-шағым айтқан тұрғындардың мұң-зарын тыңдайтын тірі жан табылмады мынау қалада. Білетіндердің айтуынша, бұйрық ана-а-ау жоғарғы жақтан келген көрінеді.

	Әдетте екінші қабаттағы терезелердің алдына топырлап жиналып алып, гольф алаңындағы қызықтарды тамашалайтын балалардың ермегі енді аспанға ұшып кеткендей болды. Кешкілік жұмыстан шаршап, сілесі қатып келетін әке-шешелерінің аһ ұра күрсініп, әлдекімдерге ренжіп, қарғап-сілеп, ауыр-ауыр сөздер айтатыны енді күнделікті әдетке айналды. Алдағы күндері айықпас соқыр тұманға оранып, белгісіз бір сұмдық қасірет, қайғы әкеле жатқан сияқты.

	Бұл үйдегі Тұраш сияқты ес тоқтатқан балалардың емісестігені мен шала-шарпы түсінгені: мына үйді бұзатын бір дәу фирма мұндағы тұрғындарға өтемақы ретінде аз ғана ақша бермек көрінеді. Ал содан соң, болды... бітті, қайда барсаң, онда бар!.. «Әйт, шүу, көкшолақ!» демекші.

	Ауасы таза, төңірегі тыныш, тау бөктеріне жақын орналасқан бұл ауданда арзан үй жоқ. Ал дөй фирманың қайыршыға берген садақасындай азын-аулақ ақшасына қаланың сона-а-ау бір қиыр шетінен құрқылтайдың ұясындай ғана құжыра сатып алуға ескі үйдің тұрғындары өлсе де келіспейді.

	Күн ашықта төбесіне қою бұлт үйірілген қапалы үйдің тұрғындары міне осы қиянатқа шыдай алмай, сенбі күні қолдарына адам құқығы туралы ұрандар жазылған плакаттар ұстап, үлкен көшеге шықты да, ондағы арлы-берлі ағылып жатқан көліктердің жолын бөгеді.

	Қас қылғандай, дәл сол күні аудан әкімдігі қалаға келген шетелдік қонақтарды гольф ойнауға шақырып қойған еді. Күтпеген жерден көшедегі кептелекке түсіп қалған олар енді аршылған жұмыртқадай аппақ машиналарының терезесінен бастарын шығарып, жол ортасында тізіліп тұрған қараторы өңді, үсті-басы жұпыны жандарға әрі таңырқап, әрі қызықтай қарап, жергілікті тілде жазылған «Адам құқығы аяққа басылмасын!», «Біз өз баспанамызды қорғаймыз!» деген ұрандардың не туралы екендігін тілмәштан тәптіштеп сұрастыра бастаған-ды.

	Сүт пісірімдей уакыттан соң, қонақтармен гольф ойнауға келе жатқан элиталық аудан әкімінің машинасы да осы кептелекке келіп тоқтады. «Бұл не сұмдық?! Не деген бассыздық?!» деп, жалма-жан телефонға жармасқан ол аудандық ішкі істер басқармасының бастығын жақсылап тұрып бір сыбап алды да, тез арада жолды босатыңдар деген қатаң талап қойды.

	Сөйтіп, оқиға болған жерге шамамен, бес-он минуттан соң сау етіп жетіп келген полиция қызметкерлері асфальт жолдың ортасында қол ұстасып тұрған ескі үйдің тұрғындарын жол жиегіне қарай сүйрелей жөнелді. Бірақ әбден ашынып алған олар қатты қарсылық көрсетіп, қызыл жағалылармен жандалбасалап айқаса кетті. Көше ортасындағы айқайшу өршіп, кіжінген, боқтаған, шыңғырған ащы дауыстар алысқа жетіп, асфальттің үстіне бір-екі тамшы қан да тамып үлгерді.

	Осының бәрі де полиция қызметкерлерінің біліксіздігінен деп түсініп, ашуы терісіне сыймай, қып-қызыл боп булығып отырған әкім бір кезде шыдай алмай, машинадан сыртқа атып шығып: «Әй, босатасыңдар ма, жоқ па?! Ыбылжымай, тез қимылдаңдар!» деп қолын сермеп, айқай салды.

	Кенет...

	Иә, кенеттен көшеге плакат ұстап шыққан ашулы жандар да, олармен арпалысып жүрген полиция тобы да күтпеген бір тосын оқиға белең алды. Гольф ойнау үшін әдейі жеңіл киініп, басына ақ кепка киіп шыққан кебеже қарын, бәкене бойлы аудан әкімін бүгін таң атқалы бері ата-аналарының қасында зар еңіреп жүрген балалар танып қалып: «О-о, әкең-ң!.. Осының бәрі сенің кесіріңнен екен ғой!» деп, қолдарына бір-бір тас алып ұмтылып кеп бергені. Көзді ашып-жұмтанша болған жоқ, полиция қызметкерлері ес жиып үлгереміз дегенше әлгі әкімге қарай бес-алты тас атылып та кетті...

	Содан бері де міне, арада екі-үш жыл уақыт өтіпті...

	Бұл күнде гольф алаңының маңындағы ескі үйдің өзі түгілі, орны да жоқ. Оның бұрынғы тұрғындарының қазір қайда екенін ешкім білмейді. Олар қолдарына плакат ұстап, билікке қарсылық білдіріп көшеге шыққан күні түнде ғаЙЫПқа ұшқандай зым-зия жоқ болып кетті. Ал ертеңіне таңсәріде арылдап-гүрілдеп келген алып трактор ескі үйдің күлталқанын шығарып қиратты да, орнын тып-типыл қылып тегістеп тастады.

	Қазір біреулер: «Ол үйдің тұрғындарын әкімдік бұл маңнан алыстағы бір ауылға жер аударыпты» десе, енді біреулер: «Жоо, оларды осы қаланың әр түкпіріне таратып жіберіпті» деп жүр.

	Кім білсін...

	Құпия дерек көздерінің сыбысына қарағанда, әлгі әкімге тас лақтырған балалардың ата-аналары өз перзенттерінің кінәсін кешіріп, жауапқа тартпайтын болса, ескі үйді сол күні түнде билікке босатып беруге сөз байласқан көрінеді.

	Бұл сірә, екі жаққа да тиімді келісім болған сияқты...





ҚАЙЫРШЫНЫҢ ЖҰЛДЫЗЫ




	I

	— Сіз Бикешсіз бе? — деді жіңішке тротуардың бойымен аяңдап келіп, қарсы алдына тоқтаған орта бойлы, қара торы, сүйкімді келіншек қолындағы журналдан көз алмаған күйі күлімсіреп тұрып.

	Күншуаққа арқасын төсеп, ағаш сәкіде маужырап отырған ол әуелде не деп жауап қатарын білмеді. Тап қазір бейтаныс кісімен, әсіресе әйел затымен әңгімелесуге тіпті де зауқы жоқ еді.

	Дегенмен:

	— Сіз дәл таптыңыз, — деді келіншекке қарап жымиып.

	Оның жұлдызы расында да Бикеш болатын.

	— Міне, мұнда сіздің мінез-құлқыңыз туралы жазылған, — деді келіншек іліп әкетіп. Сосын тамағын бір кенеп алып, Бикеш жұлдызының астында туғандардың мінез-құлқы мен сырсымбаты жайлы дауыстап оқи бастады.

	Ол келіншекті сырттай бақылап жүрмесе де, асханаға барғанда, ем қабылдағанда, кешкілік вестибюльге шыққанда жиі көретін. Әртүрлі журналдардағы сөзжұмбақтарға, жұлдызнамаларға, махаббат, мінез-құлық тақырыбына арналған тестерге тым әуес, қызыққыш екенін де білетін. Алайда мұның бәрі сана-сезім мен көңіл-күйдің сергектігін аңғартқанымен, жалпы адам баласының күрделі болмысын тануға келгенде арзан тәсіл, арзымайтын нәрселер сияқты болып көрінуші еді оған.

	Әйтсе де өз мінезінің кей тұстарын тап басқанына іштей таңырқап отырды, әсіресе «қолынан кітабы түспейтін, көзілдірік таққан ұзын бойлы кісіні көрсеңіз, Бикеш деп ойлай беріңіз» деген тұсына келгенде келіншекке қосыла еріксіз езу тартты. Бұл енді, көрер көзге анық көрініп тұрған ақиқат болатын.

	— Рақмет, — деді ол жұлдызнама оқылып біткен кезде. — Сіздің арқаңызда өзімді-өзім жақсы танып қалдым.

	— Солай ма, — деп келіншек көзінің қиығымен сынай қарап, наздана күлді. — Бірақ сіз жұлдыз жорамалға сенбейді екенсіз.

	— Оны қайдан білдіңіз?

	— Өйткені Бикештің кемшіліктері айтылғанда ешқандай сыр білдірген жоқсыз. Өзіңізге қатысы жоқтай немқұрайды қабылдадыңыз.

	— Ал сіз ше? Сіз сенесіз бе?

	— Мен... мен, әрине, сенемін. Тіпті бар ғой, сізге қалай десем екен, өзімді-өзім кейде жұлдызшы сияқты сезінемін.

	— Кызық екен.

	— Осы жаңа ғана сіздің Бикеш екеніңізді дәл тауып айттым емес пе. Әлде... сіз маған жай қалжыңдадыңыз ба?

	— Жо-жоқ! Дәл тапқаныңыз рас.

	Осы сәттен бастап олардың арасында мынау көктем күнінің жаймашуағындай бір жып-жылы қарым-қатынас орнады. Кездесе қалған жерде бір-бірімен күлімсірей амандасып, тез-ақ шүйіркелесіп кетеді. Асханадан шыққан соң, вестибюльдегі диванда иық түйістіре қатар отыра қап, сөзжұмбақ шешуге кіріседі. Кейде анау кең шатқалдағы жаңадан бүршік атып жатқан дымқыл тоғай жаққа қарай жүріп, ұзақ серуен жасап қайтады.

	Бұлар емделіп жатқан сауықтыру орнының жанынан күндіз-түні күркіреп, кеудесін тасқа соғып, көбігі бұрқырап тентек өзен ағып жататын-ды. Олар көбінесе соны жағалап, үнсіз қыдыратын. Өйткені сарқырап аққан судың дыбысы бірінің даусын біріне естіртпейді. Тойған қозыдай томпиған қара торы, сүйкімді келіншек кейде оның қолтығынан ұстап, жанына тақалып жүретін. Ал кейде аздап тыныс алу үшін жағадағы қой тастардың үстіне келіп отырғанда еркелеп иығына басын сүйеуші еді. Бірақ ондай сәттерде мұның тарапынан ешқандай да бір бөгде қимыл, тосын әрекет болған емес. Ол тіпті келіншектің иығынан да құшақтаған жоқ. Себебі мұның жасындағы жігітке бәрі де күні бұрын мәлім; әуелі құшақтасасың, сосын сүйісесің, содан соң...

	Ал бұл болса, мынау таудың бөктеріндегі сауықтыру орнына мүлде басқа мақсатпен келген-ді. Тіпті емделу үшін де емес...



	II

	Олар ойда жоқта қалай тез танысса, ойламаған жерден дәл солайша тез жақындасып кетті. Бір күні келіншек оны өз бөлмесіне шәй ішуге шақырды. ¥зақ серуеннен шаршап қайтқандыкі ме, әне барамын, міне барамын деп жатып көзі ілініп кетіпті. Самайынан ақырын ғана сипаған мақтадай жұмсақ саусақтардың қимылынан оянды. Келіншек мұны ерекше бір мейірім мен ықыласқа тұнған жанарымен аймалап, бетіне елжірей қарап төніп тұр екен.

	— Сіз немене, шаршағансыз ба? — деді ол төсектің шетіне тізе бүгіп.

	— Иә, ұйықтап кетіппін?..

	— Мен сізді күттім. Шәй әлдеқашан суып қалды.

	— Кешіріңіз... ұят болды-ау.

	— Жо-оқ, шәйді қайтадан қоя салуға болады ғой. Мен сізді оятып жібердім білем...

	Ол басын шайқады.

	— ¥йқым қанып қалыпты.

	— Ендеше мен... — Келіншек орнынан тұруға оқтала беріп еді, қалай екенін өзі де білмейді, шап беріп білегінен ұстай алғаны. Сосын ақырын ғана төсекке қарай тартты. Келіншек болса, қарсылықсыз көніп, бетіне бетін тақап, ернінің ұшымен аймалап сүйе бастады.

	— Қазір, — деді ып-ыстық демімен шарпып өтіп, — есікті жауып келейін...

	— Қырғидан қашқан торғайдай шырылдап келіп, сізді паналадым, — деді келіншек оның жалаңаш төсіне басын қойып, жүрегінің дүрсілін тыңдап жатып.

	Ол үндемеді.

	— Бірақ сіз ойлағандай бақытсыз емеспін.

	Үндемегеніне намыстанып қалған сияқты...

	— Мен ештеңе ойлағам жоқ.

	— Өтірік айтпаңыз, — келіншек басын көтеріп, оның көзіне үңіліп қарады, — кейде үнсіздіктің өзі сөзшең келеді... Сіз тіпті, «неге пана іздейсің, кімнен қорлық көрдің?» деп те сұрамадыңыз ғой. Бәрін өзіңіз білетін адамдай үн-түнсіз жата бердіңіз.

	— Белгілі емес пе.

	— Не белгілі?

	— Неден қашып, неге пана іздейтініңізді айтамын да...

	— Иә... неден?

	— Жалғыздықтан.

	Келіншек бір ауыр ойдан арылғандай жеңіл күрсінді де:

	— Рас, — деді. — Оны қайдан білдіңіз?

	— Иә, айтпақшы, сіз жазушы екенсіз ғой.

	— Білмеймін.

	— Не-ні біл-мей-сіз? — Келіншек еркелеп, мұның сорайған мұрнынан қысып-қысып қойды.

	— Мен өзімнің кім екенімді білмеймін.

	— Сіз өмірден ерте түңілген адамға ұқсайсыз. Басқаға емес, алдымен өзіңізге-өзіңіздің көңіліңіз қалған сияқты.

	— Дәл таптыңыз...

	— Мен іштей сеземін, сіз бір керемет шығарма жазсам деп ойлайсыз.

	— Иә.

	— Мүмкін, сізге сол кереме-ет шығарманы жазу үшін бір қызықты сюжет керек шығар?

	— Мүмкін...

	— Онда бар ғой, мен сізге өз өмірімді бастан-аяқ... — деді келіншек оған лезде көмекке келуге әзір екенін білдіріп. — Бірақ... Менің өмірімнің түк те қызығы жоқ. Тіпті сөз етуге тұрмайды. Он сегіз жасымда гитаристке тұрмысқа шықтым. Әйелдікіндей ұзын шашына, сүйріктей саусақтарына кызыктым. Ресторанға жұмысқа орналасқан соң, ол наркоман болып кетті. Кызым екеуміз соның азабын тарттық... Қазір де ойына түскен кезде келіп тұрады. Жалынып, қолы қалтырап теңге сұрайды бізден...

	— Иә-ә, мұндай шағын трагедиялар өмірде өте көп.

	— Трагедия дейсіз бе? Меніңше, бұл жай ғана бақытсыздық, адам баласының өзінің сорлылығынан тап болған қасіреті ғой. Ал трагедия деп... Білесіз бе, мен бір сұмдық трагедияны білемін. Тыңдайсыз ба?

	Ол басын изеді.



	III

	...Біздің қаланың театрын сіз білмейтін шығарсыз. Астаналықтардың провинциядағы өнерге әмәндә астамшылықпен қарайтын әдеті ғой. Бірақ біздің театрда да дарындылар болғаа-ан... Әсіресе сол бір жас, талантты актерді әлі күнге жұрт ұмытқан жоқ. Біз онымен есікпе-есік көрші тұрдық. Маңдайы жарқыраған, ер тұлғалы, аса сымбатты жігіт еді. Ол ылғи да тарихи тұлғаларды — Едіге, Сырым батырларды, Төлеген, Козы Көрпеш сияқты ғашықтарды ойнайтын...

	Кейде өнердің — өмірге, ал өмірдің — өнерге айналып кететін сәттері болады екен. Мен өзім сондай бір ерекше оқиғаның еріксіз куәсі болдым. Сол жылы біздің қалада тұратын бір жас драматург «Қайыршы» деп аталатын жаңа пьеса жазып бітірген. Театрдағылар оны осы заманның сұранысына лайық тәуір дүние екен деп қуана қабылдаған. Пьесаны талқылауға Ол да қатысқан екен, кешкісін қонақта бірге болғанымызда қайта-қайта басын шайқап, таң қалып, жер-көкке сыйғызбай мақтап отырды. Ал ертеңіне режиссер актерлерге ондағы рольдерді бөліп берген. Оған — басты роль... құрып қалғыр Қайыршының ролі тиген. Кешіріңіз. Келіншек қолын созып, орындықтың арқалығында ілулі тұрған халатын алып киді де, орнынан тұрып, стол үстінде жатқан қораптан темекі алып тұтатты. Бұл оның темекі тартатынын білмейтін-ді, қою қасын керіп, аздап таңырқағандай кейіп танытты. Қолы аздап дірілдеп, көк түтінді ернінің ұшымен әуелете үрлеген келіншек сол қимылын аңдап қалған екен, ептеп ыңғайсызданып: «Бола ма?.. — деді саусағының арасына қыстырған темекіні иегімен нұсқап. — Кешіріңіз, мен сәл толқып...» Сөйтті де столдың жанында тұрған жұмсақ креслоға аяғын айқастырып отырды. «Иә, содан соң?.».

	Бәрі де сол Қайыршының ролінен басталды. Алғашында оны ойдағыдай шығара алмағанына өзі де күліп, өзгелерді де күлдіріп жүрді. «Қайыршының жұмысы мұндай қиын болатынын қайдан білейін, — деуші еді ол кейде үйіне жинала қалған достарына қалжыңдап. — Сілем қатып әбден шаршаймын.» Режиссер болса, репетиция үстінде оны үнемі: «Әй, сен мына түріңмен аштан қатарсың! Кекірейген қайыршыны қайдан көріп ең?! Жә, былай... жалынышты, мүсәпір күйге түсіп отырсаңшы. Өз күнін әрең көріп жүрген мынау елден соқыр тиын сұрап алу оңай ғой деп пе едің?!» деп қайрайтын көрінеді.

	Оның әйелі екеуміз аса тату құрбы едік. Бірде үйдің кілті күйеуімнің қалтасында кетіпті деп, жұмыстан шыға сала қосақтасып театрға бардық. Онда репетиция жүріп жатыр екен. Сахнада Ол бір кішкентай қол арбада тізесін бүгіп, еңкейіп отыр. Басында жаман малақай, үстінде жұлым-жұлым ескі күпәйке, алақанын жайып, сахнаның түкпіріне қарап біреуге өлердегі сөзін айтып жалынады. Түрі сондай аянышты. Әрі күлкің келеді, әрі мынау жасанды сұмдықтан денең түршігеді...

	Қайыршы боп кім көріпті дейсіз, бұл роль оған өте қиын соқты. Жексенбі күндері қыдырып көшеге шыға қалса да, бір жаққа қонаққа бара жатса да Ол көшеде отырған қайыршыларға жалтақтап қарап, олардың қимыл-әрекеті мен көзқарасын аңдып, құдай-ау, өзінше соларды зерттеп жүреді екен.

	Үйінде де айнаның алдына отырып алып, репетиция жасауға кіріседі. «Оу, жаранда-а-ар! — дейді жалынышты үнмен қалтырай дауыстап. — Қайыр-садақа бере гөріңдер мына пақырға. Аспанда — құдай, жерде — адам!»

	Біз кейде күлеміз. Кейде намыстанамыз. Әлгі сөздер жүрегімізге шаншудай қадалып, арқамызды шымырлатып жібереді. «Қайыршының» жалынышты даусымен бірге біздің үйлерімізге шын кайыршылыктың өзі кіріп келердей шошимыз. «Қойшы әрі, жаман ат шақырмай!» — деп әйелі кейде күйіп-пісіп, жыларман болады.

	Қойшы әйтеуір, не керек, әлгі пьесаны сахнаға шығаруға жанын сала кіріскен режиссер бір күні оған: «Осы сен қаланың қақ ортасындағы базарға барып, шын қайыршы болып көрсең қайтеді?! Біз саған сондай мүмкіндік жасайық» деп ұсыныс жасайды. «Қалай... Қалайша мен?..» деп шошып кетеді ол. «Қатырып тұрып гримм жасап береміз! — дейді режиссер бас бармағын шошайтып. — Во болады! Қатқанский қайыршыдан аумай қаласың. Міне, сонда олардың психологиясын, шынайы образын өмірдің өзінен ойып тұрып аласың!» «Жо-жоқ, о не дегеніңіз?! — деп шегіншектей бастайды ол. — Атай көрмеңіз, осы тіпті актер болмай кетсем де...». «Әй, бала, — дейді осы кезде облыстық театрдың асқар биігі, асқақ абыройы, Қазақстанның Еңбек сіңірген артисі болып үлгерген бір аға актер сонда екі араға килігіп. — Мынау деге-ен тамаша идея ғой! Өмірдің өзінен ойып алып образ жасау — қандай айнытпас! Шіркін-ай, бұдан жастау кезім болса, осы рольді өзімнен басқа ешкімге бермес едім. Әттең, біздің заманымызда мұндайға рұқсат та, мүмкіндік те болған жоқ».

	Сол сөз қамшы болды ма, кім білсін, театрдағылардың бәрі жан-жақтан қаумалап, үлкен-кішісі жабыла ортаға алып қолқалай бастайды. Сөйтіп, ертеңіне таң атар-атпаста театрдың машинасы келіп, оны үйінен алып кетеді. Ол түнімен ұйықтай алмай дөңбекшіп, қара терге түсіп қиналып шыққан көрінеді. Үйінен кетіп бара жатқанда екі көзі қызарып, жағы суалып, өңі боп-боз болып тұрады дейді...

	Сол күні ол қас қарая бір-ақ оралады. Үй ішіндегілерге үн қатпайды. «Не болды?..» деп үрейлене сұраған әйеліне қарап басын шайқайды да, ваннаға кіріп кетеді. Содан жуынып-шайынып шыққан соң, тамақ ішуге де зауқы болмай, ертерек жатып қалады.

	Ертеңіне тағы да...



	IV

	— Кешіріңіз, сізді жалықтырып алған жокпын ба?

	— Айып болмаса, мен де темекі тартайын, қол жалғап жіберіңізші.

	Ол жастығын биіктетіп, арқасын соған тіреп отырды да темекі тұтатты. Бөлме ішіне көкала түтін жайылды.

	— Иә, сосын...

	— Күзге таман біздің облыстық театрда жаңа спектакльдің премьерасы болды, — деп әңгімесін сабақтады келіншек. — Көрермен өте көп жиналды.

	...Шынымды айтсам, ондай қызық дүниені өз басым бұрынсоңды көрген емеспін. Байғұс Қайыршы елдің бәрін жылатты, елдің бәрін күлдірді. Әсіресе, оның ынжық баласы мен қырсық келіні үйінен қуып жіберген бір бейшара кемпірге көмектесіп, ақша ұсынуы, «менің қасымда отыра бер, күнделікті табысың жаман болмайды» деп жұбатуы — көрерменнің жүрегін жаншып өтетін ауыр көріністер еді. «Оу, халайық! — дейді ол спектакльдің соңында залға қарап, екі алақанын жайып отырып. — Сендер менің ойымда не бар екенін қайдан білесіңдер?! Құдайға шүкір, жетеді... бәрі де жетеді. Қайғы да, сор да, қуаныш та, бақыт та кезектесіп өтіп жатады алдымнан. Иә... иә, мен сендерді сынау үшін отырамын мына жерде!»

	«Қайыршы» біздің театрдың атағын аспанға бір-ақ шығарды. Оны республикалық, аймақтық фестивальдарға апарып, бірнеше мәрте бас жүлдені иеленіп қайтты. Басты рольде ойнаған актердің шеберлігіне тәнті болмаған жан қалмады. «Қандай талантты актер! Провинцияда елеусіз жүргенін қараңызшы, Астанада болса, әлдеқашан Халық артисі атанар еді. Кәдімгі көшедегі қайыршыны қалай-қалай айнытпай шығарған десеңізші!» деп таңдай қаққандар көп еді сол кезде.

	Сенесіз бе, осы спектакльден кейін қала жұртшылығы көше-көшедегі қайыршыларға өзгеше бір ықыласпен, жанашырлықпен қарай бастағандай болды. Театрдағы жаңалық тіпті олардың да құлағына жеткен сияқты. Рас, өтірігін кім білсін, бір қайыршы кассадан билет алып, спектакльді көріп қайтыпты деп те ел аңыз етіп айтып жүрді. Тек бір-ақ рет, иә, бір-ақ рет әлгі жабыла мақтап жазып жатқан жергілікті газеттердің бірінде: «Өнер дегеніміз — өмірдің көшірмесі емес. Актер сомдаған образдың базар маңындағы қайыршылардан ешқандай айырмасы жоқ. Өнер өмірден биік тұруға тиісті» деген сияқты пиғылы бөтендеу сыни пікір калкып өтті.

	Бір күні ол кезекті спектакльден шығып, үйіне қайтып келе жатса, соңынан бір ақ «Вольво» куып жетіп, жол жиегіне тоқтайды.

	— Сәламатсыз ба, актер жігіт, — дейді артқы орындықта жалғыз отырған қошқар тұмсық кавказдық кісі тап-таза қазақ тілінде үн қатып. — Отырыңыз, үйіңізге дейін жеткізіп салайық. Біз сіздің талантыңызға табынушылармыз!

	Жол-жөнекей олар театр, өнер жайында әңгіме қозғайды. Кавказдық кісі өзінің шет елдерге жиі баратынын, Рим, Париж театрларында болғанын, бірақ, қалай дегенде де, өзі туып-өскен өлкедегі театрлардың орны бөлек екенін тілге тиек етіп өтеді. Тіпті кейбір спектакльдерге тәп-тәуір талдау жасай алатынын да аңғартып қалады.

	— Кешіріңіз, сіз кім боласыз? — дейді оны қызыға тыңдап келе жатқан актер.

	— Осы қалада туып-өскен кавказдықтар көп емес пе, — деп күледі ол. — Мені солардың біреуі деп қабылдаңыз, бауырым. Қырқыншы жылдары осында жер ауып келіп қалған кісінің ұрпағымын.

	— Қайда қызмет істейсіз?

	— Қызмет дейсіз бе? Қызмет бұрын болған. Ал-л... қазір қайдағы қызмет. Күнкөріс қамымен жүрміз де.

	— Шет елдерде жиі болатынға ұқсайсыз...

	— О-о, әрине, уақыт болса, Еуропаға саяхат жасап қайтқанға не жетсін. Құдайға шүкір, кеңшілік заман туды. Бүгін мұнда отырсаң, ертең Анталияда, бүрсігүні Парижде дегендей!..

	— Иә, керемет... Бірақ бізде ондай мүмкіндік жоқ.

	— О не дегеніңіз, сіздер — өнер адамдарысыздар ғой! Сіздердің өз бойларыңыздағы табиғи таланттарыңыз арқылы ауық-ауық жасап тұратын рухани саяхаттарыңызға дүниеде ешбір саяхат тең келмес. Бүгін — қайыршы, ертең — ақын, бүрсігүні — қоғам қайраткері болу тек актерлардың ғана қолынан келеді. Айтыңызшы, бұдан асқан керемет бола ма?!

	— Пейіліңізге рақмет. Мінекей, біздің үйдің тұсына да келіп қалдық.

	— А-а, солай ма, біздің қаланың кішкентай болғаны қандай өкінішті, — деп ол машинадан түсіп, актерді есік алдына дейін жаяу шығарып салады.

	Қоштасарда:

	— Сіз, әрине, қайыршының бейнесін сахнаға өте сәтті шығардыңыз. Әйтсе де оның жан дүниесінің қараңғы түпкірлерінде әлі де болса жасырынып жатқан құпия көп екенін біліп жүргеніңіздің артығы жоқ. Ал, көріскенше сау боп тұрыңыз. Танысқаныма өте қуаныштымын. Егер қажетім болып жатса, мына телефонға хабарласа салыңыз, — деп ол өзінің телефоны жазылған тілдей қағазды ұсынады.

	— Сау болыңыз!

	Келесі жылы «Қайыршыны» сахналаған режиссер Астанада ашылған жаңа театрға ауысып кетті. Шағын қаланың тұрғындары түгел көріп болды ма, әлде жанашыр иесінің жоқтығы білінді ме, бірте-бірте бұл қойылым жаңалық болудан қалып, көп ұзамай біржола тоқтады. Театр бұрынғы қалыпты тіршілігіне қайта кірісті. Өнер адамдарының күнкөрісіне қазір кім көңіл бөліп жатыр, сахнадан жарқырап көрінгеніне қарап, е-е бұларда бәрі бар, нағыз бақытты жандар осылар ғой деп ойлайсыз. Ал шындығында, олардың бір айда алатын арзымайтын жалақысы — базардағы саудагердің бір-ақ күндік табысына тең. Маркс атай дұрыс айтқан: «Сананы тұрмыс билейді». Биік рух әрі кетсе бір-ақ күнге азық болады...

	Бірде олардың тоғызыншы класта оқитын үлкен қызы мектепте жылы курткасын ұрлатып алып, үйіне көйлекшең оралды. Ақпан айының ортасы еді. Қызылшұнақ аяз асыр салып тұрған. Үйге жеткенше екі беті қып-қызыл боп, саусақтарынан жан кетіп, қатты тоңыпты. Кешке қарай ыстығы көтеріліп, қалтырап-дірілдеп, байғұс бала төсек тартып жатып қалды.

	Сол бір күндері Оның қандай жан азабына түскенін көрсеңіз ғой. Өнер адамдарының көбінің көңілі нәзік, боркемік болып келеді емес пе, қатты күйгелектеніп, ұйқыдан да, күлкіден де қалып, екі жағы пышақ жаныған қайрақтай қушиып, көзі шүңірейіп, бары-жоғы бес-алты күннің ішінде абақтыға түсіп шыққандай азып-тозып кетті. Оның үстіне әлгі жоғалған куртканың орнына бір жылы киім сатып ала қоятындай ақшалары да болмады.

	Сөйтіп қиналып жүргенде Оның есіне өткен жолы кездейсоқ танысып қалған кавказдық бай кісінің телефоны түседі емес пе...

	Келіншек кенет әңгімесін үзіп, орнынан тұрды да, көк түтін жайылған бөлменің ауасы тазарсын деп оймен терезенің желдеткішін ашып қойды. Одан соң мұның қасына келіп отырып халатын шешті де, көрпенің астына кіріп, бауырына тығылып жатты. Оның денесі жұп-жұмсақ, жып-жылы, демі оттай ыстық еді. Мұның кеуде тұсынан басталған бір тәтті сезім тұла бойын шымырлатып, жан дүниесін рақатқа бөлеп бара жатты... Қолтығына кеп кірген кішкентай келіншекті аялай құшақтап, өзіне қарай икемдей берген-ді:

	— Кейін, — деді ол зауықсыздау үнмен. — Сәл шыдаңыз...

	Кейде осылай... домна пешінен балқып шыққан қорғасынды қалыпқа құйған кезде әп-сәтте суып, көз алдыңда қата бастайды емес пе, сол сияқты мұның да кеудесіндегі жып-жылы, тәп-тәтті сезім кенеттен суып сала берді.

	— Сіз ренжіп қалған жоқсыз ба?..

	— Жоқ, — тамағына бірдеме тұрып қалғандай ұні қатқылдау шықты.

	— Ренжімеңізші... Жарай ма? Мен әлі дайын емеспін, — деді келіншек оның бауырына тығыла тұсіп.

	— Содан соң?.. — деді бұл кұректей алақанымен оның шашынан сипап.

	— Содан соң ба... — келіншек көзін жұмып, ойланып қалды.

	...Әлгі кавказдық бай кісіге хабарласқан соң Ол тез киініп шығып кетті де, кешкілік қызына бір қымбат шуба алып келді. Кәдімгі жайма базарда сатылатын зат емес, аса бағалы, фирмалық дұкеннің дұниесі екені көрініп тұр. Ауырып жатқан қыз орнынан атып тұрып, екі көзі бал-бұл жайнап, сол қуаныштың әсерінен жазылып кеткендей болды.

	Содан арада бір ай өткенде актер театрдан біржола қол ұзіп, басқа бір жұмбақ шаруамен айналыса бастады. Ерте кетіп, кеш келетінді шығарды. Қашан көрсең де тұнжырап, ауыр ойға батып жұреді. Өзі жоқта хабарласқан дос-жарандарына, театрдағыларға да телефон шалмайды. Үйіне келгенде кешкі асын апыл-ғұпыл асығыс ішіп, «мені мазаламаңдар, шаршап келдім» деп ерте жатып қалады.

	Көп өтпей-ақ олардың тұрмысы тұзеліп, отбасының жағдайы жақсара бастады. Әйелі, бала-шағасы ұлде мен бұлдеге оранып кетпесе де, бұрынғыдан әлдеқайда тәуір киінетін болды. Келер жылы екі қызын қаладағы ең жақсы, ақылы, жекеменшік мектепке ауыстырды. Көрші ұйдің ұшінші қабатынан ұлымыздың болашақ шаңырағы деп, екі бөлмелі пәтер алып қойды. Оның ішін жарқыраған шет елдік жиһаздарға толтыра бастады. Бір кұні шетелдік машинаға да қолдары жетті...

	Міне, сөйтіп, айналдырған екі-ұш жылдың ішінде олар кұтпеген жерден байып шыға келді. Бірақ ерте ме, кеш пе әйтеуір, кез келген құпияның сыры ашылатын кез болады ғой. Одан әуелі әйелі сезіктене бастаған көрінеді. Аңдып жұріп қайда баратынын, не істейтінін біледі...



	V

	Келіншек ұнсіз қалды. Кенет басын көтеріп, оның бетіне ұңіліп қарады да:

	— Ол сонда не істеп жұрген деп ойлайсыз? — деді.

	Бұл әңгіменің қалай аяқталарын ол іштей сезіп жатқан-ды.

	— Кайыр тілеп жүрген болар, — деді самарқау ғана.

	— Иә, — келіншек жеңіл ғана күрсінді. — Кайыршы боп жүріпті...

	Оның ойына соңғы жылдары күрт өзгеріске ұшыіраған тағдырлардың тым көбейіп кеткендігі оралды. Осыдан он жыл бұрын суреті қаланың орталық скверіндегі Кұрмет тақтасынан түспейтін шахтер ағайының бүгінде базарда тележка сүйретіп, алыпсатарлардың затын тасып жүргенін есіне алды.

	— Олар ақыры ажырасып кетті, — деді келіншек оның ойын бөліп.

	—...

	— Сол екі-үш жылда оның жаны мен тәні түгел қайыршыланып кеткен екен. Көзқарасы... әсіресе, көзқарасы тым аянышты еді. Үлкен-кіші, бала-шаға, кемпір-шал демей, ол айналадағы адамдардың бәрінен қайыр-садақа дәметкендей жаутаңдап қарайтын-ды. Онымен әңгімелесуге, көңіл көтеруге, қонаққа баруға, жәй әшейін бірге отыруға мүмкін болмай қалған-ды.

	— Әлгі... кавказдық кісілер ше?

	— Олар — пахандар. Былайша айтқанда, қайыршылардың қаладағы иесі. Солар кімнің қайда отыратынын белгілейді, табысы мол орындарды анықтайды әрі қорғап жүреді. Сол үшін «процент» алады...

	— Бұл дүниеде бәрі бір-бірімен сабақтасып жатыр, — деді ол мырс етіп күліп. — Кайыршылардан бастап қаһарлы әміршілерге дейін, қара бақырдан бастап мемлекеттің алтын қорына дейін, базардағы жанжалдан бастап континентаралық қақтығыстарға дейін...

	Кенет мынау жалаңаш кеудесіне басын қойып, жабысып жатқан әйелдің тәнінен тәні тітіркеніп, оның бұрын да басқа бір еркекпен дәл осылайша айқасып жатқанын ойлап, қайыршының кірқожалақ көйлегін байқамай киіп алғандай өз-өзінен жиіркеніп кетті.

	— Не болды? — деді келіншек оның төсінен басын жұлып алып. Әйелдердің мұндайда аса сезімтал келетін әдеті. Бұл сірә, олардың бойындағы табиғи инстинкт болар.

	— Кайыршының оқиғасы... — деді ол күмілжіп.

	Келіншек үндемеді. Оның да бұған деген сезімі аяқ астынан суып сала бергендей көрінді. Сәлден соң келіншек орнынан тұрып, халатын қайта киді. Душқа түсіп келді де, шашын тарап, үсті-басын ретке келтіріп болған соң:

	— Кеттім, — деді қысқа ғана қайырып.

	Ол орнынан қозғалмаған күйі басын изеді. Келіншек есіктің кілтін кері бұрап жатқанда:

	— Айтпақшы, — деді ойына әлдене түсіп. — Оның жұлдызы қандай еді?

	— Кімнің?..

	— Кайыршының да...

	— Ол да Бикеш болатын! — келіншек есікті сарт еткізіп жауып, шығып кетті.

	Оның жүрегі су ете түсті. Жаңа шығармасының тағы да жазылмай қалатынын ойлады...





АЯҚТАЛМАҒАН ЕРТЕГІ




	Өмір — ертегі емес,

	Ертегі — өмір емес...

	Сөйте тұра, жер бетіндегі миллиардтаған адамдар мына өмірдің ертегіге айналғанын қалайды. Бар өкініштің басы да міне, осыдан басталады. Өйткені олар өздерінің адасқанын түсінгенге дейін ертегіге айналғысы келмей қасарысқан қайырымсыз тіршіліктен түңілумен болады. Ал түсінген кезде... бәрі кеш...

	Елес қуып, ертегі әлемді аңсап жүріп өмірден өткен әрбір адамның кеудесінде аяқталмаған бір-бір ертегі қалады. Ол өздерімен бірге қабірге түседі... Ақылды адамдардың артықшылығы да сол; ертегі — аңыздағы болмыстан нақты — тіршіліктегі болмысқа тез көшу керек екендігін ерте ұғынатындығында болса керек.

	Бұл оның жасы қырыққа толғанда өзгелер үшін емес, өзі үшін ашқан жалғыз жаңалығы еді. Ол кейде оңаша қалғанда: «Ойпырай, осы бір қарапайым ақиқаттың өзіне жету үшін қаншама жыл өмір сүруім қажет болған!..» деп таң қалатын.

	Енді міне, адырдағы алдамшы сағымдай құр елеске ұмтылып алданбайтын, қытымыр қожайындай қысыр қиялға қызметші боп жалданбайтын өмір белесіне шығып алып, екі қолын артына қайыра ұстап, арлы-берлі асықпай аяңдап, жайбарақат қыдырыстап жүргендей сезінеді өзін.

	Кысқасы, түс ауа қызметінен қайтып келгеннен кейін ол қолындағы қоңыр түсті портфелін кіреберістегі оң жақ бұрышқа қойып, жағасы мен жеңі қырқыла бастаған сұр плащы мен кепкасын шешетін де, көшеде келе жатқанда кездейсоқ ойына орала кеткен асқақ арман, биік мақсаттар жайлы ойлары болса, бәтіңкесімен бірге босағада қалдырып, шәй қайнатып ішу үшін ас бөлмеге кіретін немесе өзінен сәл кештеу оралатын әйелін күтіп, балалармен бірге теледидар көріп отыратын.

	***

	Кешкілік қоңыр тумбаның үстінде тұрған ақ телефон кенет ұмытқан нәрсесі есіне түскендей баж ете қалды. Ол диванда шалқасынан түсіп, газет оқып жатқан болатын. Осы үйде менен басқа да тірі жан бар шығар деген оймен селт еткен жоқ.

	— Ал-ло, — деді трубканы алған әйелі еріне үн қатып. — Иәә... со кісінің үйі. Рақмет. Аманбыз... Иә, айта берсеңізші енді, кім керек еді сізге? Үйде. Мүмкін болғанда қандай!

	Сосын залдың есігін ашып, күйеуінің газет оқып жатқанын тұңғыш рет көріп тұрғандай таңдана қарап, сәл кідірді де:

	— Сені... бір әйел телефонға шақырады, — деді әлденеге түсінбегендей иығын қиқаң еткізіп.

	Ол аяғына тәпішкесін іліп, телефонның жанына барғанша бірер минут уақыт өтті.

	— Иә-ә, — деді әдеттегі «аллоны» жақтырмайтын әдетімен және өзінің қазақ екендігін бірден «подчеркивать» етіп.

	— Әлеу, әлеу... Бұл — Сағындық па екен?! — ар жақтағы әйелдің даусы бұдан да өткен қазақы боп шықты. — Мені таныған жоқсың ба?

	Бұ кім болды екен? Ауылдағы жеңгелерінің бірі емес пе...

	— Ім-м, иә... — деді ол күмілжіп. — Даусыңыз бір түрлі таныс сияқты...

	— Мен... мен — Раушанмын ғой, — деді әйел мұның бірден тани қоймағанына сәл абыржып қалғандай үнмен. — Ұмытып қалғансың ба, немене?

	«Қай Раушан?.. Баспа жақтағы ма, — деді ол ішінен бір таныс Раушанды есіне алып. Бірақ оның даусы тас жаратын сияқты еді. — Әлде... басқа жақтағы ма?»

	Сөйткенше болған жоқ:

	— Алтынбекова Раушанмын ғой, — деді оның өзі көмекке келіп. — Ауылдағы ше... Енді таныдың ба?

	«А-а...» Танығаны сол, қолындағы трубка сусып түсіп кете жаздады. Апыр-ай, арғы жақтағы дауыс: «Әлеу, мен әлгі — портфелі жоқ әйел міністірмін ғой!» десе бүйтіп таң қалмас еді. Ал мынау... Алтынбекова Раушан-н... Құдайым-ау, басқа басқа, Раушанның өзі телефон соғады деп кім ойлаған?!»

	— Иә, иә, — дей берді ол сасқанынан басын қайта-қайта шұлғып. — Таныдым, енді таныдым-м... Иә, қа-қалай? Қашан келдің?

	— Жаздан бері осындамын ғой!

	— Ойпыр-ай, осы күнге шейін неге хабарласпағансың?! Қыс түссін деп жаттың ба?

	— Кім білед... сен бізді енді менсінбейтін шығарсың деп...

	— Па, шіркін!..

	— Жаңағы кім? Әйелің бе? Даусымды естіп, шошып кетті ғой жүдә. Бұ қай жақтың жабайысы деп жатқан шығар. Айтса, айтад та, кәйтеміз... Мақұл енді, көп уақытыңды алмаймын. Жәй әшейін, сәлемдесейін деп ем... Өзіңді көрмесем де, даусыңды естідім. Со жетеді маған.

	Оның үнінен әлдебір мұң аралас өкініш сезілгендей болды.

	— І-і... енді қалай хабарласамыз? Қайдасың қазір?.. Мұнда келгеніңе біраз уақыт бопты ғой.

	— И-и, қайбір жетіскеннен дейсің... — Раушан бір түрлі өзінен өзі қымсынып тұрғандай — Сауда-саттық жасап жүрміз де... Осындағы бір қайнымның үйінде жатырмын.

	— Ол үйдің телефоны... қалай еді?

	— Кәзір айтам, — ар жақта ол қасындағы біреуге «қалай еді» дегендей болды. Сосын әлденеге асыққандай боп өзі тоқтаған үйдің телефонын екі қайтара айтты. — Бұ жерде маған ешкім звандамайды ғой. Осы үйдің нөмірін де білмейді екенмін, — деді ақталғандай боп. — Ал жақсы... басқа не айтамын. Келіншегің бостан-босқа күдіктеніп жүрмесін. Оған: «жәй әшейін бір танысым еді» дей сал, мақұл ма?

	— Енді Рау... — ол кенет айыбы ашылып қалатын жандай ас үй жаққа жалтақтап, сәл мүдіріп қалды да: — Мен өзім хабарласамын, жарай ма. Кезек менікі... Сау боп тұр, — деді.

	Трубканы тұғырына қайта қондырып жатып үлкен бір іске тәуекел еткендей уһ-һ деп қалайша терең тыныс алғанын өзі де байқамай қалды.

	«Ойпыр-ай, басқа-басқа, Раушан... Раушан хабарласады деп кім ойлаған?!»

	* * *

	Өмір — ертегі емес,

	Ертегі — өмір емес...

	Сөйте тұра, оның да өзгелерден жасыратын, баяғыда-а бала күнінде бірге өскен екі-үш досынан басқа ешкім білмейтін бір ертегісі бар еді. Ол өзі өте қысқа әрі мұңды ертегі болатын.

	...Бұлардың ауылы теміржолдың арғы беті, бергі беті боп екіге бөлініп отырушы еді. Раушандардың үйі арғы бетте тұратын. Ол жақтың балалары мектепке келу үшін аспа көпір арқылы бергі бетке өтетін. Қызық... Бір ауылдың осылай шартты түрде болса да екіге бөлінуі адамдарға кәдімгідей әсер етуші еді. Содан ба екен, екі ортадағы теміржол олардың арасына қойылған мәңгілік шекара сияқты көрінетін еді.

	Бұлар оныншы класта оқып жүрген жылы қыста Раушанға суық тиіп, ауырып қалды да, біраз күн бойы сабаққа келмей жүрді. Үлгерімі «ортадан» сәл-ақ жоғары, мінезі ұяң, тәртіпті қызды елеңдеп іздеген ешкім болған жоқ. Оның мектепте баржоғы да білінбеді. Оншақты күннен кейін сабаққа келгенде Раушанның өңі бозарып, жүдеу тартып, мойылдай қара көздері тұнжырап, бір түрлі есейіп кеткендей көрінді. Сол күннен бастап Сағындық оған ғашық болды.

	Жазда олар мектеппен қоштасу кешін өткізді. Ол кезде мектеп он жылдық болатын. Сағындық сол күні алғаш рет шампан ішті. Шараптың қызуы болар, бұрын байқамаған бір батылдық пайда болды оған. Жайшылықта қой аузынан шөп алмайтын момын-тұғын. Ал мынау сиқырлы шарап оның сол ауыр мінезін әп-сәтте жеңілдетіп жібергендей. Рақат...

	— Бүгін мен сені шығарып саламын, — деді ол Раушанмен билеп жүріп.

	— Рақмет... біздің жаққа қайтатын қыздар-балдар бар ғой.

	— Жо-оқ, екеуміз оңаша кетеміз.

	— Үят емес пе... — деді Раушан басқалар естіп қоймасын дегендей сыбырлап.

	Оның бұл қылығы Сағындықты одан сайын батылдандырып жіберді.

	— Үят емес, — деді масаң күйде басын шайқап. — Не істесек те, қалай жүріп-тұрамыз десек те өз еркімізде. Енді солай...

	Раушан оның сөзіне ақырын ғана езу тартып, жымиып қойды.

	Екеуі іште у-ду боп жатқан қыздар-балдардың арасынан сытылып шығып, сыртқа беттегенде түннің бір бейуақ мезгілі болып қалған-ды . Әдетте адамдар осындай той-томалақтан қайтқанда, не бір түн қатып суыт жүргенде болмаса, қараңғылық жамылған әлемнің кейпіне назар сала бермейді ғой. Әйтпесе оның да жалғыздығын түсінер еді...

	Мына түн киял-ғажайыпка толы сиқырлы әлем сияқты болып көрінді. Иә, бұл олардың күнде көріп жүрген әлемінен мүлде бөлек. Өйткені бұл — Күн патшалығы емес, Ай патшалығы. Ал анау жұлдыздар болса, осы ғажайып патшалықтың сиқыршылары. Олар түн қатып сапарға шыққан жолаушылардың, түн жамылып қол ұстаса қыдырған ғашықтардың, бейуақта ұйқысы қашып сыртқа шыққан қарттардың жүрегін сиқырлайды!..

	Олар теміржолдың арғы бетіне өтіп, түні бойы шамдары самаладай жарқырап жанып тұратын станцияның арт жағындағы бір топ қара ағаштардың тасасына келді.

	— Бұдан былай мәңгілікке бірге болайықшы, — деді ол үнсіз көніп тұрған қызды құшағына қысып.

	Раушан оның құшағына тығыла түсіп, ақырын ғана басын изеді. Әй, балалық-ай десеңші!.. Мәңгілік өмірдің тұтқасы өз қолдарында тұрғандай, соншалықты сенімді еді-ау сонда. Бәлкім, сол Балалық деген аңқау ұғым Мәңгілік деген ұғымнан әлдеқайда биік шығар? Кім білсін... Солай... Әйтпесе бұлар сол кезде өздеріне-өздері соншама сенімді болар ма еді.

	Ауылдың желке тұсындағы Жапатас деген биік жотаның ар жағынан бозарып атып келе жатқан таңның белгісі білінді. Рельстердің түйіскен жерін тексеріп жүрген теміржолшының анда-санда тық-тық еткен балғасының даусы анық естілді. Алыста-ан тұп-тұнық ауаны дірілдете шыңғырған тепловоздың ащы үні жетті... Станция маңындағы үйлердің бірінен соң бірінің есігі ашылып, күндегі әдеттерімен қыбыр-қыбыр шаруасына кірісе бастаған адамдардың қарасы көрінді. Сөйтіп, мынау жарық дүние, тынымсыз тіршілік түні бойы салтанат құрған Ай патшалығының қара бояуын өшіріп, ағаш түбінде құшақтары айқасып тұрған қыз бен жігітті көзге шалынбайтын алып алақанымен былай ысырып тастап, алға қарай жылжып жүре берді...

	Міне, оның бүгінге дейін ұмытпай, жүрегінің түкпірінде сақтап келе жатқан қып-қысқа ғана ертегісінің бас-аяғы осы еді...

	* * *

	Әйелі әлдеқашан ұйықтап қалған, ал ол болса, ары дөңбекшіп, бері дөңбекшіп көз іліндіре алмай жатыр. Миллионнан астам тұрғыны бар мына қалаға түн жамылып сау ете түсетін ұйқы патшалығының сарбаздары бүгін оны байқамай өте шыққан сияқты. Өйткені әйел, бала-шағасын алып кетті де, бұның өзін жалғызсыратып жападан-жалғыз қалдырып кетті...

	Ол орнынан тұрып, ақ жолағы бар көгілдір түсті спорт костюмін киді де, аяғына ілген тәпішкесін сылп-сылп басып балконға шықты. Түнге қарай аздап тазаратын қаланың ауасы танауын қытықтады білем, рақаттана түшкіріп алды. Сосын аузын кере қарыс аша есінеп тұрып соңғы бір-екі жылда пайда болған қозы қарнын алақанымен сипап қойды.

	...Сол жылы күзде осы қаладағы университетке оқуға түсіп, ауылға көңілі алып-ұшып қуанып барса, Раушан тұрмысқа шығып, кетіпті... Бұл не сонда?.. Тағдырдың бұйрығы ма?..

	Теміржолдың арғы бетінде, ауылдан сәл оқшау, Жапатастың етегіндегі дөңестің үстіне салынған биік шатырлы, төңірегі тас дуалмен қоршалған еңселі үй болушы еді. Бірінен бірі өткен апайтөс, сақал-мұрттары ерте тебіндейтін бұйра бас, қоңқақ мұрын ұлдары көп болатын. Рең-бітімдері қазақтан гөрі парсы жұртына көбірек келіңкірейді. Жалы күдірейген көкжал қасқырлар сияқты шеттерінен айбат шегіп, ұрынарға қаратпай жүруші еді. Ауыл үйдің арасында ұрыс-керіс, төбелес, ұрлыққарлық бола қалса, білегін сыбанып жіберіп үнемі солар араласып кететін. Аталары сонау бір заманда тағдырдың айдауымен қазақ даласының қиян түпкіріне парсы жұртынан жер ауып кеп қалған да, осы жердің қызына үйленіп, қазақ арасына сіңіп кеткен. Сөйтіп мұнда алыстан жеткен парсы қаны мен қазақ қаны араласып, буырқана тасыған асау өзендей бұрқырап, олардан тараған ұрпақ алай-дүлей толқындармен арпалысқан теңізшілердей қайсар, бірбеткей, қызу қанды боп туған.

	Қалай екенін кім білсін, Раушан сол үйге келін боп түсіп, түтінін түтетіп, шамын жақты...

	* * *

	Ол аспанға қарап еді, түнде де бұлыңғыр түтіннен айықпаған көк жүзінен сығырайып көрінген бір-екі жұлдызды ғана көрді. Ай көрінбейді. Ол мынау өз түтініне өзі тұншығып, бықсып жатқан қаланың аспанын тастап, басқа бір бөтен елдің тұнық аспанын жаулап алу үшін асығыс жорыққа аттанып кеткен сияқты...

	«Апыр-ау, мұным не менің? — деді ол ішінен өз қылығына өзі таң қалып. — Ертең жұмыс... жатып дем алмаймын ба? Жиырма үш жылдан бері көрмеген, баяғыда-а біреудің жары боп кеткен Раушанды ойлап, жас жігіт құсап қиялға батып, түн қатып тұрысыма жол болсын...»

	Бірақ ойда жоқта келіп бас салған өткен күндердің елесі оны оңайлықпен құшағынан босата қоймады. ¥зақ жылдан кейін көрісіп, қайта-қайта маңдайынан иіскеп, басынан сипап, мауқын баса алмай тұрған секілді.

	Рас, ол ауылға анда-санда ат ізін салған кезде іштей әлдекімді іздеп, екеуінен басқа ешкім білмейтін құпия бір кездесуді аңсаушы еді. Арғы бетке барғанда, не болмаса, сол баяғы станцияның алдында пойыз күтіп тұрғанда Раушанмен жолығып қалсам қайтер ем?.. Бір-бірімізге не айтар ек?.. Ол баяғы өзім ұнатқан сүйкімді Раушан ба, жоқ әлде, мына алды жұмбақ, арты соқпақ өмір оны да өзгертіп жіберді ме деген сияқты ойлар көңіліне шырмауықша оратылатын...

	Сонау бала күнінде жүрегіне түскен шоқ әлі күнге дейін кеудесінде сөнбей, маздап жатқанын ол бүгін анық сезді. Тәйірі, Раушан екеуінің арасындағы махаббат деуге де келмейтін болмашы ғана балаң сезім өздерімен бірге есейеді-ау деп кім ойлаған. Енді оның өздерімен бірге қартаятыны... жо-жоқ, сол баяғы мәңгі жас қалпында бірге өлетіні де анық. Обал емес пе...

	***

	Ол мынау өмір-өзеннің ағысы қатты тұсына тап болып, асау толқындармен алыса-алыса қалжырап, ескегінен айрылып қалған қайықшыдай қауырт тіршіліктің ағынымен далбасалап ағып бара жатқан дәрменсіз жанның жүрегінде махаббатқа да орын қалады-ау деп мүлде ойламаушы еді. Сөйтсе-е, мына жалғанда тірі пенденің көңілінен ешқашан өшпейтін сиқырлы үміт шамы секілді алғашқы нәзік махаббат та ертегідегі лағыл тас сияқты құдіретті болады екен. Әйтпесе бұл түн жамылып, тәтті ұйқыдан безіп, әйел, бала-шағасынан бөлектеніп, бейуақта жападан жалғыз неге тұр?..

	Ертегімен,

	Арманмен,

	Мақсатпен

	Қоштасқан Адам!..

	Өмірдің ертек емес екенін,

	Арманының орындалмайтынын,

	Мақсатына жете алмайтынын

	Түсінген Адам!..

	Сонау бір бала кездегі

	Алғашқы махаббатын

	Есіне алып,

	Несіне алып...

	Неге тұр?!.

	Ол өзінің не деп күбірлегенін өзі де түсінген жоқ. Ұйқысыздық па шаршатқан, әлде ұзақ жылдар бойы ертегіге алданып, елеске еріп, сағым қуып алқынған, енді қайда барарын білмей адасқан жанның есінен ауыса бастаған сәттегі сандырағы ма?..

	Тәңірім-ау, не деп тантып кетті бұл? Не айтты?.. Неге ұйықтамайды?.. Әне, әйелі қаннен-қаперсіз пысылдап ұйықтап жатыр ғой. Оның жаны қайда ұшып жүр екен қазір. Баяғыда-а ауылдың ақсақалдары айтып отырушы еді: адамның көзі ұйқыға жұмылғанда, жаны көкке ұшып кетеді. Сондықтан да ұйықтап жатқан кісіні жұлқылап оятуға болмайды. Жаны қайтадан ұшып келіп қона алмай қалады екен дейтін.

	Ол өзінің кіп-кішкентай ауылдан шыққан тұңғыш ғылым кандидаты екенін ойлады. Кезінде соны кәдімгідей мақтаныш көріп, көңілі марқайып жүрді. Өзі шағын болғанымен, ол да бірнеше ғасырлық тарихы бар мекен ғой. Онда қаншама адамдар дүниеге келді, қаншама адамдар дүниеден озды. Олардың бәрінің де арманы, мақсаты, өздеріне ғана аян ертегісі болды... Міне, солардың ішінен бірінші болып белгілі бір ғылым саласының белгілі бір сатысына көтерілуді тәңірім осының маңдайына жазыпты. Әрине, алда талай-талай биік шыңдар бар, оларға сол алыста жатқан шағын мекеннен түлеп ұшқан бала қырандар шарықтап ұшып қонады әлі. Бірақ бұл әлгі ертегідегі самұрық құс сияқты дүрдиіп өз биігінде қала береді...

	Оның бойы тоңазып, қалтырай бастады. Аяқ тықырын білдірмей, еппен басып ішке кірді де, киім ілгіштен плащын алып қайта шықты. Әйелі ұйқысырап жатып сөйлегендей болды. Маған бірдеме деді ме деп құлағын тігіп еді, жоқ, түс көріп жатқанға ұқсайды. Әдетте ол таңертеңгі шай үстінде көрген түсін жыр ғып айтып отырады. Кейде әруақтарға арнап құран бағыттау үшін шелпек пісіреді. Кім білсін, оның бұларға айтпайтын да түстері бар шығар...

	* * *

	Көз алдына биік тас дуалмен қоршалған үй елестеді. Сол қоршаудың ішіндегі қыбыр-жыбыр тіршіліктің құпиясы да, жұмбағы да мол сияқты көрінді. Тіпті көңілге үрей қамап, қорқыныш ұялататын тәрізді... Содан соң кішкентай ауылды қақ жарып жатқан теміржол көз алдына көлбеңдеді. Ол... Иә, ол — алыста-ан қарауытып көрінетін қос сызық — кәдімгі шекараға ұқсайды екен-ау!..

	Міне енді, арада жиырма үш жыл өткенде Раушан әлгі жұмбақ үйдегі түсі суық адамдардың арасынан сытылып шығып, сол шекарадан өтіп келіп, Сағындықты іздеп тапты. Бәлкім, ертегі дегеніміздің өзі осы шығар...

	Қала көшелерімен арлы-берлі жүрген көліктердің гүрілдеген дауыстары естіле бастады. Тоғыз қабатты зәулім үйдің іргесін солқылдатып трамвай өтті. Аспан көгілдір түске еніп келеді. Жаңа біразда ғана киіз үйдің жыртығынан сығалаған жарық сәуледей жарқырап тұрған бірен-саран жұлдыздарды біреу жинап ап, қоржынына салып әкетіп қалғандай жымжылас бопты. Таңғы тұнық ауадағы газ бен түтіннің иісі анық сезіледі. Бұл оның соңғы бес-он жылдағы ұйқысыз өткізген алғашқы түні еді.

	***

	Төңірек бозарып, маңайдағы үйлердің сұлбасы көзге анық шалына бастағанда қалтырап келіп, жылы төсектің астына кіріп еді, әп-сәтте теңіз түбіне батқандай тұңғиық бір терең ұйқы құшағына шомып бара жатты. Әйтсе де сәлден соң шырылдаған сағат қоңырауынан оянып, сусылдаған жібек халатын киген әйелінің әрбір қимылын, ас үйдегі кранның ашылғанын, кенже қызының әлденеге жылап оянғанын — беймәлім бір алыста-ан, «теңіз түбінен» сезіп жатты.

	Сөйтіп жатып, бір жайсыздау түс көріпті: университеттің жетінші қабатына көтерілу үшін лифтіге кірген екенмін-ау дейді. Жалғыз өзі. Жанында ешкім жоқ. Кенет лифті жетінші қабатқа тоқтамай зырылдап өтіп кетті де, биік ғимараттың шатырын тесіп шығып бір-ақ тоқтады. Сыртқа қарай аяқ басуы мұң екен, зыр етіп қайтадан төменге түсіп кетті. Орында қапқара боп үңірейген қуыс қалды. Ол енді мынау биіктен қалай түсерін білмей, тізесі қалтырап қорқа бастады...

	...Жүрегі суылдап жатып оянды.

	* * *

	Ол Раушанды әуелі кафеге шақырып, оңаша қонақ етуді ойлады. Бәрін өзі алдын ала өлшеп-пішіп, ойша жоспар құрды. Әрбір ұсақ-түйегіне дейін есептеп, күні бұрын көз алдынан өткізіп, өте мұқият дайындық жасауға кірісті.

	Ең алдымен, университеттен қайтып келе жатып, жолжөнекей кішігірім кафелерге бас сұғып, дастарқан мәзірін, тағамдар мен арақ-шараптардың бағасын біліп алды. Кісі көп баратын, даңғазасы мен дабырасы көп мейрамханаларды айналып өтіп, екеуден-екеу оңаша отырып сырласуға ыңғайлы әрі арзан, әрі қарлығаштың ұясындай таза біреуін іздестірді. Әйткенмен олардың қай-қайсысы болса да жиырма бірінші ғасырдың басында әбден күйі кетіп, күйеуге шықпай отырып қалған кәрі қыздай қадірі қашқан қазақ филологының шпана тонап кеткендей тесік қалтасына оңайға соғайын деп тұрған жоқ екен. Әй, бірақ... жиырма үш жылда... бәлкім, өмірде бір-ақ рет болатын кездесуден аянып қалатын несі бар.

	Жаздағы жасыл дәуренімен әлдеқашан қош айтысып, қара күзден күнде қағажу көріп күйзелген сквердегі тұттай жалаңаш, жүдеу ағаштардың ортасына орналасқан шағын кафені таңдады ақыры. Оның күнделікті қай мезгілде ашылып, қай мезгілде жабылатынын, бос орындардың қай кезде болып, қай кезде болмай қалуы «ғажап емес» екенін тәптіштеп сұрап алып, қоштасарда даяшы қызға тағы да бір рет бас изеп, сыртқа шықты. Содан соң есік алдында сәл кідіріп, кафенің төңірегіне көз салды. Ағаш арасындағы арқалығы жоқ орындықтарға, тарамтарам тротуарларға қарап тұрып әлденеге көңілі толғандай іштей марқайып қалды.

	Кешкілік әйелі әлі қызметінен орала қоймаған алакеуім шақта телефонды төргі бөлмеге алып кіріп, оңаша отырып кешегі Раушан айтқан номерді терді.

	— Әлеу! — Трубкадан әйел даусы естілді.

	— Сәламатсыз ба!

	— Сәлеметсіз...

	— І-і, кешіріңіз, Рау... Раушанды шакыруға бола ма екен?

	— Ә-ә, иә... — Әлгі әйелдің даусынан «сізді білемін ғой» дегендей ыңғай танылды. — Болады. Кәзір шақырам...

	Сәлден соң:

	— Әлө, — деген Раушанның даусы жетті құлағына. — Бұ кім екен?

	«Түу, қандай таныс говор!» Жүрегі бір түрлі өрекпіп кетті. «Шіркін-ай, біздің ауылдың сөйлеу мәнері бір-ақ ауыз сөзден аңғарылады ғой».

	— Бұ — біз екенбіз! — деді сосын бұл қуланып.

	— Сағындықсың ба... Өлә, бұлай тез звондай қоятын шығарсың деп ойламап ем. Қалай, тиыштық па?

	— Тиыштық.

	— Е-е, бопты онда... Айтқандай, кеше әйелің ұрысқан жоқ па?

	— Не деп?

	— Үйге звондап, сені іздеп жүрген қай келіншек деп...

	«Ойпыр-ай, сол баяғы өзіміздің ауылдың психологиясы. Бір мысқал өзгерсейші...»

	— Ойба-а-ай, — деді бұл енді қалжыңға айналдырып, — одан кейін не болғанын мен айтпай-ақ қояйын, сен естімей-ақ қой!

	— І-і?.. Не боп қалды? — деді Раушан шынымен-ақ шошып.

	— Сол... — деп күмілжіді бұл жүні жығылып, пұшайман жеп отырған адамға ұқсап. — Сенімен сөйлесіп боп, трубканы қоя бергенім сол еді: «Менен жасырынып кіммен сырласып жүрсің?! Құдай ақы, басқа біреуді тауып алғансың ғой ә?!» деп бас салды. Содан үйдің ішін астан-кестең ғып, түнделетіп төркініне кетіп қалды.

	— Өлә-ә, — деді Раушан сенерін де, сенбесін де білмей. — Рас па?!

	Бұл одан әрі қарай телефонмен қылжақтай берудің ретсіз боларын біліп, жадырап күлді де:

	— Әй, Раушан-ай!.. — деді. — Даусыңды естіп қуанып қалдым ғой.

	— Ойпыр-ай, мен шынымен-ақ шошып кеткенім-ші. Сендерге кесірім тиіп жүрмесе бопты да әйтеуір.

	— Раушан.

	— Әу.

	— Мен сені меймандыққа шақырайын деп ем. Ертең... кафеге...

	— Қайда-а? Кәфеге дейсің бе?

	— Иә.

	Раушан үнсіз қалды.

	— Үйге шақыірудыің реті кейін бола жатар, — деді бұл оныің не ойлап қалғаныін біле алмай. — Әуелі екеуміз жолығыіп, жүз көрісіп дегендей... бір-бірімізді танымай қалып жүрерміз тіпті.

	— Мейлі, — деді Раушан келісіп. — Танитын шығармыз... Не бопты сонша... Жазда мен сені телевизордан көргенмін. Көп өзгермепсің. Тек сәл-пәл толысқан сияқтысың.

	— Әй қайдам, — деді бұл көңілденіп. — Сәл-пәл дегенің жәй сыпайыгершілік шығар әшейін.

	— Жо-о, шын айтам, — деді оның даусына бір түрлі мұң араласып. — Өзгерді деп... мына бізді айтсаң болады...

	Осы кезде есік қоңырауы басылды.

	— Қалай, келістік пе! — деді бұл енді асығып. — Ертең кешке күтемін.

	— Мен қаланы әлі жақсы білмеймін ғой, — деді Раушан әкесінен адасып қалатын баладай алаңдап. — Осы бір жақын маңға шығып тұрсам... өзің келіп алып кетпейсің бе?

	— Әрине, сөйтемін. Қай жердесіңдер?...

	Раушан қаланың шет жағындағы микроауданның атын айтты да, ертең кешке екеуі сол жердегі белгілі бір дүкеннің алдында, сағат алтыда кездесетін болып келістік.

	***

	Ол аса бір құпия тапсырмамен жау тылында жүрген барлаушыдай өзі құрған жоспарды өте сақтықпен жүзге асыра бастады. Әуелі жазу үстелінің үстіне әлем әдебиеті классиктерінің бес-алты томын қатарластыра әкеп қойды да, соларға шұқшия қарап, әлденелерді жазып алып жатып, кенет есіне түскен жәй ғана бір шаруа ретінде әйеліне:

	— Менің Әлгі... біркиер кәстөмiмдi ретке келтіріп қоя салындаршы, – деді ғылымға әбден берілгендіктен, ойы шашырап, өзі шаршап отырған кісінің немқұрайды даусына салып. — Ертең бір жігіттің банкетіне барушы ек. Жақында ғана докторлығын қорғаған...

	— Е, жәрайт, — деді Әйелі күнде банкетке барып, мазамызды алып жатқан жоқсың ғой дегендей жайбарақат үнмен. – О кім? Мен танимын ба?

	— Жо, танымайсың. Жәй бір жүрген дилетант...

	— Ну, енді соларға қорғата бергенше... өздерің де қорғап алмайсыңдар ма?

	— Әй, — деді ол қолын сілтеп. - Докторлық деген – таудағы арқар емес. Қайда қашар дейсің?!

	— Байқа-а, — деді әйелі үнін наздана созып. — Арқар болмағанымен, кейін «атуға» шамаларың келмей қалып жүрмесін! Жәрайт, мен кеттім...

	«Бұның говоры басқа-а, — деп ойлады ол қарап отырмай. — Раушан болса оңтүстікшелеп «мақұл» дер еді. «Мақұл, мен кеттім...» Ол мынау жарда ойнақтаған лақтай «жәрай атқа» қарағанда қоңыр қойдың қозысындай момақан ғой. Иә, әр сөздің өзіне тән «мінезі» болады».

	— Ақ жейдеңді де өтектеп қойдым, — деді біраздан соң әйелі бұл отырған бөлменің есігінен басын сұғып. — Жасыл түсті галстугыңды тағарсың, жәрай ма.

	— Мақұл.

	— Сосын, — деді әйелі оның жанына бататын бір ауыр сөз айтқысы келгендей кірпік қақпай тесіле қарап тұрып, — анау жұлым-жұлымы шыққан ескі плащты кигеніңді қойшы құдай үшін!

	— Ә-ә, — деді ол мүләйімсіп. — Кұдай үшін болса, онда қойдық.

	— Былтырғы алған былғары куртканы киерсің.

	— Оу, енді... жастар құсап шіли сылаңдап кетпейміз бе?

	— Е-е, кәртейіп отырсаң, онда шапан ки, аяғыңа мәсі-кебіс ки!

	Әйелі кенет күйеуінің дәл сөйтіп киініп алып, көшеде сүйретіліп кетіп бара жатқанын көз алдына елестеткендей сылқылдап күліп жіберді.

	— Койдым, қойдым, — деді бұл екі қолын жоғары көтеріп. Екі езуі екі құлағына қарай жайылып, көздері сығырая күлімсіреп келіп әйелін белінен құшақтай алып еді, ол: «Кетшіей! — деп қолын қағып, шоршып түсті. — Балалардан ұялмайсың ба...»

	— Ақыры бір бастап қалған екенбіз, — деді ол енді кіре берісте тізіліп тұрған аяқ киімдерге қарап алақанын ысқылап, — бәрін аяғына шейін жеткізіп тастайық.

	Сөйтіп, аяқ киім тазалайтын шөткеге қарай еңкейіп қолын соза бергені сол еді, әкесінің әлгі қылығына мәз боп күліп тұрған ортаншы ұлы:

	— Әкеліңіз, мен тазалап келейін, — деп іліп әкетті.

	— Е-е, сөйте қойшы...

	Содан соң үй ішіндегілердің өзіне деген ала бөтен ықыласына көңілі елжіреп, дәлізде біраз состиып тұрып қалған ол: «Апыр-ай, мыналар мені Ақ Жайыққа аттанатын Төлегендейақ баптады-ау, ә!» деді іштей аң-таң болып.

	***

	Бәрі де өзі ойлағандай жүйе-жүйесімен, рет-ретімен орындала бастады. Қала шетіндегі микроауданға дейін трамваймен барды. Өздері келіскен әмбебап дүкеннің алдынан әдейі өтіп кетіп, келесі аялдамадан түсті. Сонсоң сағат тілі алтыға бес минут қалғанда такси тоқтатып, жүргізушіге қазір анау дүкеннің алдына жеткенде тоқтап, ол жерде бес-он минуттай кідіре тұруға тура келетінін, өйткені сол жерден бір кісі мінуі керек екенін тәптіштеп түсіндіріп алған соң ғана көңілі жай тауып, артқы орындыққа жайғасты. Басын болар-болмас шұлғи салған жүргізушіге кім болса да бәрібір болғанымен, мұның бәрі алдын ала мұқият жасалған жоспарда ойластырылған өте маңызды сәттер еді.

	Такси әмбебап дүкеннің алдына кеп тоқтағанда сағат тілі алтыға екі минут қалған болатын. Ол есікті шалқайта ашып, оң аяғын жерге баппен басып, асықпай сыртқа шықты. Пиджагының жоғарғы түймесін ағытып, галстугын түзеді де, айналадағы мынау қоңыр тіршілікке аса риза кейіптегі тоқкөңіл жандарға тән ашық жүзбен жылы жымиып, жан-жағына аясы үлкен қара көздерінен мейірім шуағын төге қарады.

	Көше жиегіндегі «Қазбаспасөз» дүңгіршегінің жанында гүл сатып отырған қыз-келіншектер оны көріп: «Гүл алыңыз, ағай! Гүл алыңыз! Келіңіз!..» деп шу ете түсті. Ол бірінен-бірі әдемі көрінген қызыл-жасыл, ақ-сары гүлдерге қызыға қарап, сәл кідіріп қалды. Неге екені, бұл — алдын ала құрылған жоспарға енбей, ұмытылып қалып қойған нәрсе боп шықты. «Алыңызшы, ағай, алыңызшы! — деді кекіл шашы көзіне түскен бір жапжас қыз жалынғандай болып. — Қараңызшы, қандай әдемі раушан гүл!..»

	Раушан және раушан гүл... қандай керемет сәйкестік! Оның қолы еріксіз төс қалтасында жатқан әмиянына қарай жылжып бара жатқандай болды. Хош иісті алқызыл гүлдердің үш талын таңдап алды. «Рақмет, ағай! — деді жүзі бал-бұл жайнаған гүл сатушы қыз қуанып. — Сүйікті адамыңызға сыйлаңыз!..»

	...Ол әлгі үш тал гүлді қолына ұстап, Раушанды ұзақ күтті. Әуелде бес-он минут күтуге ғана келіскен таксист уәделі уақыты біткен соң тықыршып, қайта-қайта сигнал беріп асықтыра да, ақыры қолын бір сілтеп, орнынан ышқына қозғалып жүріп кетті.

	Ол мұнда келгелі бері дүкеннің алдынан қаншама адамдар өтті. Бірақ солардың ішінен Раушанға ұқсайтын бір де бір әйелді көре алмады. Алғашқыда әне келеді, міне келеді деп алаңдап тұрғанда қайта-қайта сигнал беріп мазасын алған таксистке қатты ренжіп еді. Бірте-бірте өзі де күдерін үзіп, күз бен қыстың аралығындағы мынау ызғарлы кешпен бірге көңілі суи бастады...

	Күн қызара балқып, маяға тиген өрттей алаулап батты. Қала сыртынан батыс көкжиек анық көрінеді екен. Көпте-ен бері таңның қалай атып, күннің қалай батып жататынымен ісі де болмай, өзімен-өзі жүрген ол мынау көріністі қызықтап, алыстағы қырлардың үстінде қалқып қалған алқызыл шұғылаға ынтыға қарады. Батқан күнмен бірге көңіліндегі шуақ та сөнді. Сәлден соң аяғын сылбыр басып, жіңішке тротуардың бойымен қаланың орталық жағын бетке ала асықпай аяңдап кетіп бара жатты... Бұл кезде «Қазбаспасөз» дүңгіршегінің бергі бұрышында кішкентай қапшығының аузын түріп қойып, пісте сатып отырған шүйкедей қара кемпірдің қасында манадан бері қыбыр етпей тұрған сұр плащты жуан әйел орнынан қозғалып, көзіне түсіре тартқан қалың бөкебай орамалын сәл көтеріп, оның соңынан телміре қарап қалған болатын.

	Мұнда Раушан одан бұрын келіп еді. Таксидің қай тұстан тоқтағанын, оның ішінен маңдайы жарқырап, аяғын баппен басып, маңдайы кере қарыс жігіт ағасы түскенін, ине-жіптен жаңа шыққандай пиджагының бір түймесін ағытып, галстугын түзегенін — бәрін-бәрін көріп тұрды. Жүрегі лүпілдеп, алдынан жүгіре шықпақ болып ұмсына бергені сол еді, ол мұны көзіне де ілместен дүңгіршектің жанындағы гүл сатып отырған қызкеліншектерге қарай бұрылды.

	Тәңірім-ау, не үшін?! Кім үшін?.. Ол кенет артқа қарай шегіншектеп, дүңгіршектің тасасына тығылды. Гүл сатушы қыздың: «Раушан гүл... Рақмет, ағай! Сүйікті адамыңызға сыйлаңыз!» деген сөздерін дәл жанында тұрып ап-анық естіді. Содан соң ауыр тұрмыс пен қара жұмыс қажытып, торсиып ісініп кеткен қолдарын қайда сиғызарын білмей, онсыз да тырсылдап әрең сиып тұрған сұр плащының жеңін тартқылай берді. Ол бері қарай бұрылғанда тіпті сасып, қалың бөкебай орамалын көзіне түсіріп, әлдекімді... әлденені аза тұтқандай төмен қарап қыбыр етпей тұра қалды.

	Әне, ол енді асықпай аяңдап ұзап бара жатыр. Раушанның көзіне ып-ыстық жас іркілді. Артынан айқайлап тоқтатуға шамасы жетпейтінін білді. Аузын ашса болды, кеудесіне толған шер-шемен ақтарылып, өзін-өзі тежей алмай аңырап жылап жіберетіндей... Оның есіне баяғыда Әкбарға тұрмысқа шығып бара жатқан кезде: «Сағындық жүдә момын ғой, өмірге икемсіз...» деп ойлағаны түсті. Құдайым-ау, әркімнің пешенесіне жазылған өз тағдыры болады екен де. Шіркін, өткен жылдардан кешірім сұрап, балалық шаққа қайта оралатын кұн туса... Бірақ ол ертегілерде ғана болатын ғажайып оқиға ғой.





БАҚ ҚҰСЫ


	Бірінен соң бірі зымырап, іркес-тіркес өте шыққан сол бірекі күн шынында да, өзге күндерден бөлек, есте қалардай ерекше еді. Одан кейінгі мынау суы тартылған дариядай ақырын ғана жылжып ағып жатқан жылдардың ол үшін бәлендей жаңалығы болған жоқ...

	* * *

	Түс ауа үстел үстінде шашылып жатқан қағаздарын жинап, ендігі қалғанын үйге апарып қарамақ оймен сөмкесіне салып, орнынан тұра бергені сол еді, телефон шылдыр ете түсті.

	— Иә.

	— Сәләматсыз ба, маған Мұрат ағай керек еді, — деді күміс қоңыраудай сыңғырлаған бір әйел дауысы.

	— Мен тыңдап тұрмын.

	Ол іздеген адамына бірден түсе қоярмын деп ойламаған болуы керек, сәл мүдіріп барып:

	— Сәламатсыз ба... — деп қайталады тағы да, — І-і... кешіріңіз, мен сіздің бір... жерлес қарындасыңыз едім.

	— А-а?

	— Койтастанмын.

	— Өзінен бе? — деді ол қапелімде сөз таба алмай.

	— Өзінен.

	— Кімнің қызысың?

	— Қайролланың.

	Танымайтын кісісі болуы керек, есіне түсіре алмады.

	— Танымайтын шығарсыз... Теміржолдың арғы бетінде тұрамыз, — деді қыз оның ойланып қалғанын сезіп.

	— Иә, ауылдан қашан келдің?

	Трубкадан сыңғыр еткен күміс күлкі естілді.

	— Баяғыда-а келгем.

	— А-а...

	— Аға!

	— Әу!

	— Мен сізді қонаққа шақырайын деп едім.

	— Апыр-ай ә, әуелгі... ағасы қарындасын шақырмаушы ма еді.

	— Ой, ағай, қалай шақырасыз?! — деді қыз назданып. — Сіз мені танымайсыз ғой. Ал мен сізді білемін.

	— І-і...

	— Ертең кешкі сағат жетіде, «Бақыт құсы» мейрамханасыньщ алдында күтемін сізді.

	— Жа-жарайды...

	— Ертеңге дейін, аға!

	«Бұл бір қызық шақыру болды-ау, — деді ол трубканы орнына қайта қойып жатып. — Мейрамханаға... «Бақыт құсы» деген... Ол әлгі... қаланың тау жақ бетіндегі аса қымбат мейрамхана ғой. Бай қарындас болды-ау, сірә... Койтастанмын дейді... О-о, мен ауылға бармағалы қай заман... Кызық... Не үшін шақырды екен? Казір біреуді біреу жайдан-жай қонаққа шақырмайтын кез емес пе».

	Калай дегенмен де оның көңілінде бір қызығушылық оянып, әлгі бейтаныс бойжеткенді (бәлкім, келіншек болар, кім білсін) тезірек көруге асыққандай болды.

	* * *

	Ертеңіне ол қызметінен әдейі кештеу шықты. Әдетте бесін ауған соң-ақ Жазушылар үйінде жым-жырт тыныштық орнайтын-ды. Бұрынырақта араның ұясындай гуілдеп, біреу кіріп, біреу шығып, сапырылысып жататын «Каламгер» кафесі біраз жыл болды, жабылып қалған. Акустикасы анау-мынау театрдыкінен артық болмаса, кем емес мынау зәулім ғимаратта ақын-жазушылардың ақжарқын күлкісі мен көңілді дауыстары естілмегелі қаш-шан...

	Ол төменгі қабатқа түсіп келе жатқанда мәрмәр баспалдақтардан шыққан аяқ дыбысы бос кеңістікте тақ-тұқ етіп жаңғырығып тұрды. Біртүрлі қорқынышты. Үлттық рухымыздың мекеніндей болған мынау қасиетті қара шаңырақтағы тіршілік оты сөніп бара жатқан сияқты...

	Калада нағыз қарбалас шақ басталған еді. Каншама адам жұмыстан шығып, аялдамада көлік күтіп тұр, қаншама адам ерсілі-қарсылы тоқтаусыз ағылған көліктерге тиеліп алып кетіп барады. Таңертеңгілік жадырап күліп шыққан жаздың жаймашуақ күні қазір мынау қидай сапырылысқан қауырт тірліктен көңілі қалғандай енжар тартып, батысқа қарай жантая бастапты. Ол тау жақтағы «Бақыт құсы» мейрамханасын бетке алып, асықпай аяңдай жөнелді.

	Алатаудың бөктеріндегі ару қала соңғы жылдары қатты өзгерді. Тап бір кәмелетке толғалы бері косметиканы көбірек қолданатын бойжеткен секілді. Көше бойы қаз-қатар тізілген үлкенді-кішілі дүкендер, кафелер, мейрамханалар, мейманханалар, ойынханалар — бәрі де жекеменшік иелерінікі. Бұрынырақта осы кең көшенің бойында бірді-екілі мемлекеттік дүкендер мен жыл он екі ай немен айналысып жататындары белгісіз жұмбақ мекемелер ғана болушы еді. Ал мыналар — ұзақ жылға созылған шайқастан кейін жеңіліске ұшырап, жантәсілім еткен социалистік жүйенің үйлеріне баса көктеп кіріп алған жеңімпаз капитализмнің сарбаздары сияқты. Әйткенмен осы жеңіске де, жеңіліске де жазушы Мұхит Мұқановтың зәредей де қатысы жоқ. Ол кешегі болып өткен, бәлкім, бүгін де болып жатқан шайқасты таңғажайып бір сиқырлы экраннан ғана көріп жүргендей. Өйткені өзінің көз алдында жаңбырдан кейінгі саңырауқұлақтай қаптап өсіп шығып жатқан жекеменшік фирма, дүкен, мейрамхана, дүңгершіктердің ішінде оның мынау менікі еді дейтіндей иемденетіндей итарқасы да жоқ. Бір қызығы, қазақ жеріне «Мерседеспен» шіреніп келе қалған тәкәппар капитализмге бұл өзі барып қол ұсынып, сәлем бермеді, ал ол да мұны адам екенсің-ау деп көзіне де ілмеді. Сөйтіп, олардың арасына тіршілік соты өз үкімін шығарды: саған кім керек болмаса, сен де оған керек емессің!..

	Оның есіне сонау артта қалған бозбала шақтағы арманшыл күндердің бірінде алғашқы жазған әңгімесін қолтығына қысып, қасиетті Меккедей көрінген Жазушылар одағының табалдырығын имене аттағаны түсті еді. Сонда оны көп күттірмей оқып шыққан тарпаң мінезді, тәкәппар сыншы әлденеге таң қалғандай қасын керіп, өзімен-өзі сырласқандай болып отырып: «Қарағым, сенің атың Мұхит болғанымен, жазған дүниең тау бөктерінен бүлк-бүлк қайнап шығып жататын мөлдір бұлаққа ұқсайды екен, — деген-ді жылы шырай білдіріп, — қандай таза әуен... таза стиль!..»

	Содан кейін-ақ, оның көз алдына алыстағы асқар биік таудың етегінен бүлкілдеп шығып жататын кәусар бұлақ жиі елестейтін болған? Өзін сол таза бұлақ секілді сезінетін. Өйткені стиль дегеніміз — адам, расында да, адам... Енді міне, арада көп жыл өтіп, қасиетті қара шаңырақтағы қаһарлы сыншының орны босап, оған өзі әдеби кеңесші болып келгенде уақыт та, заман да өзгеріп кетті. Бүгінде сол тау бөктеріндегі кәусар бұлақтың ешкімге керегі болмай қалды. Бәлкім, мына қоғамның тазалық туралы ұғымы өзгерген болар...

	Міне, осындай көңілсіз ойлардың жетегінде келе жатып «Бақыт құсы» мейрамханасына да жетіпті. Әне, анау саябақтың ішіндегі қызыл-сары кірпіштен өрілген тік шатырлы әсем ғимарат — сол. Мейрамхана. Қолындағы сағатына қарап еді, жетіге әлі он минуттай уақыт бар екен. Ол саябақтың алдындағы ақ сұр тастардан қаланған дөңгелек шеңбердің ішінде өскен алқызыл гүлдерге қарай, осы маңда біраз қыдырыстап жүре тұрғанды жөн көрді.

	«Қандай жан болды екен? — деп ойлады саябақтың қақпасына қайта-қайта жалтақтап қарап. — «Бақыт құсы» мейрамханасына әдетте қонаққа шақыратындар — ауқатты кісілер. Оларда бәрі есептеулі; достық та, тамыр-таныстық та, көңіл көтеріп демалу да, тіпті махаббат та. Өйткені ақша қашан да бірінші орында. Бәрін шешетін сол. Ақша есепті сүйеді. Есепсіз шашатын кісіні ерте ме, кеш пе, бәрібір тастап кетеді...»

	Қақпа алдындағы машина тоқтайтын алаңқайға шие түсті шетелдік бір әдемі машина келіп тоқтады. Бала кезінен техникаға икемі де, әуестігі де жоқ ол кейінгі жылдары қалада тым көбейіп кеткен әртүрлі көліктердің бір-екеуінің ғана болмаса, көбісінің маркасын ажырата алмайтын-ды.

	Қызық. Мына машина оның көзіне бір түрлі жылыұшырап көрінді. Одан түскен алқызыл жібек көйлекті, сұңғақ бойлы сұлу бойжеткен бұған қарап қолын бұлғап, ескі танысын кезіктіргендей жымиып күлді. Содан соң көзіндегі қара көзілдірігін алып:

	— Кешігіп қала жаздадым-ау, — деді басын оң жақ иығына сәл қисайта еркелей үн қатып.

	Иә, бұл сол — күміс қоңыраудай сыңғырлаған таныс дауыс.

	— Жо-жоқ, — деді ол бейтаныс бойжеткенді түсінде емес, өңінде көріп тұрғанына таң қалып. — Сіз... Сізсіз ғой?

	— Иә, мен — Менмін, — деп күлді қыз ізетпен басын сәл төмен иіп. — Түу, кешігіп қаламын ба деп қатты асықтым. Сіз мені күтпей кетіп қалатындай көріндіңіз.

	— О-о, — деді енді Мұхит та жымиып. — Сіздей сұлу бойжеткенді күтпеу күнә ғой!

	— Сіз... — деді қыз оған көзінің қиығымен сынай қарап, — менің сұлу екенімді қайдан білдіңіз?

	— Сездім.

	Қыз таңданып қалғандай болды. Олар саябақтың ішіндегі аллеямен иық түйістіре қатар аяңдап келіп, мейрамхананың жазғы залына кірді. Мұхит дастарқан мәзірін қолына алған жоқ.

	— Бүгін мен сіздің құзырыңыздамын, — деді мейрамханаға шақырған өзі емес екенін сыпайылап қана аңғартып өтіп.

	Қыз езу тартып, дастарқан мәзіріне көз жүгіртті де, тамақтың әр түрінен тездетіп заказ беріп, ішімдік жағына келгенде:

	— Не ішеміз? — деп сұраулы жүзбен Мұхитқа қарады.

	— Сізбен бірге у ішуге де дайынмын.

	— О-о, ол сіздерде бар ма еді? — деп қыз садақша иіліп тұрған жап-жас даяшы жігітке қарады. Ол жымыңдап күліп басын шайқады.

	— Онда виски ішейік!

	— Сіз мені жаман үйрететін болдыңыз, — деді Мұхит.

	Даяшы кеткен соң:

	— Қойтастағы мектепте оқып па едіңіз? — деп сұрады қыздан.

	— Иә.

	— Содан соң?..

	— Мәскеуде.

	— Мамандығыңыз?

	— Ой, мамандықты ұмыттық қой! Ауыл шаруашылығы академиясын бітіргенмін. Агрономмын...

	— Қызық екен. Мен сіздің егістік алқапты аралап жүрген сәтіңізді ешқашан да көз алдыма елестете алмас едім.

	— Мен де, — деп күліп жіберді кыз.

	Даяшы үстелге шәрбаттай мөлдіреген кызыл виски мен көкөніс салатын әкелді де, өзен жиегіне қатқан мұздай жылтыраған хрусталь рюмкаларға аздап шарап құйып қойды.

	— Алғашқы тосты не үшін аламыз, аға?

	— Білмеймін. Жаңа айттым ғой, бүгін мен сіздің құзырыңыздамын.

	— Енді осы принципіңізден айнымайсыз ба?

	— Иә.

	— Бүгін мен не айтсам да орындайсыз ба?

	Мұхит көзін жұмып, басын изеді.

	— Онда алғашқы тост сізге беріледі.

	— Бір қызық айтайын ба?

	— Айтыңыз.

	— Мен сіздің есіміңізді осы күнге дейін білмейді екенмін.

	Қыз басын орындықтың арқалығына шалқайтып, күміс қоңыраудай сыңғырлап тағы да күлді.

	— Осы күнге дейін деңізші!

	— Иә... мен сізді осы күнге дейін танымай келгеніме өкініп отырмын.

	— Айта беріңіз. Есімім — Айгүл, — деді қыз күлкісін әлі де баса алмай.

	— Айгүл, — деп қайталады Мұхит, — танысқанымыз үшін алайықшы.

	— Тамаша тост!

	Қыз өзінің машина жүргізіп келгенін ұмытқандай қолындағы шарапты ойланбай-ақ ішіп қойды.

	— Сіз... сіз ештеңе ұмытқан жоқсыз ба? — деді Мұхит оған көзінің астымен сынай қарап. — Менің бір режиссер досым әуелгі тостан кейін ылғи да: «ойбуй, мен машина айдап келген екенмін ғой, енді қайттім?!» деп өкініп отырушы еді.

	Айгүл басын шайқады.

	— Ал мен ұмытқаным жоқ.

	— ...

	— Ендігі тосты мен айтайыншы, аға?

	— О не дегеніңіз!..

	— Мен бұл тосты, — деді Айгүл өте маңызды нәрсе айтпақ болғандай ойланып қалып. — Біздің сонау алыста жатқан Қойтас деген кішкентай ауылымыздан шыққан үлкен жазушы үшін алайық дегім келеді!

	Мақтау сөзге демде семіре қоймайтын Мұхит Мұқанов қолындағы рюмкасы сынып қалардай тартына соғыстырды. Әйтсе де «кішкентай ауылдың үлкен жазушысы» деген жыпжылы теңеуді іштей ұнатып қалды.

	— Барлық... кішкентай ауылдың аты — кішкентай ауыл, — деп ойлады ол. Оны үлкен ауылдар үнемі менсінбеумен келеді. Айталық, Әуезов «Қаралы сұлуды» ағылшынша жазсыншы!... О-о, онда Еуропаның есі бар біраз жазушысы өз шығармаларына қайта үңілген болар еді. Айтматов исключение... Ол — үлкен ауылдың тілін ерте үйренген кішкентай ауылдың дарынды баласы. Бірақ кейде үлкен ауылға тым бауыр басып кеткендей көрінеді. Біз осы... қайтсек үлкен ауыл бола аламыз?..»

	— Ойға шомып кеттіңіз ғой?..

	— Жай...

	— Аға, сіз бүгінгі қазақ әдебиеті мен өнері туралы айтыңызшы, — деді Айгүл иегін аппақ алақанына артып, өсиетшіл ұстаздың алдына келіп жүгінген шәкірт баладай бар зейінін сала қарап.

	Жазушы әлдебір жайсыздау нәрсе есіне түсіп қысылғандай одан жанарын алып қашып, терезенің ар жағындағы жасыл газонға тызылдап су бүркіп тұрған жіңішке құбырларға жанарын қадады. Көз алдына Жазушылар үйінің бүгінгі жым-жырт қаракөлеңке фойесі елестеді. Қандай қорқынышты... Алакөлеңке ұйып қалған өлі тыныштық...

	— Қазір қазақ әдебиетінің өліара шағы ғой, — деді ол өзіменөзі сөйлескендей күбірлеп. — Сірә, онда көп ұзамай жаңа ай туатын шығар.

	— Сонда... сіз ештеңе жазып жүрген жоқсыз ба?

	— Қалай десем екен, ептеп-септеп бір нәрсе түрткен боламын. Бірақ өліараның түнінде жолға шыққан жолаушыдай түртінектеп, жүрісім тіпті өнбейді. Басқа бір қызықты әңгіме айтайықшы, Айгүл...

	Мұхитқа ескі досындай мейірленіп қараған Айгүл қазіргі әдебиетіміздің ахуалы туралы әңгіме созыла түссе, оның жүрегіндегі жараның аузын ашып алуы мүмкін екенін сезіп, өзі де басқа арнаға қарай бұруға асыққан секілді. Ол баяғы балалық шағын есіне алып, сонау бір жылы ерте көктемде құрбы қыздарымен бірге ауыл сыртындағы жарқабаққа бәйшешек теруге барғандарын, сонда Шеңгелді жақтан мотоциклмен шаңдатып келе жатқан біреудің соңдарына түсіп, ұстап алмақ болып қуғанын, содан өкпелері өшкенше қашып, ауыл шетіне әрең іліккендерін айтып күлді.

	— Ең қызығы, сол бір жұмбақ адам кейде түсіме еніп, әлі күнге дейін ұйқымнан шошып оянатын әдетім бар, — деді. — Бала кездегі әсерің жан дүниеңе өшпестей із тастап кетеді екен. Содан бері жүрегімнің түбінде бір қорқыныш ұйып қалған секілді болады да тұрады. Бейтаныс кісілермен танысуға, жаңа достар табуға тәуекелім жете бермейді. Көз алдыма сол баяғы жарқабақтың үстінде күнге қарап алақанын жайып, күлімсіреп тұрған сәбилер сияқты үлбіреген нәзік бәйшешектерді елестетуге қанша тырыссам да, кенеттен әлгі мотоциклге мінген жұмбақ адам шығып келе жатады бір жақтан... Қорыққанымнан тілім байланып қала жаздайды. Сұлулық пен үрей көңіліңді алма кезек жаулап алып, екеуі де ұзақ салтанат құра алмай, мәңгілік арпалысқа түсіп жатады...

	Мұхит оған қадала қарады: «ұшы-қиырына көз жетпейтін шөлейт даланың қиян түкпіріндегі кішкентай ауылда туыпөскен ару қыз, сен бәлкім, мынау техника табаны таптаған жер бетінде енді бәйшешек өспейтін болар деп қорқатын шығарсың?..»

	— Бала күнімде мен сіздің газет-журналдарда жарияланған суреттеріңізді қиып алып, альбомымның арасына салып сақтап жүруші едім, — деді Айгүл. — Бір күні оларды өзімнен екі жас үлкен әпкем көріп қалып: «Бұның не?» деп сұрады таңданып. Байқаусызда ұрлығымның үстінен түскендей қатты қысылдым. «Ол... ол біздің ауылда туған, жерлес жазушы ғой» дедім. Сонда әпкем сіздің бір суретіңізді қолына алып, ойлана қарап тұрды да: «Ақын-жазушылар деген махаббатқа тұрақсыз болады екен» деді. Оның неге солай дегенін әлі күнге дейін түсінбеймін. Сол... рас па, аға?

	Мұхит білмеймін дегендей иығын қозғады.

	— Өзгелердің де соншалықты тұрақты болып жатқанын көргенім жоқ, — деді селқос қана қарсылық білдіріп. — Тек ақын-жазушылардың махаббаты туралы көп жазылатыны болмаса...

	— Рас айтасыз, — деді Айгүл келісіп. Сонсоң терең иіріміне қарай тартып бара жатқан ой тұңғиығынан серпіліп шыққандай басын шайқап күліп: — Аға, бір қызық айтайын ба? — деді.

	— Иә.

	— Менің шарап ішкім келіп отыр!..

	***

	Түн ортасына таяу олар мейрамханадан керемет көңілді, шат-шадыман күйде шықты. Ай сүттей жарық еді. Қалың ағаштардың қалқасынан бері ұзап, машиналар тұрған алаңқайға келгенде айнала-төңірек аппақ нұрға шомылып жатқандай арайланып кеткен-ді.

	— Ой! — деді Айгүл аспанға шалқая қарап. — Қандай әдемі... Айға қараңызшы!

	Шынында да, ғажап екен! Биік таудың үстіндегі дөп-дөңгелек алып жұмыртқа... жо-жоқ, өзгеше бір аппақ әлем айрықша жарқырап, беймезгіл түн қатып жүрген пенделерді өзіне қарай шақырып, қызықтырып тұрған секілді.

	— Жапонияда, — деді Мұхит сүттей жарық айға таңдана қарап қалған Айгүлдің иығынан құшақтап, — жаз мезгілінде Обасутэяма тауына барып, айдың сұлу көрінісін тамашалайтын дәстүр бар екен.

	— Солай ма! — деді Айгүл қуанып. — Алатаудың бөктерінен де өте Ай сұлу көрінетін болар! Жаңағы... Жапониядағы таудың аты қалай дедіңіз?!

	— Обасутэяма.

	— Алатау одан әлдеқайда биік шығар! Қадіріне жете алмай жүрміз-ау, аға... Біз осы неге Алатаудың бөктеріне барып, айды тамашаламаймыз, а?

	— ...

	— Кеттік пе, аға?!

	— Қайда?!

	— Айды тамашалауға! — деді Айгүл кенет оны таңғажайып бір саяхатқа шақырып. — Үмытқан екенсіз. Сіз бүгін менің құзырымда емес пе едіңіз?!

	— Иә-иә! — деді ол басын қайта-қайта шұлғып. — Дәл солай!

	Айгүл машинаның есігін ашты.

	— Қорықпаңыз, мен рульге отырсам болды, сауығып кетемін.

	Қызыл жебедей жүйрік машина кең көшемен жүйтки жөнелді. Ол бүгінгі отырыстан ерекше ләззат алғандай рақаттана көзін жұмды.

	— Сізге не болды, аға?

	— Жай... рульде отырмағаныма ұялып келем. Әйел жүргізген машинада еркек өзін бір түрлі ыңғайсыз сезінеді екен.

	— ХХІ ғасыр — матриархат дәуірінің басы! Енді тізгін де, қамшы да біздің қолымызға тиеді.

	— Иә, — деді Мұхит көзін ашпаған күйі езу тартып. — Ел басқару оңай емес, еркек байқұстар бүгінде әбден сілесі қатып, шаршады-ау деймін.

	— О-о, сіз оңай жеңілдіңіз!

	— Жо-жоқ, бұл жеңіліс — мыңдаған жылдар бойы ішімізден кемірген жасырын соғыстың нәтижесі.

	Қараңғы түнді жап-жарық етіп тұрған қызылды-жасылды қала оттарын артқа тастап, түпсіз терең құрдым тәрізді үңірейген тау шатқалын қуалай жоғары өрлеген машина жүрісін шапшаңдатпаса бәсеңдеткен жоқ. Ол қыздың шеберлігіне іштей таңырқап келеді. Бір жағынан, қайда бара жатқандарын, қай жерге жетіп тоқтайтындарын біле алмай, масаң күйде манаурап, бұйығып отыр. Тап қазір екеуі алқаракөк аспаннан төне қарап тұрған ару айға да көрпесін ашпай, тас бүркеніп алған тау бөктерінде емес, қара бояуы қатықтай ұйып қалған беймәлім бір тылсым дүниеде ұшып келе жатқандай...

	— Үйықтап қалған жоқсыз ба, аға?!

	— Жоқ...

	Таудағы жын-шайтандардың мекеніндей қызылды-жасылды шамдарын жыпылықтатып бір өшіріп, бір жандырып, бақыртып-шақыртып, құлаққа жағымсыз даңғаза музыка ойнатып жатқан түнгі кафелердің алдынан өтіп, ары қарай біраз жүрген соң, машина қайырылатын алаңқайға жетіп тоқтады. Олар сыртқа шығып, бір уақ төңірекке құлақ тігіп, тың тыңдағандай болып үнсіз тұрды. Сай жақтан сарқырап аққан өзеннің сарыны естіледі. Қарауытқан құз-шатқалдардың іші қорқынышты әрі бой тоңазытарлықтай салқын еді. Демін ішіне тартып, сілтідей тына қалған түнгі дүниенің қойнауында беймәлім бір құбыжық жасырынып жатқандай. Ал анау аспандағы ай соны көріп, түсін суытып, қыбыр етпей қадала қарап тұрған секілді.

	— Аға, жаурадым, — деді Айгүл жұп-жұқа көйлекпен дірілдеп.

	Ол қыздың иығына пиджагін жауып, өзіне қарай тарты.

	— Өзіңіз тоңатын болдыңыз ғой, — деді Айгүл оның кеудесіне басын сүйеп.

	Жүрегінің тұсынан шыққан ып-ыстық леп тұла бойын ысытып жібергендей болды. Ол иіліп қыздың самайына бетін басты.

	— Ай қандай екен? — деді сыбырлап.

	— Аянышты... — деп күбірледі Айгүл. — Ол — жалғыз ғой. Мына дүние қорқынышты. Мен жалғыздықтан қорқам. Өйткені мен де ай сияқты жалғызбын.

	— Неге?

	— Білмеймін...

	— Сендей сұлу кыздың жалғыз болуы мүмкін емес.

	— Бәрі де уакытша, аға, — деді ол күрсініп. — Қандай керемет досың болса да, ол сенің жан дүниеңді дәл өзіңдей түсіне алмайды. Аға, дачаға барайыкшы...

	— ...

	— Біздің дачаға...

	— Бүгін мен сенің...

	— Тс-с, — деді Айгүл саусағымен оның ернін басып, — енді айтпаңыз... Ол кыздың саусағының ұшынан сүйді. Кенет Айгүл оның мойнынан тас кып кұшақтай алып:

	— Ағатай, сіз кандай жаксысыз... — деді. Сонан соң екі алаканымен Мұхиттың бетінен кысып ұстай алып, бетінен, маңдайынан шөпілдетіп сүйе бастады.

	* * *

	Машина жарығы екі кабатты зәулім саяжайдың фасадын сүзе токтағанда барып, ол тәтті ұйкыдан оянғандай есінеп, көзін ашты. Айгүл «бардачоктан» алған пультті басып еді, гараждың какпасы өздігінен жоғары карай баяу көтеріле бастады. «Қарай гөр, — деп ойлады ол ұйкылы-ояу ракат күй кешіп отырып, — ғарышка кеме ұшырған кеңес өкіметі жетпіс жылда кол жеткізе алмаған тұрмыстык техника жетістіктеріне жекеменшік иелері калайша тез ие бола койған!..»

	Олар шам сәулесіне шағылысып мұздай жалтырап жаткан мәрмәр баспалдактармен жоғары көтеріліп, конак кабылдайтын кең бөлмеге кірді. Екеуі жұмсак креслоларға катар жайғасып отырған кезде ғана Мұхит өзінің ептеп шаршағанын сезді.

	— Айтатыны жок, керемет саяжай екен!— деді ол аса биік талғаммен, кымбат жиһаздармен жасауланған бөлменің ішін шолып өтіп.

	— Иә, маңайымыздың бәрі калың бау. Ауа таза. Алатаудың бөктері ғой, — деді Айгүл. — Қыста да бұл жер ғажап болып тұрады. Сыртта сакылдаған сары аяз. Көз карықтырып жаткан акша кар. Жиегіне мұз катып, буы бұркырап ағып жаткан тау өзені. Ал үйдің іші жып-жылы. Аға, сізге осындай тамаша табиғатка терезеден карап-ап отырып, шығармашылыкпен айналыскан ұнай ма?!

	— Әрине.

	— О-о, онда мен таң аткан соң сіздің колыңызға осы саяжайдың кілтін ұстатамын. Қалаған уакытыңызда келіп, демалып, содан соң өзіңізбен өзіңіз оңаша ой кешіп, жұмыс істеп отырасыз. Ал егер... Менің кызметім кажет бола калса, онда ұялы телефоныма звондай саласыз. Сол мезетте жетіп келіп тұруға уәде беремін.

	Мұхит ертегі тыңдағандай кызығып, жымия күліп отырды да:

	— Сонда бұл саяжайды мен уакытша жалдап тұратын боламын ғой. Ал сіз — менің кожайыным боласыз. Солай ма?

	— Сіз кожайын болып, мен сіздің кызметшіңіз болайын! Өйткені сіз — өнер иесісіз. Ал өнерге кызмет еткеннен артык куаныш бар ма?! Рас айтам, аға! Менің колымнан көп нәрсе келеді...

	— Кызык екен, — деді ол не айтарын білмей абдырап. — Кенеттен, бір-ақ күнде базардан қайтқан әжем сияқты артыныптартынып келе калған бұл кандай куаныш, кандай бакыт?!

	— Аға... сонда сіз шеше алмай отырған жұмбак не?

	— Айталык, мынау саяжай деп кана аталатын зәулім үй. Кілті менің колымда болғанымен, іші толған кұпия. Мұнда мен өзімді калай сезінуім керек? Алтын кілт тауып алған ағаш куыршак секілді алакайлап куана берейін бе?

	— Кызыксыз. Бұл дүниедегі жұмбактың бәрін шеше беру міндет пе екен?! Адам баласының өзіне жаксы болса, әйтеуір бакытты болса, болды емес пе?..

	— ...

	— Өзі іздеп ұшып келген бакыт кұсынан: «Сен кайдан ұшып келдің, не үшін келдің?» деп сұрай ма екен адам?..

	— Білгісі келетін шығар. Бәрі жұмбак болып кала берсе, байкұс басына конған кұстың кандай кұс екенін кайдан білмек?

	Айгүл бір сәт үнсіз отырып калды да:

	— Білгіңіз келсе, айтайын, — деді көңілі каламайтын бір әңгімені бастағысы келгендей, тәмпіш танауы кусырылып, — бұл үй — біздің коғамымыздағы беделді бір саяси тұлғаның маған калдырған мұрасы. Машинаны сыйлаған да, банктегі жалакысы жоғары жұмыска орналастырған да сол...

	— Ол казір кайда?

	— Алыста. Енді мұнда келмейді.

	— Неге?

	— Оның кызметі өзгерді. Алыс шетелдегі елшілік кызметке ауысты. Сөйтіп, екеуміз коштасатын күні ол маған: «Бұдан былай біз енді жиі кездесе алмайтын шығармыз, бір-бірімізді сағынбай-ак қойғанымыз жөн болар», деді...

	— Сен оны сүйесің бе?

	— Жок!

	— ...

	— Біз онымен Мәскеуде бірге студент болдык, — деді Айгүл казір шет жұртта кызмет аткарып жүрген биік лауазымды көңілдесін есіне алып. — Ол халыкаралык карым-катынастар институтында оқыды. Алғаш танысқан күннен бастап-ақ ол менің қыр соңымнан қалмады. Қайда барсам да ыржиып күліп, қарсы алдымнан шыға келетін. Жатақханадағы қыздар оны келемеждеп «Маймақ аю» деуші еді. Өйткені қамыт аяқ, рабайсыздау толық жігіт болатын. Бірақ ол намыстану дегенді білмейтін. Есікті ашсақ, босағаға сүйеніп, терезені ашсақ, жақтауға сүйеніп, екі езуі екі құлағына жетіп, мәз боп күліп тұратын. Бірте-бірте біздің жатақханада Маймаққа күні түспеген қыз қалмады. Үлкен театрға билет керек пе, қонақ үйден туысыңа орын керек пе, профессордан жақсы баға алып, стипендияға ілінгің келе ме, деканның рұқсатымен елге барып қайтқың келе ме — Маймаққа бар. Оның қолынан бәрі келеді. Ол тілін таппайтын адам жоқ. Әне, нағыз дарынды дипломат сол!.. Бірте-бірте «әне, сенің Маймақ аюың келе жатыр!», «Маймағыңа айтшы...», «Маймақ біледі ғой...» дегенге де құлағым үйрене бастады. Маған тіпті, басқа жігіттер сөз айтуды қойды. Сөйтіп, мен өз еркімнен тыс құдіретті Маймақтың жекеменшігіне айналдым. Сіз мені тыңдап отырсыз ба?

	— Иә.

	— Екеуміз елге қайтатын жылы үйленетін болдық. Қаланың орталығынан, ақсүйектер тұратын үйден пәтер жалдап алып, ерлі-зайыптылардай бірге өмір сүріп жаттық. Тойды осында келген соң, барлық достарымыз бен туған-туыстарымызды жинап, «Бақыт құсы» мейрамханасында дүрілдетіп өткізетін болдық. Мен Мәскеуде өзімді патша ағзамның әйелінен кем сезінгенім жоқ. Керек нәрсенің бәрін Маймақ табады. Қашан, қалай, қайтіп танысып үлгеретінін білмейсің, ел жақтан үлкен лауазымды бәленшекең келе жатыр екен, бүгін түгеншекеңді шығарып салуым керек еді, ана кісінің тапсырмасы, мына кісінің бұйымтайы деп, әйтеуір, тыным таппай, зыр қағып жүгіреді де жүреді. Бірақ одан шаршаған Маймақты көрмейсің, қайта көзі күлімдеп, алақанын ысқылап, қутың қағып, жаны рақатқа батады. Біз оқуды бітіріп, осы қалаға қайтып оралдық. Ертеңіне елге қарай жүретін пойызға шығарып салып тұрып, ол маған біраз күннен соң бәленшекеңтүгеншекеңдер бастаған бір топ адаммен құда түсуге келетіндерін айтты. Бірақ... бірақ біз қанша күтсек те, ол құдалар келмеді. Маймақтың өзі де бір ауыз хабар айтуға жарамай, сол күйі ұшты-күйлі жоғалды. Мен... мен осының бәрін сізге не үшін айтып отырмын?..

	— Білмеймін.

	— Мен де білмеймін. Қызық... Сіздің алдыңызда айыбымды мойындап, ақталып тұрған қылмыскер сияқтымын.

	Айгүл үнсіз қалды. Сәлден соң өзімен-өзі сөйлескендей:

	— Бірақ әйтеуір, бір күні ақталуым керек еді ғой, солай ма? — деді сыбырлап.

	— Иә.

	— Біз содан кейін бес жыл өткен соң кездестік. Мен оның бір үлкен лауазымды кісінің қызына үйленгенін, министрлікте қызмет істейтінін естігенмін. Ол да мені ұмытпапты... (Әлде оны, әлде өзін мұқатқаны белгісіз, Айгүл мырс етіп күлді). Тіпті тұрмысқа шықпай отырып қалғанымды да біледі екен. Содан соң ол мені осы саяжайға қонаққа шақырды. Екеуміз оңаша отырғанда аяғымды құшып кешірім сұрап, ендігі қалған өмірінде қолынан келген бар жақсылығын жасап өтетінін айтты. Сөйтіп, мен тағы да оның жекеменшігіне айналдым. Міне, солай...

	Мұхит көзіне ұйқы тығылып, шаршап отырған жандай маңдайын уқалап, аз-кем ойланып отырды да:

	— Мені неге іздедің, Айгүл? — деді.

	Күтпеген сауалдан шошығандай Айгүл селк ете қалды. Сіз соны әлі түсінбегенсіз бе дегендей, Мұхитқа таңдана қарады.

	— Неге дейсіз бе?.. Сізді көргім келді. Сізбен танысып, оңаша отырып сырласқым келді. Бала күнгі тәтгі қиялым қайта оянып, маза бермеді, аға... Мүмкін, сіз айтқандай, менің де мынау алтын сарайдың кілтін қолына ұстаған ағаш қуыршақ болып қалғым келмеген шығар.

	Айгүл орнынан тұрып, Мұхит отырған креслоның жақтауына келіп отырды да, оның мойнынан құшақтап:

	— Аға, сіз менің бала күнгі арманымсыз ғой, — деді құлағына сыбырлап. Мұхит оны өзіне қарай тартып, ернінен қадала ұзақ сүйді.

	— Аға, ағатай... — деп ентіге сыбырлады қыз. — Мен сізді сүйемін...

	Айгүл өзін-өзі ұмытқандай оның көйлегінің түймелерін ағытып, төсінен иіскеп, ернінің ұшымен жыбырлатып сүйе бастады.

	— Әдепсіз болма... — Мұхиттың қытығы келді.

	— Ой, аға, мен бүгін мас болдым, — деді Айгүл басын көтеріп. Содан соң шынымен-ақ аяғын теңселе басып, бір-екі аттап барды да диванға отыра кетті.

	— Шаршадың ба? — деді Мұхит оның қасына келіп.

	— Иә, көптен бері бүгін қатты шаршадым.

	— Жата ғой...

	Айгүл диванның жақтауына басын қойып, аяғын созып жатты. Мұхит оның жанына отырып, маңдайынан сипады.

	— Ой, аға, алақаныңыз қандай жұмсақ, — деді Айгүл рақаттана көзін жұмып.

	***

	Үлбіреген ақ торғын перденің ар жағынан арайлап атқан ақ таңның жарығы түсті. Ол орнынан тұрып, терезенің алдына келді. Қаланың қай шетінде тұрғанын білмек боп сыртқа үңіліп еді, саяжайдың бұл жақ беті тауға қарайды екен. Бірінен-бірі биік, бірінен-бірі әдемі, хан сарайындай зәулім саяжайлар сонау қойнауға дейін сап түзеп созыла беріпті. Олардың қызылқоңыр кіреміт шатырлары жасыл торғындай құлпырған тау аясында айрықша сұлу көрінеді екен. Ол диванда жатып алаңсыз ұйықтап қалған Айгүлді оятып алмайын деп, аяғының ұшымен басып келіп, оң жақтағы бөлменің есігін ашты да, қарсы беттегі терезеден сыртқа қарады. Сонау төмендегі көк мұнарға шомылып жатқан қаланың сұлбасын байқады. Түнде алдыартын байқамай келіп тап болған мынау бейтаныс әлемнің құшағынан сытылып шыққысы келгендей жүрегі бұлқынып, таныс дүниеге, өз ұясына қарай ұмтылғандай болды... Қайта бұрыла бергенде қабырғадағы портретке көзі түсіп, қалт тоқтай қалды.

	Оу, мынау әлгі... теледидардан жиі көрінетін таныс тұлға ғой. Таяуда ғана батыстағы бір елге елші болып кеткен. Болашағы зор, әлі талай биіктен асатын жас саясаткер. Тек өз жасына лайықсыз толысып кеткені, елуден асып, алпысқа таяп қалғандай қасқа маңдайы жарқырап, тым ересек көрінетіні болмаса... Демек, мынау саяжайдың иесі, әлгі Мәскеуде оқыған Маймақ осы жігіт болды ғой!

	Суретші оны барынша ақылды, барынша мәдениетті, барынша зиялы жан етіп бейнелеуге барлық күш-жігерін салыпты. Бірақ анау пәлегінен үзіліп түскен кемпір қауындай жапжалтыр бас пен бұқа болатын бұзаудың мойнындай салбыраған бұғақ ол идеяға бағынбай еріксіз тоқыратып тастаған. Ал көзі... апыр-ай, қанша сұстанып қарағысы келгенімен, иесіне сатқындық жасап, ұрлана жымиып қалыпты. «Иә, білемін ғой сізді де... жазушысыз... Жазушылар одағында істейсіз... Өзім жоқта үйге кеп қалған екенсіз ғой! Еһе-еһе, еһе, өмірде не болмайды?! Бәрі де болады. Белгілі ғой, белгілі...» деп елпілдеп, түлкідей қуланып тұрған сияқты.

	Ол диванда түк сезбей ұйықтап жатқан Айгүлдің жанына жақындады. Қалындау ерні сәл ашылып, тәмпіш танауы қусырыла ақырын ғана тыныстап жатыр екен. Оның да көзінің қиығына жыбырлаған ұсақ әжімдер ұя салыпты... Неге екені, тағы да артына бұрылып, портрет ілулі тұрған бөлме жаққа қарады... Кенет Айгүлді анау портреттегі кісінің жымысқы көзқарасынан қалқалағандай иіліп келіп, ернінің ұшымен ғана маңдайынан сүйді...

	Содан кейін пиджагін қолына алып, жан-жағына сақтана қарап, сыртқа беттеді. Еңсесін езіп, иінін басқан биік шатырлы, тас қорғанды хан сарайындай бай саяжайларды артқа тастап, қалаға қарай баратын үлкен трассаға түскенде ғана ол өзін бостандыққа шыққандай еркін сезініп, кеудесін кере тыныс алды. Соңына бұрылып бір рет көз тастап еді, түнде беймезгіл келген жат кісінің ерте қайтқанын тәуір көргендей іші-сырты сән-салтанатқа оранған бай үйлер түсін суытып, бұдан сырт айналғандай көрінді.

	Оның көз алдына түндегі тау үстінде қалқыған дөп-дөңгелек ай елестеді.

	Аппақ...

	Сұп-суық...

	Әрі тым алыста...





СИҚЫРЛЫ КӨЛ


	Күн сәулесі бетінде жалт-жұлт ойнап, бірте-бірте жылына бастаған тұңғиық көл секілді төңірегіне жып-жылы шуақ шаша қарайтын осы бір тостағандай қара көзді қайдан көрдім?..

	Есімде жоқ... Оған сірә, қайта-қайта жалтақтап қарай беретін болуым керек, ол да: «...ойыңа түспей отырмын ба» дегендей жалт етіп, баяғы-ы бір ескі танысымдай іш тарта күлімсірейді. Ақ құба, ашық жүзі, артына қарай жатқыза тараған қара шашы мен жазық маңдайы — бәрі таныс. Тек қайдан көргенім, кім екені есіме түспейді. Ойпыр-ай, осындайда адамның жады да кілті жоғалған ескі сандықтай қасарысып, ашылмай қалатыны-ай.

	Қайта-қайта жалтақтап қараймын деп отырып үй тола қонақтардың ортасында өзімнің әбес қылық жасап алғанымды аңғармаппын. «Байқа... о келіншектің қасында күйеуі отыр», деп сыбырлады оң жағымдағы әріптесім құлағыма аузын тақап. (Демінен винегреттің иісі шығады.) Алдымыздағы мынау емен үстелдің беті кішігірім өзеннің арнасындай жалпақ болғаны мұндай жақсы болар ма, «арғы беттегілер» оның не деп сыбырлағанын естіген жоқ. Естісе, бәлкім, езу тартып күлер еді.

	Бәрібір сол таныс бейнеге жаутаңдап қарай бергім келеді. Тап бір менің көзім — жылқыға, ал оның жанары — темір қазыққа айналып, екі арадағы көзге көрінбейтін қыл арқан ешқайда жібермей, шыр айналдыра тартатын секілді. Кей-кейде жанарымыз бір-бірімен ұшыраса қалады; сол сәтте әлгі сиқырлы қазық лезде күн шуағына малынған айна көлге айнала кетеді де, көз жасындай мөлдіреген тұнык айдыны сәуле шаша күлімсіреп: «кел, кел, тұнығыма бойла» дегендей жып-жылы лебімен аймалап, кызыктыра, ынтыктыра түседі.

	Отырыстың ортасына таман сөз кезегі әлгі жұмбак келіншектің күйеуіне келгенде асаба жігіт олардың касына барып, оң колымен иығынан капсыра кұшактап тұрып: «Біздің Сәкең! Бұрынғы үй кұрылысы тресі бастығының орынбасары, казіргі бірлескен трансұлттык компанияның вице-президенті!» деп, баскаларымыздан ерекшелеп, айрыкша кұрметтеп таныстырады. Бойы ортадан сәл жоғары, әлде сәл төмен, күтімі кісі кызығарлыктай кызыл-сары жігіт бір кездері өзінің кайдағы бір үй кұрылысы тресі бастығының орынбасары болғанына кысылғандай, екі бетінің ұшы кызара езу тартып, кызыл шарап кұйылған ұзын сирак семіз бокалды саусактарының ұшымен ғана кыса ұстап, орнынан тұрды.

	Оның бүгінгі коныс той иелеріне кандай тілек тілегені есімде жоқ. Жадымда қалғаны: ерлі-зайыптылар бірге сөйлесін деп, асаба жігіттің әлгі тостаған көз жұмбак келіншекті де бірге тұрғызғаны. Келіншектің бойы күйеуінен сәл биіктеу екен...

	Иә, сонда... сонда, екеуі бірге, катар тұра калғанда барып оның кім екені, кайдан көргенім есіме сап ете түсті. Сол. Нак өзі. Тіпті өзімді-өзім ұмытып, орнымнан атып тұра жаздап барып әзер барып шыдап калғандаймын.

	Иә, мен оны енді таныдым. Бәрі де есіме түсті. Есіме түскен сайын келіншектің өзіне емес, касындағы күйеуіне көбірек назарым ауа бастағандай. Өйткені осыдан он шакты жыл бұрын мен оны да көргем.

	Ал ол мені... мені ғана емес, көк мұнарға оранған Қаратаудың бөктеріндегі сол бір санаторийде бір ай бойы емделіп, демалып жатып, бір үйдің балаларындай бір-біріне бауыр басып, етене араласып кеткен біздің ешкайсымызды да танымайды.

	Ал біз оны білеміз. (Бәлкім, білмейтін де шығармыз.) Дәлірек айтканда, оған беймәлім бір кұпия біздің көңіл-сандығымызда сактаулы жатканы анык. Сол кұпия сикырлы таякша секілді, оны біздің көз алдымызда әп-сәтте кішірейтіп жібереді. Ол трансұлттык компанияның президенті болмак түгілі, тіпті кұдіретті империяның президенті болып кетсе де аласарып сала береді.

	Осыдан он жыл бұрынғы кұпия... Білмеймін, ескірген сайын кұпияның кұны арта түсе ме, әлде кеми бере ме?.. Әйткенмен, күтпеген жерден есіме түспесе, мүлде ұмытып та кетуім мүмкін екен-ау. Бәлкім, ескі кұпия дегеніңіз, беті бұта-жапырактармен жабылған ескі ор сиякты болар-ау. Байкамасаң, күмп беріп түсіп кетерсің...

	Расында, мен осы ойға түстім бе, жоқ әлде орға түстім бе, білмеймін, көз алдыма алыстап кеткен... шындығында, келмеске кеткен күндердің бір елесі оралды бұлдырап.

	...Қаратаудың бөктеріндегі ауасы таза, табиғаты көркем қуысқа қоныс тепкен санаторий қақпасының алдына жетіп, таксиден түскен соң, ары қарай, бас корпусқа дейін жол сөмкемді көтеріп біраз жер жаяу жүруіме тура келді. Алдыңғы жақ бірте-бірте биіктей беретін өр болғандықтан, жарты жолға жетпей-ақ демім бітіп, өкпем аузыма тығыла бастаған. Күркірей ағып жатқан асау өзеннің үстіне салынған ағаш көпірдің жақтауына арқамды сүйеп, алқынып тұрып аз-кем тыныс алдым. Биік өскен ағаштардың қою көлеңкесі мен ақкөбіктене сарқырап ағып жатқан судың қоңыр салқын лебі әп-сәтте аптығымды басып, әлгінде, осында жеткенше бір пәс қиналғанда: «Алыстан арқаланып келетін адамдардың жанын қинамай-ақ, ердей келген көлікті есік алдына дейін жібере салса қайтер еді», деген ойымның әбес екенін ұқтым. Шындығында, бұлбұлы сайрап, елігі ойнап, өзімен-өзі мамыражай тіршілік кешіп жатқан мынау ну орманның ішіне қанша зәру болсаң да түтін құсқан техниканы кіргізуге болмайды екен. Мүлде болмайды екен!..

	Бас корпустың алдындағы гүлзар бақта санаторийдің күнделікті емі мен шипасы қонып, диланып қалғандары күлімдеген көздері мен балбыраған жүздерінен ап-анық көрініп тұрған екі келіншек пен оларды қызық әңгімеге алдандырып отырған қара торы, қысық көз, мұртты жігіт тұстарынан өтіп бара жатқанымда маған қарай көз қиықтарын тастап, бұдан былай осы жерде бір-бірімізді көріп жүретін болдық қой дегендей бастарын сәл иіп, сәлемдескендей ишара жасап қалды.

	Өзіме берілген бөлмеге кіріп, жол сөмкемдегі киімкешектерім мен оны-пұны заттарымды жайғастырып, жуыныпшайынып, содан соң айналада не бар, не жоғын аңдап алмақ оймен сыртқа шыққанымда, күн ұясына батып бара жатқан алагеуім шақ туған болатын. Есік алдында манағы мұртты жігітпен тағы да ұшырасып қалдым.

	Ол бұл жолы маған ескі танысын көргендей жымия қарап:

	—Иә, қалай, өз бөлмеңізге орналасып алдыңыз ба? — деді іш тарта сөйлеп. — Танысып қоялық, менің атым Күмісхан!

	— Батырхан!

	— О, екеуміз де «хан» болдық қой! — Ол маржандай тізілген аппақ тістерін түгел көрсете қарқылдап күліп алды.

	Мен де жымиып, басымды изеп, «иә, «хан» екенбіз ғой» дегендей ізет білдірдім.

	— Айналамен танысуға шықтыңыз ба?

	— Иә.

	— Бұл бір ғажап жер! Караңыз, көріңіз!.. Бүгін сағат тоғызда санаторийдің клубында француз фильмі болады. Каласаңыз, бірге барып көрейік. Сұлу келіншектермен таныстырамын!..

	— Келістік!..

	Сол күні-ақ екеуміз тез тіл табысып, бала кезден бірге өскен сыралғы жандардай шүйіркелесіп кеттік. Әлгі француз фильмінен соң манағы екі келіншекті ертіп, өзен жағалай серуендедік. Мезгіл әлі жаз болса да, түнге қарай тау іші салқындап, бойың тоңазып, жаурай бастайды екенсің. Күмісхан қасындағы Айсұлу есімді ақ құба, сұңғақ бойлы келіншектің иығына білегін артып, бауырына тартып жылытқысы (әлде жылынғысы) келгендей қыса түседі. Келіншек те кет әрі емес, тек бізден ептеп қысылып, ұялатын секілді. Екеуінің бұған дейін-ақ көңіл жарастырып үлгергендері осыдан-ақ бепбелгілі.

	Ал мен... мен болсам, жер бетіндегі санаторийлердің бәрінде үздіксіз «жазылып» жататын махаббат романының бір кейіпкеріне алғашқы күннен бастап айнала кетуге жүрегім дауаламай, оң жағымдағы ақ мақтадай үлбіреген келіншекке көзімнің астымен ауық-ауық ұрлана қараймын.

	Содан соң біз корпусқа қайтып оралып, жап-жарық фойедегі жұп-жұмсақ креслоларға жайғасып отырып, теледидар тамашаладық. Міне, сол кезде мен әлгінде, қараңғылық құшағында байқалмаған таңғажайып сұлулықты тұңғыш рет көрдім. Ол осы, күн сәулесі жылытқан тұңғиық көлдің айдынындай күлімдеп әрі тұнжырап, тылсым да сиқырлы күшпен өзіне қарай тарта жөнелетін жұмбақ жанар-тұғын. Мен сонда дүрдиген қалың ерні мен таңырайған кең танауы сүйкімсіздеу етіп көрсететін Күмісханға сол «көлдің» қайта-қайта жалт етіп қарай бергенін көріп, әлдебір сұмдықты алдын ала сезгендей тіксініп қалғанмын. Сиқырлы «көлдің» иесі де, киесі де Айсұлу еді...

	Шындығында, санаторийде өткізетін жиырма төрт күнің бір басқа да, қалған өмірің бір бөлек сияқты. Көпшілігіміз мұнда емделіп, тынығып қайту үшін келдік дегенімізбен, әшейіндегі адамды ығыр қылатын күйкі тіршіліктің тар қамытынан мойнымызды босатып, аз уақытқа болса да Азаттық алғанымызды сезгенбіз, сезген бойда өмірді қайта бастағандай, бұрынғы өткен күндерден есе қайырып, өкініштеріміздің орнын толтырар сәт туғандай желпініп, қызық пен махаббатқа белшемізден батып қалуға асыққанымыз да расты.

	Содан ба екен, мұндағылардың қай-қайсысы да сыртқы өмірден оқшауланып, санаторийдің ат шаптырымдай ғана ауласындағы мамыражай тыныштық пен күнбе-күнгі қамқорлықтың жөргегіне оранып, сәбидей алаңсыз, бозбаладай арманшыл болуға тырысар еді. Тағы да бір байқағаным, төрт мезгіл тамағы дайын, түнгі ұйқысы тыныш, өзін-өзі әлпештегеннен өзге тірлігі жоқ, аста-төк ықыласқа бөленген адамдарда махаббаттан басқа уайым да, қайғы да болмайтынға ұқсайды...

	Басқасы басқа, түскі астан кейін санаторий ауласындағы сәмбі талдардың көлеңкесінде қалғып-мүлгіп отырып, кімнің кіммен қыдыратынын, кімнің кімге көңілі ауып жүргенін бақылайтын екі-үш шал, төрт-бес кемпірдің де азаннан кешке дейінгі әңгімесі мен бір-бірін бүйірден түртуге ғана жарайтын әзіл-қалжыңдары да сол — әйел мен еркек арасындағы қарым-қатынастың айналасынан алысқа ұзамайтын-ды.

	Дегенмен, санаторий жолдамасының мерзіміне сай жиырма төрт күн болса да барақатты өмір сүріп жатқан бақытты жандардың ортасынан да суырылып шығып, көзге түсетін аса-а бақытты жандар болады екен. Олар, әрине, біздің ортамыздағы Күмісхан мен Айсұлу еді!..

	Уақыт деген қарияның қолындағы сиқырлы таяқшаның құдіретімен олар бәз-баяғы жастық шаққа ғайыптан қайта оралып, қуанышы көп, уайымы жоқ, бейқайғы, алаңсыз күндердің қызығына батып, бірін-бірі сәл көрмей қалса сағынып, ең бір аяулы да қымбат шақты бастарынан кешіп жатты.

	Бірде біз санаторийді қоршап тұрған биік таудың бір шыңына шығып қайтпақ болдық. Мұндағылардың айтуынша, әлгі шыңның басында бір қасиетті бұта өседі екен. Сол бұтадан бұтақ қиып алсаң, алдағы өміріңде алаңсыз бақытқа кенелесің. Бағзы бір заманаларда айдай әлемді билеген әміршілер де осы таудың басындағы сол қасиетті бұталардан асатаяқ жасатып алатын көрінеді...

	Өз басым мұндай құдіретке сенбеймін. Шығыста не көп, аңыз көп. Егер сол аңыздардағының бәрі емес, аз ғана бөлігінің өзі расқа айналған күнде, біз әлдеқашан бақытқа кенеліп, қой үстіне бозторғай жұмыртқалаған арқа-жарқа заманда алаңсыз, рақат өмір сүріп жатқан болар едік. Бірақ біз, қазақтар — қазақ болғалы бері азаптан көз ашқан күніміз бар ма?.. Бәлкім, сол — сар даланың сағымындай әдемі қиялындағы бақытты, мамыражай заманға жете алмай, зарыққан соң да біздің ел осындай аңызшыл, ертегішіл болып алған шығар.

	Әйткенмен күнбе-күн бірге серуен құрып, бірге уақыт өткізіп жүрген жолдастарымнан бөлініп, бұл саяхаттан бас тартуды лайықсыз көріп, мен де жинала бастадым. Сірә, тауға шығуға зауқымның соқпағаны белгісіз бір құдіреттің тылсымына сенбегендігімнен ғана емес, бұйрат-бұйрат құм төбелерден басқа биігі жоқ шөл далада туып-өскендігімнен де шығар.

	Санаторийден көп ұзамай-ақ кежегем кейін тартып, алға қарай басқан аяғым кері кете бастаған. Қайта-қайта өкпем аузыма тығылып, ентігіп тоқтай беремін. Әуелде осынау машақаты мол саяхатты қызық көріп, әп-сәтте шың басына желпілдеп жетіп барардай желпінген ақ мақтадай үлбіреген аппақ келіншек те тас төбедегі шақырайған күнге әлсін-әлсін тәмпіш мұрнын тыжырайта қарап, «уһ» деп шаршаулы күйде күрсінеді.

	Меніңше, мұндай ұлпа келіншектің маңдайына жазылған тағдыр — тас басып, тауға шығу емес, қала орталығындағы жылы да жайлы пәтерінде үлде мен бүлдеге оранып, сыланыпсипанып отырып, кешкілік қызметтен келетін күйеуін күту; ол келген соң аяғындағы жеңіл тапочкасын тырп-тырп басып, жұмсақ халатқа оранған қалпы керіліп-созыла жүріп, кешкі асын алдына қою, содан соң кейінгі кездері басының сақинасы жиі-жиі ұстап, қан кысымы қайта-қайта көтеріле беретін болғанын ызыңдап айтып, биыл жазда тағы да санаторийге барып, емделіп қайтпаса, жағдайының мүшкіл боларына өзін де, күйеуін де сендіріп, шын аурудай о жер, бұ жерін ұстап ыңқылдап жүріп төсек салу...

	Алға қарай бір басып, екі басып, тағы да тоқтап... алкынып тұрып тауға қараймыз. Әй, біз бұл биікке ешқашан да шыға алмайтын шығармыз. Күмісхан мен Айсұлу әлдеқашан ұзап, көрінбей кеткен. Қазір қай тұста бара жатқандарын білмейміз. Біздің мынау бейшара кейпімізді қызық көрген аспандағы күн де қалт тоқтай қалып, келемеждей күліп, көк желкемізден шыбықпен түртіп ойнаған сотқар баладай алтын сүңгілерімен төбемізден нұқып-нұқып қояды. Серіктерімізден көз жазып қалған соң, бұдан ары қарай босқа салпақтай беруге құлқымыз да болмай, манадан бері сұр жыландай иретіліп үрейімізді ұшырған жалғыз аяқ соқпақтың жиегіндегі бір түп бұтаның көлеңкесіне сұлай-сұлай кеттік.

	Қылаусыз ашық аспанға көз тігіп, шалқамнан жатып ойладым: «Адамдар осы неге қанағатсыз? Неге шыдамсыз?! Бүгінгісін місе тұтпай, ертеңгісін қоса ойлайтынын айтпағанда, бір орнында тұрақ таба алмай, далада отырса қаланы, қалада отырса даланы аңсап; ойда жүрсе қырды, қырда жүрсе ойды көксей беретіні несі екен?..»

	Одан соң алақандай беторамалын маңдайына жауып, кеудесіндегі қос анары бір басылып, бір көтеріліп бірқалыпты тыныстап жатқан келіншектің деміне құлағымды тігіп, тың тыңдағандай біраз қимылсыз жаттым. Қызық... Ол не ойлап жатыр екен қазір?..

	Дәл жаныңда, қол созымдай ғана жерде, әрбір тыныс алғанына дейін анық сезіліп жатқан адам да сен үшін мүлде жұмбақ, мүлде бейтаныс әлем. Оның ойында не бар екенін білмейсің. Ішіне түсіп көрген жоқсың... Түбі терең, тұңғиық көл сияқты.

	Оны қазір құшақтап, аймалап сүйсем, әрине, қарсылықсыз көне бермек. Өйткені бүгін таң алдында ғана құшағымыз ажыраған. Егер мен тағы да елітіп, еміреніп, қолымды төмен қарай жүгірте бастасам, онда ол: «...қойшы, саған не болған», «...ұят қой», «...біреулер келіп қалар», «...кешке дейін шыдашы», «...өзім барам ғой» деуі мүмкін, бірақ, бәрібір оның ішкі әлемінде қандай толқындар жүгіріп, қандай ойлар желкенін көтеріп жатқанын білу мүмкін емес.

	Асылы, біздің бәріміз де галактика атты ұлы мұхиттан бөлініп түскен алуан-алуан көлдерміз...

	Көзім ілініп барады екен:

	— Қарашы, аналар бізге қарап қолдарын бұлғап тұр! — деген дауыстан селк ете түстім.

	«Ақ ұлпа» шың басына қарап үлбірей қалыпты. Сона-ау биіктен кіп-кішкентай боп көрінген қос ноқат бізге қарап, қыбыр-қыбыр етіп, кіп-кішкентай қолдарын тынымсыз бұлғайтын секілді. Жо-жоқ! Ықылас-пейілдеріңе рақмет. Біз ол жаққа жете алмаймыз. Ондай шырқау биікке шығуды тағдыр, сірә, біздің пешенемізге жазбаған болар...

	Жүзімді бұрып, «Ақ ұлпаға» қарап едім, ол да: «бұдан ары қарай аяқ басуға шамам жоқ» дегендей шекесін тыржитып, басын шайқады. Сосын биіктегілерге қарап қолымды бір сілтедім де, үлбіреген «Ақ ұлпаның» тізесіне басымды қойып жата кеттім.

	«Апыр-ай, анау екеуін соншама биікке желіктіріп алып шыққан қандай күш? — деген ой келді маған. — Тау текедей секектеп, шаршау дегенді білмейді ғой тіпті. Әлде... олар шынымен-ақ жасарып, бозбала мен бойжеткендей ұшыпқонып жүр ме екен?! Бәрі де адамның көңіліне байланысты екен-ау...».

	Мен тағы да аспанға қарадым. Кенет сонау көк жүзінен екі көз бізге кірпік қақпай тесіле қарап тұрғандай боп көрінді...

	Олар таудан қайтқанда өте көңілді еді. Тіпті шаршағандары білінбейді. Алғаш рет оңаша шығып, ел көзінен тасада армансыз сүйіскен бозбала мен бойжеткендей бал-шырын бақытқа мас. Кесілген дөңбектей тау бөктерінде сұлап жатқан біздің мынау ұйқылы-ояу, үрпі-түрпі түрімізге таң қала қарап күле береді.

	Кешкілік біз фойеде біраз отырып, бүгінгі көрген қызықтарымызды әңгіме етіп, дәлізде адам аяғы басыла берген кезде жұп-жұбымызбен екіге бөліндік. Сондағы Айсұлудың есік алдында сәл кідіріп, сүйріктей аппақ саусақтарын жыбырлата күлімсірей «қоштасқаны» дәл қазіргідей көз алдымда...

	Ертеңіне тым кеш оянғаным есімде. Тұла бойым зілдей боп, қозғалтпай қалыпты. Содан сәскеге дейін бір оянып, бір ұйықтап шалжиып жаттым да қойдым. Түске таман Күмісхан келіп, есік қақты.

	— Әй, — деді ол ішке кірер-кірместе аузын басып тұншыға күліп. —Бүгін бір қызық болды. Санаторийге кім келгенін білесің бе?!

	Мен басымды шайқадым.

	— Айсұлудың күйеуі... — деді біреу естіп қоймасын дегендей сыбырлай сөйлеп.

	— Қойшы-ей!

	— Шын! Шын айтам. Жаңа ғана екеуі фойеде отыр екен. Мен байқамай қалып, күндегісінше «Айсұлуша!»деп құшақтап ала жаздадым.

	— Мәссаға-а-н!... Сосын не болды?

	— Құдайдың өзі сақтады-ей бізді!.. Айсұлу көзін қысып үлгермегенде бар ғой, екеуміз де бүгін абыройдан жұрдай болар едік. Күйеуінің өзі де бір... Айсұлудың тасасынан көрінбейтін кішкентай ғана біреу екен!..

	Шынында да, бүгін бір қызық болыпты-ау дегендей менің де екі езуім екі құлағыма қарай жайылып, ыржиып күле бердім.

	— Жүрші, — деді ол кенет дегбірсізденіп. — Екеуміз аулаға бірге шығайықшы. Мұндайда адам жалғыз жүруге біртүрлі ыңғайсызданады екен.

	Мен орнымнан тұрып, жуынып-шайынып болғанымша, ол байыз тауып отыра алмай, балконға бір шығып, ішке бір кіріп сенделумен болды. Киініп жатқанымда кенет түсі өзгеріп:

	—Әне, әне, олар сыртқа шықты, — деді балконнан төмен қарай үңіліп. —Бері кел! Болсаңшы тез!..

	Есіме түссе, әлі күнге дейін күлкім келеді. Екеуміз аяқ астынан бала болып кеткендей, балконда бастарымызды түйістіріп тұрып санаторийдің ауласына шыққан ерлі-зайыптыларды сырттарынан бақылай бастадық. Олар жаңа түскен жас келіншектей «ұялшақ» сәмбі талдардың көлеңкесіне барып кідірді. Шамасы, үй-іші, бала-шағаға байланысты шаруалар айтылып жатқан болар, біріне-бірі әлденені түсіндіріп, бас изесіп келіскендей болады. Күйеуі тыңдап, әйелі сөйлеп жатқан кезде ойлаймын: «...балалардың жай-күйі қалай... жандарым-ау әшейін, сағынып-ып кеттім ғой өздерін», «...маған алаң болмаңдаршы, енді аз ғана күн қалды ғой, құдайға шүкір, қан қысымым бұрынғыдай тез көтерілмейді, жүрегімнің шаншығаны да басылған сияқты», дейтін болар. Ал енді, күйеуі сөйлеп, әйелі тыңдаған кезде: «...балалар демалыста, шал мен кемпірдің көз алдында шауып жүр, сен оларды уайымдама, өзіңді күт, ең бастысы, денсаулық емес пе» дейтін сияқты.

	Сәлден кейін олар сәмбі талдың көлеңкесінен бері шығып, иық түйістіре қатар аяңдап санаторий қақпасына қарай бет алды. Оның бойы Айсұлудың бойынан сәл-пәл аласа екенін мен алғаш рет сонда байқағанмын.

	— Мұндайлар қызметте тез өседі, — деді Күмісхан әлденеге ыза болғандай Айсұлудың күйеуінің арқасынан көз алмай қарап. —Отызға жетпей облыстық тресте орынбасар... Енді бір секірсе, біз бара алмайтын биіктен бір-ақ шығады. Көр де тұр. Жоғарғы жақтағы ағаларының аялы алақаны ғой оны жерге тигізбей көтеріп әкетіп бара жатқан. Бірақ... (Күмісхан оны сыртынан кекетіп, мырс-мырс күлді.) Бірақ басқа жақта есесі кетіп, намысы жерге тапталып жатқанын білмейді-ау!..

	Мен оның көңіліндегі ащы қыжылдың не сұлу әйелге деген қызғаныштан, не жап-жас жігіттің жоғары лауазымды қызметіне деген көреалмаушылықтан туып жатқанын біле алмай, таңырқап қалдым. Сонсоң таң алдында ғана өз бөлмемнен «ешкімге көрінбей» шығып кеткен «Ақ ұлпаның» да күйеуі ертең осылай әйелінің соңынан іздеп келе қалса, мынау секілді (санаторийге келгелі бері алғаш рет оның есімін атағым келмеді) сыртынан күле қарап, табалап тұруға дәтім жетер ме еді деп ойладым. Жо-жоқ... Бірақ ол менің күнәмді жеңілдете ала ма? Қара — қарама, күл — күлме... енді бәрібір емес пе?! Менің одан айырмам не...

	Кенет... кенет менің бұдан ғана емес, анау қаннен-қаперсіз кетіп бара жатқан жоғары лауазымды жігіттен де еш айырмамның болмай қалуы мүмкін екенін ойлағанымда жүрегіме біреу біз сұғып алғандай шаншып қоя берді...

	Бір қызығы, тап сол сәттен бастап менің «Ақ ұлпаға» деген сезімім қалай тез суыса, маған жұмбақтау бір себептермен Күмісхан да Айсұлуға аяқ астынан салқын қабақ танытып шыға келді. Оны санаторийдегілер сол күні-ақ сезді...

	Ертеңіне екеуміз келіншектерден тасаланып, өзеннің арғы бетіндегі ағаштан қиып салынған кафеге бардық. Шынымды айтсам, санаторийге келгелі бері күнбе-күн бірге жүріп, уақытымызды көңілді өткізіп жатырмыз дегенімізбен, анығында біз олардан мезі боп, жалығып та үлгерген екенбіз. Содан да болар, бүгінгі мынау салт басты, сабау қамшылы күйімізге іштей қуанып, тележкасынан құтылған тракторлардай жеңілдеп келеміз.

	Сыртқы көрінісі ертегілер жинағындағы аюдың үйіне ұқсайтын шағын кафеде күндіз адам көп бола бермейтін. Мұнда негізінен, кешке қарай санаторийде демалып жатқан сұлуларды аңдып келетін төменгі ауылдың жігіттері жиналып, таң атқанша азан-қазан музыка ойнатып, алқын-жұлқын билеп, асыр сап көңіл көтеріп жататын-ды. Біз терезенің алдындағы үстелге келіп жайғасып, бүгінгі бостандығымызды алаңсыз бір атап өткіміз келгендей томпақ бет, семіз барменге бірден ішімдік алдырдық.

	Біраздан соң кафеге бірінен-бірі өткен сұлу, тал шыбықтай майысқан екі бойжеткен кірді. Олар дөңгелек қоршаудың ар жағындағы томпақ бет барменге қарап жымиып, саусақтарын қимылдатып «сәлем» берді де, біздің жанымыздан өтіп бара жатып:

	— Мұндайда орта толсын деуші ме еді, қалай?! — деп сыңғырлай күлді.

	Бұлар біздің санаторийде демалып жатқан студент қыздар болатын. Ара-тұра асханаға бара жатқанда, кешкілік вестибюльде қарама-қарсы ұшырасып қалғанда үзіп-жұлып білгеніміз: екеуі де жақсы оқып, көзге түскендері үшін институттағы кәсіподақ комитетінің тегін жолдамасымен келген. Бізге олар әлі тым жас, құрық тимеген асау тайлардай көрінуші еді.

	—Бүгін немене, «жеңгейлерден» жасырынып қашып келгенсіздер ме?!

	Олар тағы да күлді. Бұл енді бізге ашықтан-ашық «тиісудің» белгісі еді. Күмісханның көздері ұшқын атып, қызыл көрген бүркіттей жалт ете қалды.

	— Кыздар, бірге отырсақ қайтеді, а?!

	— Ой, онда сіздердің құпияларыңызды біліп қоямыз ғой.

	— Жандарым-ау, сендерден сыр жасыру мүмкін бе?! Мына біздің мәңгілік сырымыз да, жырымыз да — өздерің емес пе.

	— Койыңызшы! Шын айтасыз ба... ағай...

	— Біз білмеуші ек!..

	Сайтан күлкі... Еліктіріп, желіктіріп әкетіп барады. Олар сосын біздің столға келіп отырды. Кыздардың даусында, қимылында әдейі қылымсу, жасанды наз, жорта еркелікпен бірге жастыққа тән жарасымдылық та бар еді.

	Біз кафеден көңілді шығып, өзен жағасындағы қара ағаштардың түбіне келіп суға түстік. Көп ішілген жеңіл шарап буын-буынымызды алып қойыпты. Былқ-сылқ етеміз. Бірбірімізге қарап күле береміз. Аяқ астынан бала боп кеткендей бір-бірімізді қуалап, су шашысып ойнаймыз. Кұлаймыз.

	Біз маспыз...

	Бәлкім, шараптың буы емес, өтіп бара жатқан жастық шақтың сөнер алдындағы жалыны, ең соңғы демі шығар... Ол мынау жап-жас бойжеткендердің бейнесіне еніп келіп, ес-ақылымыздан айырып, елітіп, ерітіп... қоштасып жатқан болар?!.

	Одан соң кафеге қайта оралып, тағы да, тағы да жеңіл шарап алдырдық. Олар біздің тіземізге отырып алған, мойнымыздан қүшақтап, аппақ сүйріктей саусақтарымен шашымызды тарақтайды. Еркелейді. Мүмкін, бізді еркелететін шығар, кім білген...

	Сосын біз мастықпен ар-ұятты мүлде ұмытып, бірбіріміздің көзімізше, елдің көзінше ұзақ-ұзақ сүйістік. Дөңгелек ағаш қоршаудың ар жағынан бір сап-сары асқабақ бізге күле қарайтын сияқты. Бармен жігітке ұқсайды...

	Сосын биледік. Таң сарғайып атқанша биледік... Төменгі ауылдан келген жігіттермен сол күні мәңгі бақи айырылмастай дос болмаққа ант-су іштік. Біздің де шыққан тегіміз ауыл деп мақтандық, қалада жапа шегіп, қайғы жұтып жүрміз деп мұңайдық. Кекіл шашы көзіне түскен бойжеткен билеген кезде кобраға ұқсайды екен... Санаторийге қалай келіп, өз бөлмеме қалай кіргенім есімде жоқ.

	Мұндағы аз ғана күндік қызықты өмірдің өз заңдылықтары, өз шарттары бар. Мұнда «ғашықтардың табысуы» қалай тез болса, «махаббаттары» да сондай қысқа болмақ. Ал тұрақтылық дегеніңіз — қылмыс. Сіз бұл жақта неғұрлым өтімді, өткір, аузының салымы бар сері жігіт атанған сайын айнала қоршаған ортаның талап-тілегінен шығып, өз міндетіңізді мінсіз, абыроймен атқарып жүргендей сезінесіз... Өйткені бұл — уақытша, алдамшы «кішкентай өмір». Ал сонда, үлкен өмір дегеніміз не? Оның бұдан қандай айырмашылығы бар?..

	Бірақ аз күндік қызықтың ерте ме, кеш пе, әйтеуір таусылатыны белгілі, әлде соны білгендіктен бе, әлде асып-тасып қуанумен бірге қурап-солып қайғыруды да ұмытып қалған ба, әйтеуір біздің айырылысуымыз «Ақ ұлпаға» зәредей де әсер еткен жоқ. Күндегі әдеті бойынша мезгілімен асын ішіп, емін қабылдап, шұбатылған ұзын дәлізде қарам-қарсы ұшыраса қалсақ, төңірегіндегілерді онша менсініңкіремейтін тәкапбар әйелдің кесірлі әдетіне бағып кекірейіп өте шығатын болды.

	Ал Айсұлу болса, мынау санаторийдегі «кішкентай өмірдің» сыртында шұбатылған үлкен өмір бар екенін, онда өзін күйеуі, баласы күтіп жүргенін ұмытып, алғаш сүйген жігіті алдап тастап кеткен жас қыздай бір-ақ күнде бәрінен түңіліп, өз бөлмесінен шықпай, жылап-еңіреп жатып алды...

	Бұл кезде біз тынығып, ем қабылдауды, тіпті мезгілімен тамақ ішуді де ұмытып, уақытымыздың көбін арғы беттегі кафеде өткізіп жүрдік. Ылғи да түн ортасына таяу санаторийге қатты қызу болып ораламыз. Кей күндері аяғымызды әр жерден әлтек-тәлтек басып, бір-бірімізді сүйеп, ұзын дәліздің бойымен «жар жағалап» келе жатамыз. Ондайда кімдердің есік-терезеден сығалап, соңымыздан мысқылдай күліп тұратынын да білмейміз.

	Бірде түс мезгіліне таяу тағы да кафеге барып, «бас жазып» қайтуға жиналып жатқанымда біреу бөлменің есігін саусағының ұшымен ақырын ғана қаққандай болды. Қыздардың бірі болар еркелеп тұрған деген оймен есік аштым да, өз көзіме өзім сенбей таңырқап қалдым. Есік алдында маған кірпік қақпай тесіле қарап Айсұлу тұр екен. Күн сәулесі қиғаштай түсіп, бірте-бірте жыли бастаған тұңғиық көлдің бетіндей үнемі шуақ шаша қарайтын жанары бұл жолы әлдекімді жұтқысы кеп, демін ішіне тарып тұрған қара судың бетіндей түнеріп, жансыздана қалыпты.

	— Кіруге бола ма? — деді ол жылай-жылай көз жасы да, мұң-шері де таусылып, көңілі әбден қатайып алған жанның қатқылдау үнімен.

	— Кір, иә, кір... — деп мен абдырап кейін шегіндім. Ол айражайра боп шашылып жатқан бөлмедегі заттарға назарын да салмай, біз өкше туфлиімен еденнің паркетін тесіп жіберердей тық-тық басып терезенің алдына қарай өтті. Содан соң кілт бұрылып:

	— Мен сізден мұндайды күткен жоқ едім! — деді маған үкім шығарғалы келіп тұрғандай жүзі сұрланып.

	— Ана досыңыз сияқты сіз де арамза екенсіз!

	Мен ашынған әйелдің ащы сөзін естімей жүрген жан емеспін, әйтсе де оның тым астамси, өктем сөйлегені намысыма найза болып қадалды:

	— Сіз осы, — дедім ызаға булығып, — Не айтып тұрғаныңызды білесіз бе?..

	Ол маған жалт қарады. «Көл» бетіне қабыршақ мұз қатып, қара суық ызғырық жел көтерілген сияқты.

	— Бәрің де опасызсыңдар! — деді қалшылдап.

	Ол өзін мүлде ұмытқан... Иә, ұмытқан.

	— Осының бәрі де уақытша емес пе, — дедім мен өз сезіміне өзі алданып тұрған сұлу келіншекке бір түрлі жаным ашып. — Мәңгілік ештеңе жоқ қой...

	— Иә, — деді ол жаңағының бәрі түсім екен ғой дегендей күбірлеп. — Екі күннен соң бәрібір кетемін ғой бұл жерден...

	— Менің де мерзімім бітуге таяп қалды, — дедім оның күнделікті өмір шындығына қайта оралып, тіршілік қамын ойлай бастағанына қуанғандай сергек үн қатып. — Күмісхан да екі күннен соң қайтады.

	— Содан кейін біз бір-бірімізді мүлде көрмейміз, — деді ол маған емес, өзіне айтып тұрғандай жанары тұманданып.

	— Мүмкін, кездесіп те қалармыз. Жер дөңгелек қой.

	— Жоқ, — деді ол басын шайқап. — Маған осы көрген «қызығым» да жетеді.

	Содан соң осында көрген «қызықтан» қалған белгінің бәрін біз өкше туфлиімен жаншып, таптап өшіріп кеткісі келгендей тық-тық басып бөлмеден шыға жөнелді.

	Сол күні түн ортасында тағы да есік қағылды. Әуелде кім болса да ашқым келмеген. Бірақ есік қатты тарсылдап, бүкіл дәлізді жаңғырықтыра бастады. Ашпайтын болсаң, біз де кетпейміз дейтін сияқты. Есік алдында Күмісхан мен «Ақ ұлпа» тұр екен. Өздерінде өң-түс жоқ.

	— Айсұлу... — деді Күмісхан ентігіп. — Айсұлу жоқ!.. Таба алмай жүрміз!..

	Жүрегім су ете түсті. Ұйқым шайдай ашылды. Жылдам киіндім де соңдарынан ердім. Көз алдыма Айсұлудың күндізгі сұп-сұр жүз ді елестеді. Ол... Ол неден де болса тайынбайтын сияқты. «Бүгін өзі бір түрлі боп жүр еді... бір түрлі боп жүр еді...» деп тынымсыз күбірлеген «Ақ ұлпа» да жүйкеме тиіп келеді. Күмісханда ес жоқ, түс жоқ. Егер Айсұлу бірдеңеге ұшырай қалса, ең алдымен күдік туғызатын адам сол ғой. Жаны мұрнының ұшына тақалған болар, әрі-беріден соң ол ұят-аятты, ар-намысты жиып қойып, санаторийдегі жігіттер жататын бөлмелердің есігін қағып, Айсұлу келген жоқ па деп ашықтан-ашық сұрай бастады. Олардың біразы беймезгіл шудың тегін емес екенін сезіп, іле-шала бізбен бірге іздесуге шықты. Кейбіреулері іштей күліп, әп бәлем, көзсіз серіліктің соңы немен бітетін де көретін күн бар екен-ау дегендей, артымыздан шоқ-шоқ деп күле қарайды. «Ойпыр-ай, осы санаторийден аман-есен кетсек екен әйтеуір! Мұндай қызығы да, демалысы да бар болсын!» Естуімше күндіз, сірә, менің бөлмеме келердің алдында болар, Айсұлу Күмісханның бөлмесіне кіріп, қатты шу шығарып, оны өткенде өздері таудан қиып әкелген «асатаяқпен» ұрмақ болған көрінеді. «Енді маған да, саған да тыныш өмір жоқ! Бүйтіп жер басып жүргенше, екеуміздің біреуіміз кетейік ар-ұятты арқалап!» деген сияқты суық сөздер де сонда айтылған...

	Біз сол түні Айсұлуды таң атқанша іздедік. Күмісхан санаторийден шамамен он-он екі шақырым қашықта жатқан аудан орталығындағы теміржол вокзалына қарай жаяу тартты. Бәлкім, Айсұлу пойызға билет алып, сонда қалып қойған болар. Әлде біржола үйіне қайтып кетті ме екен?... Бірақ оның заттары әлі сол қалпында түп-түгел өз бөлмесінде тұр емес пе.

	Жым-жырт түн. Бүгін дүйсенбі болғандықтан, арғы беттегі кафе жабық. Ағаш үйдің маңдайшасындағы жалғыз шам сығырайып, иесіз қалғандай жетімсірейді. Санаторийдің маңын арыбері біраз кезген соң, қасымдағы жігіттер біртіндеп өз бөлмелеріне кетті. Ал менің ішке қайтып кіргім келмеді. Онда барғанмен, бәрібір кірпігім айқаспайтыны анық. Оңаша жатқан адамға әр түрлі сан-сапалақ ойлар үйір келеді. Қалай дегенмен, бұл іске менің де қатысым бар ғой.

	О, Құдайым-ай!..

	Осылайша сыртта сенделіп жүре тұрғанымның өзі жақсы. Түн болса салқын. Санаторийдің қараңғы қуыс-қуыстары мен дәрі сасыған түкпір-түкпірлерінде тығылып жатқан құбыжық ойлар қазір осы суықтан қорқып, сыртқа шықпайтын тәрізді. Қайткенде де тау жақтан ескен салқын леп қыж-қыж қайнаған ащы өкініштің уытын басып, ой-санамды сергітіп тұрғандай...

	Сібірлеп таң атып, қара көк түннің бояуы бірте-бірте оңа бастады. Өзен жағасындағы талдардың жапырағын сыбдырлатып шатқал бойымен ерке-шалық самал жүгіріп өтті. Сонда көрдім; арғы бетте қап-қара шашы алдына төгілген ару келіншек өзен суына шайынып отыр екен. Аздан соң орнынан көтеріліп, кеудесін салқын самалға тосып тұрып, алақанымен бетін сүртті. Аһ деп, жалын ата күрсінгендей болды. Неткен сұлулық, не деген ғажап!.. Арайлап атқан ақ таңға аппақ білегін артып, аймалай сүйісіп тұрған секілді. Кім бұл?.. Кім?.. Құдайым-ау, мынау кәдімгі өзіміз іздеп жүрген Айсұлу ғой!..

	Кенет арғы беттегі ағаштардың арасынан аюдай қорбаңдап томпақ бет, семіз бармен жігіт шыға келді де, оны жерден іле көтеріп кафеге қарай ала жөнелді. Әлгінде ғана ақ құба Таңжігіттің иығына асылып тұрған арудың білегі енді сап-сары асқабақты құшақтап бара жатқандай болды, о-о жалған дүниеай!..

	Сол күні кешке Айсұлу пойызбен қайтып кетіпті деп естідім. Ал ертеңіне санаторийдегі соңғы күнімізді атап өтіп, кафеден түнделетіп келе жатқан біз — сол баяғы екі «хан» өзен жағасындағы ағаштардың тасасынан шыға келген асқабақтайасқабақтай жігіттердің жұдырығына тап болып, оңбай таяқ жеп, бет-аузымыз күптей боп ісіп, ел көзіне көрінуден қалдық. Қайтатын күні біздің бейшара кейпімізге қарап тұрып, жаны ашыған ешкім болған жоқ. Бәрі де күлді. Өйткені мұндағылардың бәрі де уақытша болса да қызық көру үшін келген жандар емес пе?!.

	* * *

	Содан кейін Айсұлуды көріп отырғаным осы. Күн сәулесі бетінде жалт-жұлт ойнап, бірте-бірте жылына бастаған тұңғиық көл секілді қара көз сол баяғысынша төңірегіне жып-жылы шуақ шаша қарайды. Өткеннің бәрін тереңіне батырып, ешқандай белгі қалдырмай, жым-жылас қып жұтып қойып, тұп-тұнық боп мөлдіреп жатқан секілді.





САҚАЛДЫ ҚЫЗ


	Шынымды айтсам, мен оның салған суреттеріне бәлендей бір қызығушылық танытып, мән беріп, ойлана қараған кісі емеспін. Сондықтан да, суретші досымның бейнелеу өнеріндегі өзіндік орнын да, өмір бойы тынымсыз салып өткен картиналарының шынайы бағасын да білмеймін.

	Ағымнан жарылсам, астаналық өнертанушы ретінде шалғайдағы талапкердің ізденіс-ұмтылыстарына биіктен, астамси қараған, көзге ілмеген кездерім де болған. Облыс орталығындағы ескі вокзалдың перронына табаным тиер-тиместе қол жүгіме жармасып, содан қашан жолсапарымның мерзімі аяқталып, келген жағыма қайтып кеткенге дейін қандай қызметіме болса да әзір тұратын ақ көңіл, адал достың кіршіксіз ақ пейілін бір-екі ауыз болса да жылы лебіз дәметкен жарамсақтыққа жорыған шақтарымды да енді жасырғым келмейді...

	«Біреуді қожам десең, ол сені құлым дейдінің» кебі ме, жылдар өте келе, оның со дос көңілі мен адал қызметіне бойым үйреніп, ежелден солай болуға тиісті нәрседей қабылдай беруге дағдыланғанмын. Оның үстіне, менің әр нәрсеге кінәмшіл, кірпияз паңдығым мен оның анау-мынауды елең қыла қоймайтын салдыр-салақ, кең қолтық мінезі бетпе-бет ұшыраса қалғанда, кейінгісі алғашқысына жол беріп, қолындағы сөмкесін алып, аңқалаңдап артынан еріп жүре беретіндей көрінуші еді.

	Ол өзінің үсті-басының, киім-кешегінің тазалығына да аса мән бере қоймайтын. Қай кезде жолыға қалсақ та сақал-шашы өсіп, жаға-жеңі кірлеп жүретін. Кейде бір қызмет бабына қарай осы облыстағы лауазымды қызметкерлердің қабылдауына бара қалғанымда мен оны сыртта, есік алдында қалдырып кететінмін. Ол оған титтей де ренжімейтін. Қайта иығынан бір ауыр жүк түскендей қуанып, кеудесін кере жеңіл тыныстап қалағандай болатын.

	Анығында мен оның олпы-солпы түрінен іштей жиіркеніп, өзімнен алыс ұстауға тырысушы едім. Тарақ атаулының тісі батпайтын қайратты бұйра шашы егістікке шыққан түйеқарындай қауқиып, қалың қара қастарының астынан сығырайып әрең көрінетін қысық көздерін бар салмағымен жаншып жатқандай көңілімде бір аяныш сезімін туғызатын да, көзімді тез тайдырып әкетуге асығатынмын. Таңырайған келте танауы... әсіресе, талай-талай дастарқандарда бірге отырып тамақ ішкен сәттерімізде өзінен өзі терлеп-тепшіп, мұрнын қайта-қайта пысылдатып тарта беретін жаман әдеті тіпті ұнамайтын-ды.

	Кейінгі жылдары кітаптарым жиі жарық көріп, тұрмыстіршілігім едәуір түзелген соң, су жаңа машина сатып алдым да, бұдан былайғы жерде жолсапарларға өз көлігіммен шығатын болдым. Өткен жазда осы облыс орталығында жолыға қалғанымызда, бұл жаққа келе жатқаныңызды неге айтпадыңыз, өзім күтіп алатын едім ғой деп өкпе-назын білдіргені де есімде.

	Бірде ол менің уақытымның тығыз екендігіне қарамай, қиыла өтініп, қолымнан сүйрегендей боп өзінің шеберханасына алып барды. Қазір анық есімде жоқ, институттың ба, әлде колледждің бе қоймасы болып саналатын ескі сарайдың бір бұрышындағы қуықтай бөлме екен. Ол іште емін-еркін жүріп көруге мүмкіндіктің жоқ екенін айтып, арзанқол рамалармен жиектелген картиналарын бір-бірлеп сыртқа шығарды да, іргесін су шайып, қызыл кірпіштері мүжіле бастаған қабырғаға қаз-қатар сүйеп қоя бастады.

	Жаймашуақ көктем еді. Табиғат өзінің бар бояуын жарқырата көрсетіп, өзге бояуларды менсінбей, мұрнын шүйіре қарап тұрған шақ-тын. Соның әсері ме, суретші досымның картиналары табиғат картинасының алдында солғын тартып, күлімдеген күн көзінен «ұялғандай» сиықсыз көрінген. Менде анық бір кесімді пікірімді айта алмай, бірінен соң біріне көзімді алып қашып, күмілжи бергенмін.

	Ол көкпеңбек көк шалғынның үстінде аяқ-қолын тарбайтып, тыр жалаңаш жатқан балпанақтай сәбидің бейнесі кескінделген картинасын қолымен нұсқап:

	— Міне, мына суреттен не көріп тұрсыз? — деді мен білмейтін бір құпия сырды ішіне бүгіп тұрғандай, екі көзі ұшқын атып. — Бұл — ғарыш перзенті! Әне, оның әкесі... Әкесінің қос жанары сәбидің әр қимылынан көз жазбай, бақылап тұр!..

	Ол картинадағы көгілдір аспан төсіндегі таңғы көштен қалып қойған қос жұлдыздай сығырайған қос таңбаны көрсетті. Мен өзімнің кәсіпқой сыншы емес екенімді, сондықтан да көркемөнер сырларына тереңдеп үңіле алмайтынымды айтып, ақталғандай болдым.

	— Жоқ, — деді ол басын шайқап, үзілді-кесілді келіспейтіндігін білдіріп, — түсінуге тиістісіз! Өйткені сіз де, мына мен де, жалпы, жер басып жүрген пенделердің барлығы да ғарыш перзенті!

	— Демек, мына картина да солай аталатын болғаны ғой...

	— Дәл таптыңыз! — деді ол екі көзі шоқтай жайнап. — Солай аталады. Бұған одан басқа ат тауып қою мүмкін емес!..

	Осыдан соң ол өз картиналарындағы ойдың бәрі де ғарышпен байланысты екенін, өйткені суреткер санасына келіп қонып, қылқалам арқылы жарыққа шығуға ұмтылатын идеялардың барлығы да ғарыштан жететінін қызбалана айтып, маған тереңірек түсіндіруге тырысты.

	«Идея дегеніміз — ғарышта қалқып жүретін материясыз сана. Онда олардың иесі де, таратушысы да жоқ. Бірақ олар әлсін-әлсін жер бетіне қарай ұмтылып, қайсыбір жандардың санасына қонып, бейнелеу, музыка немесе сөз өнері арқылы таралады. Ал оларды таратушылар — суретші, композитор, жазушы немесе философ атанып жатады.

	Әрине, суреткер талантын, шығармашылық ізденісін ешкім де жоққа шығара алмайды. Себебі, белгілі бір уақыт аралығында кезегімен жер бетіне жақындап келетін ғарыштық идеяларды дәл сол мезгілде бір емес, бірнеше қабілетті адамдардың милокаторлары қабылдап үлгереді. Бірақ дер кезінде қабылдау бар да, оны қорытып, өңдеп, тарату тағы бар емес пе! Міне, біздің — талант, ізденіс, жаңалық деп жүргендеріміз де сол! Кім елгезек, ізденімпаз, ең бастысы, еңбеккер болса, сол ғарыштық идеяны өзгелерге қарағанда тезірек тарата алады. Содан соң барып: «Әттеген-ай, сол ой менің де басымда болып еді-ау!» дейтіндей ішкі таңданыс, өкініш, әрі-беріден кейін қызғаныш та туады...»

	Рас-ау, деген ой келіп еді маған сонда. Бірақ бұл жаңалық біз дағдыланғандай күнделікті баспасөз беттерінен, радио-теледидардан жиі насихатталып, биік мінберлерден жиі айтылып жатпағандықтан, қайтып еске алмағанмын.

	Олар тұратын облыс орталығына осы жолы келгенімде өзім таяуда ғана танысқан бір дәулетті кісінің үйінде, аста-төк мол дастарқанның басында отырып, әңгіме арасында суретші досымның бұдан бір ай бұрын бақилық сапарға аттанғанын есітіп, үнемі қасымда жүретін жанашыр, аяулы, бейкүнә жан маған өкпелеп, бір ауыз сөз де айтпай, барса келмеске кетіп қалғандай өзімнен-өзім қысылып, ыңғайсыз күй кештім. Мен үшін оның орны бөлек екенін осы жолы алғаш сезіндім, бірақ енді бәрі де кеш еді...

	Ертеңіне марқұм суретші досымның анасына көңіл айту үшін қасыма бір таныс кісіні алып, үйіне бардым. Бірінен бірі аумайтын сұрғылт бетон-қораптардың бірінде, екі бөлмелі аядай ғана пәтерде тұратын анасы мен қарындасының сынық жүзі мен жүдеу тұрмысын көргенде, мен оның үйленбей, бұл өмірден бойдақ күйінде өткенін есіме алдым. Неге өйтті екен?... Ол туралы біздің арамызда әңгіме де болмапты-ау тіпті. Сурет... сурет...Оның бар айтар әңгімесі, ішіне бүккен сыры, бақыты мен соры — сол сурет еді-ау!.. Ақыры содан не опа тапты?..

	Біз оның кәрі шешесі мен өзіне ұқсайтын жалпақ бет, қысық көз қарындасына көңіл айтып, сыртқа шығуға беттегенімізде: «Егер сіздер қарсы болмасаңыздар, кез келген бір суретін естелікке алайын деп едім», деген өтінішімді айттым. Анасы үнсіз қызына қараған. Ал ол маған жалт бұрылып: «Әрине, болады, — деді қуанып. — Бірақ ол үшін көкемнің шеберханасына баруымыз керек!» Мен басымды изедім.

	Біз баяғы ескі сарайдың бір бұрышындағы шағын шеберханаға келдік. Есікке салынған үлкен қара құлыпты ашып, суретшінің қарындасы мені ішке кіргізді де: «Қалаған картинаңызды алыңыз, — деді шын ықыласымен. — Көкем сізді жақсы көруші еді!.. Аузынан тастамай айтып отыратын.»

	Мен іштей ыңғайсыз күй кешіп, марқұм досымның көзі тірісінде қадіріне жете алмағаныма өкіндім. Шаң басқан картиналардың арасынан баяғы суретшінің өзі көрсеткен «Ғарыш перзентін» таңдап алдым. Содан соң ішкі қалтамнан әмиянымды алып, әлгі қарындасқа қызылқұлақ бес мың теңгелікті ұсындым. Ол менің бетіме таң қала қарап тұрып: «Мұныңыз не?» деді сыбырлай сөйлеп. «Бұл картинаның әлдеқайда қымбат тұратынын білемін, — дедім ойымды барынша сыпайы жеткізуге тырысып, — бірақ әзірге..» «Жо-жоқ, — деді ол сөзімді аяқтатпай кейін шегініп. — Алмаймын! Сіз көкемнің досы емессіз бе?!.» «Өнер туындылары сатылады ғой, айналайын. Мұның ешқандай сөкеттігі жоқ». «Бәрібір алмаймын. Қызық екенсіз...» Мен не істерімді білмей тосылып қалдым. «Жарайды... жарайды,— дедім қызды ренжітіп аламайын деп. — Тек ренжи көрмеші, қалқам...» «Жо-оқ, о не дегеніңіз! Ренжімеймін ғой, — деді ол қайтадан жайдары қалпына түсіп. — Түсінемін ғой сізді. Бірақ көкемнің салған суреттерін ешкімге де сатпаймын!» «Сонда...» — дедім мен бөлмедегі картиналарға қарап иегімді қағып. Ол менің не демек болғанымды айтқызбай-ақ түсінді де: «Рас, мына сарайдың иесі бөлмені босатыңдар, әйтпесе ақысын төлеңдер деп күн ара міндетсініп жатыр, — деді. — Енді мен бұл картиналардың біразын көкемнің оқыған мектебіне тарту етемін, біразын өзіңіз секілді достарына сыйлаймын, содан қалғанын үйге апарып қоямын».

	Бірге туған қарындасымдай мені бауыр тартып, бүкпесіз шындығын айтып тұрған қызға іштей риза болдым да: «Мен мына кітаптарды да қарап көрсем қайтеді ә?!. — дедім қабырғаға қағылған сөредегі біраз кітаптарға көзім түсіп.» Әрине, көріңіз, көріңіз, — деді ол марқұм ағасы сияқты шын пейілімен бәйек болып. — Сіз көкемнің ең жақын досы емеспіз бе. Тек өмірінің ақырғы күндерінде қасында бола алмағаныңыз өкінішті-ақ. Бірақ бәрі де күтпеген жерден болды ғой... Таңертеңгісін үйден шығып бара жатып, кенет бір жағына қарай жантайып құлап қалды. Содан жедел жәрдем шақырып, ауруханаға апарғанда да есін жиған жоқ. Дәрігерлер миына қан құйылған дейді...»

	«Бір адамның бүкіл өмірін сарп етіп салған мынау картиналары енді кімге керек, — деген ой келді маған. — Ол өзінің ұлы суретші бола алмайтынын білді ғой. Бірақ сонда да өнерді тастап кете алмады. Сұлу әйелдің арбауына түсіп қалған ақымақ еркек сияқты салпақтап,«азат басы құл болып», бәріне көніп, бәріне төзіп жүре берді. Сонымен... ақыры не болды? Не болды?.. Не болғанын өзге түгілі, өзі де сезбей кеткен жоқ па?..

	Кенет бойымды қорқыныш билеп, денем қатты түршігіп кеткендей болды...

	Сөредегі кітаптардаң көбісі атақты суретшілердің альбомдары, ұлы тұлғалардың естеліктері, аузымен құс тістеген қайсыбір қайраткерлердің мемуарлары екен. Солардың арасынан қолыма бір қалыңдау дәптер ілікті. Ішіндегі маржандай тізілген көркем жазу марқұм суретші досымның өз жазуы сияқты, көзіме оттай басылды. Алғашқы бетіндегі бір-екі сөйлемін оқығаннан-ақ лап етіп қызығушылығым тұтанып, оның көзі тірісінде бізге айта қоймаған сырлары осы дәптердің ішінде жасырынып жатқандай болды. «Мына дәптерді де әзірге... ала тұрайын, бір екі күннен соң қайтарамын,» — дедім досымның қарындасынан тағы да өтініп.

	«Алыңыз, — деді ол. — Бұл да көкемнің бір қымбат дүниесі шығар. Біржола алам десеңіз де өзіңіз біліңіз. Мұнда қалғанмен, оның қадіріне жете алмаспыз, жазу-сызудың сыры сізге жақсы мәлім ғой...»

	Сол күні түнге қарай қонақ үйде жалғыз қалғанда кезде әлгі қоңыр дәптердегі жазбаларға үңілдім.

	«1983 жлдың күзінде Карлытаудың бөктеріндегі Камысты ауылына келдім, — деп бастапты. — Бар ойым осындағы табиғат көріністерін кенепке түсіріп алу. О-о бұл өлкенің күзгі бояуы ғажа-ап болады. Әсіресе батар күннің ілкі бір мезетінде жалт етіп көрініп қалып сөнетін қызғылтсары-қоңыр түс — бақидан пәниге түскен жұмақ сәулесі секілді.

	Бұл ауылға келуімнің өзі бір жыр болды. Бұралаң-бұралаң тау жолымен ыңыранып, күшеніп, қайсыбір тұстарда қаусаған сүйегі шашылып қалардай селкілдеп-қалшылдап бесін ауа әзер жеткен пұшық сары автобустан мольбертімді қолтықтап, сақалшашым желбіреп түскен менің пошымым көше-көшеде топтанып ойнап жүрген майда-пашақ балаларға қызық көрінді білем, тұс-тұстан маған қарап, саусақтарын шошайтып, күліп жатқан сияқты.

	Бірақ бұл ауылдың басқаға таң қалса да, сақалға таң қалмайтынына сол күннің ертеңіне-ақ көзім жетті.Себебі мұнда шоқша сақал, қаба сақал, ата сақал, күйек сақал дейсің бе, әйтеуір неше алуан сақалдар толып жатыр. Тіпті... Жо-жоқ... Айта алмаймын.

	Күн сайын мольбертімді қолтықтап алып, тау бөктеріне барып сурет салып жүрдім. Күзгі бояулардың кереметін тілмен айтып жеткізу қиын. Ал кенепке түсіру мүлде мүмкін емес. Есіңнен тандырады! Аяқ астынан мол қазынаға тап болған пақырдай не істеріңді, қалай көтеріп әкетеріңді білмей, алақ-жұлақ етіп, асып-сасқаннан басқа түк келмейді қолыңнан.

	Бұл сірә, сұлу табиғаттың қысқы өлім алдындағы бой жазып, жасануы шығар, кім білсін. Мен сол сиқырлы бояулардың арасында адасып, әрқайсысына бір алданып, сергелдеңге түсіп жүрдім. Тағы да қанша жүрерімді кім білсін, егер де...

	Иә, маған кенет мынау мың сан бояулардың ішінен өз бояуымды табуым керек, мейлі, ол басқалардай соншалықты әдемі болмай-ақ қойсын, көздің жауын алып жұтынып тұрмай ақ қойсын, бірақ өз бояуым болуы керек деген ой түсті. Калай дейсіз ғой. Әрине, ғарыштан! Казір ойласам, менің осы ойым мен осыдан кейінгі күтпеген кездесудің арасында бір құпия байланыс бар сияқты көрінді.

	Бірде кеш бата шаршап-шалдығып таудан түсіп келе жатып, өзен жағасында шекем тас теріп ойнап жүрген үш-төрт қыз балаға кездесіп қалдым да, бұрын-соңды өңім түгілі, түсімде көрмеген бір сұмдықты көріп, өз көзіме өзім сене алмай қалшиып қаттым да қалдым. Шынымды айтсам, алғашқыда бойымды қатты қорқыныш биледі. Өзен жағасында алаңсыз ойнап жүрген әлгі жап-жас қыздардың самайынан бастап, иегінің астына дейін жапқан қауқиған қаба сақалдары бар еді!?. Бұлар сірә, адам емес, кешкі апақ-сапақта судан шыққан сайтандар болар деп ойладым. Көзімді бір ашып, бір жұмдым. Астапыралла, астапыралла деп, ішімнен қайта-қайта қайталап, ауылға қарай тезірек жүрейін десем, екі аяғым жерге жабысып қалғандай тұрған орнымнан қозғала алмаймын.

	Бірте-бірте есімді жиып, әлгі қыздардың бәрінің емес, біреуінің ғана сақалы бар екенін аңдадым. Бәлкім күн батар шақта менің көзіме қос көрінген шығар, бұлардың мүлде сақалы жоқ, жай әшейін өздерімен өздері ойнап жүрген осы ауылдың қыздары болар. Қазір көзімді қайта жұмып-ашсам, бер жақтағы қыздың да қауқиған сақалы «түсіп» қалар... Жоқ. Сол қалпы. Әлі тұр. Осы кезде қыздардың да назары маған ауғанын байқап қалдым, орталарындағы біреуі: «Өлә-ә, анау ағай бізге тесіліп қарап тұр!» деді дауыстап. Содан соң бірін-бірі түртіп: «Кетейік! Кетейікші тезірек!» деп ауылға қарай асыға бастады.

	Кешкісін өзім құдайы қонақ боп келген үйдің кемпірінен естідім: «Иә-ә, шырағым, бұл ауылда сондай бір сақалды қыз бар. Шыр етіп дүниеге келгенде сөйтіп түкті болып туған. Кім білсін, ол да болса, Алла тағаланың бізге көрсетейін деген кереметтерінің бірі шығар...

	«Аты кім?»

	«Аты ма?.. — деп, кемпір қапелімде есіне түсіре алмай, тамның бұғатына қарап ойланып қалды. — Кім еді-ай?.. — деді содан соң менің өзімнен сұрағандай болып. — Тілімнің ұшында тұрғанын қарашы. «Нышанды қыз», «Сақалды қыз» деп, аузымыз соған әбден үйреніп кетіпті ғой қараңқалғыр! Е-е... иә, енді есіме түсті, әп-әдемі аты бар, Үміт деген!..»

	«Дәрігерге қаратқан ба?»

	«Қаратқан! Қаратқанда қандай, лөктірге де, тәуіпке де, бақсы-балгерге де алып барған әке-шешесі. Бірақ солардың ешқайсысынан қайран болмады ғой...»

	«Бұл жақтағылардың шамасы келмеген шығар емдеуге».

	«Басқа жаққа да көрсеткен! Тіпті, сонау Мәскеуден бір прәпесір де келген. Әрі қарап, бері қарап, қызды өзімізбен бірге алып кетеміз дегенде, көнбей қойған әке-шешесінің өзі. Іштен шыққан перзент қой, қайтіп қисын... Е-е, құдай-ай, бұ да бір тағдырдың тәш-піші де! Екі көзін жәудіретіп, қалай жіберсін алысқа...»

	Сол күннен бастап әлгі сакалды кызды жакыннан бір көруге аңсарым ауды да тұрды. Бірак жуык арада соның сәті түсе коймады. Менің төбем көрінгеннен ол каскырдан үріккен еліктің лағындай алыстан зымырап кашатын болды. Кімнің шығарып жүргенін білмеймін, ауыл ішінде: «Қаладан келген суретші сакалды кыздың суретін салмакшы екен» деген каңку сөз тарап кетіпті.

	Ондай ой менің басыма келмеген. Күлдім де койдым. Алайда сакалды кыздың түрін жакыннан бір көрсем деген аңғал әуестігім ауыл ішінде алыпқашпа әңгіме туғызғанымен коймай, онсыз да көлденең жұрттың көзі мен сөзінен сескеніп әбден жүйкесі жұкарған бейшара кыздың жанын жаралағанға ұксайды. Мен оны бірак, кейін білдім, кеш білдім...

	Ертең кайтпак болып, жолға жиналған күні кешкілік мені сол ауылда өтетін бір тойға шакырды. Қызык-думанға кұмарлығым, кыз-кыркынға ебім жок, ебедейсіз басым не істерімді білмей ойланып тұрғанымда, үй иесінің кемпірі: «Шырағым, ертелі-кеш ала кағазға үңілемін деп, өмірдің өзге де кызыктарынан кұр калма. Бас екеу болмай, мал екеу болмайды,» деп бастырмалата сөйлеп, есімді шығарып жіберді. Соған карап, мені «тойға шакыру» да осы кемпірдің «идеясы» шығар деп ойладым.

	Әйтсе де менің сол тойда ауыл жастарымен әмпәйжәмпей болып, көңілімнің жарасып кете койғаны шамалы. Жұртка жұғымымның жок екенін тағы да бір дәлелдеп, ешбір топка косыла алмай, ең соңында жалғыз өзім сопайып бір бұрышта калдым. Сонсоң ескі бағана секілді ешкімге керегім болмай состиып тұра беруге ыңғайсызданып, ырду-дырду көпшіліктің ішінен елеусіз ғана сытылып шығып, үйге карай аяңдағанмын.

	Кенет ауыл арасындағы тар көшені жиектей созылған тал шарбактың ішінен біреудің: «Ағай!» — деген жасканшак, нәзік даусын естідім. — Ағай дейім, токтаңызшы!..» Мен калт тұра калдым.

	— Ағай, — деді әлгі жасканшак дауыс тағы да. — Сізге бірнәрсе айтайыншы деп едім.

	— А-а... Қайдасың-ң?..

	— Мен... мен мұндамын.

	Енді байкадым, тал шарбактың ар жағынан біреу сығалап карап тұрған сиякты. Бір-екі кадам жакындап, не айтар екен деп кұлағымды тостым. Ол бір жактан жүгіріп келгендей демін жиі алып, ентігіп тұрған сиякты.

	— Сен кімсің? — деп сұрадым даусымды акырын ғана шығарып.

	— Мен... мен Үмітпін...

	«Ә-ә... Сақалды қыз?..» деп іштей таңырқап, сәл тосылып қалдым. Ол да үндемеді. Шамасы, маған әлгі «бір нәрсені» айта алмай, толқып тұрған сияқты.

	— Иә, не айтасың? — дедім сыбырлап.

	— Ағай, сіз менің суретімді салмаңызшы, жарай ма. Өтінемін. Салмай-ақ қойыңызшы...

	— Жо-оқ... оны кім айтып жүр саған?

	— Осы ауылдағылардың бәрі де айтад...

	— Мен сенің суретіңді салмаймын, — дедім мен басымды шайқап. — Ондай ойым жоқ. Жалпы, мен... мұнда тек табиғат пейзаждарын жазу үшін ғана келгенмін.

	— Қалай?..

	— Кәдімгідей.

	— Әріптермен бе? — ол мырс етіп күліп жібергендей болды. Мен де езу тарттым.

	— Жоқ. Бояумен жазамын, — дедім оның күлгеніне қуанып. — Біз, суретшілер осылай сөйлегенді ұнатамыз. Өйткені «сурет саламын» дегенге қарағанда, «картина жазамын» деген сөздің мағынасы әлдеқайда терең. Түсіндің бе?

	— Иә. Ағай...

	— Әу?

	— Сіз менің суретімді салмайсыз ғой, иә? Шын ғой...

	— Жаңа айттым емес пе. Немене, маған сенбей тұрсың ба?

	— Жо-оқ, сенем ғой... Бірақ ауылдағылар айтад, сіз менің суретімді салып, көрмеге апарып іліп қоясыз дейт... Онда... онда адамдардың бәрі де көреді ғой...

	Мен енді не дерімді білмей, үнсіз қалдым. Ол тағы да сезіктеніп, маған үрейлене қарап тұрған секілді.

	— Егер... егер, — деді ол қайтадан булыға сөйлеп, — сіз менің суретімді салатын болсаңыз бар ғой, онда... онда мен өлемін!

	Ол кемсеңдеп жылап қоя берді. Мұны күтпеген мен мүлде сасқалақтап қалдым.

	— Кім... кім... Үміт, айналайын, сен жыламашы. Олар өтірік айтады. Мен сенің суретіңді ешқашан да салмаймын. Ондай ой менің басыма келген емес. Сен білмеуші ме ең, кейде адамдардың осылай өтірік айтатын кездері болады. Сен оларға сенбе! Білдің бе, сенбе!..

	Мен шарбақтың арасынан қолымды созып, оның басынан сипадым. Содан соң бейкүнә қыздың көз жасын сүртпек болғанымда, саусағымның ұшы сақалына тиіп кетіп, денем дір ете қалды. Ол сезді... Сезді де, басын тез тартып ала қойды.

	— Мен ертең қайтамын, — дедім қолыммен шарбақтың талынан қыса ұстап тұрып, — сен ештеңені де уайымдамай, сол баяғысынша достарыңмен ойнап-күліп жүре бер, жарай ма. Мен ешқашан да, ешқашан да сенің суретіңді салмауға уәде беремін. Әр суретшінің өзінің көңілі қалаған тақырыбы, ойы, идеясы болады. Сурет арқылы адамдарға бір нәрсені айтып түсіндіргісі келеді. Ондай ой сенде де болатын шығар-ау... Мүмкін, Үміт, сен де суретші боларсың, а?..

	— Жо-оқ, — деді ол даусын таңдана созып. — Менің оған икемім жоқ қой, ағай. Сурет сала алмаймын ғой. Сізге ғана айтайын, аһа, менің... менің дәрігер болғым келеді. Ең алдымен өзімді-өзім емдесем деймін. Ағай... сіздің әңгімеңіз қызы-ық екен. Мен осылай, адамдармен түнде сөйлескенді жақсы көремін. Бұрын сізден қатты қорқып, алыста-ан қашып жүруші едім.

	— Білем... Енді қорықпа, жарай ма. Ұялудың да қажеті жоқ. Міне, көрдің бе, менің де сақалым бар.

	— Иә. Бірақ сіз ер адамсыз ғой. Ер адамдарға ол... жарасады. Ал қыз балаларда болғаны — қорлық!.. Егер мен ер бала болғанымда бар ғой, онда бәрі де басқаша болар еді. Ешкімнен ұялмай, балалар «шал» деп мазақтаса да қорланбай, бәрімен ұрсып-төбелесіп жүре берер едім. Кейде соны ойлап, түнімен жылап шығамын.

	— Оның не, Үміт?! Сен жылама...

	— Кұдайдың өзі өстіп жылатып қойса, қайтемін, ағай!..

	Жүрегім шым ете түсті. Жап-жас қыздың аузынан мұндай салмақты сөз естимін деп ойламап едім. Беу, тағдыр-ай, сенен шебер, сенен ұлы ұстаз жоқ, сен бәрін де үйретесің.

	— Ал сау бол, Үміт, — дедім мен ертең жолға шығатынымды есіме алып. — Көріскенше күн жақсы болсын! Калаға келе қалсаң, хабарласуды ұмытпа. Суретші Сағындықов десең, мені бәрі де біледі.

	— Сау болыңыз, ағай! — деді ол шарбақтың ар жағынан басын шығарып.

	Мен өз жөніммен ұзай бердім. Кенет:

	— Ағай, — деп дауыстады ол арт жағымнан. — Сіз біздің ауылға тағы да келесіз бе?

	— Білмеймін, — дедім мен иығымды қозғап. — Мүмкін келіп те қалармын...

	Бірақ ол ауылға қайтып менің жолым түскен жоқ. Сақалды қыз да бірте-бірте санамнан өшіп, көңілімдегі суреті көмескі тарта берді...»

	Осы бір тұсқа жеткенде қоңыр дәптердің екі-үш бетін суретшінің өзі жыртып тастапты. Одан кейін жалғасатын алғашқы абзацты да шимайлап өшіріпті. Неге өйтті екен? Ол енді, мәңгі жұмбақ...

	Менің қолымдағы суретшінің жазбалары ары қарай былай басталады:

	«...Аһ, оңбаған! Оңбаған! Фотожурналист болсаң қайтейін, өзің де бір... ұят та, ар да жоқ екен!

	Бүгінгі газеттегі суретті көргенде қаным басыма шапшып, ызаға булығып, теріме симай кеттім. Масқара! Мына суреттің шыққанын білсе, қорланып өлетін болды-ау бейшара қыз!..

	Сенсация аулаған газеттегі сақалды қыздың суретін көргендердің екі көзі шекесіне шығып, бір-біріне саусақпен шұқып көрсетіп жатыр. Автобуста, көшеде келе жатқанда да мен солардың бірнешеуін байқадым.

	Апыр-ай, адамдар осы қандай, ә?! Біреудің қасіреті біреуге қызық болып көрінетіні несі?..

	Оңбаған, жылпос! Қайгіп түсіріп ала қойды екен?! Сірә, байғұс қыздың безілдеп қашқанына да қарамай, алды-артын орап, жанталасып жүріп түсірген ғой. Иә, ондай арсыздыққа барудан таймайды ол. Үміт тіпті, бетін басып та үлгере алмапты, қалың сақалы ұйысып, ап-анық көрініп қалыпты суретте.

	Рас, мен оған берген уәдемнен айныған жоқпын. Әйтсе де әлгі арсыз журналистпен бір қалада тұратындықтан, өзімді біртүрлі кінәлі сезінемін.

	Осыдан соң әлгі тау бөктеріндегі ауылдан көпке дейін бір сұмдық үрейлі хабар күттім. Тіпті, сол дерегі белгісіз беймәлім сұмдықтың алдын алу үшін ол жаққа әдейі барып та қайтпақ болдым. Бірақ әлденеге жүрексініп, өз жолымды өзім бөгей бердім. Бір жақсысы, ол жақтан ешқандай жаманат хабар естілмеді. Уақыт өткен сайын бұл оқиғаның да уыты қайтып, көңіліме ұя салған күдік ұшып кетті. Тіпті, анау жылпос фотожурналистің де дәмесін ақтамай, көп ұзамай сенсация болудан қалды.

	Бір жағынан, осы бір оғаш оқиғаның біз әуелде байқамаған жылы лебі, оңды әсері де болды ма деп ойлаймын кейде. Неге дейсіз бе? Әлгі оқиғадан соң мен әлемдегі сақалды әйелдер туралы қаншама адам таң қаларлықтай деректер, қызықты әңгімелер естідім десеңізші. Олар тіпті, өз алдарына цирк ашып, дүние жүзін аралап жүріп өнер көрсетеді екен ғой. Сақалдарын әдейі ұзартып, әр нәрсеге әуес, қылт еткенге қызыққыш елдің көңілін аулап, мәз қылғаны былай тұрсын, сол арқылы мол табыс тауып, байитын да көрінеді.

	Біздің қалада суретшілерге ауадай қажет бояу, кенеп, қыл қалам, мольберт, палитра секілді асай-мүсейлерді орталықтағы бір-ақ дүкенде сатады. Содан да болар, олардың бағасы удай қымбат. Алсаң — ал, алмасаң — қой, бәрібір қайта айналып бізге келесің дейтін сияқты.

	Бірде сол дүкенге қалтамдағы бар теңгемді қағып беріп, бояу-сояу алып шығып келе жатыр едім, кенет арт жағымнан біреу: «Ағай!» деп дауыстағандай болды. Жалт — қарасам, жапжас бір бойжеткен маған қарап күлімсіреп тұр.

	— Ағай, мені танымадыңыз ба? — дейді.

	Мұндайда қушыкеш жігіттер сияқты аяқ астынан әзіл тауып айтып, оп-оңай үйіріп ала қоятын мен бе, аңқау басым абдырап:

	— Жоқ, — деп шынымды айттым.

	Ол менің көзіме тура қарап, жымиып тұрып:

	— Сіз бұрын біздің ауылға сурет салуға келіп едіңіз ғой, — деді.

	«Апыр-ай, қай ауыл еді?.. Мен дегенің мольбертімді қолтықтап, қай түкпірге, қай қиянға бармадым десеңізші!..»

	— Тау бөктеріндегі ауыл... есіңізде ме? Сізге мен суретімді салмай-ақ қойыңызшы деп жалынып едім ғой.

	— Ә-ә!

	Аңғал басым байқамай, «әлгі сақалды қыз сен бе» едің дегендей иегімнің астын бір сипап, тағы да бір әбес қылық жасап алдым. Мұным енді, нағыз миғұланың әрекеті болды да шықты.

	— Иә, — деді ол екі бетінің ұшы ду етіп қызарып кетсе де басын изеп, күлімсіреп тұрып. Мен сіздің танымай қалатыныңызды білгенмін.

	— Қайдан таниын, — дедім мен енді өз қателігімді жуыпшаймақ болып, — ол кезде сен тұлымшағың желбіреген кіпкішкентай қыз едің, енді міне!.. Бойжетіпсің! Мектепті де бітірген шығарсың.

	Ол басын изеді.

	— Өткен жылы бітіргенмін, ағай. Қазір осындағы медициналық колледжде оқып жүрмін.

	Кенет менің құлағыма сол баяғы кіп-кішкентай қыздың: «Сурет сала алмаймын, дәрігер болуды армандаймын», деген нәп-нәзік үні жеткендей болды. Бірақ оның сақалы бар еді ғой?..

	— Әлі де сол бұрынғыдай сурет салып жүрсіз бе?

	Мен басымды қайта-қайта шұлғыдым. «Одан басқа менің қолымнан не келуші еді?!»

	Содан соң өзімше әзілдеген болып:

	— Сен де сол баяғыдай суретіңді салуға әлі де келіспейсің бе? — дедім.

	Ол білмеймін дегендей иығын қозғады. «Уақыт көп нәрсені өзгертеді екен ғой, ағай!..»

	— Сабақтан босаған кезде уақыт тауып менің шеберханама кел, екеуміз асықпай отырып әңгімелесейік, — дедім мен оған.

	Ол басын изеп, келемін деп уәде берді де, қол сөмкесінен кішкентай қойын дәптерін алып маған ұсынды. Мен оған шеберханам орналасқан көшенің атын, үйдің рет санын жазып бердім.

	— Ой, жазуыңыз қандай әдемі, — деді ол күлімсіреп. — Маржандай екен!

	— Бала кезімде көркемжазу сабағын өте жақсы көретінмін.

	— Қазір мектептерде ондай сабақ өтпейді, ағай.

	— Өкінішті-ақ...

	Сосын екеуміз қоштастық та, мен шеберханама қарай асықтым.

	... Оның мұнда қалай келгенін, қашаннан бері сыртымнан бақылап тұрғанын мүлде байқамаппын. Кенептің бір бұрышындағы таудан аққан лайсаңдай қоңыр қошқыл бояудың реңін сәл аша түсу керек пе, жоқ па деп, мольберттен бір-екі адым кейін шегінгенде көзім шалды, ол босағада маған бір, картинаға бір қарап күлімсіреп тұр екен.

	— Иә, сен... келіп те қалған екенсің ғой, — дедім мен өзімнің не айтып тұрғанымды өзім де түсінбей.

	— Сіз жаңа жұмыс істеп жатқан кезде ән салдыңыз, — деді ол. —Жай... ыңылдап қана...

	— Мүмкін. Ондай-ондай болады бізде...

	— Мен бұрын естімеген ән екен. Аты не?..

	— Білмеймін, — дедім мен желкемді қасып. — Ол сірә, саған ғана емес, жалпы, жұртқа беймәлім, мұрын астынан мыңқылдап қана айтуға болатын ән болса керек. Оңашада адам не деп ыңылдамайды!..

	Ол күміс қоңыраудай сыңғыр етіп күліп жіберді. Содан соң аңқау жылы біздің ауылға барғанда салған суреттеріңізді көрсетіңізші деп өтінді. Қас қылғандай, сондағы жазған пейзаждарымды осындағы бір ірі фирманың тұсаукесер тойына сыйлап жіберіп едім. Тек жақтау ағашы көнелеу жалғыз этюдім ғана қалған-ды. Сөреден алып, соны ұсындым.

	Ол өзі туып-өскен тау бөктеріндегі ауылдың кішкентай бір бөлігін терезеден көріп отырғандай, этюдтен көз алмай ұзақ үңілді. Мен оның бетіне қайта-қайта жалтақтап қарап, көкейімде тұрған сауалдың жауабын іздегендей боламын. Самайынан төмен қарай түскен көкшілдеу жолақ із анық байқалды, ұстарамен қырынып жүр ме екен әлде...

	Ол менің неге тынышсызданып отырғанымды сезді білем, әлгі суреттен көз алмай отырып: «Қымба-а-ат бір француз кремін жағып жүрмін. Бірақ оның күші екі-үш күнге ғана жетеді, содан соң қайтадан шыға бастайды...» деді.

	Үміт содан кейін бір ай бойы шеберханаға үзбей келіп жүрді де, кенет маған айтпай аулына кетіп қалғандай мүлде көрінбей кетті. Бір күн, үш күн... бес күн өтті. Алтыншы күнге айналғанда барып маған ақыл кірді. «Апыр-ау, ә дегенде неғып ойыма келмеген десеңізші. Оның пайдаланып жүрген кремі таусылған ғой. Француз кремі, өте қымбат деп еді-ау!..»

	Дереу киініп, шеберханадан шықтым да, орталықтағы бір таныс дәрігер жұмыс істейтін емханаға қарай тарттым. Әлгі крем расында да, өте қымбат болып шықты!..

	Осыдан соң-ақ өтімді-ау деген картиналарымды арлы-берлі тасып, орталықтағы бай адамдардың офисін жағалап, әр қайсысына өлердегі сөзімді айтып жалынып жүріп, жарты бағасына әзер өткізіп, әлгі француздардың қымбат кремін сатып алып, Үміттің жатақханасын қалай іздеп тапқанымды тәптіштеп айтпасам да болады.

	Ол медреседегі діндар қыздар секілді бетін ғана көрсетіп, басын ақ жібек орамалмен тұмшалап алыпты.

	— Ой, бұл сіз бе едіңіз? — деп зорлана езу тартты ол мені көрген кезде. Бірақ көздері бұлтты күнгі көлдің бетіндей тұнжырап, мұңайып тұр екен.

	Шай дайындамақ болып еді, тамағым кеберсіп тұрса да қарсылық білдірдім.

	— Сурет салып жүрсіз бе? — деп сұрады.

	— Иә.

	— Қандай суреттер?..

	— Әр түрлі...

	Әшейінде сурет десе суырылып ала жөнелетін әдетімнен жаңылып, тілім күрмеліп, айтуға сөз таба алмай, күмілжідім де қалдым. Қоштасарда қалтамдағы қымбат кремді оған байқатпай үстелдің үстіне қойып кеттім...

	Бүгін бір сәтті күн болды. Таңертеңгі сағат тоғыздың шамасында қалалық әкімшілікте қызмет істейтін екі шенеунік келіп, таяуда ғана жазып бітірген үлкен картинамды сатып алып кетті. Менімен тіпті, саудаласқан да жоқ, ескі сарайдың ішіндегі шеберханамды қомсынып, тезірек кетуге асыққан сияқты. Өзара әңгімелерінен байқағаным, олар менің картинамды Т. қаласының екі мың жылдық тойына келетін шетелдік қонақтарға сыйға тартпақ. Жаздық жейдесінің түймелері ұшып түсердей тырсылдап тұрған мес қарын сары кісі: «Оңай құтылатын болдық...» деп, ырқ-ырқ күлді. Сірә, менен емес, шетелдік қонақтардан болар. Мейлі, кім тарту етсе де, кімге тарту етсе де өнер ел ішіне таралуы керек емес пе. Ерте ме, кеш пе, оны бағалайтындар табылады ғой.

	Түске таяу Үміт келді. Мен бүгін аяқ астынан қалай байып шыға кегенімді айтып мақтанып, кешкілік қала сыртындағы «Саялы бақ» кафесіне барайық деп ұсыныс жасадым. Ол күлімсіреп тұрып басын изеді.

	...О-о, біз бүгін қандай бақыттымыз! Саялы бақтың төбесінен төне қарап, тамылжып тұрған мейірімді түн менің шешем сияқты алқаракөк мақпал бешпент киіп алыпты. Алқаракөк мақпал бешпенттің өңіріне қадалған таналардай жарқылдаған аппақ жұлдыздар қандай тамаша!...

	Апыр-ай, бақыт дегеніңіздің өзі де адамның көңіліне тәуелді, адамның көңіліне бағынышты нәрсе екен ғой. «Е-ей, бақыт, мен сенің сырыңды ұғып, құпияңды ашып қойдым! Сен мынау жер бетіндегі адамдарсыз өмір сүре алмайды екенсің. Сенің қадіріңді білетін де, білмейтін де, сені биікке көтеретін де, көтермейтін де осы жер бетіндегі мұңлықтар екен!» — дегім келді шаттанып.

	...Мен Үміттің суретін салып жүрмін. Ол шеберханама күн сайын келеді. Үзақ отырады. «Сурет салу да қиын болады екен ғой», дейді таңданып. Мен: «Бұл жай ғана сурет салу емес, өнер, бейнелеу өнері, — деймін. — Мұнда бояулар үн қатып, ән салып, би билеп тұруы керек!»

	Содан соң мен оған киелі өнер туралы, жеті қат көктен келіп жететін тылсым ойлар туралы айтып түсіндіргім келеді. Сөйтіп, сөйлеген сайын қызынып, өзімді-өзім ұмытып кетемін. Оны да ұмытамын...

	Күннен күнге мен оған бауыр басып бара жатқан сияқтымын. Сәл кешіксе, көңілім алаңдап күтемін. Келмей қалса, іздеп барамын. Ол менің өмірлік сыңарыма, осыған дейін қараусыз қалған айдаладағы ескі күмбездей құлазып келген жан дүниемнің шырақшысына айналған секілді...

	Бүгін міне, екінші күн, Үміт шеберханаға келген жоқ. Түске дейін тықыршып күттім де, тағы да келмеуге айналғаны ма деген ойдан дегбірім қашып, тез-тез киініп, автобус аялдамасына қарай асықтым. Бағытым белгілі... Оның неге келмей кеткенін де іштей сезіп келемін.

	Тағы да сол... Таусылған ғой! Ол неге сонша қымбат? Біз үшін... Әрине, біз үшін қымбат. Сондықтан да біз: «Алла жазды, біз көндік», дейміз. Ал байларға түк емес. Олар сонда Алланың жазуына да қарсы күресе алатын болғаны ма?.. О тоба, мен не деп кеттім осы?..

	Бірақ енді, қарыз сұрап баратын да ешкімім қалған жоқ. Осыған дейін сұрай-сұрай достарымның да, таныстарымның да мазасын алып біттім, олар мені көрсе, теріс айналып кететін болды.

	Жатақханаға бардым. Үмітке жолықтым. Ол тағы да басын орамалмен тұмшалап алыпты... Енді не істеймін? Ешқайда баруға зауқым соқпай, шеберханадағы фанер тақтаның үстіне киімшең қисая кеттім.

	Таңертеңгілік қатқан нан мен қара су ішіп отырып, соңғы бір айда Үміттің портретінен басқа ештеңе жазбағанымды ойладым. Ал ол портрет, әрине, сатуға арналмаған. Өзім үшін жазылған дүние. Әлі біткен жоқ. Бір нәрсе жетпейтін сияқты. Бірақ не жетпейтінін білмеймін...

	Мен Үміттің портретінің алдына барып, қадала қарап біраз тұрдым. Кеше ғана көңіліме нұр құйып, жүрегімді алтын бесікке салып тербеткен сурет бүгін мүлде ұнаған жоқ. Жансыз бейне... Сұлу да, сымбатты да емес. Бір жасандылық бар... Иә, жасандылық! Жасандылық, жасандылық, жасандылық...

	Жоқ. Мен оның бейнесін осындай күйде көргім келген. Бұл менің — арманым, қиялым еді. Өнерім еді!.. Бірақ соның бәрі жасанды болып шықты. Ол басқа... Мүлде басқа. Құдай оны өзгеше етіп жаратқан. Ал мен болсам, оған қарсы болмақпын. Алла тағалаға да, адамдарға да қарсылық білдірмекпін. Жо-жоқ! Олай болуы мүмкін емес. Мүмкін емес...

	Кенет менің жан дүниемді бұлт басып, күзгі дымқыл тұмандай салқын сезім жүрегімді торлап, қылқаламға қарай қол создым. Сосын оны қап-қара бояуға малып алдым да, орталықтағы қымбат дүкендердің шыны сөрелерінен бедірейіп қарап тұратын манекен-қуыршақтар секілді жансыз бейненің самайынан иегінің астына дейін баттастыра жағып тастадым.

	Бітті! Жаратылысқа ешкім де қарсы тұра алмайды! Ешкім де... Қарсылықтың бәрі де — қиял. Шайтанның ойыны.

	Кенет арт жақтағы ашық есіктен түсіп тұрған күн сәулесін әлдекім көлегейлеп:

	— Иә, енді дұрыс болды, — деді бәсең үн қатып. Мен селк ете түстім. Босағада басын аппақ орамалмен тұмшалап алған Үміт о дүниеден келген әруақтай кірпік қақпай қадала қарап тұр екен.

	— Иә, енді бәрі де қалпына келді! — деді ол тағы да. — Осылай боларын білгенмін. Өйткені сіз Құдай емессіз ғой!..

	Содан соң басындағы орамалын шеше бастады...»

	Қолыма кездейсоқ түскен қоңыр дәптердегі суретшінің жазбалары осылай аяқталады екен.

	***

	Қонақ үйдің балконына шығып, түннің бір беймезгіл уағында да кызык-думанға тоймаған қаланың қызылды-жасылды шамдарына қарап тұрып: «Сақалды қыз, сен қайдасың қазір? — деп ойладым іштей толқып. — Осы қалада тұрасың ба?..»





ИСАҚАН КӨКЕМНІҢ МӘШИНЕСІМЕН


	Қасқа жолдың үстінен түйдек-түйдек шаң көтерілді де, үп етіп соғып, үрлеп әкетер желге кезікпеген соң, қай жаққа қарай ығысарын білмей, шудадай шұбатылы-ып қала берді.

	Исақан көкемнің мәшинесі ана-а-ау алыстағы көк теңіздей бұлдыраған көкжиекті бетке алып, құстай зымырап келеді. Оның жүк артатын қорабында селтиіп тұрған — Сәду екеуіміз. Алдымыз ашық. Керегесіне көз жетпейтін кең алқап. Ал арт жағымызда түйдек-түйдек шаң. Амалсыз қоштасып, аңырайып қалып бара жатқан ауыл.

	Алдыңғы жаққа емініп қарай бергіміз келеді. Аңқасы кепкең шөлейт адырдың көк теңіздей бұлдыраған алыс көкжиегі көзімізге мөп-мөлдір су боп елестейді. Бірақ оған жету қайда-а!

	Жол қандай тегіс, мәшине қанша жүйрік болса да жеткізбейді ғой. Ол «теңіз» қазір анау Жапатас төбенің үстінде тұрса, біз жақындай берген сәтте сонау Жетіқыр жақтан қарғып бір-ақ шығады.

	Содан соң тағы да, тағы да алыстап, дерменелі далада қуаласпақ ойнағандай, сылқ-сылқ күліп қаша береді, қаша береді. Мәшиненің екпінінен пайда болған ерке самал маңдай алдымыздан еркелей еседі. Жаңа ғана, бізді осы мәшинеге мінгізетін кезде басымыздан сипаған шешеміздің аялы алақаны секілді жұп-жұмсақ, жып-жылы болып тиеді. Күзгі даланы көңілді елжіретіп, көзге жас үйіретін кермек иісі аңқиды. Ол — қураған кеуректің, сарғайған адыраспанның, тозаң басқан боз жусан мен дермененің иісі ғой.

	Көзіміз қайта-қайта жасаурай береді. Жылауға себеп жоқ сияқты. Қайта кеудемізді кернеген шаттық, қуаныш басым.

	Бөтен ауылға, жаңа ортаға бара жатырмыз ғой. Ол жақтағының бәрі де таңсық, бәрі де қызық сияқты көріне береді...

	Кенет қасқа жолмен жүйткіп келе жатқан мәшине кілт тоқтай қалды да, бейғам тұрған Сәду екеуміз кәбіңкеден асып, ұшып түсе жаздадық.

	Жантақ сайға жетіп қалған екенбіз. Мәшине жүрісін тежеп, көктемде қарғын жырып өткен терең жырадан қойқаң-қойқаң етіп кібіртіктеп өте бастады. Бағанадан бері жете алмай, соңымыздан ентігіп қуып келе жатқан қою шаң тап осы сәтте лап қойып, үстімізден басты да қалды.

	Қақалып-шашалып, түшкіріп-пысқырып жатырмыз. Бетімізді қос алақанымызбен басып алғанбыз.

	Шаң сейілгенде мәшине жантақ сайдың табанына түсіп, май топырағы борпылдап жатқан қасқа жолмен қайтадан ағыза жөнелген еді. Сәду екеуміз бір-бірімізге қарап, саусағымызды шошайтып ыржиып күлеміз. Бет-аузымыз аппақ шаңнан көрінбейді. Жыртиып көзіміз ғана қалған. Біздің ауылдың тептегін опа-далабы ғой бұл!

	Жантақ сайды жаңа көргендей жан-жағымызға таңқала қараймыз. Шынында, біз енді бұл жаққа жантақ шабуға келер ме екенбіз, келмес пе екенбіз?!! Әй, сірә, келе қоймайтын шығармыз.

	Жантақ сайдың жантағы жыл сайын қалың болып өседі. Биыл да бітіп тұр. Ащы тікені қолыма кірш етіп қадалғандай тұла бойым түршігіп кетті. У ғой ол, у ғой!.. Талай мәрте жанымызды көзімізге көрсетпеді ме?

	Сәду мені шынтағымен түртіп, Жапатас жақты иегімен меңзеді.

	Алыста бір отар мәліш қой жайылып жүр екен. «Ойбай, анау кім?

	Шамасы, мақау Өміртай ғой. Қызық-ей, бас киімін ұзын таяқтың ұшына іліп алып, шыркөбелек айналдырып тұрғаны несі? Бізге айтқан қайыр-хошы ма, жоқ әлде жалғыз өзі айдалада не істерін білмей іші пысып, ерігіп жүр ме?!»

	Біз оған қарап қолымызды бұлғап, сықылықтап күліп алдық. Мәшине жантақ сайдан шыққан соң, Құмтөбені бетке алып өрге қарай жүрді. Ыңыранып, ышқына бастады. Онымен бірге біз де қиналып кеткендей болдық. Бұл жақтың жолы құмдауыт. Алға қарай адымыңды аштырмайды. Табаныңды тартып, суси береді.

	Көктемде осы Құмтөбенің күн шығыс жақ баурайында қаптап шығатын нәзік қызғалдақтар есіме түсті. Біреу әдейі қолмен егіп қойғандай үлбіреп, көз қызықтырып тұрушы еді.

	— Әне, әне, тас құдықты көрдің бе? — деді кенет Сәду дегбірсізденіп. — Жазда осының ішінен бір адамның өлігі табылып еді ғой, есіңде ме?!

	Екеуміз де сол жаққа үрейлене қарадық. Айдалада қарауытқан тас құдық бір түрлі үрей туғызып, ескі мазардай құлазып тұр екен. Биыл жазда осында бір сұмдық оқиға болған. Оның кім, қайдан келген пақыр екенін ешкім білмейді.

	Осы маңда үнемі қой жайып жүретін мақау Өміртай сол күні тас құдықтың жиегіне келіп отырып, ішіне қиыршық тас лақтырып ойнапты. Маңайдан бір мүңкіген жағымсыз иіс шыккандай болады. Танауын қайта-қайта тартып, жан-жағына қарайды. Тас құдықтың ернеуі опырылып, ішіне құлаған сияқты. Адамның аяғы ма, әлде малдың тұяғы ма, әйтеуір бірдеңелер бұл маңайдағы жусанды жапырып, таптап кетіпті. Өзі үстінде отырған тарғыл тастарға жұққан қанды көріп, шошып қалады Өміртай. Содан соң ақырын ғана тас құдықтың ішіне үңіліп қарайды да, оның түбінен жоғарыға қарай тарбиып шығып жатқан адамның саусақтарын көріп шыңғырып жібереді. Есі шығып, екі көзі алақ-жұлақ етіп ауылға қарай қашады далбаңдап.

	Сол күні тас құдықтың жанына көп адам жиналды. Кызық көру үшін де біз де бардық. Каладан бір топ полиция қызметкерлері келіпті. Тас құдықтың іші-сыртына қайта-қайта үңіліп, айғақ іздеп, шұқшиып қарап жүр.

	Бір кезде олар өлген адамның мәйітін арқанмен тартып сыртқа шығарды. Үсті-басы сырылып, қызыл ала қанға боялған өлі денені көргенде зәреміз ұшып, айдалаға тұра қаштық. Есімде қалғаны жырым-жырым ақ көйлегі, жүн басқан қолы мен білегіндегі жылтыраған алтын сағаты ғана...

	Сірә, кім де болса, тірі күнінде байлыққа белшесінен батып жүрген адам сияқты. Оған ақ жайма жауып, қалаға қарай алып кетті.

	Полицияның көлігі көзден таса болған соң, біздің ауылдың адамдары өз беттерінше әр түрлі жорамалдар жасай бастады.

	— Мен білсем, бұл жай адам емес, — деді ұзынтұра Айдархан ауылға қарай қайтып келе жатқан жолда. — Осыдан қара да тұр, күні ертең-ақ қаладағы қазит-жорналдардың бәрі де осы оқиға жөнінде жарысып жаза бастайды.

	— Иә-ә, — деп, қаз мойын, еңкіш Шорабай оны басын шұлғи қоштады. — Әйтпесе, осыншама жерге әуре боп, ит арқасы қиянға әкеліп өлтірер ме еді.

	— Ал-л, сонда бұны кім деп ойлайсыңдар? — деді осы кезде неге болса қарсы дау айтып, қызылкеңірдек боп таласа кетуден тайынбайтын тапал Назархан іштей тартысқа дайындалып.

	— Кім білсін... — деді оның ит мінезін жақсы білетін Шорабай төмен қарап күмілжіңкіреп.

	— Мен білсем, бұл — нағыз мафияның бастығы! — деді Айдархан өзінің әуелгі жорамалына сенімді түрде.

	— Жо-о, сен қатты қателесіп тұрсың. — Назархан басын шайқап, ернін шүршитіп, оның жауабын анық жақтырмағандығын аңғартты.

	— Кім сонда? Білгіш болсаң айтшы, кім?!

	— Мафияның бастығы деге-ен шырағым, ол әй-шәй жоқ айдалаға қарай ала қашатын көкпардың лағы емес. Біліп қой. Оны өлтіру де оңай шаруа емес. Дәл мынаған қарағанда, — деп Назархан бас бармағын иығынан асыра арт жақты нұсқап қойды, — әлдеқайда күрделірек. Мәселеңки, былай...

	— Қалай? — Енді Айдарханның дауысында да кекесін араласқаны анық байқалды.

	— Сөзді бөлмеңіз, — деп Назархан оң қолын жоғары көтеріп, алақанымен ишара жасады. — Мәселен, былай... ең әуелі оны моншаға шақырады. Монша болғанда қандай десейші! Ақ мәрмәр тастан салынған. Нақ ортасында бассейн. Суы көздің жасындай мөп-мөлдір. О-о, шіркін, сендер ондай моншаны өмірі көрмегенсіңдер және осылай көрмеген бойы өтесіңдер. Буы қандай шіркін, буы-ы... Ол жерде арқанды бір емес, екі бойжеткенге бірдей соққылате-е-ееп қойып жатасың...

	Моншада мафияның бастығы емес, өзі жатқандай елітіп бара жатқан Назарханның әңгімесін осы тұста ортасынан шорт үзіп:

	— Оу, қашан шығасың? — деді Айдархан даусын әдейі әндете созып.

	— Не? — деп шошып қалды Назархан.

	— Будан қашан шығасың дейім, ит-ау, пісіп қалатын болдың ғой!

	— Кетші-ей...

	— Түу, әңгіме енді қызып келе жатыр еді, — деп өкінді Шорабай аузындағы өшіп қалған шылымын қайта тұтатып жатып.

	— Иә, қызық екен. Тыңдайық та... — деп қоштады оны қасында үн-түнсіз келе жатқан кісілердің біреуі.

	— Назархан әңгімені қатырады ғой, — деп мақтап та қойды.

	— Сөйтіп, ол будан шығып бассейнге түседі, — деді Айдарханға өкпелеп қалған Назархан енді мафияның бастығында өші кеткендей тістене сөйлеп. — Судан шығып, сәмбі талдан тоқылған орындыққа келіп отырады. Жанындағының бәрі де құрақ ұшып, «ләпбай, тақсыр» деп оған қызмет көрсетіп жатады. Сол кезде кенет телефон шылдыр ете қалады. «Әлеу, осылай да осылай. Үрымға тез жетіңіз!» — дейді. Әлгі байқұс алдында не күтіп тұрғанын білмей, қаһарланып орнынан атып тұрады. «Мерседеспен» құстай ұшып аэропортқа жетеді. Ол жерде күнілгері дайындап қойған сәмәлөт күтіп тұрады. Соған мінеді де, ұша жөнеледі. Содан әбден көтерілдік-ау деген кезде, жердегі біреу кнөпкені басат та жібереді. Сап-сау сәмәлөт күлпарша болып қирайды. Бітті!..

	— Түу, қаншама шығын! — дейді қазір жұмыссыз бос жүрген Сарқанбек көкем сусағын бүгіп, ойша есептеп. — Ой, оларға не, бір сәмәлөт деген ойыншық қой! — дейді біреу қолын сілтеп.

	— Түк емес!

	— Әй, сонда... тас құдықта өлген пақырың кім болды өзі? Шамасы, бұл да сау сиырдың жапасы емес қой.

	— Жо-жоқ. Меніңше, бұл пақырыңыз біреуден қарыз алып, соны уәделі уақытысында қайтара алмай, сорлап қалған бір шерменде болуы керек, — дейді Назархан енді өзінің болжамын сыртқа сездіріп. — Кәзір қалада бұндайлар быжынап жүр. Қарыз алып, қайтара алмадың бар ғой, дәл сол күні шөтшікке қоя салады. Содан ал кеп, күніне бәленбай брәсент соғады да тұрады, соғады да тұрады. Сөйтіп, ақыр-соңында айдалаға сүйреп әкеліп, өлтіреді де тастайды...

	— Әй, осы сендер бағаналы бері не оттап келе жатырсыңдар! — деді кенет бір шетте үн-түнсіз, өзімен-өзі болып келе жатқан Жиенбек атам айналасындағыларға көзін аларта қарап. — Ауылымыздың шетінде кісі өліп жатыр. «Ау, бұ заман не боп барады өзі?!» деген мұсылманшылық ой кіре ме бастарыңа, жоқ па? О, құдауанда, бірі өлсе, екіншісі жанына барып иіскеп, төмен қарап тұратын мал құрлы болмағандарың ба?!

	Осыдан кейін ғана олардың әптігі басылып, жаназадан қайтқан жандардай тұнжырай қалып еді... Мәшине Құмтөбенің биігіне шыққанда арт жақтан кішірейіп қалып бара жатқан ауыл да, көне тас құдық та ақырғы рет бір анық көрініп, содан соң көзден тасалана берді.

	Алдымыздан тағы да адырлы дала қарсы алды. Теңіздей бұлдыраған көкжиек енді тіпті алыста-а-ап кетті. Жанарыңның оты жеткен жердің бәрі де алақанда сайрап жатыр.

	Құмтөбенің теріскейінде бір табын сиыр жайылып жүр екен. Сәду екеуміз де елеңдеп қарап, ішінен біздің үйдің қара ала сиыры көрінбес пе екен деп көз тіктік. Жоқ. Көрінбейді. Оңайлықпен табыла қоюшы ма еді ол...

	Биыл жазда біздің ауылдан көп сиыр ұрланды. Біреуінің де дерегі шықпады. Демек, алысқа-а әкеткен ғой. Оның ішінде біздің үйдің қара ала сиыры да бар.

	Сарқанбек көкем айтады:

	— Ол сиырлар әлдеқашан ресторандарда кәтлет болып, бизнесмендердің ішінде түсіп кеткен шығар, — дейді.

	Шорабай төрт күн бойы иен даланы атпен шарлап, түк таппай қайтып келгенде, Жиенбек атам төмен қарап, қамығып отырып: «Е-е, қарақтарым-ай, табылмаса қайтеміз енді. О да бір Құдайдың бізге көрсетейін дегені шығар. Жоғалған мал түгілі, өлген адамның да дерегі шықпай жатқан жоқ па...» деп еді.

	Шынында да, тас құдықтың ішінен табылған мәйіттің кім екені, оны кімдер өлтіргені әлі күнге анықталмапты.

	Түк таппаған соң полициядағылар мақау Өміртайдың өзін әуреге салыпты. Қалаға шақыртып алып, қызық-қызық сұрақтар қойыпты.

	— Сол күні тас құдыққа қандай мақсатпен барып едіңіз? — депті тергеуші. Мақау Өміртай иығын қозғапты. Қандай мақсатпен барушы еді ол?.. Жалпы, мақау Өміртайдың өмірінде бір мақсат болып көрді ме екен?! Іші пысқан соң бара салған да...

	— Марқұммен қандай байланысыңыз бар еді? — депті онымен де тоқтамай.

	— Бә-ә! — деп мақау Өміртай тілін шығарып, көзін бағжитыпты. Сірә, тергеушілерді қорқытпақ болса керек.

	Сөйтпесе ол мақау бола ма?

	* * *

	Әне, ана-а-ау көз ұшында қарауытып жатқан жіп-жіңішке қара сызық — темір жол. Сол темір жолдың ар жағында Монтайтас деген үлкен ауыл бар. Онда бізді — Сәду, Құрман, үшеуімізді қабылдап алатын интернат та бар дейді. Бұдан былай біз сол интернатта жатып оқымақшымыз.

	Шіркін, пойызға мініп алы-ы-ыс сапарға аттанған қызық қой. Жұп-жұмсақ вагонда тербетіліп, терезеден сыртқа қарап отырасың. Жол-жөнекей ұшырасқан әр түрлі таңсық нәрселерді көресің. Сапарың ұзаққа созылған сайын, сен тамашалайтын қызық та көбейе бермек.

	Білісбек ағай Арыстағы аудандық оқу бөліміне баратын кезде ылғи да анау Шағыр стансасынан пойызға отырады. Қандай рақат!..

	Бірақ ол осындай оншақты күн бұрын ауылға өте көңілсіз оралды. Біздің мектебіміз жабылатын болды. Осы хабарды естіген соң, қырман жақтан қара есегімен жорғалатып келіп:

	— Оу, Білісжан-ау, бұ қалай болды? — деген атама, Білісбек ағай жөнді жауап бермей, теріс айналды. Бір аяғын сылтып басып барып, есігінің алдында шаңға көміліп тұрған үш аяқты мотоциклін оталдырды. Содан соң бары? Жиенбек атамның әлі жауап күтіп тұрғаны есіне түскендей бері қарай бұрылып:

	— Оптимизация! — деді. — Оп-ти-ми-зация, ақсақал! Сөйтті де, үш аяқты мотоциклімен қасқа жолдың шаңын бұрқыратып Шағыр жаққа қарай қайтадан заулай жөнелді.

	— Әй, жаңағы неме не деп кетті?! — деп Жиенбек атам бізге қарады.

	Біз білмейміз дегендей иығымызды қиқаң еткіздік. Кенет ту сыртымыздан:

	— «Оптимизация!» деп кетті, — деген дауыс саңқ ете қалды. Жалт бұрылып қарасақ, Назархан екен келіп тұрған. Қасында Шорабай бар.

	— Оны сен қайдан біле қойдың? — деді атам көзін сығырайтып Назарханға сынай қарап.

	— Білемін, — деді Назархан сенімді түрде.

	— Е-е, білгішім, айта қойшы ендеше, о не дегені?

	— Ол-л, кәрия, баяғыда өздеріңіз тапанша асынып алып, тарсылдатып-парсылдатып жүріп өткізген коллективизация деген бар емес пе, соған ұқсас нәрсе. Былайша айтқанда, жанжақта пышырап, шашылып жатқандарды бір орталыққа жинау, сөйтіп, етек-жеңін қысқарту.

	— Е-е, ол пәлеңнің мектепте несі бар?!

	— Ой ақсақал-ай, қызық екенсіз өзіңіз. Мәселенің бәрі мектептен басталмай ма?! Ең әуелі шет-шеттегі мектептер жабылады. Білісбек сияқты мұғалімдер кетеді жан-жаққа... Балашаға топырлап бір орталыққа жиналған соң, сіз де барасыз бір күні артынан қаңғалақтап.

	Осы кезде Жапатас жақтан жарқ етіп судай жаңа американдық «Форд» көрінді. Соңынан қуған түйдек-түйдек шаңға жеткізбей зымырап келеді сабазың. Шіркін, мәшине болсаң, осындай бол!

	— Әне, Байғабыл келе жатыр, — деді Шорабай жол жаққа қарап кеңірдегін созып.

	— Келсе қайтейін, — деді Назархан жақтырмаған үнмен.

	— Апыр-ай, анау Білісбектің де әліне қарамай құтырта айдауын-ай! — деді Шорабай оның сөзін естімегендей жол жаққа қарап алаңдап. — Мына түрімен «портқа» барып соғылса, бытша-бытшасы шығады-ау. Әй, әй, мынау қайтеді-ей?! Шынымен-ақ...

	Бір-бірімен қарама-қарсы бағытта жұлдыздай ағып келе жатқан «Форд» пен үш аяқты мотоцикл енді болмағанда сүзеген текелерше сарт-сұрт соғыса жаздап қалып, ең соңғы сәтте әккі «Форд» жол жиегімен лып етіп орғытып өте шықты. Білісбектің мотоциклі со бетімен ұшыртып, соңынан қою шаңды шұбыртқан күйі ракета сияқты зулап кете берді.

	— Уһ, мына мұғалімнің өлерменін-ай!

	— Ойбай-ау, тіпті өмірден түңілген адам сияқты ғой!

	— Бір-ақ күннің ішінде жұмыссыз қалу оңай ғой дейсіз бе, ақсақал!

	— Қайта бұның бағы бар екен. Осы күнге дейін өйтіп-бүйтіп бала оқытқансып жүрді ғой. Ал біздің «қысқарып» қалғанымыз қаш-шан! — деді Шорабай әлгіндегі қорқынышын енді басқандай оң алақанын жүрегінің тұсына апарып.

	Жүйрік «Форд» әп-сәтте-ақ ауылға жетіп келді.

	— Иә, бүгін ненің қуанышына жинала қалғансыңдар!?— деді оның ішінен түскен Байғабыл американдық жылқышылар сияқты екі бүйірін таянып тұра қалып.

	— Куаныш пен қызықтың бәрін де саған бердік. Біз өзіміз не істерімізді білмей мәңгіріп тұрмыз, — деп Назархан жерге шырт түкіріп, бәтіңкесінщ табанымен таптай бастады.

	— Мектеп жабылатын болды... — деді Жиенбек атам көңілсіз үн қатып.

	— Ы-ы, — деп ыңыранды Байғабыл саусағына ілген кілтін айналдырып. — Бәсе, жаңағы Білістің өлген-тірілгеніне қарамай «ұшып» бара жатқаны сол екен ғой. Жаман матасекілімен бір соғып, «Фордымның» мылжа-мылжасын шығара ма екен деп, зәрем зәр түбіне кетті ғой тіпті! Ха-ха-ха!

	Ол аузындағы алтын тістерін көрсете ырқ-ырқ күлді де, онысын ешкім қоштай қоймаған соң:

	— Ну што-ж, — деді ешқандай уайымы жоқ бейғам қазақтың дауысымен орысшалап. — Ауылдағы мектеп жабылса, қалаға апарып оқытыңдар. Арыста, Сарыағашта — кәллеж, гимназия, пансионат, интернат дегендерің толып жатыр. Ақысын жақсылап төлесеңдер, мұғалімдердің өздері үйлеріңе келіп оқытады.

	— Ой, шырағым-ай, сен бір құдайдың жөнін айта ма екен десек... — деп Жиенбек атам теріс айналды.

	— Немене, біз Сарыағаш пен Арыстың қайда екенін білмей тұр ғой деп пе едің?! — деп шамданды Назархан көзін ежірейтіп.

	— Әй, сен өзің де осы мектепте оқымап па ең?! — деді Шорабай да оған жақтырмай қарап. — «Порт» мініп, әмірикадан келгеніңді көрген жоқ едік қой.

	— Ойбай, қойдым, қойдым! — деді дәл мұндай жаппай шабуылды күтпеген Байғабыл екі қолын көтеріп. — Өздерің біліңдер, өздерің... Мен тек әншейін... балаларың қалада оқыса, тезірек доқтыр, прафесір боп кете ме дегенім ғой. Әй, бірақ оларды да көріп жүрміз. Жағдайлары жетісіп тұрғаны шамалы...

	Сөйтті де, қарны тоқ, көйлегі көк, уайымы жоқ Байғабыл ақсия күліп «Фордқа» қайта отырып, көзді ашып-жұмтанша-ақ зыр етіп барып інісі Тайғабылдың үйінің жанына тоқтады.

	Байғабыл ауылға келген сайын біз оның мәшинесінің осы жүйріктігіне таңқаламыз. Оның бір орнынан зу етіп жылдам қозғалатын қасиетін бір-бірімізге жырдай ғып айтып тауыса алмаймыз.

	Байғабыл қайтып кеткен соң, қасқа жолдың борпылдақ шаңын бұрқырата жүгіріп, бірімізден біріміз озып «Форд» болып ойнаймыз.

	Бұл жолы Байғабылдың мәшинесімен Тайғабылдың екі ұлы мен қызы қалаға окуға аттанды. Содан соң біртіндеп басқа балалар да жан-жаққа тарап кете бастады. Біреуі нағашысыныкінде, біреуі жездесінікінде, енді біреуі бөлесінікінде жүріп оқитын болды.

	Ең ақырында ауылда Сәду, Құрман үшеуміз ғана калдык.

	Түнде жатқанда іштей күрсініп, Байғабыл секілді бизнесмен ағамыздың болмағанына өкіндік. Ол бұрын біздің ауылда тұрыпты. Кәдімгі қарапайым ғана қоймашы болыпты. Қойшылардың шай-қантын, оны-пұнысын жеткізіп беріп жүріп, жүнжұрқа, тері-терсек жинапты. Кейін оны шетелдік бір бай фирмаға сатып, аяқ астынан байып шыға келіпті.

	Біздің енді қайда барып оқитынымыз өте қиын мәселе болды. Атам, әжем, көкем — үшеуі ойласа келіп, ақыры Монтайтастағы интернатқа жіберетін боп шешті.

	Содан соң біз күн сайын Исақан көкемнің мәшинесін шыдамсыздана күтіп жүрдік. Ол кешігіп жатты. Атам бізді ат-арбамен-ақ апарып тастамақшы болып еді, бірақ оған әжем де, көкем де, тіпті жеңешем де қарсы болды. «Түгі жоқ адам құсап о несі?! Жұрт күлмей ме екен?!» — деді әжем атама жақтырмай қарап. «Ат-арбамен барған адамды жұрт сыйлаушы ма еді...» — деді жеңешем орамалының ұшымен өзінің жасын сүртіп.

	Атам оларға іштей өкпелеп қалған тәрізді. Біраз күн бойы ешкіммен сөйлеспей, томсырайып жүрді.

	Бүгін Исақан көкем де келді-ау ақыры. «Запшасты іздеп, бармаған жерім жоқ» дейді. Иә, біздің Исақан көкем шынында да талай жерде болған, талай жерді көрген ғой.

	Енді міне, ол бізді Монтайтастың интернатына әкеле жатыр. Темір жолдан өткен соң, ары қарай әспәлт жол басталады екен. Бағаналы бері көз ұшында бұлдырап тұрған үлкен ауылға әп-сәтте-ақ жетіп келдік.

	Сыртынан қарағанда, біздің Бақырша мен Шағырдың ортасындағы бұрынғы сауыншылар базасына ұқсайтын жатағандау ұзын үйдің алдына тоқтадық. Іздеген интернатымыз осы екен. Балалар іште отыр ма, әлде сабаққа кеткен бе, әйтеуір сыртта жүрген ешкім көрінбейді. Интернаттың алды жым-жырт. Исақан көкем бипылдатып қайта-қайта сигнал берді. Біраздан соң, іштен күпәйке киген бір шал шықты. Қолын сермеп, өз жөндеріңмен жүре беріңдер дегендей белгі жасады.

	— Оу, жәке, не боп қалды? — деді Исақан көкем кабинадан басын шығарып.

	— Інтірләт жабылған!

	Шал қайтадан ішке кіруге оқталды.

	— Қашан-н?..

	Исақан көкем қолы қалтырап, жан қалтасынан темекі алып тұтатты.

	— Екі-үш күн боп қалды... Шылымыңыз бар ма?

	Шал бір нәрседен жасқанғандай кібіртіктеп келіп, темекі алып тұтатты.

	— Тәрбиешілер жан-жаққа тарап кеткен, — деді ол көк түтінді бұрқ еткізіп. — Деректір де «қысқарып» қалды. Бұдан былай інтірләтті ұстап тұра алмаймыз дейді. Бүйжеттен ештеңе бермепті бізге...

	Исақан көкем енді не істейміз дегендей мәшиненің қорабында шоқиып-шоқиып тұрған Сәду екеумізге қарады.

	— Бұ балалар қайдан? Кімнің балалары? — деді шал бізге қарап иек қағып.

	— Әлтайдың... Бақыршадағы жиендерім ғой.

	Ә-ә!..

	— Енді не істесем екен?

	— Осында жатып оқыған балалардың біразын әке-шешелері Арысқа, Шымкентке апарып тапсырып жатыр. Әлі ешқайда кетпегендері де бар.

	— Арысқа дейсіз ә, Арысқа...— деп Исақан көкем ернін жымқырып, алысқа көз тігіп ойланып қалды. — Ол жақтағы интернат жабылған жоқ қой, әйтеуір?..

	— Қайдан білейін... Мен мынау иесіз қалған інтірләтті әлі күзетіп жүрмін ғой.

	— Сендер шаршаған жоқсыңдар ма? — деді Исақан көкем кенет бір шешімге келгендей бізге жалт қарап.

	— Жоқ, — дедік біз жарыса үн қатып.

	— Ендеше кеттік! Арысқа барсақ, Арысқа барайық!

	Мәшине орнынан жұлқына қозғалды. Әп-сәтте ауыл шетіне шығып, әспәлт жолмен зымырай жөнелді. Исақан көкем Арысқа тезірек жетуге асығатын сияқты. Біз барамыз дегенше ол интернат та жабылып қалмас па екен дей ме, қайдам...

	Жолайрыққа келгенде мәшине қай жаққа қарай бұрыларын білмегендей жүрісін баяулатып қалды да, кенет біржола тоқтады.

	— Келіңдер, сен екеуің де кабинаға отырыңдар! — деді Исақан көкем. — Аздап қысылып-қымтырылысып сиысыңдар, ештеңе етпес, жол ұзақ...

	Біз оның айтқанын тез орындап, кәбіңкедегі Құрманның жанына келіп сығылыса отырдық.

	— Мен сендерді Арысқа апармаймын. Жо-жоқ! — деді Исақан көкем аяқ астынан көңілденіп, үшеумізге қулана қарап. — Тұп-тура Шымкентке апарамын. Онда Арыстағыдан да үлкен интернат бар. Соған тапсырамын. Ол интернатта кезінде кімдер оқығанын білесіңдер ме? Білмейсіңдер. Құрманбек Сағындықов, Бауыржан Момышұлы, Әбділда Тәжібаев аталарың оқыған! Кәдімгі батыр Бауыржан Момышұлы бар емес пе?! Соның дәл өзі оқыған! Әне, солай, біліп қойыңдар, Сендер де сондай батыр, ақын, жазушы боласыңдар! Кет-тік!..

	Алдымызда ұзақ жол жатыр. Біз алысқа аттанып барамыз.

	Ол жақтан қашан ораламыз, кім болып ораламыз, әзірге белгісіз.

	Бәлкім, өзіміз кинодан көріп жүргендей мафияға қосылып кетерміз. Ол да ғажап емес-ау, ә!.. Онда... онда бізді бір күні біреулер өлтіріп, айдаладағы тас құдықтың ішіне апарып тастап жүре берер. Кім білсін...

	Жол ұзақ. Кешір бізді, кең дала, керім дала. Біз қалаға ұл болуға бара жатырмыз.





РЕЗЕРВАЦИЯ


	Біздің ауылдың шетіне шығып, жан-жағыңызды шолып қарасаңыз, көз жетер жерден бұлдыраған биік тау да, қарауытқан қалың орман да көрінбейді. Тым құрыса, бір шоқ тоғай, ирелеңдеп аққан кішігірім өзен де жоқ. Өзен болмаған соң, әрине, көл қайдан болсын. Егер теміржол бекетінің алдында өсіп тұрған бес-алты түп қарағашты есепке алмасақ, ауылдың басқа тұсынан пана болар бір түп ағаш та көзге түспейді.

	Таңертеңгілік ұясынан шақшиып көтерілетін күн, қызғаншақ келіншек сияқты, бұл өлкені жалғыз өзі билептөстеп, оттай ыстық демімен күйдіріп тұрады. Осы қызғаншақ күннің ерекше махаббатының әсерінен бе, біздің өңіміз қысы-жазы түтігіп, қап-қара боп жүреміз. Қаншама ысқылап, сабындап жусақ та беті-қолымыз бір ағармайды. Сосын судың өзін де сұмдық үнемдейміз. Өйткені біздің жақта су тапшы. Ата-бабаларымыз баяғы-ы бір заманда, осы жерден мал айдап өтіп бара жатып, жалпақ сайдағы тас құдықтан су тартып ішкен екен. Әлі күнге шейін біз де ауыз суды сол құдықтан тартамыз.

	Ауылымыздың аты — Тасқұдық. Жалпы, осы жаққа жолы түсіп, қыдырып келген кісілердің кей кезде біздің ауылға риза боп; адамгершілігі мол, қолы ашық, ауызбіршілігі жақсы сақталған ел екен деп мақтап жататыны бар. Біздің осы момақан ауылдың Атымтай жомарттығы айналадағы жұртқа аңыз боп жайылған. Қайсыбір жылы мынадай бір қызық оқиға болған...

	Бұл жақта не көп, иір-шиыр шатасқан жол көп. Сол жолдардың біреуімен борпылдақ шаңды бұрқыратып келе жатқан бір мәшиненің дәл осы маңға жеткенде радиаторындағы суы сақырлап қайнап, моторы «күйіп» кете жаздайды. Шыжыған шілденің күні қойсын ба, қайта кабинадағы екеудің қара қойдың басындай үйітіліп кетпей, аман қалғанын айтыңыз. Сөйтіп, олар ары шапқылап, бері шапқылап радиаторға құятын су іздеп сабылып жүргенде өздері де әбден қаталап шөлдейді. Әй, мына адырда аңқамыз кеуіп, ажалымыздан үш күн бұрын өліп қалармыз деп шоши бастайды. Ақыры болмаған соң, ең шеткі үйдің әулісіне жасқаншақтай кіріп, жан-жағына жалтақтап қарап, қабаған иті болса қауып алар, ашулы қожайыны болса қуып шығар деп іркіліп тұрады. Бірақ есік алдындағы тапшанның астында тілі салақтап көлеңкелеп жатқан дәу ала төбет мыңқ етпейді. «Кім бар-ау?!» деген дауысты күтіп отырғандай, үйден жүгіріп шыққан отағасы оларды көргенде күлімсіреп, алыстан жекжаты іздеп келіп тұрғандай қуанады. «Оу, далада неғып тұрсыңдар? Ішке кірмейсіңдер ме?!» дейді. «Бір жұтым су болса...» дейді әлгі екеуі кезерген еріндерін жалап. «О, қызталақ, қаланың орысы құсап су сұрағаны несі?! Шайға келіңдер...» деп, отағасы оларды «жүр, жүрдің» астына алып, үйіне сүйреп кіргізгендей болады.

	Бір пәсте әндетіп самаурын келеді. Шай ішіліп бола бергенде сол үйдің түскі тамаққа деп асып отырған еті де пісіп қалады. «Ал енді, мынау қазанда дайын тұрған ауқат еді. Сендерге бұйырған екен. Қысылмай-қымтырылмай, жігіт құсап уысты толтырып асап-асап алып отырыңдар» дейді әңгімешіл отағасы олардың алдына ет-табақты жақындатып қойып жатып. Жаңа ғана бір жұтым суға зар болып келген екі жігіт бір-біріне қарап көзін қысып, жымың-жымың күле бастайды. Сүт қатқан қою шайға мелдектеп тойып қалған ба, әлде әңгімешіл отағасымен жарысып әңгіме айтудан аузы босамады ма, кім білсін, құдайы қонақтың біреуі алдындағы етті онша жарытып жемей отыр екен. Соны байқап қалған үй иесі: «Ау, қонақ бала, сен әңгіме тыңдаймын деп аш қаларсың дейді. Сол кезде оның қасындағы жігіт қутыңдап: «Көке, ет сүр екен. Бұның асқазаны ауыратын еді, жас ет болмаса қорыта алмайды» дейді. Содан әлгі ет жемей отырған қонақ оқтау жұтқандай қақшияды да қалады. «Қап, ұят болды-ау!» деп қысылады үй иесі. «Ештеңе етпейді, шайға қанып алды ғой» деп оны елең қылмайды екіншісі.

	Ет желініп, сорпа ішіліп, колдың майы сүртіліп, тіс шұкылып болған кезде, «Ал енді, біз жүреміз. Баратын жеріміз алыс» дейді олар. «Ойбай-ау, кайтамыз дегені несі?! Мына балаға арнап мал соямыз. Жас ет жеп кетесіңдер» дейді отағасы шын ниетімен каукылдап. «Жок, көке, енді бізді кинамаңыз. Жұмысымыз бар. «Ер азығы мен бөрі азығы жолда» деген, калаға жеткенше тағы бір мәнісі болар»— деп етке сылкиып тойып алған конак ыңыранады.

	Сөйтіп, олар ырғалып-жырғалып сыртка шыккан кезде, отағасы кораның көлеңкесінде үйездеп жаткан кара токтыны мүйізінен шап беріп ұстай алып, «Ау, жігітім, әдейі арнап кой соямыз деп ек, оған өзің карамадың. Ал енді, сыбағаңды алып кет. Келінге, бала-шағаға сәлем айт. Таскүдық деген ауыл бар екен, сол ауылда тұратын Тасболат деген көкем бар екен де... Бір токтысын мәшинеге салып жіберді де!..» дейді.

	Әлгі екеуі бұған сенерін де, сенбесін де білмей, аң-таң болып бір-біріне карайды. Шынымен айтып тұр ма, жок әлде, әшейін сыпайыгершілік жасап жатканы ма деп кипактайды. Жо-жок, отағасы алды-артына карайтын емес, кара токтыны дырылдатып тұп-тура мәшинеге карай сүйреп барады.

	Ал әйтпесе, мұндай да жомарт ауыл, мұндай да мәрт адамдар бола береді екен-ау жер бетінде!

	Жолға шыккан соң әлгі екеуі бір-бірін бүйірінен түртіп, сандарын шапаттап, ішек-сілелері катканша күледі. Сөйтсе-е, анау әңгімешіл конактың асказаны ауырмайды екен. Сүр ет түгілі, сымтемір асып берсең де корыта беретінге ұксайды. Қасындағы ку жігіт әдейі калжыңдапты. Буы бұркырап, иісі мұрынды жарып бара жаткан сары ала сүрді жей алмай, пұшайман болсын дегені ғой. Ой, кулар-ай!

	Сіз, әрине, аңғал отағасының орынсыз мәрттігін мыскылдап отырған боларсыз. Жә, жарайды, біздің ауылдың бөтен адамға езу тарткызып, мазак болып келе жатканы бір бұл емес, аңкау аталарымыз сонау елуінші жылдың жазында Тәшкенге барамыз деп, оңбай күлкіге ұшырап кайткалы бері де біз талайталай кызыкты бастан кешіп келеміз. Ол окиға былай болған еді...

	Е-е, кемпір-шалы бар ауыл әулие-әнбиеге сыйынбай карап отырушы ма еді. Тәшкен шаһарындағы Шайхан-тәуір корымында жаткан жарыктык Төле би бабамыздың басына барып кұран окып, әруағына сыйынып, тәу етіп кайтамыз деген біздің ауылдың бес-алты шалы елең-алаңнан атка конып, жолға шығады. Бір күн токтамай жүріп, арада бір түн конып, келесі күні сәске түс мезгілінде ескі калаға жетеді. Сол жерде бір өзбек тамырларының үйіне түсіп, аттарын әулісіне байлап, көк шайға қанып алған соң, алыстан әдейілеп келген сапарларының жөнін айтады.

	«Біздің шаһар жүдә кәттә боп кетті ғой, — деп мақтанады өзбек тамыры оларға. — Шайхан тәуірге шейін шү трамваймен барған яхши!».

	Содан біздің шалдар жетектесіп көшеге шығады. Бір бұрыштан дүрілдеп келе жатқан трамвайды көреді. Ә дегенше ол алдарына жетіп тоқтай қалады. Сарт етіп есігі ашылады. Бұрын мұндай кереметті көрмеген біздің шалдар артқа қарай шегіншектеп, жағаларын ұстап, жан-жағына түкірініп, асыпсасып қалады. «Сен баста, ау, сен баста! Босайшы, мінсейші» деп бірін-бірі шынтағымен түрткілейді. Қаңлыбай шал жас күнінде батыр болған кісі. Нартәуекелге бел буып, әуп деп трамвайдың табалдырығына енді аяғын арта бергенде, оның ішіне төселген қып-қызыл кілемді көріп тосылып қалады. Әй, бұл өзбек ағайындарды қойсаңшы, жылтырақ нәрсеге әуес келеді ғой. Сірә, сол жылдары трамвайдың ішіне кілемше төсеп қою мода болса керек. Қызыл түстен жүрегі шайлығып қалған Қаңлыбай шал сәл кідіріп, жап-жаңа кілемді шаң-шаң аяғымен былғап қоярмын деп, үйге кірерде дәлізге қалдыратын әдетімен апыл-ғұпыл кебісін шешіп, «әуп, бісміллә!» деп қарғып мінеді. Оның соңынан басқа шалдар да апыл-ғұпыл кебістерін тастап, әуп деп міне бастайды.

	Со-одан, трамвай зыр етіп жүреді де кетеді. Қаз-қатар тізілген кебістер аялдамада «аң-таң» болып қала береді. Әне сөйтіп, олар Тәшкен шаһарының көшелерін мәсімен жүріп қыдырады.

	***

	Ал енді, біздің ауылдың шалдары ай мен күннің аманында аяғындағы кебісінен айырылып, Тәшкендегі тәмәм жұртты Қыран-топан күлкіге қарық қылып жүргенде, кемпірлері олардан қалысушы ма еді.

	Бұл да бір қызық оқиға. Әтіркүл әжеміз бен Пiстекүл апамыз алпысыншы жылы рамазан айының қарсаңында оразаға өрік-мейіз алу үшін Тәшкенге жол тартыпты. Олар біздің шалдар сияқты атпен жүрмепті. Темір жол бекетіне дейін есекке мініп барыпты да, сол жерден пойызға отырып, айналасы екі-үш сағаттың ішінде Тәшкеннің вокзалынан топ етіп түсіпті.

	Атақты Алай базарды оп-оңай тауып, өзбек ағайындардың өрік-мейізінен қалағандарынша қарыштап, қолдарындағы тор сөмкелерін толтырып шығады.

	Өзіңіз білесіз, кемпірлердің ең бір осал жері – шай.

	Мезгілімен ішпесе, шекелері тырысып, бастары ауырып, жұрттың бәрін жақтырмай, тыжырынып отырады.

	Түскі шайдың уақыты таянғанда Әтіркүл мен Пістекүл зыр қағып шай іздей бастайды.

	Тәшкенде не көп — шайхана көп. Бірақ оларды тап осы жолы құдай жаңылыстырып, шайханаға емес, қаланың қақ ортасындағы қымбат кафеге кіріп кетеді. Жаздыгүні болған соң, онда өшіретке тұрған жұрт көп екен.

	Әтіркүл кезек алып, Пістекүл бір бұрышта сөмкелерін күзетіп отырады. Әрине, ол жайдан-жай отырмапты, жан-жағына жаутаңдап қарап, кафедегі әдемі нәрсенің бәрін әуес көріп, мынау өзі тәп-тәуір шайхана екен деп қызығып отырыпты. Тапа-тал түсте жұрттың көзінше ұялмай-қызармай сүйісіп отырған қыз бен жігітке бажырая қарап, жақтырмаған түрмен ернін сылп еткізіп қойыпты. Содан соң Пістекүлдің көзі терезенің алдында қақшиып отырған көмірдей қап-қара кісіге түсіп, аузы ашылып аң-таң болады. Немене, қара кісіні көрмей жүр ме дейсіз ғой. Пістекүлдің өзі де қайбір жетісіп тұр еді. Бірақ мынау терезенің алдында отырған кісінің қаралығы тіпті бөлек, Қарағандының көміріндей екен. «Бұл жүдә ыстық жақтан келген болар, — деп ойлайды Пістекүл. — Алла-ай, қазанның күйесіндей екен...»

	Әлгі неме қыбыр етпейді. Қаққан қазықтай қақшиған да қалған.

	«Е-е, бұл тірі адам емес, әшейін сәндік үшін қойылған шығар, — деген ой келеді Пістекүлге. — Ыстық күннің астында жүре берсеңдер, тап осындай қап-қара боп күйіп кетесіңдер. Одан да біздің шайханаға кіріп, ыстық қайтқанша жан шақырып алыңдар дегендері шығар».

	Ақ шыт орамалмен орап тастаған басын олай бір, былай бір қисайтып қараған Пістекүл тағы да: «Адамнан аумайтынын қарашы өзінің! Басына қаракөл қозының елтірісін қаптап қойған ба деймін...» деп таң қалады.

	Ақыры, көңілін әуестік жеңген ол орнынан тұрып, қапқара ескерткіштің қасына жақындап келеді де, ақырын ғана басындағы жүнінен тартып көреді. Сол кезде «ескерткіш» аппақ маржандай тістерін көрсетіп ыржиып күледі. Жалаңаш қолымен шоқ ұстағандай:

	— Көтек, — деп баж ете қалған Пістекүл көзі аларып, құлап бара жатады.

	— Ішто слушилось, ішто слушилось? — деп африкалық студент жігіт оны қапсыра құшақтай алады. Шалажансар Пістекүлдің шыңғыруға да шамасы келмей, сол жерде есінен танып қалады.

	Кафенің іші у-шу болады. Қиқулап «жедел жәрдем» мәшинесі жетеді. Былқ-сылқ еткен Пістекүл қолдан-қолға өтіп, қалалық ауруханадан бір-ақ шығады.

	«Ойбай-ау, оны қайда әкетіп бара жатырсыңдар? Тастаңдар былай... Үшықтап жіберсе, өзі-ақ тұрып кетеді! »деген Әтіркүлдің сөзін ешкім елең қылмайды.

	Сөйтіп, ол бөлек-салақ сөмкелерін көтеріп, жалғыз өзі ебіл-себіл болып түнгі пойызбен ауылға қайтып келеді. Арада бір апта уақыт өткенде қаланың ауруханасында жатып әжептеуір ағарып, қалалықтарға ұқсаңқырап қалған Пістекүл де оралады.

	Әне, біздің ауыл осындай!

	Жалпы, дүниеде болып жатқан жаңалықтар мен өркениетті елдердің өзгерістері жер бауырлап жылжып, бір күні болмаса, бір күні біздің ауылға да жетіп жығылады.

	Алдыңғы жылы аудан орталығынан, әлде облыс орталығынан ба екен: «Қалқоз-сапқоз дегенді енді қойыңдар. Бұдан былай баяғы жайбарақат тіршілікті ұмытып, жедел түрде жекешеленіңдер. Жерді бөліп алыңдар» деген қысқа да нұсқа хабар жетті.

	Көп ойланып-толғанып жатпай-ақ, бар-жоғы оншақты күннің ішінде апай-топай жекешеленіп алдық. Мидай жазық даланы қалағанымызша бөлістік. Иен тегін жатқан адырды аяймыз ба, кімнің аузынан қанша гектар аламын деген сөз шықса, сонша гектар берілді.

	Көктем туа бәріміз егін ектік. «Мақсары деген шөп болады екен. Тұла бойы тұнған май. Соны егіп, күзде Шымкенттегі май зауытына өткізсеңдер, шаш-етектен пайдаға батып қаласыңдар» дегенді естіп, ойдан-қырдан мақсарының дәнін тауып әкеп, қолдағы бар техникамен төрт-ақ күнде сеуіп тастадық.

	Көктемде жарытып жаңбыр жаумады. Жаз шыға аңызақ жел басталды. Таңертеңнен кешке дейін уілдеп құлағымызды тұндырды. Далаға шықсақ, бір-біріміздің сөзімізді естімейміз. Үйге кірсек те құлағымыздың түбінен жел гуілдеп тұрғандай болады. Сарыадыр жылан жалағандай тап-тақыр. Біздің еккен мақсарымыз шықты ма, шықпады ма, белгісіз, әйтеуір үштікүйлі жоқ болып кетті. Күз түскенде ырымға бір бауын да орып ала алмадық.

	Содан бері ілгері басқан аяғымыз кейін кетіп, ісіміз оңға баспай-ақ қойды. «Жоқшылық жомарттың қолын байлайды» деген сөз ып-ырас екен. Біздің баяғы жомарт ауылдың мәрт адамдары енді қонақ көрсе, тұра қашатындай күйге түсті.

	Дегенмен, мынау жалпақ әлемге біз де керекпіз. Өткен жылы күзде ауылымыздың көше-көшелеріне қаптаған қызылды-жасылды плакаттар іліне бастады. Үңіліп қарап көрсек, сайлау жақындап қалған екен. Және ол анау-мынау емес, Парламент Мәжілісінің сайлауы болып шықты. Міне, осындай үлкен саяси оқиғаның кезінде ұмытылып қалмай, біздің ауылдың да еске түскеніне, алыста болсақ та бір округтің қатарына қосылғанымызға қуандық.

	Әлгі плакаттардың алдында топталып тұрып, күніне бірнеше мәрте дауыстап оқитын болдық. Бәрі де жақсы сөздер, жақсы ойлар айтады екен. Суреттері де әдемі. Мынау плакаттағы шашын артына қайырған, кең маңдайлы, келісті азамат бізге күле қарап:«Ауыл шаруашылығының экономикасы мен ауыл тұрғындарының әлеуметтік жағдайын көтеремін. Қарттарды зейнетақымен, студент жастарды стипендиямен, мектеп оқушыларын компьютермен қамтамасыз етемін» дейді.

	Оны тыңдап тұрған біздің ауылдың кісілері қайта-қайта бастарын шұлғып:

	— Ой, бәрекелді-і! — деп риза болады. — Азамат екен!

	— Осы айтқанының бәрін орындаса кәні, Тасқұдыққа бірақ күнде пейіш орнап қалмай ма?!

	— Әй, әшейін сөз ғой бәрі де! Соған шынымен-ақ сеніп тұрсыздар ма?! — деп жастар жағы қолын сілтеп, теріс айналады.

	— Осы сендерге жақсылық жасаймын деген кісі де жақпайды, — деп ренжиді оларға шалдар. — Ақырзаманға жетесіңдер әлі, асықпаңдар...

	— Иә, әйтеуір, жаманшылық жасамаса бопты да,— дейді кемпірлер плакаттағы кісіге қарап тұрып, құдайға шүкіршілік қылып. — «Жақсы сөз — жарым ырыс» деген екен ғой баяғы аталарымыз...

	— Бізді қойшы, балаларды айтсаңшы, — дейді әйелдер күрсініп.

	— Солардың жағдайын ойласа болар еді. Қыста мектепке киіп баратын бүтін аяқ киімдері де жоқ байғұстардың...

	Ал анау келесі плакаттағы жалбыр шаш, қысық көз, Пушкинге ұқсас бакенбард қойған ақын кандидат бізге бір қырынан қарап отырып: «Мен мәдениет пен әдебиетті көркейтемін. Өнер адамдарына жағдай жасаймын!» дейді.

	Жалпы, ақын деген халыққа біздің ауылдың адамдары бір түрлі күмәнмен қарайды. Өйткені өзімізде де ақындар көп. Той-томалақтар мен шілдеханаларда екі әйелдің біреуі тамағын кенеп алып: «Әу, кеп қалдық тойларыңа, құтты болсын, Үйлерің қызық думан құтқа толсын!» деп өлеңдетіп, айтысқа түсе береді.

	Үшінші плакаттағы қабағын түйіп, ойланып отырған кандидат: «Еліміздегі экономикалық және әлеуметтік реформалардың пәрменді түрде орындалуы саяси және құқықтық реформалардың кешенді түрде жүзеге асуына байланысты болмақ, сондықтан да заң шығарушы органдар мен сот жүйесін күшейтіп, мемлекетіміздегі экономикалық, әлеуметтік қарым-қатынастарды заңды талап тұрғысынан орындау қажет» дейді.

	Бұл плакаттың алдына келгенде ауыл адамдары қаралы митингіге жиналғандай біраз уақыт үнсіз тұрып қалады. Былтырдан бері ауылға көмір әкеліп сатып, өзінше бизнесмен боп жүрген Қорғанбай ғана сәлден соң кеңірдегін созып:

	— Вот маладе-е-ес! — дейді ештеңе түсіне алмай аңтарылып тұрған жұртты өзіне жалт қаратып. — Дело говорит!

	Сөйтіп жүргенде кандидаттардың сайлаушылармен кездесетін күні де келіп жетті. Ауылдағы жалғыз клуб жекешеленіп, мал қораға айналып кеткендіктен, мектептегі оқушыларды екі сағатқа далаға қуып шығып, олардың баскетбол ойнап жүрген спорт залына жиналдық. Жұрт опыр-топыр. Көпшілігіміз түрегеп тұрмыз. Қонақтарды ду қол шапалақтап қарсы алдық.

	Алғашқы сөз шашын артына қайырған, жалпақ бет кандидатқа берілді де, ол ортаға шығып, өзіміз күн сайын плакаттан оқып жүрген бағдарламасын басынан аяғына шейін түп-түгел қайталап шықты. Содан соң сұрақ қою басталды. Спорт залдың шаң-шаң еденіне малдас құрып отырып алған Әбдібай шал қолын көтерді.

	— Ал, айтыңыз.

	— Айтсам, былай ғой, шырағым, — деді ол. — Бағанадан бері айтып жатырсың, айтып жатырсың...Оның бәрі дұрыс қой. Біз түсінбегенмен, мына жас балдар түсінеді. Ал, енді осы біздің Тасқұдыққа қандай жақсылық жасайсың, соны айтшы, айналайын.

	— Мен өзім спортшымын, — деді сәл ойланып қалған кандидат. — Мына құлақты көрдіңіз бе, ақсақал, — ол шұнтиған оң құлағын ұстап көрсетті. — Бұл ненің белгісі? Әрине, кілемде көп күрескеннің белгісі. Былайша айтқанда кілемге үйкелеүйкеле өстіп жәпірейіп қалған. Бұл — дәлел! Демек, ауыл жастарының арасында спортты дамытуға күш саламын. Көрерсіздер әлі, бүкіл әлем танитын чемпиондар осы Тасқұдықтан шығатын болады!..

	— Ал, сонда, экономикалық жағынан қандай көмек бере аласыз? — деген дауыс шықты залдың бір түкпірінен.

	Кандидат тағы да ойланып қалды.

	— Жаңа ғана байқадым, осы сіздердің ауылдарыңызды теміржол екіге бөліп жатыр екен, — деді ол бір кезде. — Бергі беттегілер арғы бетке, арғы беттегілер бергі бетке келгенде міндетті түрде темір жолды басып өтеді. Жол қауіпсіздігі сақталмаған. Ендеше, әлемдегі өркениетті елдердегідей аспа көпір салу қажет. Мен өткен жылы Италияға барған сапарымда сондай көпірді көргенмін. Түнге қарай оның бағаналарында қызылды-жасылды шамдар жанып тұратын болады. Біз оны «Ғасыр көпірі» деп атаймыз!..

	Осы тұста кандидат өз қиялының тым ұзаңқырап жайылып бара жатқанын сезді білем, ернін жымқырып, «ім...м... иә» деп күмілжіңкіреп қалып:

	— Жалпы, осы темір жол қатынасына байланысты бақытсыз оқиғалар болып тұратын шығар ауылдарыңызда? — деп сұрады.

	— Бұрнағы жылы менің қара есегімнің қодығын пойыз басып кеткен! — деді темір жолдың арғы бетінде тұратын жынды Өкей. Одан басқа ешкім үндеген жоқ.

	Басқа жұрт жым-жырт. Осыдан кейін ортаға ақын кандидат шықты. Ол көзіне түскен шашын сілкіп қойып, өлең оқымақ болып еді, тыңдай қоятын құлақ табылмады. Тек сөз кезегі көзілдірікті академик кандидатқа тигенде барып жұрт сілтідей тынып, «енді осының айтқандарын түсінбей қалып қара басып жүрмесек жарар еді» дегендей, барлық көз соған қадалды.

	— Америка мен Канададағы үндістер, Австралиядағы аборигендер сияқты сіздер де қазір резервацияда отырсыздар. Оны ашық айтатын күн жетті, — деп бастады ол мұрнының ұшына түскен көзілдірігін түзеп қойып. — Бірақ сіздерді олармен салыстыруға болмайды. Өйткені үндістер мен аборигендердің жағдайы әлдеқайда жақсы. Әсіресе, Америкадағы пекот, могикан, чиппева тайпаларының жылдық табысы әрбір отбасына шаққанда екі жүз мың доллардан келеді. Мемлекет оларға субсидия береді әрі салықтың бірнеше түрінен босатады. Коннектикут штатының аумағындағы пекоттардың бір ғана резервациясында екі казино, он алты ресторан, үш қонақ үй бар. Олар жылына миллиард доллардан астам табыс әкеледі.

	Академик кандидат Америкадан бүгін ғана ұшып келгендей, ондағы үндістердің ертегідей тамаша өмірі жайлы әңгіменің тиегін ағытып кеп жіберді. Аузымыздың суы құрып, тыңдаған сайын бойымыз балқып барады. Спорт залдың әр тұсынан «һім, иә!»деп қызыға қоштаған, «уәй шіркін!» деп еліккен дауыстар да естіле бастады. Қандай рақат өмір! Біз өзімізді Америкадағы үндістер сияқты сезіндік. Сондықтан да академик кандидат:

	— Сіздер де солай өмір сүруге тиіссіздер! Өйткені резервацияда отырсыздар, — дегенде, қалайша ду қол шапалақтап жібергенімізді өзіміз де байқамай қалдық.

	Енді оның депутат болатынына ешкімнің де күмәні қалмады... Содан бері жарты жылға жуық уақыт өтті. Көзілдірікті академик сайлаудың бірінші турынан да, екінші турынан да сүрінбей өтіп, басқалардан әлдеқайда көп дауыс жинапты деп естідік.

	Жақында ғана теледидардан оның Парламентте отырғанын көріп, бүкіл ауыл «Әне, біздің депутат!» деп шу ете қалды. Бір өкініштісі, ол ұйықтап отыр екен. Сайлау алдындағы бәйгенің оңай болмағаны анық. Қайтсін-ай, шаршаған болар дедік. Біздің осы Тасқұдықтың, ғылыми тілмен айтқанда, резервацияның мәселесі бір күні болмаса, бір күні Парламентте көтерілетін шығар-ау деп үміт еттік. Әлі де күтіп жүрміз. Америкадағы үндістер алып жататын қап-қап ақшалар кейде түсімізге енеді.





АЙДАЛАДАН АҚША ТАУЫП АЛСАҢЫЗ


	Сол күні аспан шайдай ашық, бір шөкім бұлтсыз болғанға ұқсайды. Көк күмбезі көз талдыра мөлдіреп тұрыпты. Бозай шоқының бөктеріне ақтылы қойды өргізіп тастап, ал өзі бір биікте, шайдай ашық аспанға қарап шалқайып жатқан Бөрібайдың аңсары Қызай жаққа қарай қайта-қайта ауа беріпті. Тіпті, домбыраның қос шегіндей бебеулеп қоймаған соң, жатқан жерінен жылан шағып алғандай атып тұрыпты. Анадай жерде жайылып жүрген атының жанына барыпты. Тұсауын шешіпті. Тартпасын қайта тартыпты. Тағы да біраз ойланып тұрыпты да, тәуекел деп қарғып мініпті. Нартәуекел демепті. Жай ғана тәуекел депті. Атына мініп алған соң, жайбарақат жайылып жатқан отарға шекесінен қарап: «Құдай ала қоймас, — депті шырт түкіріп. — Қызайға барамын да, көп айналмай қайтып келемін».

	Қызай дегеніңіз, әрине, ит арқасы қиянда емес, қозы көш жерде тұрған Бозай секілді бір шоқы. Сыдырта желіп жөнелген кісіге сүт пісірімнен соң-ақ оның ар жағындағы ауылдың төбесі көрініп қалады. Бірақ, өзі жай әншейін ауыл болса бір сәрі, жуынатын моншасы, оны-пұны сатылатын дүкені бар дүркіреп тұрған орталық. Ең әуелі есіне түскені монша мен дүкен болатыны — ол өзі Қызай жаққа көбінесе сол екі шаруамен ғана барушы еді.

	Қыстыгүні болса, ып-ыстық буы бұрқыраған моншаға, жаздыгүні болса, у-шуы көп дүкенге жиілетіп соғады. Соның екеуінен де қызара бөртіп шығады Бөкең. Кыз-қыз қайнаған моншаның буынан, ал әлгі, жыл сайын жұт кіргендей жұтап келе жатқан жаман дүкеннің «тентек суынан» қызарады.

	Көңіл хошы соқса, қыстыгүні де, жаздыгүні де Бозайға қайтып келе жатып ыңылдап әндетеді. Сондағысы бір-ақ ән. Бір-ақ шумақ. Сонда да таусылмайды.



	Маскыва-а Ысы-сыр-дың астанасы,

	Алматы-ы Казағыстан бас қаласы.

	Жүрейік күліп-ойнап той көргендей,

	Болады-ы жақсы істің бастамасы.



	Бар болғаны осы. Білетіні сол-ақ. Бірақ, сонда да бір бітпейді-ау, бітпейді. Аш ішектей созылып, таусылмайды. Иә, айтпақшы, ұзақ-сонар қайырмасы бар екен ғой.



	Илигай-игай, илигай,

	Иги-ги, гигай,

	Илигай...



	Бүгін Бөкеңнің ойына монша да, дүкен де түсе қоймап еді. Бірақ, көңілі құрғыр табан астында тәлпіш қатындай қылымсып, қайта-қайта Кызай жаққа қарай елеңдей берді емес пе. Атқа мініп алған соң, сыдырта желіп-ақ кеткені. Шұғыл бір шаруасы тосып тұрғандай тақымды қыса түсіп, қолындағы қамшыны толғап-толғап жібергені. Шабдар торының ә дегенде тапырақтап қалып, сасқалақтап тезек тастап қойғаны...

	Жолда келе жатып: «Моншаның жөні бола қоймайды-ау, — деп ойлады. Неге екені, кежегесі кейін тартып, өзін-өзі қашқақтата түседі. — Бүгін осы қай күн? Сейсенбі ме?.. Әне, айттым ғой, бүгін әйелдерге арнап жағатын күні. Тоқта, тоқта, алдыңғыгүні дүйсенбі... ойбұй, бүгін сейсенбі емес, сәрсенбі боп қапты ғой. Еркектерге арнап жағатын күні екен. Әй, бірақ, бәрібір тартпайды-ау, тартпайды, құрысыншы...»

	Бозайдың аспаны бүгін қылаусыз жадырап, Кызай жаққа қарап күлім-күлім қағатыны-ай. Тағы да тамсанып ғашық болып, таң қалып қарайтындай.

	Ертеректе-е... иә, иә, тым-тым ертеде-е Бозай деген бір жігіт Кызай деген қызға ғашық болған екен деседі. Жай ғана, можантопай жігіт болса бір сәрі, арыстандай айбатты, жолбарыстай қайратты болған ғой. Кызай да ай десе аузы, күн десе, көзі бар хордың қызындай хас сұлудың нақ өзі екен.

	Е-еһ, жалған-ай!..

	Әй, мына жамандатқыр неге бүйтіп табандап жүрмей келеді, а?! Шүу, әйтшү-у! Немене, Қызайдың жұртына көңіліңнің қалған жері бар ма еді. Ол тағы да тақымын қыса түстіп, шабдар торының қабырғасына батыра керзі етіктің өкшесімен қаттырақ тебініп-тебініп қойды. Одан опа таппады, бірақ қоймінез шабдар өкпе-бауырын солқылдата бүлкектей жөнелді.

	Е-ей, жалған-ай, бірі арыстандай айбатты, жолбарыстай қайратты жаужүрек жігіт болса, ал енді бірі хор қызындай хас сұлудың нақ өзі болса, бұл пәниде бір-біріне ғашық болмай тұра ала ма...

	Әй, мынау жамандатқыр неменеге сонша құлағын қайшылап, қайта-қайта елеңдеп келе жатыр-ай?! Бөрі көріп қалдың ба, немене?..

	Е-ей, дүние-ай, бұл пәниде бір-біріне шын ғашық болып, бірін-бірі көрмесе тұра алмастай халге жеткен, ғашықтар хақында қаншама хисса-дастан, хикая-жыр шертілмеді десеңізші. Соның бәрінде де олардың баянды бақытқа, шат-шадыман өмірге жете алмай арманда... арманда-а өте беретіні несі екен?.. Бозай мен Қызай да сөйтіпті ғой.

	Әй, мына жамандатқыр неге ғана бүйтіп-аһ, неге ғана бүйтіп құлыны желіде қалған биедей жалтақ-жалтақ етіп келеді-ай, а?!

	Әй, ей, анау немене? Ағараңдаған нәрсені айтамын. Жылтырайды өзі. Жермен жексен болып жатқан жын ба, пері ме...

	Оның көзі сонадайда інінен шыққан сарышұнақтай шошайып тұрған белгісіз затқа түсті. Бір бүйірі жалт-жұлт етіп күнге шағылысып, жанарын арбайды. Еріксіз атының басын солай қарай бұра берді. Шабдар шіркін, қамыс құлағын қайшылап ап, әлдебір әзәзілдің арбап, азғырып тұрғанын сезгендей-ақ көзі алайып, тартыншақтап үркіп келеді.

	«Өй, әй, мынау немене?!» Аң-таң болған ол абдырап қалып, жерге бір, аспанға бір қарады. Содан соң тағы да көзімен жер сүзді. Тағы да алайып аспанға қарады. Жердегі жұмбақтың шешуін көктен күтіп, кіршіксіз мөлдіреген көк аспаннан әлдекімді іздегендей болды. Мөп-мөлдір аспан қуақыланып, күлім-күлім ететін секілді.

	Құлдыраңдап атынан түсті. Көк шөптің арасында қылтиып тұрған көкмойын шишаны алсам ба екен, алмасам ба екен дегендей аз-кем кідірді. Бүйіріндегі жазуға көзі еріксіз сүрінді. Кәдімгі «Москваның айрықша арағы». Мөлдіреп тұр. Кім әкелді мұнда? Кім тастап кетті?.. Бөрібайға бұйырған шиша ма, бұйырмаған шиша ма өзі? Алланың жіберген несібесі ме, әлде албастының қалдырып кеткен сарқыты ма?..

	Осы бір күмәнді ойлар көңіл сарайында бір-біріне қарамақарсы келіп, жылан мен кесірткедей арбасып тұрды да, кенет жан-жаққа тырқырай қашты. Өйткені бұл мезетте біздің Бөкең көк шалғынның арасында көздің жауын алып, мөлдіреп тұрған көкмойын шишаны қолына алып та үлгерген еді. Шыр айналдыра қарап, тығынын тексеріп шықты. Сап-сау сияқты. Ішіне басқа бір нәрсе құйып қойған жоқ па екен деп шайқап-шайқап көрді. Тіпті, құлағын тосып тыңдады да. Содан соң, азу тіске бір-ақ басып, ақ қаңылтыр қақпағын тістеп ашты. Дәмін татып көрді... Көрді де, қылқылдатып, өңеші бүлкілдеп біра-аз жұтып жіберді.

	— Уһ-һ! — деді сәлде-ен кейін терең бір тыныс шығарып. Көңірсіген күпәйкесінің жеңін жұпар жұтқандай құшырлана иіскеп-иіскеп қойды.

	— Паһ! — деді көзі шырадай жанып. Түнерген қабағы ашылып, жүзі бал-бұл жайнап қоя берді. Таңертеңнен бері кеудесін сыздатқан сарыала қаз — сағынышқа қапияда атылған қаңғырған оқ дөп тиіп, жалт етіп құлағандай болды. Жанжүйесін тырналап, тыншу таптырмай бебеулеген мұңды күй де сап-сап басыла қалды. Өзегін өртеп келе жатқан беймәлім өкінішті де, маң даладағы мимырт жалғыздығынан жапа шегіп, әлсіреген жабырқау көңіл-күйі де әп-сәтте ұшып кеткендей, жо-жоқ, улы суға ағып кеткендей ізім-қайым жоғалды-ау.

	Уф, рақат-ай! Дүние неткен керім, неткен көңілді еді. Күн күлімдеп, көгілжім аспан бері таман жақындай қалғанын қарашы. Кереге тәрізді көкжиек те тұп-тұнық-ау, тұп-тұнық. Кенеттен құсқа айналып, қанат қағып ұша жөнелгің келеді. Көңіл шіркін, көк теңіздей толқиды. Соно-оу бір тереңнен, сірә, жүрек түкпірінен, жо-жоқ, одан да төменіректен тәп-тәтті сиқырлы сезім сұлу қыздай жымиып, оянып-ақ кеткені.

	— Паһ! Паһ!

	Өй, мынаусы несі тағы да?! Кәне, кәне... Мәссаған, «зәкөскесі» де дайын екен ғой.

	Ал-л, әйтпесе-е... Іш, же! Мұндай той күнде бола бермес, Бөке!

	Ол еңкейіп жерге төселген газет бетіндегі екі-үш түйір қияр мен қызанақтың біреуіне қол созды. Ә дегенде байқағанын айтсаңшы. Сірә, осында біреулер өздерінше отырыс жасап, жаңа ғана орындарынан тұрып-тұрып кеткен сияқты. Қайда кетті? Аң атуға ма, балық аулауға ма?..

	Күтейін. Әй, кім де болса күтейін. Ішуін ішіп қойдым. Кызталақтың бір қызанағын жеп қойдым. Кім де болса, күтейін енді...

	Жерге төселген бір жапырақ газеттің фирмасына көзі түсті. Мыж-мыж болған әріптерді ежіктеп; «Ле-ле-нин ө-өсие-ті...» деп оқып шықты. Содан соң «Ленин өсиеті» деп қайталады да, «е-еқ» деп бір кекіріп алды.

	Сөйтіп, біздің Бөкең ары отырды, бері отырды. Бірақ ол күткен беймәлім кісілер келе қоймады. Тіпті, бұл маңайдан кыбыр еткен тірі жан көрінбеді. Шакырайған ыстық күннің астында шыжғырылып отыра берген соң маужырап, ұйқысы да келе бастады. Бір кезде тіпті, кірпігі айқасып, қалғып та кеткендей болды ма-ау, өзі немесе... Селк етіп көзін ашып алды. Күн бесінге қарай ауып барады екен. Қой енді, қашанғы бүйтіп қылқиып отыра беремін деді. Деді де, көк шалғында мөлдіреп тұрған көкмойынға тағы да қолын созып кеп жіберді. Көзді тарс жұмып тастап, қылқ-қылқ жұтып та жіберді. К.ызанақтың және біреуін тіске басты. «Әне-е, — деді содан соң демін бірақ алып, — ішіп те қойдым, жеп те қойдым. Өзіңнен көр! Канша күттім қалшиып, өзіңнен көр... Канша күтемін-ай, қызталақ!..»

	Көк күмбезі де, көгілдір көкжиек те бұлыңғыр тартып, жөңкіліп көше бастағандай болды. Маң дала моншаға ұқсап бұлдырап, көз алды тұмандана бастады. Оның енді із-түзі жоқ біреулерді сарыла күтіп, сарғайып отыра беруге тағаты жетпеді. Көкмойын шишаның түбінде қалғанын сарқып ішіп, теңселіп орнынан тұрды. Түрегеле бергенде көзі көк шалғында қозының құйрығындай жарқырап жатқан ақ түйіншекке түсті. Бір басып, екі басып жанына барды. Жерге еңкейіп жатуды намыс көргендей кеудесін әнтек керіп, көзін бір ашып, бір жұмып теңселіп тұрды да, теуіп кеп жіберді. Жеп-жеңіл ақ түйіншек допша домалады.

	Ал енді бәрін де біттіге санап, артына бұрыла бергенде көз қиығы түйіншектің ішінен жалбырап ұшып түскен «қызылқұлаққа» қадала кеткені. Әй, мұнысы несі, өңім бе, түсім бе дегендей көзін ашып, бір жұмып теңселіп келіп, әлгі «қызылқұлақ» — он сомдықты жерден саусағымен іліп алды. Бозай жақтан ескен болар-болмас желеміктің әсерінен бе, әлде Бөрібайдың өзінің қолы ма қалтырайтын — қызылқұлақ қапияда қолға түсіп қалдым-ау деп қорыққандай дір-дір етеді.

	Ол әлгінде өзі еңкейіп алуға ар санаған ақ түйіншектің үстіне төнген күйі тізерлеп отыра кетті. Апыл-ғұпыл түйінін шеше бере тас мүсіндей қатты да қалды.

	О-о, жаратқан ием, жұмыр басты пендеңе мейіріміңді төгейін десең, бір-ақ сәтте — жарылқап тастай салуың түк те емес екен ғой. Бұл Бөрібайыңыз — Бөрібай болып жер басып жүргелі өмірінде мұндай мол ақшаны қолына ұстап көріп пе, біліп пе?!

	Тіпті, үш ұйықтаса түсіне кіріп пе. Үш ұйықтаса дейсіз-ау, тұяқ серіппей өмір бақи ұйықтаса да түсінде көрер ме?!

	Әп-сәтте кәйпі көкке ұшып, алақ-жұлақ етті де қалды. Әлгінде ғана биік аспанға қыран боп қалықтап шығып, самғай жөнелмек болған сері көңілі қайталап жер бауырлап, қу түлкіге айналып қылмыңдап, есін жиып ала қойғаны ғой.

	Алтын көрсе періште де жолдан таяды. Бір түйіншек кілең қызылқұлақтарды көрген соң, Бөкең де оны қойнына қалай тығып жібергенін сезбей қалды. Еңкеңдеп атына қарай жүгірді. Атына мініп алды да, тап бір арт жағынан біреу тасырлап қуып келе жатқандай шабдар торыға үстін-үстін қамшыны басты-ай келіп.

	Бір қараса, Кызай жаққа қарай шауып барады екен. Әпсәтте көңіліне күдік ұялады. Апалақтап жүргенде мұз жұтып қойғандай іші қалтырап кетті. Тізгінін тартайын десе, қоймінез шабдар қырсығып алған ба, тіпті бой беретін емес. Бөріден қашқандай бөкілдеп, танауы шелектей болып тартып барады. Колы да қарысып қалыпты. Икемге көнетін емес-ай тіпті.

	Сөйтіп, шабдар торыны тоқтата алмай, қанша шапқаны белгісіз, әйтеуір, бір мезетте Кызай ауылының да төбесі көзге шалынды. Ел қарасы көрінген соң ес жиды ма, астындағы ат та ырс-ырс етіп құйрыққа жайсыз бүлкекке көшті.

	«Дыр-р, жануар... Не көрінді сонша. Уһ!». Шауып келе жатқанда шашылып қалмады ма екен, алақанымен ақырын ғана күпәйкесінің омырауын сипап өтті. Жо-жоқ, шашыла қоймапты. Ақ түйіншек, айналайын, тұр екен ғой томпиып.

	Жә, енді... Ол Кызай жаққа қарап көзін сығырайтты. Не істесе екен?.. Ақ түйіншекті қойнынан суырып алды. Кызылқұлақтардың бір уысын кенеп шалбарының терең қалтасына сүңгітіп жіберді. Калғанын шүберекке қайтадан мұқияттап түйіп, керзі етіктің қонышына тықты. Содан соң, түк болмағандай, дым сезбегендей, күпәйкесінің етегі делеңдеп ешкімнен қашпағандай қасқайып, Кызайға қарай бет алды.

	Дүкеннің маңына жете бере жылмақай дүкеншінің құлып пен зұлыпты сылдырлатып есікті жауып жатқанын көрді.

	— Әйи, — деді алыстан үн қатып. Неге екені, құдды бір МАИ-дың қызметкері сияқты қамшысының сабын шошаң еткізіп, аспанға қарай көтеріп қойды. — Әй, жаппай тұра тұр...

	— Жо-жоқ, — деді дүкенші бұған мойнын бұрып қарамаған күйі тұқшыңдап. — Бүгін жұмыс уақтысы бітті. Дүкен жабық. Пешаттап қойдым!..

	Содан екеуі өңшең бір қисық-қыңыр сөздерден «қол жинап» алып, сүт пісірімге дейін шайқасты. Бұл тықақтап қоймады. Ол безектеп жылатпады. Кызыл сөзден әбден ығыр болған кезде бұл да кез келген дүкеншінің сағын сындыратын ежелгі тәсілге келе қойды. Кенеп шалбардың терең қалтасындағы қызылқұлақтарды сығымдап шығарып тұрып, «Міне, көрдің бе, осының бәріне сауда жасаймын. Сенің бір айлық планыңды бір-ақ күнде тапсырамын, пішту!» деді.

	Кызылқұлақтарды көрген соң жылмақай дүкеншінің түсі жылып, өп-өтірік қынжылып, желкесін қасып қалды.

	Сәлден соң дүкеннің есігі салдыр-гүлдір етіп қайта ашылып, екеуі кірді.

	— Ал-л, — деді жылмақай дүкенші ләпкенің ар жағына өтіп алып, қайтадан қоразданып. — Не аласыз-з?

	— Кәне, есікті ішінен іліп қой!

	— О, неге? — жылмақай дүкенші езуін жиып ала қойды.

	— Әй, Ысмағұл-еке, жап деген соң, жапсаңшы енді. Неменеге бақыраясың, мен сауданы оңаша жасайын деп тұрғам жоқ па?!

	Жылмақай дүкенші сыздана басып барып, есікті ішінен іліп келді.

	— Анауыңның, — деді Бөрібай сөредегі қаз-қатар тізілген көкмойын шишаларды қамшысының сабымен нұсқап, — біреуін ашып жібер!

	— Өш жерде ме? Жо-жоқ, дүкенде ішуге болмайды!

	— Ысмағұл-еке, аш деймін... — Дүкенші көзін жыпылықтатып, бұған сынай қарап тұрды да, көкмойын шишаның қаңылтыр қақпағын бұл маңайдағы елде жоқ ептілікпен оп-оңай бұрап аша салды.

	— Кұй, — деді Бөрібай оған әбден көңілі қалғандай самарқау үнмен, — өзің іш!

	— Жо-жоқ... Маған ішуге болмайды.

	— Әй, құйсаңшы...

	Шамасы, бір сағаттан соң, Бөрібай мен дүкенші қызара бөртіп, бірін-бірі құшақтап сыртқа шықты. Екеуі де тәп-тәуір сілтеп алған.

	Кұлып пен зұлыпты тағы да салдыратып, дүкеннің есігін жауып жатып:

	— Бөкесі... Бөкесі, айналайын, көкесі, енді біздің үйге барамыз, и-иқ, — дейді дүкенші ықылық атып. -И-иқ, біздің үйге...

	Содан екеуі жерде емес, кемеде жүзіп жүргендей, теңселе басып, құшақтасып дүкеншінің үйіне келгені есінде.

	«Әй, мен сенің төріңе етікпен-ақ шыға саламын! Біз сияқты адырдың аңқау қазағына бәрібір,» деп кеңкілдеп күліп жатқаны есінде.

	Қонышындағы түйіншек те... қысқасы, бәрі-бәрі есінде. Бірақ дүкеншінің үйі қойшының жарбиған тамындай емес, хан сарайындай бұлың-бұлың. Дәлізден өтіп бара жатып бұлт етіп басқа бір есікке бұрылғанда, әлгі айтқан сөзім ауыз үйде қалып қоймады ма дегендей: «Әй, мен сенің төріңе керзі етікпен-ақ талтаңдап шыға саламын. Адырдың аңқау қазағына бәрібір!» деді қайталап. Бірақ, онысы да аз екен әлі, жортаңдап жылмақай дүкенші тағы да бір қызылды-жасылды кілем төселген бөлмеге сүңгіп кеткенде, бұл бір түрлі бейшара күйге түсіп: «Әй, мен етігіммен-ақ...» деді босаға жаққа таман сұлай кетті.

	Бір кезде дүкеншінің күн көзін көрмеген өсімдіктей аппақ, мөлдіреген ботакөз келіншегі сызыла басып, күлімсіреп бір көкмойын шишаны нәп-нәзік саусақтарымен мойнынан қылқындыра ұстап әкелді. Содан соң тағы да, тағы да... Әйтеуір, бір кезде, сірә, түннің бейуағында болса керек, дүкенші екеуі бірбіріне соқтығысып жүріп есік алдына шықты.

	— Қайтамын, — деді.

	— Жо-жоқ, мен сені жібермеймін, — деп жабысты жылмақай дүкенші. — Үйге кіреміз...

	— Кірмеймін.

	— Қона-а-сың-ң!..

	— Қонбаймын.

	— Етігіңді шешпей-ақ жата бересің!

	Бөрібай селк ете түсті. Қарсы алдындағы дүкеншінің бетіне үңіліп, бажырая қарады. Бірақ, көз алды тұманданып, дүкенші оған біресе күліп, біресе жылап тұрған сияқты көрінді. «Мына залым... етігімнің қонышында түйіншекке түюлі ақша жатқанын біліп тұр, — деп ойлады ол іштей секем алып. — Бұл түлкі ғой, нағыз қу түлкі... Түлкі, түлкі, түлкішек...»

	— Әй, — деді жылмақай дүкеншіні бастан-аяқ жақтырмаған көзбен бір шолып өтіп. — Сен оны қалай біліп қойдың-ей?

	— Не-ні?

	— Етігімнің қонышында бір түйіншек ақша жатқанын?!

	— Қа-қа-ла?..

	Жылмақай дүкенші аузын аша берген күйі сілейіп қатты да қалды. Демде мастығынан айығып, сап-сау болып шыға келді бәтшағар. Содан, ал кеп жылмаңдасын, ал кеп тәттіге үйірілген қызыл арадай құлағының түбінен қайта-қайта ызыңдап кетпей қойсын.

	Ақыры, қу түлкі Бөрібайдың құпиясын біліп алды. Бәрін емес, әрине. Түп-түгел айтып беріп, аузын ашып қарап отыратын Бөрібай да жынды емес. Жай әншейін, қой бағып жүріп көк шөптің арасынан тауып алдым дей салды.

	— Егер, — деді әбден қызып алса да өзінің адал екенін, ешкімнің ала жібін аттап келіп отырмағанын ашықтан-ашық сездіргісі келіп, — со жерде мен көрген заттардың бәрін де жіпке тізіп беріп, жоқ іздеп алдыма келетін иесі болса, жалғыз атымды сатсам да, бір тиынына шейін түгендеп қолына ұстатамын. Білдің бе. Өйтпесем, Бөрібай атым құрысын!

	— Ой, бәрекелде, Бөрібайеке!

	Дүкеншінің даусы қуанғанынан саңқ ете қалды. Неге екені, Бөкең де өзіне-өзі риза болып, қарқылдап күліп кеп жіберді. Сол сәт кеуде тұсынан тұқырта басып, жүрегін жаншып жатқан зіл қара тас ауып түскендей болды. Содан соң-ақ, бөгетті бұзған ағын судай лап қойған көл-көсір ыстық сезім мен кең пейіл қақпақылдап ала жөнелгені. Қыркүйектің басында соғатын Бозайдың қоңыр самалындай аңқылдап, ағытылып қоя бергені. Көңіл түкпіріндегі тым-тырыс мүлгіп жатқан шер-шеменінің бәрі кенеттен лықси қозғалып, қамысы шулап, айдыны тулап аласапыран күйге түскен көлдей толқығаны.

	«Әтәсінәлет, не үшін келеміз бұл дүниеге, не үшін кетеміз?..»

	«Жалғыз-ақ рет көретін жалған екенін біле тұра, неге сонша жанталасамыз?!»

	«Не жетпейді осы бізге? Неге өмір бақи әлдебір жұмбақ, әлдебір ғажап, бірақ ешқашан да, ешкімге де жеткізбейтін құпия бір нәрсені аңсаймыз да жүреміз?..»

	«Сол өзі немене? Байлық па, бақыт па, бостандық па?! Әлде сары ала қаздай қиқулаған құр әншейін сағыныш қана ма?!

	«Не ол?..»

	Тап бір бүгін өз кеудесінде дүбірлеп көкпар өтіп жатқан секілді. Ол сол дүбірдің арасынан үзік-үзік сауалдарды жанталасып алып шығады да, дүкеншінің алдына әкеліп тастай береді, тастай береді. Бірақ оның ешбіріне де жауап таба алмайды.

	Керзі етіктің қонышында бір түйіншек ақша жатқанын естіген кезде бақырайып кеткен көзі әлі сол бақырайған күйі дүкенші оқта-текте басын болар-болмас шұлғып қалып, үнтүнсіз отыр.

	Таң сібірлеп атып келе жатқан кезде Бөкең қонышындағы ақ түйіншекті суырып алып:

	— Міне! — деді ту секілді аспандата көтеріп. — Жерден тауып алған дүние, әтәсінәлет, желге ұшсын! Бәрімізге де жетеді. Іше-міз! Жей-міз, шаша-мыз!

	Содан, нағыз сайран басталды. Үш күнге созылды. Күн бойы Қызайдағы еркек кіндіктінің шамамен тоқсан сегіз проценті дүкеннің ішінен топырлап шықпады. Шынында да, Бөкең жерден тауып алған ақшаны оңды-солды желге шашты. Жұрттың бәрі де таң қалып, бастарын шайқап, жағаларын ұстады. Әлемдегі ешбір патшаның, ешқандай сұлтанның баласы да тап осылайша дүниені шайқап, дәл осылайша уыс-уыс теңгені оңды-солды шашып жүрмеген болар десті.

	Сірә, бұрын мұндай рақат өмірді Қызайдағы еркек кіндіктілердің ішінен біреу-міреу көрді ме екен?! Әй, көрмеген шығар-ау. Сол күндері таңертеңгісін төсектен басы ауырып тұрған еркек апыл-ғұпыл шалбары мен жейдесін тауып киетін де, жүгіріп дүкенге бара қоятын. Бөкең болса, бір топ жоражолдасымен одан да бұрын келіп тұрады, жылмақай дүкенші жымиып құйып тұрады. Рақат. Егін-тегін дүние, тұп-тура «коммунизм!»

	Бірақ, қаншама мол дүние болса да, бетіне қарамай оңдысолды шаша берген соң, әйтеуір, бір күні таусылады ғой.

	Төртінші күні таң атар-атпастан тағы да бір топ жора-жолдастарын ілестіріп дүкенге сау етіп кіріп келген Бөкең табалдырықтан аттай бере:

	— Құй! — деді дүкеншіге тап бір малайына әмір еткендей өктем үнмен. Жылмақай дүкенші күндегідей қырлы стақанды лып еткізіп шығарып, шүпілдетіп құя салған жоқ. Бір түрлі сыздана қимылдап, ләпкенің астынан стақанды асықпай алып, қолындағы орамалмен сүртіп, тырс еткізіп қойды да, ортан беліне шейін ғана құйды.

	Оның бұл қылығына онша мән бере қоймаған Бөкең айшайға қаратпай көзді жұмып қағып салды да:

	— Уф! — деді су астынан шыққандай дүр сілкініп. — Құй тағы да мыналарға...

	Жылмақай дүкенші жымиып тұрып, басын шайқады.

	— Теңгесін төлейсіз, тақсыр!

	— Ә-әй, сен де!..

	Бірақ Бөкеңнің қолы бұл жолы күпәйкесінің ішкі қалтасынан да, омырау қалтасынан да, жан қалтасынан да, кенеп шалбарының терең қалтасынан да түк таба алмай, бос шықты.

	Ау, мұнысы несі?!.. Шыны ма?! Шынымен-ақ таусылып қалғаны ма?..

	Бөкеңнің жанарындағы тентек ұшқын бірте-бірте әлсіреп сөне бастады. Шалқақ кеудесі иіліп, бір түрлі бүгежектеп қалды.

	— Құ-құй! — деді дүкеншіге жасқана қарап, тілі күрмеліп. — Қа-қарызға!.. Бірақ қарызға ішіп, құлазыған қу көңілді жұбата алмайды екенсің. Кешегідей емес. Алдыңғыкүнгідей емес. Бәрі де селқос, бірінен-бірі сұрап ішіп тұрғандай көңілсіз. Бір-екі айналдыра құйған соң-ақ, Бөкеңді күн сайын кеу-кеулеп жүрген топ біртіндеп ыдырай бастады.

	Өзі де дүкенде ұзақ тұра алмады. Салы суға кетіп, сыртқа шықты. Сауық-сайран да бітті осымен...

	Ақ қалпағы мен басына жез ораған жаман қамшысын жылмақай дүкеншінің ботакөз әдемі келіншегі күлімсіреп жүріп әкеліп берді. Үш күннен бері шөпке де, суға да жарымаған шабдар торының көзінен су ағып, қабырғалары ырсиып өлуге шақ қалыпты. Оны көріп аяп кетті. Бірақ өзінің де оңып тұрғаны шамалы еді...

	Қызайдан ұзай бере көңілі құлазып, қызығы мен шыжығы мол көңілді тіршіліктен тағы да алыстап, жапан түзді жайлаған жалғыздықтың құшағына еніп бара жатқандай сезінді. Иә, бәрінен де шеттеп келеді. Алыстап барады. Бір үлкен кемеде улап-шулап, көңілді бара жатқан көп жолаушылар кенеттен мұны жағаға итеріп тастап, жалғыз өзін қалдырып кетіп қалған секілді.

	Е-еһ, дүние-а?...

	Бозайдың бөктеріне алғашқы қар түсіп, күн қатты суып кетті. Таңсәріде дірдектеп тоңып жүріп маядан бір шана шөп суырып әкеледі. Одан соң құрғақ шөптің иісін сезіп, тып-тыныш жатқан даланы азан-қазан үнге толтыра маңыраған малдың у-шуымен араласа жүріп, ағаш науаларға жаймалап салады. Күн көзі жылтырап, жер бетіне жылы шуақ тарай бастаған шақта суатқа айдап, сосын бір мезгіл беткейбеткейдің қара отына қарай өргізіп қайтады. Әйтсе де бүкіл күнұзаққа таусылмайтын ұзақ сонар тіршіліктің бір парасы ғана. Ал, енді ешқашан еленбейтін, бірақ еңсеңді езіп, иініңе су кетіретін салпы етек салдақы шаруаның ұшы-қиыры көрінсейші.

	Кей-кейде тіпті өзіңнен-өзің жеріп, сұп-суық тұмсығымен түрткілеп-түрткілеп әзиз жаныңды әбден ығыр еткен ит тіршілікті басынан бір теуіп, бетің ауған жаққа қарай лағып кеткің келеді. Ондайда өз табаның тиіп тұрған жерден басқа көз жетер маңайдың бәрі жымың-жымың күліп, сенен бір жұмбақ сырды жасырып, сылқым дүние сылқ-сылқ күліп тұрғандай көрінетінін қайтерсің. Кеудеңдегі сары ала қаз-сағыныш тағы да қиқулайды. Қанатымен жер сабалап, омырауын мұзға соғып, қоңыр күзде құстардың легіне ілесе алмай жалғыз қалғанына налып, жанталаса қансырап өліп бара жатқандай.

	Дүние жарықтық төрт бұрышында да той-думан, сауықсайран, ойын-күлкі өтіп жатқандай көрінеді Бөкеңе. Бәрі де бақытты. Бәрі де мәз-мейрам. Тек тобан аяғыіна зіл қара тіршіліктің тұсауы түсіп, қара басып ұзай алмай, қар жамылған сұп-суық адырда омалып қалған өзі ғана.

	Көз түгіл, көңіл жетпес алыс елдерді айтпай-ақ қойсын, анау тұрған Қызайдың өзінде де қар жауып, қыс түспегендей елестейді. Ол жақта әліге дейін со баяғы жаздағы жадыраған тіршілік жалғасып жатқандай. Көңіл жықпас қауым, дос-жаран, жора-жолдас дегендей...

	Соларды ойлағанда бар ғой, жаздағы бір сауық-сайраны есіне оралады. Сол баяғы, көк шалғынның арасынан түйіншекке түйілген ақша тауып алғандағысы ше...

	Әй, бір шалкыды-ау сонда, әй, бір тасыды-ау сонда!

	Бірақ қазір соның бәрі де сағынышқа толы ескі суреттер сияқты, санасында бұлдырап елесі ғана қалыпты.

	Ал сонда Қызайдан сүмірейіп қайтып келе жатқан жолда кәдімгідей-ақ ренжіп еді. Өзін-өзі айызы қанғанша сыбап, жерден алып, жерге салып еді...

	Бұл кеткенде беткейде қалған қойлар быт-шыт болып бөлініп, бет-бетіне босып кетіпті. Біразы күндегі ізімен қораға қайтады, енді бір тобы тау ішінде қалады, тағы біразы мүлде басқа жаққа лағып, Айғырұшқын шыңын бетке алады. Қайран Қадиша қайрат көрсетіп, емшектегі баласын көтеріп, түн қатып жүріп жинап әкелмесе, тау ішінде қалғандары қасқырға жем болғандай екен.

	Ол — ол ма, тау-тасты жаңғырықтырып таң атқанша кірпік ілмей, Бөрібайды іздегенін айтсаңшы.

	«Бошалап кетті дейтіндей — сиыр емессің!» «Қаңғырып кеткен ғой басы ауған жаққа дейтіндей диуана емессің ғой сорлы!»

	Бұл, әрине, Бөрібай үйге аман-есен келгеннен кейін Қадишаның күйініп отырып айтқандағысы ғой. Күйеуінің не өлі, не тірі екенін біле алмаған соң ол атты ерттеп, бала-шағаны бір құдайдың өзіне тапсырып, іздеп шыққан екен. Жолда Қызай жақтан келе жатқан мәшинеге кездейсоқ ұшырасыпты.

	«Отағасын көрмедіңіздер ме?» деп сұрайды олардан.

	«Көрдік? — дейді олар. — Бөрібайекең бір топ жора-жолдастарымен шалқытып «жуып» жатыр!»

	«Нені, байқұс-ау?!»

	«Е-е, оны біз білмейміз, келген соң өзінен сұраңыз!»

	Сөйтіп, Қадиша түкке түсіне алмай дал болып, ат басын орта жолдан кері бұрады.

	Енді міне, соның бәрі де қазір өткен күндердің еншісінде қалды. Күлкісі де, күйініші де ұмытылды.

	Ойлап қараса, бір түрлі сағынатын да сияқты. Содан бері Бөкең даладан бір жылтырап жатқан зат көрсе, әдейі бұрылып барып қарайтын болған. Бірақ мырза құдайдың мейірімі осыған ғана түсе берсін бе, құр әншейін, дәмелі көңіл де баяғы...

	Қаңтардың алғашқы үш күнінде бет қаратпайтын долы боран соғып, төртінші күнге ұласа бере пышақ кескендей сап тиылып еді. Сай-сала үрінді қарға толып, ақ көрпе жамылған алып адыр теп-тегіс, тып-тыныш бола қалды. Оның осы бір момақан кейпінде емшектегі сәбиін емізіп отырып ұйықтап кетіп, тұншықтырып өлтіріп алатын ананың қатыгездігіндей қорқынышты сес бар сияқты. Егер осынау алып адырдың төсімен, аппақ қардың бетімен зырлай жөнелетін зымыран шанаң болса ғой, деп арман етті ол іштей балалық көңілмен. Сонда анау бұлыңғыр көкжиектен қас пен көздің арасында-ақ асып кетіп, алыс-алыс жерлерді, алуан-алуан елдерді көрер едің. Балалық па деймін...

	Кенет Бозай жақтан бері қарай құлап келе жатқан екі қарайғанды көзі шалды. Кірпік қақпай қадала қарады. Кісі көңілі елегізіп, жалғызсыраған шақта бейсауыт жүрген жолаушыларды көрсе де қуанады. Ал мынау екеуі тұп-тура осылай қарай келе жатыр. Бөрібай жымиып күліп жіберді. Олар біртебірте үлкейіп, айқындала түсті. Көп ұзамай-ақ, әлгі екі қарайған екі аттылы кісіге айналды.

	***

	Қос жолаушы келіп кеткелі бері бұл маңайда ат сабылтып Бөрібайдың қыстауын іздеушілер жиілеп кетті. Бәрі де бірінің аузынан бірі түкіріп қойғандай, сол баяғы ақ түйіншекті сұрай келеді. Бөрібай да қасарысып бір айтқанынан қайтпайды. Ақ түйіншектің айналасында қалған заттарды тәптіштеп тізіл беруін талап етіп отырып алады. Сонда ғана өзі тауып алған ақ түйіншекті, әрине, ішіндегі теңгесімен қоса алдыңызға қоямын дейді.

	Міне, тап осы тұста маналы бері майда қоңыр мақамға салып ұйытып отырган нелер бір шешендеріңіз де, кеудесін соққылаған көсемдеріңіз де, бұған бір өткізіп қойғаны бардай Қызылкөзденіп алған әсерлеріңіз де сүрініп кетеді.

	Оңбай сүрінеді. Оңбай қалатыны сол, біреуі сөзін жұтып міңгірлеп, енді біреуі жанын қоярға жер таппай дiгiрлеп қоя береді.

	«Бозайдың маңынан боз жорғамен желiп өтіп бара жатқанда түсіріп алып едім-м...»

	Бөкең басын шайқайды.

	«Сол жерге ат шалдырған сияқты едік, шөбі жапырылып қалған шығар...»

	Бөкең елең ете түседі де, басын шайқайды. Ауқаттанып ек, иә, сусын ішкенбіз...»

	«Именно, қандай сусын?»

	«Жүдә, есімде жоқ, Бөрібайеке! Ұмытып та қалыппын. Айрансүт-ау, әлде бидай көже ме екен?.. Жо-жоқ, «Сарыағаштың суы!»

	«Таба алмадыңыз!»

	Міне, осы тақылеттес әңгімелер сол жылы бірде қысқа, бірде ұзақ өрбіді қыстауда. Бөкең бәрін де қой сойып, қонақ қылды. Құлақ қойып тыңдады. Сауал қойғысы келсе, сауал қойды. Егер қанағаттанбаса, басын шайқады.

	Сонан соң кейбіреулері түлен түртіп, қырамын, жоямын деп ашуға мініп аттанды. Тағы біреулерінің салы суға кетіп, тоң-торыс күйде өкпелеп кетті. Ал енді біреулері етке сылқия тойып, майлы сорпа ішкендеріне де мәз сияқты. Тіпті, тісін шұқып отырып мүлде басқа әңгімеге қарай лағып кетіп, өздерінің мұнда не үшін, нендей шаруамен келгендерін ұмытып та қалатындар болды.

	Сөйтіп, қашан қар кетіп, көктем туғанша Бөрібайдың қыстауынан қонақ арылмады десе де болғандай. Айына емес, аптасына үш-төрт қонақ атқарады. Қадиша да әбден жүдеп кетті. Бөрібайдың да көзі кіртиіп, ұйқысы қанбай жүрді. Кейде тіпті қонақтардың тоқайласып келіп, бір-бірімен үзеңгі қағыстыра қырғи-қабақ болып түсіп, өзді-өзі итше ырылдасып тарасатынын қайтерсің.

	Осының бәрі де ырғалып-жырғалып қай жақтан келіп, қай жаққа кетіп жатқан мырзалар?..

	Шынымен-ақ, бәрі де жоқ іздеушілер ме? Түйіншек толы ақша жоғалтқандар ма?..

	Егер осының бәрі де өткен жазда Бозайдың маңында түйіншек жоғалтқан болса, онда біздің Бөкең маң далада құртша қаптап жүрген жандарды неге көрмеді, қап-қап қызыл ақшаның астында неге қалмады?..

	«Табылған түйіншек болса біреу еді, ал мынау мырзалар нешеу болып кетті өзі?!»

	Аха-ха-ха!

	Құлаққа ұрған танадай тым-тырыс жатқан алып адырды жаңғырықтыра күлкісі келеді. Тау күркіреп, дүр сілкініп мынау аппақ әлем сырғи жөнелсе, көшкін болса дейді. Сөйтіп, анау маңғазсынған мырзаларды басып қалса дейді. Қар астында құрбақаша тырбаңдап, жанталасқанын көрер ме еді. Сонда қайтер екен олар?! Ақ түйіншекті аппақ қардың астынан да іздер ме екен?!

	Ол Бозай мен Кызай тауларына қарап тұрып, кенет кереметтей жаңалық ашты.

	Бірінсіз бірі ғұмыр кешіп, жер басып тірі жүре алмайтын қос ғашық неге қосыла алмай арманда кетті?! Неге құрбан болды?..

	Өйткені анау арамза мырзалар секілді ақ пен қараны айыра алмайтын алпауыттар ол заманда да болды ғой, ия, болды. Тіпті көп емес пе еді... Кайта-қайта Кызайға құда түсіп келіп жатып алды емес пе. Ақыры, әкесін де көндірді. Сөйтіп, олардың қолына түспейміз деп, түн жамылып қашқан қос ғашықты қуып жетіп, ұстап алып қорлап өлтірді...

	Көктем шыға жан-жақтан шұбырып келіп жататын мырзалар сап тиылды. Өйткені Кызайдың учаскелік милиционері келіп, түйіншек табылған жердегі айғақты заттарды тізімге алып, акті жасап кетті. Бөрібай оны ежіктеп екі қайтара оқып шығып, сүйкектетіп қол қойды. Учаскелік милиционердің құр әншейін қоқырайып жүргені болмаса, ауыл арасының дүмше молдасы сияқты шала сауатты екен. Бір жапырақ актісінде қате дегеніңіз қара шыбындай қаптап жүр.

	«Мың да тоғыз дүз алпыс жетінші жылы Бозай жайлауының озат шопаны Бөрібай Тойчиев бір түйіншек ақша тауып алған. Со жердегі айғақты заттар:

	1. Бір шөлмек арақ. Маркысы — Маскываның айрықшасы.

	2. Газетке оралған екі-үш қызанақ (яки помидор), екі-үш бәдірен (әки қияр). Тауып алған шопан арақты ішкен, қызанақты жеген, ал бәдіренді жеген-жемегені есінде жоқ. Осы айғақты заттардың түсін түстеп, атын атап берген кісіге сол түйіншекті ішіндегі ақшасымен (бір биесін сатып) қайтарып береді. Куәгерлер жоқ.» деп жазыпты.

	Міне, біздің шағын хикаямыз да осымен тәмәмдалады. Егер шын болса, содан кейін оны іздеушілер сиреп қалғанға ұқсайды. Ал іздеп келгендердің өзі айғақты заттарды таба алмай, мысы құрып жүр екен.

	Егер 1967 жылдың жазында бір түйіншек ақша жоғалтқандарыңыз рас болса, біздің ауылға қарай ат басын бұра кетіңіздер, мырзалар.





