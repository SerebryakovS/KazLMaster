	Жанайдар Мусин

	Туған үйдің түтіні





Пролог




	Шағын төбенің кең жайылма екі етегі – күні-түні тыным жоқ тіршілік мекені. Күнгейінде қысы-жазы түтіні сейілмеген қалың қазақ аулы. Бұл ауыл ұрпағының кешегі қоныс тепкен аталары бір кезде терістігінен жер қыртысы мен құм-тасы қопарылып, бұрын-соңды көз көрмеген қос табанды темір жол салынады деп әу баста ойламаған да болар. Енді міне, төбенің түбін солқылдатып, ерісілі-қарсылы ағылып жатқан поезд. Бірақ төбенің дәл үстінде тіршілік жоқ, дөңес басын қалың қорыққа айналған өлілер мекені алып жатыр. Үйме-жүйме, бей-берекет ірге тепкен төрт құлақты бейіттердің арасында көк күмбезділері де бар. Бір қараған адамға сырт ұқсастығы болғанымен әрқайсысы өз ою-өрнегін салыстырып көз тартып, бәсекелесіп тұрғандай.

	Сарыарқаның қысы алғашқы ақ жапалақ қары жер бетін жасырмай жатып-ақ жаздай жағасы жайлау, етегі жел болып жүргендердің тісін сақылдатып, бір тарының қауызына тығып, бүріп әкетті. Бүрсең қаққандарға пеш салып, мұржасын түзеп, үйлерін бүтіндесіп мәпақа тауып жүрген кең құрсақты қара бұжырға аш қояндай қарны қабысқан Нұртілек қосылды. Ұстазының бір қарағанда икемге келмейтін сияқты добал қолынан қиюын таппайтын бір жаңқа, кетігіне келмейтін бір кіршштің сынығы қалмайды. Жездінің бойы «Бұжыр шеберді» қолқалап сәлем айтып, сағынған қонағындай шақыртып жатады екен. Шеберлігінде мін жоқ адамның бір айыбы – ара-тұра «аруағы» ұстайтындығы. Ондайда суық ұрғандай сақылдап, апта бойы селкілдеп жатып алады да қолапардай қызыл мұрны көгеріп, көзінің алды қатпарланып, қалта болып түсін кетеді...

	Ауыл ішінің апшысын қуырып бір уыс қып бүріп ұстаған есер қыс аяғы жыл аралап ұстайтын созылмалы ауруына шалдықпай, қысқа жіптей шолтаң етіп өте шығып, еңсені бір көтеріп тастаған. Бейіт-төбенің жұқа қарының шеті сөгілісімен-ақ қызыл мұрын бұжыр екеуінің тұрмысы бірсыдырғы түзеліп қалды. Іргесі дөңгелек, үсті көк күмбезді мазар орнаттырғысы келген бес-алты шал ақшаны ширектеп алдын-ала төлеп, кезекке тұрып қойды. Одан беріде өткен күнде есеп жоқ.

	Шаңқай түске жетпей-ақ шақырайып тұрып алып, діңкені құртқан күнмен ұрсысып жатқан шәкіртіне бұжыр үнсіз ғана қыңырайып қыр көрсетіп, бірақ шаруасын өз бетімен тындыра берген. Сары баланың (ол Нұртілекті осылай атайтын) қымс етсе, бұл көрмеген қайдағы бір Еркебұлағының суын, Көкшесінің нуын мақтай жөнелетінін, күн көріс тапқан осы жерін тұлдыры жоқ тақыр дала деп кемсітіп сөйлейтіні қызық көрінеді. «Әй, сары бала, қай жерде тамағың тоқ, көйлегің көк – сол жерде адам үшін қызық көп» деп бұжыр қытығына тигенде ол ызадан жарылып кете жаздайтын. «Үп-үлкен басыңызбен ұялмай қалай айтасыз? Кіндік қаныңыз қайда тамғанын да білмейтін не қылған адамсыз!» – деп жерге бір түкіретін.

	Бүгін таң атпай шақырайып, көз қарып, табаға түскен іш майдай шыжғырып тұрған күн астындағы ауыр еңбек шымбайына батып, таңдайы кепкен бұжыр да лыпасы жоқ Бейіттөбені анайы сөздерімен тілгілеп, ызалана сыбап жүр. Арасында «Әй, сенің Еркебұлағыңның суы шынында мейіріңді қандыратын ғажап су шығар-ау, бір жұтып көрер ме еді», – деп сар даланың аңызағына шыдамай тілім-тілім болып кеткен қалың еріндерін жалайды.

	– Сары бала, тұршы әй, шалжимай,— деді бір кезде мазардың белуарынан төңкеріле қарап, – Светофор жабық. Анау поезд тоқтайын деп келеді. Қарсы поезд бар сияқты. Оны өткізіп жібергенше сен де үлгересің. Жүгірші тезірек, вагон-ресторанынан салқын сыра табар ма екенсің.

	Өзінің де таңдайы құрғап, тілі ісіп, аузы кермек татып жатқан-ды. Салқын сыра деген соң жұтқыншағы бүлкілдеп, тұрмасына қоймады. Бұл дедектеп жеткенше тоқтап үлгерген составтың орта шеніндегі вагон-ресторанға қойып кетіп, төрт шыныны қыл мойнынан қысып ұстап шықты.

	Бес-алты адам тамбурдан түсіп, самбырлай сөйлесіп тұр екен. Жандарынан өте берем дегенше болмай, құлағы елең етіп, ілгері басқан аяғын тартып ала қойды. Осы тұста қалт тұра қалуға мәжбүр еткен күш мына бір сөз еді: «Япыр-ай, біздің Көкшетау жақта бейіттің төбесін мұншалықты мәнерлеп өріп, күмбездеп шығаруды кәсіп еткен шеберлер жоқ-ау».

	Өн бойында от-жалын лап етті. Тәрік тіршілігіне назаланып, онсыз да орта түсіп жүрген көңілінде көп жылғы қордадан басқа отқа төтеп берерліктей ештеме жоқ екен. Бейтаныс қарттың аузынан кездейсоқ естіген «Көкшетау» деген жалғыз сөз сол қордаға шырпы болып тиді де бойын жалын шарпып, өзегін өрт шалып жүре берді. Жүрегі ноқташыға бой бермеген тентек құлындай тулай жөнелді. Екі қолынан әл кеткендей, төрт бөтелкесін түсіріп ала жаздап әзер ұстап қалды. Кенезесі кеуіп келіп еді. Оны да ұмытып, шыныларға ызғармен қарады. Ішіндегі нан күйігінің қырындысына езіп құйғандай қоңырқы судың күйік дәмі жиіркендіргендей тыжырынып тұр.

	«Менің шөл басарым осы күйік татыған кермек су емес, басқа еді-ау,— дейді көкірек тілі өз-өзінен сайрап. – Еркебұлақтың көздің жасындай мөп-мөлдір әрі мұздай бал суын татпағанына аттай алты жыл болыпты. Бозғылтым шаң жиектеген кеберсі еріндерін жалап, сағынған бұлағының тұнығынан сусындағандай бірер жұтынып қойды. Өндіршегіндегі асықтай түйіншегі сынаптай сырғанап, қылқ-қылқ етіп барып тоқтады.— Жидектінің жидегі, Сырғанақтың бүлдіргені мен шиесі, Былқылдақтың қарақаты қандай! Тіліңе салсаң, үйіріп, таңдайықа бассаң мейірің қанатын олардан дәмді, олардан шырынды жеміс қайда бар. Жан анашымның берекелі қолынан өткен әр жеміс тосап болып тұнып, бүйрек болып бұлтиып, қақ болып құйылып, Нұрашжанның жесе аузында, жемесе дастарқанында тегін үйіліп жататынын көрмеген адам сене ме қазір?»

	Сол бір бақытты күндердің бүгінде ойда бар, қолда жоқ екені енді есіне түскендей Нұртілек мүдіріп, қалған жерінде тұра берудің ерсілігін сезіп, топқа жақындады.

	— Ата,— деді бірде ыстық, бірде суық ішкендіктен қарлыға шығатын даусын жібітіңкірей сөйлеуге тырысып,— Көкшетауға бара жатырсыздар ма?

	— Иә, қарағым.— Кісіге жылы өңмен қарайтын қария екен. Жөн сұраған балаға еңсеріле бұрылды да:

	— Е-е, сенбісің, балам, өзіңмен тілдескім келіп-ақ тұрған едім. Мен сені кәрі көзіммен анадайдан көрдім ғой. Бітуге таяп қалған анау әдемі мазардың іргесінен шықтың. Қолың алтын, шеберсің-ау, сірә?

	— Нағыз шебердің өзі болмасам да соның көмекшісімін, ата.

	— Апырай-ай, ә,— деп қария тамағын қырнады.— Көкше жаққа келіңдерші. Біреудің жалғызы, біреудің ардақтысы дегендейін, дұрыс там орнаттыра алмай жүргендер көп-ақ. Біздің жақта бейіт-там орнатуды арнайы кәсіпке айналдыру салтқа ене қоймаған, ұят саналады. Үме жасап, көптеп-көмектеп, екі-үш сағатта-ақ, төрт-бес жылдан соң, бұрыш- бұрышынан опырылып құлап қалатын тас үйіндісін көтере салады. Бұл іске ықтияттылың осы Жезді мен оңтүстік жақта екен. Сендердің мына өнерлеріңді біздің ауылдағылар көрсе, ақшаның астында қалдырар еді.

	— Ата, сөл Көкшетауға жүрек жетектеп, ой желкелегенмен, ұят көнбегелі, аяқ кейіндегелі көп болды.

	Шебердің икемделетін түрі бар-ау деген оймен қуанып қалған қария аттанып кетпей тұрып уағдаласып қалайын деген оймен жігіттің сөзін өрбітпей үзіп жіберді.

	— Түу-у, осы поезға тұяқ лектірсеңдер болды,— деді Нұртілекке бір табан жақындай түсіп.— Өкпесі өшпейтін от-арба емес пе, тәйірі, бір жарым тәулікке жеткізбей-ақ алып келеді, тағы да айтайын, біздің жақта жұмысың да жеңіл, табысың да мол болады. Мұндағыдай сар даланың балшығына малтығып кіршш құймайсыңдар. Көкше тауларының қашап қойғандай әр тасы, «мені ал, мені ал» деп текше-текше болып дайын жатқан жоқ па? Адал еңбекпен табыс тапқанның несі айып?!

	Қарттың сөзі кілт үзілді. «Аңырады ғой жануар, жүріп кететін шығармыз, үзеңгіміз қайда?» — деп күліп келіп вагонның темір сатысына аяғын салды. Өңінен ізгілік танылатын аң сақалды қарттың ту сыртынан қарап қалған Нұртілектің көзіне жылжи берген вагон қабырғасынан «Жезқазған-Петропавл» деген жазу оттай басылды.

	Кең далада дауыс бәйгесіне түскендей аянбай арқыраған қара паровоздың үстінен шуда- шуда қара қошқыл түтін көрінді. Маңдай алдынан, Көкше жақтан есен самал даланың қара арғымағының қара жібек жалын тарап, желбіретіп бара жатқан сияқты. «Тұлпар жалына жармасып, жаңағы қарт айтқан үзеңгіге аяқ артып мен де неге ілесіп кете бармадым?.. Әттең... Ішімнен қан жылап қалшиып қалып қойған түрім мынау. Алты жыл бойы қайда жүрдім, кім болдым деймін. Не бетіммен барамын?»

	Салынып жатқан тамның жанына құр сүлдерін сүйретіп әрең жетті. Сары өңі оңып, сортаң жердің топырағындай боп-боз еді. Әр кірпігінде бір-бір мөлдір тамшы тұрған. Мәнсіз, шырынсыз қу тіршілікті бірге бөлісіп жүрген қақсал серігіне жақындағысы келмей, төрт шыныны құм топырақтың үстіне сермеп жіберді.

	— Бадалып қалдың ба, ей?— деп жеки берген қара бұжыр аузын жинап үлгермей серігінің оқыс қимылына аңырып қалды. Қанталаған көздері әлденеге қадала түсті де, «ит-ай» деп санын ұрды. Бір бөтелке қыл мойнынан үзіліп, ішіндегісі лық-лық ақтарылып жатыр екен.

	— Немене ей, төркіндеп бара жатқан шешесінен қалып қойған жылауық балаша долырғаның?— Өзі бір шынының қаңылтыр тығынын күрек тісімен жұлып алып, бір түкіріп тастап, қошқыл сыраны екі езуінен ағыза-мағыза сылқылдатып жұта бастады.

	* * *

	...Езіліп ел кезіп, егіліп күн кешіп жүрген жарымжан көңілі осы дүркірегеннен бой бермей, кеуде шеміршегін сықырлатып сындырып бара жатқан соң «нар тәуекел» деп бел буып, Бұжырмен қош айтысқан да, сол бір қария мінген поездың жолын тосқан. Әуелгіде өз өміріне жақсы белгі сыйлай алмаған мынау боз даланың поезд қапталынан дөңгелей зулап қалып жатқанына қарап жаны жайланған. Бірақ алда күтіп тұрған үміт пен күдік қиял жолына ойыстырып, жетегіне байлап алғаннан бері от арбаға өкпелеп, оның жүрісіне айызы қанбай-ақ қойды. Жалғыз үйлі разъездердің де бірде-бірін ренжітпейін дегендей шиқылдап, ысылдап- пысылдап тоқтай беретініне ызалы. Поездардың ең сорлысы осы болғандай қарама-қарсы бағытта келе жатқандарын «құлдық ұрып» өткізіп жібергенше мидай далада табандап тұрып алатыны да Нұртілектің жүйкесіне тиіп келеді.

	Жалпыға арналған жайдақ вагонның бір купесіне жалғыз өзі сыймаған жүдеу жігіт қитыққан көңіліне медеу таба алмағандай сенделіп жүріп-жүріп келіп, есікті қатты сырғытып жауып, сарт еткізді. Бір мезгіл маған қарап жағаңды түземейсің бе дегендей қос қабат қабырғада тығулы тұрған есіктің айнасы жарқ етіп алдынан шыға келді. Жігіт айнадан өз түріне өзі ұзақ қарады, телміре қарады. Әлденеден қорланғандай болып басын, бетін сипалап тұрған күсті қолдарын сылқ еткізіп, төмен түсіріп жіберді де бұрылып кетті.

	Шалқалай тарайтын қалың шашы болатын. Колониядан кеткелі жетіліп өсіп қалып еді.

	«Қырсыққанда қымыран іридінің» кері болды. Тер басып, құм құйылып киіздене берген соң қара бұжырға ұстарамен сыпыртып, маса тайғанап жығылатындай етіп тақырлатып, жалтыратып тастауды әдеттенген. Тіпті соңғы жолғысын кешіре алмай тұр. Таяу уақытта жол жүре қоюға тәуекелім жетеді деп ойлаған жоқ-ты онда. Табиғат аямай-ақ жалбыздай етіп жапсыра салған қал қан құлақтарын қаусырмалап тұратын сол қалың шашы мұның «оқ қағары» болғаны да рас. Сайқымазақтардың қияс кекесіндерінен бір мезгіл құтқарып қалатын қызметі әлі жадында. «Салпаң мен қалқан құлақтан құтыла алмай жүргенде мүйіз сұраймын деп құлақсыз қалған тоқал ешкінің күлкілі кебін кигені кеудесіне инедей қадалды. Онсыз да күн көрініп тұрған «жалбызына» қара қатын тістеуік биеше аузын аямай салғаны анық. Шірік тістерін кірш еткізіп, жұлқи тартып қалғанда құлағының етегі ескі шүберектей жыртылып, «тіфә» дегенде қанды көбік болып ұшқанын өз көзімен көріп, есінен танған. Енді «жырық құлақ» атанбайтын несі қалды? Қошқар тұмсықтылау да болатын. Табиғаттың ол сыйына өкпелеген жоқ-ты. «Ер мұрынды келеді» деген халықтың мәтелі мен өзінің мақтанышы қойнында құндақтаулы жүретін. Енді ойлап тұрса, одан да жұрдай болыпты.

	Мектепаралық бәсекеде жазатайым соққыдан кеңсірігін сындырып, мұрны қисая шорланып біткен бір боксшы кластасына жырқылдап кеп күлетін де еді. Екі ортада «күлме досқа, келер басқа» деген нақылдың тірі мысалы болып шыққанын сезді. Барлай қараса, сол кластасынан да жаман болып, сұрқы қашып, сыны күрт сыныпты. «Қап!» деп екіне аһ ұрып, айналы есікті ұясына қарай ызамен сермеп кеп жіберді.

	Тісі сарғаймаған құлын кезіндегі алдың-дұлдың өмірінің бақытты күндерінің бірінде «Нұрым,— деп еді сүйгеніне,— сен көрікті қызсың ғой, талайлардың көз- құрты боларсың. Егер мен ұзағырақ жүріп қалсам, ителгі шалған торғайдай болып біреудің қапталында кетіп қалмас па екенсің?» Ойыны ма, шыны ма, Нұрғайша айнадай жарқылдап: «Сен де сұлу жігіттердің бірісің ғой, көз қиып тастап кете алармын ба»,— деп балаша мәз-мейрам күлген.

	Енді ит талағандай тыртық түрімен, сыны кеткен сиқымен қалай көрінбек?

	Ол делбе болған жылқыдай сенделіп кетті. Поезға отырғаннан бергі ой делебесі қайта қозды. Көңілсіз вагонның тар сағасынан таптауырынды жол салғысы келгендей бір ізбен коридор бойы ерсілі-қарсылы жүріп алды.

	...Тентекке өрістегі енесін іздеген құлындай ойнақтап, шұрқырап келіп еді, іздегені қасқырға жем болғандай құрдымда қалды. Шөл далаға келгендей, сол даладан медет таппай жайдақ кеткендей көңілі құлазыды. Іздеушісі жоқ тентіренді жетімдей болып, басы кіріптарлыққа түсіп, бес жылын сарытап болып, сарғайып өткізді. Осыдан босар күн болса, қоғалы көлін аңсаған көгала үйректей қаңқылдап туған жерге кідіріссіз ұшармын деп еді, сұр мергеннің оғы тиіп, қанаты сынғандай орта жолда қалып қойды. Бар өмірін өзін әлпештеуге арнаған ана алдындағы келіссіз қылығын кешіре алмады. Әлде ар-намыс бунады ма, әлде қорқыныш биледі ме, қалай болғанда да осы екеуінің ара жігін аша алған жоқ. Әйтеуір бақытсыздығын мойындаған пұшайман қалпын көрсеткісі келмей бүгежектей берді. Бірақ бөгелген жерінде де жан жарасына шипа болатын дару табылған жоқ. Құлдилап бара жатқан қаралы көңіліне медет жасап, демеу беріп, басу айтатын да, іш қызуына ем жасайтын да пенде кездеспеді. «Тіленшіге қайыршы жолығыпты» дегендей, ілбіп мазаршыға еріп еді, онысы да далбасалық екен. Мәйіт көрген сайын, бейіт көтерген сайын көңілі көлеңкеленіп, жаны жұқарып, жілігі майысып, шөгіп бара жатты.

	Кей-кейде ой қанатына мініп сапар шегетін минуттары ғана бір демдік рақат беріп, артынша алай-түлей беймаза күй кештіретін. Сол сапарларында көгілдір- көгілдір таулардан асып, оймақтай-оймақтай көлдерді Көріп, Еркебұлақтай сылқым қыз-бұлақтарды сүйіп, көңілі өскенде Жыландыдан да биіктеп кететін. Бірақ жүдеу көңілі көпке шабуға шыдамай, бір кезде тұсаулы мәстектей текіректеп-текіректеп қазығына қайт айналып келетін.

	* * *

	Нешеме күннен бергі ауыр жұмыс пен қалың ой титығына жеткен жігіт бір мезгіл тыншым берген ұйқыдан да өкініш табатынын сезбеген. Соңында ащы ішектей шұбатылған вагондарын шайқап алғысы келгендей қара паровоз бір «тепсініп» кейін серпіп, іле солқ еткізіп ілгері ырғай жөнелгенде Нұртілек шошып оянды. «Қайда келдім, қайдан кетіп бара жатырмын?» деген сауал денесін, дір еткізіп, купеден атып шыққанда проводникпен бетпе- бет келіп соғылысып қалды.

	— Ой, бала, түспеп пе едің? Сенің қалаңнан өтіп барамыз ғой,— деп шошыта гүж ете түсті әлгі.

	Есі кеткен жас жігіт жан ұшыра ұмтылып, ашалы аяқтарымен екі-ақ аттап босағаға жеткенде проводник темір есікті ашып жіберді. Поезд шапшаңдық алып үлгірмесе де жүрісі пысып қалған екен, секіріп кеткен жігітті допша лақтырғысы келгендей үйіріп-үйіріп жіберді.

	«Сұр қапшығымды лақтыр, аға-а!»—деп ышқына айқайлап, қолын ербеңдете жүгірді. Жылт ете түсіп өтіп кеткен соңғы вагонның жарығы да ғайып болған кезде әлдебір тасқа сүрініп қалпақтай ұшты. Етпеттен жатқан күйі қара май иісі кеңірсіген жерді екі жұдырығымен салып-салып жіберді. «А-ай, ындының кепкен біреу едің, әдейі лақтырмадың-ау. Басқасын қайтейін, анама арнаған кәріс шалы мен Нұрғайша басына орар деген гүлді орамал кетті-ау... А-ай!..»

	Бейне бір аяздан ығынғандай, мойнын ішіне алып, құнысқан күйі сүлесоқ жаяулап, қаланың бір шетінен екінші шетіне дейін қақ жарып өтті. Борша-борша болып Бұқпаның сілеміне шыққанда бұрылып, артына қарады.

	Мамырдың алғашқы таңы алаулап атып келеді. Қала үстінде ақ мұнардан перде тұрыпты. Шуағы мол сәулелі күндерін аңсаған ұлан таныс үйдің тұсын ақ перденің астынан тұспалдап көріп, тітіреніп кетті. «Ақ мұнардың астында жыпырлаған көп үйлердің бірінде таңғы ұйқыда толықсып Нұрғайша да жатқан болар- ау» деп күбірлей түсті де тоқтай қалды. Кезек ой тіліне ауысқан. «Екі бетінің қызыл шырайына таң нұры төгіліп тұр ма екен, ә?.. Әттең дүние-ай. Бұрыла кетудің қисыны төрт бүктеулі гүлді орамалдың бүктесіндерінде бірге кеткендей, табаны тайғақтап өзін-өзі тежей алмады. Гүлді орамалды біреудің қанжығасына өзі байлап бергендей болды. Жақсы ырым емес әрине. Сол орамал сияқты Нұрғайша да беймәлім біреудің меншігінде кетті ме? Көріп келі жоқ, қайдан біледі. Талмаурау шақта біреудің бауырында жатқан әйелін іздеп барып «қыз күнінде менікі еді» деп кімге айтар? «Аңдыған жау алмай қоймайды» дегендей, залымдығы мен сасық қулығы қатар жарысып отыратын Қабидың тұзағына түспесіне кім кепіл? Далбасаламай жөніңе тарт, жігітім».

	Жолдан қиястап кетіп, Бұқпаның ең биігіне шыққанына басқа себеп іздеп тапқысы келгендей әлі де тапжылмай тұр. Мынау қала үстіндегідей бірде сейіліп, бірде үйірілген ақ мұнардай бірдеме көңілінен кетпей елегізіп, аяусыз әуреге салды. Керзі етігінің өкшесіндегі темір тағаны қала ортасынан бір алып магнит тартып тұрғандай, қозғала алмаған қимылсыздықтан денесі ауырлап, өн бойы ұйып қалды. Нұрғайшаның нұрлы көзін бір көре кету үшін қанша болса да тұруға бейілді. Көзі талып жасаурағанша қала үстіне Бұқпадан ұзақ қарады. Сілейіп тұра-тұра ой өзенінің сағасынан бір тармақ бөлініп шыққанын да сезбей қалған. Ақ мұнардан әлдебір кезден көмескі қалған көк түтінге ұқсастық тапқан. Әне, әр тұстан мерекеге әзірленген қала тұрғындарының ескі жапырақтарды жинап, өртеген отының түтіндері созалаңдап барып аспанда бір-бірімен ұласып, шұбалып жатыр. Әр жерден шоқ-шоқ қара қошқыл түтіндер де көрінеді.

	Ескі қоқыс аралас сусіңділеу жапырақ осылай бықсиды. 'Гүтін деп қу ағаштың түтінін айтсайшы. Көгілдір, тап-таза.

	Жым-жырт қаладан шыққалы, тау үстіне көтерілгелі естіртіп сөйлегені осы. Өз даусы өзін елеңдетті. Жүрегі сыздап қоя берді. Туған үйінің аузы мүжілген мұржасынан қоспасы жоқ бірыңғай көк түтін көлбей ұшып, кейде тік шаншылып, аспанға көтеріліп бара жатқанда бұл да иегін көтеріп көк жүзіне қарайтын. Сонда өз үйінің түтіні баттасқан бұлттай қара қоңырланбай, көксейіл болып көтерілетін де сеңгір көктен өз түсін тауып, қауыша қалғанда ізім-ғайым жоқ болатын. Бұл да қайран шешесінің ақ ниетті тазалығынан- ау, шіркін. Ылғиына балтаның сыртымен шекісең сыңғырап тұратын, қурап қалған қу қайыңдарды ғана кесіп әкеліп жағатын еді пешке.

	— Жас қайыңды кескенде шып-шып шығып, араның сыртын, балтаның жүзін шылайтын шырыннан адамның көз жасын көргендей тітіркенемін. Жас ағащ та жас тән емес пе? Жас балғынды бауыздайтын безбүйрек, қалың тері, қара қайыс адамдардың бетіне қарағым келмейді. Сірә, оларда аяушылық сезім жоқ болар,— деп отырар еді анасы...

	Сары ауруға ұшыраған адамдай сарытап болған жүзіне анасының баяғыда айтқан бір сөзін есіне алғаннан-ақ қан жүгіріп, екі беті албырай қалды. Өз үйінің бір кірпіші мүжіліп түскен мұржасынан шыққан көк түтін танауына келгендей ол мұрнын бір тартып, бетін оңтүстік батысқа қарай бұрды. Қарындаштай сида бойын өсіре түскісі келгендей, көн шоқайға айналған етігінің қолапайсыз тұмсығын қыртыстырып, аяғының ұшына көтерілді. Бұқпадан тұрып Зеренді тауларына қарап, ұзын мойнын қылқита созды.

	Шыр басына дейін жасыл қарағайлы ағаш нулары оқалаған сол таулардың бір кезеңінде мұның естен кетпес Еркебұлағы бар. Бала мінезді Бұлақ ылғи күліп, сыңғырлап жатады. Бұл да күлетін. Бәлкім, сәби күнінен жақсы көрген сол Бұлақтан дарыған болар ол күлкісі. Сол

	Бұлақтың өзенге айналар құлама жарының өкпе тұсында қос өркешті түйедей шөгіп, екі алып тас жатыр. «Шіркін-ай, сол екі тас осы Бұқпаның төбесінде болар ма еді қазір» деп тұр ойы. Бір ырғып, сол түйетасқа мінсе, бір ұмтылып оның бір өркешіне шықса, бәлкім жасыл орман құшағындағы жалғыз үйі осы жерден-ақ көрінер ме еді, қайтер еді?

	Жүрегін тербей жөнелген құштарлық қызуынан өн бойы ысынып кетті. Ол жалғыз аяқ сүрлеумен төмен түсті де тарпылдап үлкен жолға қарай жүгіре жөнелді. Емпеңдеп ойға түсіп, одан өкпесі өшіп қайқы қырға беткейлегенде ту сыртынан салдырлап келе жатқан машина гуілін естіп, тұра қалып қолын кетерді. Доңғалағынан шашыраған құм ұшып, жәшігіне тиіп, сырт-сырт етіп өте шығып барып тоқтады кішкентай полуторка. Кабинада отырған екеу қан сорпаға түсіп ентігіп келген ұзын сираққа қосарлана тіл қатты:

	— Жол болсын, бала?

	— Әлей болсын. Еркебұлақ, Түйетас кордондарының біреуіне жетсем болды.

	— Е, онда жолың болмады, жігітім. Біздің нысаналы жеріміз — Қошқарбай.

	— Е-е, Қошқарбай тауынан бір ырғысам, Еркебұлаққа тұяғым лекпей ме? — деп қуанып кеткен жаяу ескі машинаның ақ жем болған жәшігінің ернеуінен ұзын қолдарымен ұстай алды да тау текеше бір-ақ қарғыды...





ӘЗТАЙДЫҢ ӘҢГІМЕСІ




	І

	Желке тұсы жасыл құрақ, көк қамыспен көмкерілген Қопа — мөлдірімді аңсаған, толқынымды көксеген, сыбдырымды сағынған жанға қадірсіз кезіге кетпейін дегендей Бұқпа тауының табанында дөп-дөңгелек шар айнадай ғана болып бой тасалап, бұғып жатыр.

	Үлкен қаланың «базар жатақтары» аталатын ежелгі тұрғындарының саманнан салынған тоқал баспаналарының бір шеті осы көлдің құмдауыт жағалауына жетіп жығылады. Әкеміздің шыр етіп дүниеге келіп, жөргекке оранған жері осы тоқал үйлердің біреуі болса керек. Жаз туса-ақ жексенбі сайын бізді осылай қарай сүйрейді. Сүйрейді емес-ау, біз өзіміз-ақ олай қарай құрақ ұшып тұрамыз. Табаныңды құм тескен, құлағыңды күн күйдірген қапырық қала іші қалай, Қопаның лайсыз, қоңыр салқын мөлдірінде ойнаған ақ шабақтай шорши секіріп, шомылған қалай? Уайымсыз ойын баласы үшін бұдан рақат не бар. Қопа десе қанат біткендей желігіп, танауымыз делдиіп, ұша жөнелуге шақ тұруымыз да содан. Осы бір көлі үшін ғана дүниеде менің Көкшетауымнан қымбат, одан әсем, одан көркем қала жоқ сияқты. Оның қарағайдан қиып салған үйлері де, қызыл кірпіш мектептері де, тастан қалаған сұрғылт дүкендері де, пейілі осы көлдің айдынындай ақжарқын адамдары да ыстық.

	Үйлерінің көбі ағаштан салынғандықтан ба, көшелерінде де терек пен тал жомарт өскендіктен бе, әйтеуір «ағаш қала» атанып кеткен көне Көкшетаудың көктемін әсіресе асыға күтем. Қыстай сырты ақ аязданып тұратын терек алдымен көк жамылса, іле-шала ақбалтыр қайыңдар бүршік жарып, жапырақ жаяды, сирень талдары көкшіл гүлдерін жайқалтып, жұпар исін аңқытады.

	Сарғая сағынған осы көктем Қопа кәусарына шомылар сәтке ұласа келіп, жазғы каникул қызығы құмардан шығармай, есімізді алып жүрген күндердің бірінде әкем біз күтпеген бір әңгімені бастады:

	—Ал, балалар, жолға жиналыңдар,— дегені ғой жұмыстан келе сала.— Ертең ертелетіп жүріп кетеміз.

	— Қайда? Қай жаққа? Біз кетсек, Қопаның көліне кім түседі? Ақ шортанына кім қармақ салады? Кел шаянын кім ұстайды? Жо-жоқ, атама, әке. Бара алмаймыз. Қалайша, қалайша?!

	Ертай екеуміздің шарасынан шыға жаздаған көзімізден, аттай тулаған кішкентай жүрегіміздің дүрсілінен сансыз сауалды ұққандай әкем менің басымнан сипады. Сирек күлетін жүзі жылып, езу тартты.

	—Қазақшылық жөн-жосықты білмейтін қаланың тік бақай, сіңір тірсектері болып барасыңдар. Ауыл маңына апарамын. Зарықтырып жеткен жеңістен кейін ауыл-аймақ желпініп, той-думанды көбейтіпті. Оның үстіне шұбар іші. Ой, несін айтасың, орманды жерде балаға табылар қызық көп қой, шіркін. Маған еліктеп, Атеке дегенмен орманшы Айтан ағаларыңды да ұмытып барасыңдар. Ол кісіні соғыстан оралғалы да бір-ақ рет көрдіңдер. Туыстан суынып, жат бауырланып кетуге болмайды. Биыл жазғы каникулдарыңды сонда, Атакеңнің жанында өткізесіңдер...— деді әкем сөзін нығарлаңқырап.

	Екі көзім төрт болып, қарай-қарай кетіп барамын. Бүгінгідей қаптаған автобус, зырылдаған кеп машина жоқ о күнде. Асханаға азық-түлік таситыи кәрі күрең қалдайлы ырдуанға буыншақ-түйіншектерін қоса жайғасып алған бір үйлі жанды ауырсынғандай керенау желіп, ауыр аяңдайды. Жүрісі мандымаса да қаладан қашықтатып әкетіп барады. Бір қыр асқан соң Қопа ғайып болды. Екі қыр асқан соң Бұқпа да бұқпантайлап аласара берді. Әрі-беріден соң буалдыр тартып, бара-бара көрінбей кетті. Жүрегім төмен тартып суырып бара жатқан сияқты.

	—Қош, Көкшетауым, қайран Қопам...

	Үлкен тас жолдан бұрылғалы да бір талай уақыт еткен, бірақ жолдың таусылар шет-шегі жоқ сияқты. «Әле-ләйім бітсе, лә-лә-ләйім бар» деп шайтанның арқасынан түспей отырып алған Алдар Көсе секілді, бір тоғай келесі тоғайға, бір алаң келесі алаңқайға ұласып, соларды қуа ирелеңдеген қара жол да түйінделер емес, біздің де арбадан түсер түріміз жоқ. Бір шеті мана басталған орман қойнауын бойлаған сайын кешкі қараңғылық қоюланып, көз байланып, үрей туғызады. Қара орман ымырт бояуымен тіпті зорайып, ертегінің жалмап жіберетін жалмауыз айдаһары тәрізді тым сұсты көрінеді. Әлдебір тұстан ызыңдаған дыбыс құлаққа шалынғандай. Орманды гуілдетіп тұрған жел ме екен? Әлде... Қалаға зоопарк келгенде тор көз вагонетка ішінде ерсілі-қарсылы теңселген сұр қасқыр бір мезет отыра қап дәл осылай ұлып еді. Арбаның қалдайына арқасын тіреп отырған Ертай денесі тітіркенгендей болып, маған тығыла түседі. Оның дірілі ме, әлде өз денемді де үрей билеп бара ма, иә кешкі дымқыл лептен бе — әйтеуір, арқам мұздап, өне бойым дір-дір ете қалады.

	Кенет үңірейген қара орманның арасынан екі от жылт еткендей болды. Біз ілгері жүрген сайын отты кездер де бері жылжитын сияқты. Оқыған бір ертегім есіме сап ете түсті. Түн қараңғылығында адам жегіш қасқырдың екі көзі отша жалтырап кетеді. Адам сол оттың арбауына түсіп, қалбалақтап қалған кезде қорқау келіп бас салады дегені бар-тұғын. Төбе құйқам шымырлап қоя берді. Екі көзімді тас жұма қойдым...

	Қалғып кетіппін, «ал түсіңдер» деген әмірлі дауыстан шошып ояндым. Сирағыңнан ала түсуге әзірленгендей екі төбет арсылдап тұр. Шатыры ғана ағараңдаған жалғыз үйдің алдына келіп тіреліппіз. Жолға қараған қабырғасынан кішкентайлау екі терезе жылтырайды.

	— Қарақтарым, келдіңдер ме?— деп біреу маңдайымнан иіскеп жатыр.

	Жол соққан дене дал-дал. Ұйқы ұялаған көз тезірек төсекке жатсақ екен дегендей қайта- қайта кірпік айқастырып, маужыратып барады.

	— Мына Атекемнің айтқанын екі етпеңдер, өз беттеріңмен лағып шығып кетпеңдер — орман ішінде адасып қаласыңдар. Тілазар болып, мамаларыңды да қамықтырмаңдар. Ол да тынығуы керек...

	Папам әкелік ақылын армансыз айтып, қай ізбен кіріп, қай ізбен шығатынымызды тәптіштеп тізіп жатыр. Өзі таңертең ерте қайтатын секілді. Айтқандары бір құлағымнан кіріп, бір құлағымнан шығады. Өз уайымым өзімде.

	— Қайран Қопа, қашан барып сенің айдыныңда шомыламын?..

	Таңертең ояна келсем, үйдің іші жап-жарық. Айқара ашылып қалған жармалы терезеден көзім түсіп кетті. Жап-жасыл орман-бақтың ортасында, гүлзар нуға малынған бір үйде жатқаныма таң қалдым. Жүгіріп тысқа шықсам, керемет көрініс көз сүріндіреді, неше түрлі хош иіс мұрын жарады. Ертайдың есі кеткендей есеңгіреп тұр. Қол созым жердегі шырғалағаң ақ қайыңның төгілме көк жапырақтарының арасынан Бұлбұл сайрап, құлаққа жағымды үнді түрлендіріп құйқылжытады-ай келіп.

	Тамсандырған әдемі әуезге жақыннан құлақ тосқан қандай ғанибет. Бұлбұл құсы сайраған әлгі ақ қайыңға қарай аяғымыздың ұшымен басып келеміз. Түнде жат санап алдымыздан айбарланып шыққан тайыншадай-тайыншадай екі төбетті көрмей қалыппыз. Жүрегіміз су етіп, тоқтай қалып едік, ол екеуі «өзіміздің адамдар екенсіңдер ғой, қымсынбай жүре беріңдер» деген сияқты, көздерін еріне ашып бірер қарады да, теңкиген қалпы қыңқ етпей бұйығы жата берді. Екі қызыл көздіден меймандостықпен өткен екеуміз ілгері қарай ентелей бердік. Әудем жерден тағы бір сарын келеді. Сыбдырлайтын сияқты, сыңғырлап күлетін секілді. Ілгері аттаған сайын орман арасындағы алаң бедері өзгеріп, қызылды- жасылды, ақ-сарылы сансыз гүлмен нұрланып барады. Енді бір жерде топтала ұшқан қара торғайлар сайрай жөнелді. Бұлардың үні маған бұлбұлдың әнімен қосылып, айналаны тамылжытып, тамсантып, бұрын біз естімеген күйді елтіте шертеді. Күміс қоңыраудай сыңғырлаған жаңағы үн де әсем үйлесіп естіледі. Керемет симфония.

	—Е-естимісің, Әзтай. Мынау ағып жатқан бұлақтың сылдыры сияқты,— дейді Ертай менен гөрі ересектігін аңғартып.

	Жүгіре жөнелдік. Әне-міне дегенше көкөрім қалың өндір-тал жиектеген шағын өзеннің жиегінен келіп шықтық. Ал, ендеше міне, шомылатын су керек болса... өзенді жағалап, самбырлап келеміз. Иірім-иірім, үй орнындай-үй орнындай болып ара-арасы жіңішкере қылталанған тұнық сулар кел, сүңгіші, деп құшағын ашып жатқан сияқты.

	—Қой, таңертеңгілікте суық болар, білмейтін жердің ой-шұқыры көп. Түпсіз терең болып жүрмесін,— деп Ертай үлкендігіне салып, суға тап-тап берген маған тоқтау айтып, тоқыратып тастайды.

	Өзеннің арғы беті қалың құрақ. Таңғы самалға ол да үн қосып сыбырлай сыңсиды. Бергі қабақты қуалай кедір-бұдырлы бұйрат, кертпеш, кеспелтек, тайпақ тастар шашылып жатыр. Арасында шөккен түйедей үлкен бір-екеуі оқшауланып көзге түседі. Осының бәрі керемет қазынаны жасырып, үстінен тастай-тастай салған ертегінің сиқырлы тастары сияқты. Жүгіріп келіп, сандық тастың астына үңілдік. Мөп-мөлдір кіршіксіз аппақ су астынан қайнап шығып, бүлкілдеп ілгері ағып кетіп жатыр. Осылайша бірнешеуі жарыса келіп, бір арнада тоғысып, жұмыр тастарды жанай жорғалағанда бала күлкісі тәрізді сыңғырлап кетеді екен. Жаңағы ойдым-ойдым айдындар бетінде құстар сайрайды...

	* * *

	—Орман арасы, ондағы шағын алаңдар, бұлақ бойы қандай тамаша, жүріңізші, аралайықшы,— деп Ертай екеуміз шешемізді жетелеп алып шықтық. Сол күні Еркебұлақ бойын армансыз араладық. Тіпті алысқа шырқап кеткенімізді кейін барып сездік. Бір кезде өңкей балғын ақ қайыңдар көмкерген, айналасы ат шаптырым бір алаңның үстінен келіп шықтық. Дәл төбемізден бұлтсыз көк аспан күмбезденіп мөлдіреп тұр. Аяқ астымызда киіздей ұйысқан көк балауса шөп мамықтай былпылдап, табанықа майда тиеді. Қуанғанымнан жасыл шалғынды құшақтай етпетімнен жата кеттім. Бір керемет жұпар мұрнымды қытықтап барады. Қандай гүл екен деп жан-жағыма қарадым. Сабағынан төмен иіліп балбырап тұрған әлдене қып-қызыл боп көзіме оттай басылды. Үзіп алып аузыма салдым. Таңдайға басуға келмей, балмұздақтай ери жөнелді. Тамсандыра тіл үйіреді.

	—Алақай, жидек! — деуге ғана шамам келді. Тізерлей отыра қалып, қан қызыл жидекті сабағынан үзе-мүзе қомағайлана толғап жатырмын. Тіпті екі қолым бір аузыма жұқ болар емес. Осы қалпым қос таяқшамен екі қолы зып-зып етіп, күріш қарбытқан қытайлықтардан бір аусайшы. Ертай мен мамам да бармақтай-бармақтай жидектерді шөбінен арши теріп, мейірлене асап жатыр.

	Қанша асасам да менің мейірім қанар емес. Біресе етпетімнен жата қалып, біресе жүрелей кетіп жұламын жидекті. Бал жидектің қызығына түскенім сонша, етпетімнен жатқан күйі анадай жерде баданадай болып балбырап тұрған біреуін үзіп алам деп жылжи бергенімде бір имиген көлеңке тап алдымнан көлбеңдей берді. Басымды жерден жұлып алдым. Төбемнен төне қарап, бір бейтаныс мосқалдау әйел тұр. Қан жалаған иттің аузындай болған бет-аузыма жиіркене, тыжырына қарайтын секілді. «Сасқан үйрек артымен жүзеді» дегендей, екі алақаныммен екі езуімді баса қойыппын.

	—Әй бала, бет-мұрныңды қоя тұр да анау құйрығықа қара, о да қып-қызыл ала!

	Әлгі әйелдің қолынан ұстап тұрған жасы өзіммен шамаластау секпіл бет сары бала ыржың етпесі бар ма! Секпіл беттің шіңк етуі мұң екен, бір ұя ара ду ете түскендей, қиқылдаған-шиқылдаған күлкі көміп кетті. Бұл не сұмдық деп бажырая қарасам, әлгі бейтаныс әйелдің айналасы өңкей бір сары үрпек балапандай толып кеткен бала. Жаңағы мені мазақ қылған секпіл беттен басқасының бәрі қыз. Секпіл беттің де түрі оңып тұрған жоқ. Мойны ырғайдай, екі сирағы тырнаның мойнындай жіп-жіңішке, башайлары тілім-тілім. Ғұмыры қайшы тимегендей ұйысып қалған сап-сары шашы бар. Қазандай басын қылдырықтай мойны қалай көтеріп тұрғанын білмеймін. Ал түйе жапырағындай қалқиған екі құлағынан күн көрінеді. Осы кезде Ертай мен шешем де жақындап келді. Оларды арқаланған мен қоқилана қалдым.

	—Ей, ши бұт. Сен де кісіге күлемісің-ей, одан да ана қалқан құлақтарыңды жиып ал,— деп секпіл бетке жұдырығымды түйіп ұмтыла бердім.

	Бейтаныс әйел баласының алдын кес-кестеп тұра қалды. Жалбыр шашты үпір-шүпір қыздары да анасының сырт жағына ығысып барады. Мамам маған ала көзімен қарады.

	—Есенсіз бе?— деп әлгі әйелмен таныс адамындай амандасып жатыр. Сонда ғана мен оған тіктеп қарадым. Киген киімі тым жұпыны екен. Сетінеген киімді ерінбей әдіптеп тіге бергеніне таң қаласың. Басына тартқан орамалы да әр жерден үлбіреп тозған. Бозғыл тартқан шашы онысынан дудырап шығып тұр.

	Әйел менің мамамның амандасқанына ишаратпен ғана жауап берді. Қалың шөптің арасы жидекке майысқан мынау ат төбеліндей алаңды қызғанғандай анама бір, жерге бір қарайды. Әлде өзінің қораш киімді жүдеу күйінен қысылды ма екен. Жүзін тайдырып бұрыла берді де қайта кідірді. Бірдеме дегісі келгенімен қорланатын тәрізді. Сәл іркіліп, әрең тіл қатты:

	—Байқаймын, бикеш, қаланың адамдары сияқтысыздар. Балаларыңыз даланы таңсық көріп жүр екен,— деді.

	—Иә, ол рас. Қаладан келдік. Соғыс сүреңі кімді сейілдетті дейсіз. Орманның жұпарын, даланың самалын сағынып қалыппыз.

	Жанындағы жирен сары кетейік деп тыпыршып қолынан тартқан соң ба қалай, бейтаныс әйел әңгімені ұзатқысы келмегендей, көкейіндегісін тура айтуға көшті.

	—Қала даланың байлығына, дала қаланың қаржысына зәру кез ғой,— деді ол.— Бәлкім, саудаласып та қалармыз. Менде баланың жақсы көріп жейтін шие, жидек сияқты жеңсік асынан басы артығы бар еді. Кепкені де табылады. Қыста одан тамаша компот жасауға болады. Керек десеңіз жидектен құйған қақ та тауып бере аламын. Тұмау тигенде қақпен шай ішсеңіз, мыңда бір ем. Аз-мұз пұлға алсаңыз — берейін.

	—Алғанда қандай, аламын. Бірақ кейін,— деді мамам жұмсақ үнмен. Әйел ләм-мим деген жоқ. Тек күрсінгендей болды. Үлкен консервінің қалбырнан жасаған сым тұтқалы топатайын қолына алып, теріс айналып жүре берді. Қолдарында жіңішке тал шыбықтан тоқыған ыдыстары бар балалары да бірінің соңынан бірі ұбап-шұбап кетіп барады.

	Қандай адамдар бұлар, қайдан келген? Осы ой көкейімізді тесіп, біз де арттарынан қарап аңырып тұрмыз. Олар анадай жерде көрініп тұрған, үстінде абажадай-абажадай тастар шөгіп жатқан төбенің ар жағына түсіп, көзден тасалана берді.

	Жаңағы сауал еріксіз жетелеп, біз де солай қарай қозғалдық. Қатар түсіп, шөгіп жатқан екі түйе тастың ортасынан Еркебұлақтың әрі өрлеп кеткен сағасы көрінетін тәрізді. Орманның бір шеті соған сұғына түсіп доғалдана тоқтапты. Бер жағы шағын алаңқай. Сығырайған терзесі бері қараған жұпыны бір үй осы қойнауда бұқпантайлап тұр. Бір кезде ағаштан қиып салған екі бөлмелі үй екен. Биік іргетасы болмаған соң астыңғы бұраулары шіри-шіри жерге шөге бастапты. Бір құлағы қатты тозып, итіне жантайып кеткен бе қалай, қабығы аршылған жеңді-білектей теректен тіреу қойыпты. Жаңағы үпір-шүпір бала мен әйел тура осы үйге келіп енді. Үйдің маңында огород барға ұқсайды. Сырғауылдан екі рет жүргізіп, шарбақ жасалыпты. Онысы да тозған. Кейбір қазықтары да бір жамбастап, тал бұраулары үзіліп, сырғауыл бастары сырғып түсіп, жер тіреп жатыр.

	—Папалары жоқ-ау, сірә, әйтпесе мына үй мен шарбақты оңдамай ма,— дедім күрсініп.

	Мамамның да түрі жүдей қалыпты. Үндемей тұрып-тұрып, кері қайттық.

	—Мама, ол неге бізге жидек сатқысы келді. Біз өзіміз де теріп жей алатындығымызды білмегені ме?

	—Қай жетіскенінен сатқысы келеді дейсің. Күн көрістің қамы да.

	—Күн көріп жүргендердің біреуі біз емес пе, мама. Бірақ сен әлі ешкімге ештеме сатып көрген жоқсың ғой.

	—Біздің асыраушымыз бар, сұңғыла теректей тіреуішіміз бар. Ол — папаң,— дейді мамам.

	—Дегенмен қақ сатып алу керек еді, мама.

	Менің есіме Айтан ағаның үйі қыс түскен соң беріп жіберетін екі жайым қақ түсті. Қышқылтым дәмі тілді қалай үйіреді десеңізші. Өзі етке салатын нан сияқты шар табақтай дөп-дөңгелек, жұп-жұқа болады. Оны төрт бүктеп, сытырлақ қағазға орап беріп жібереді. Мамам оны сол күйі абдыраға салып қояды. Өзі шірімейді де, ірімейді де. Қыста әкем суық тиіп тұмауратқанда ғана шетінен кесіп береді. Сол кезде жұқа бір-бір тілімнен біздің де аузымызға салады. Таңдайыңа басып, бүлкілдете сорғанда қышқылтым тәтті дәміне рақат-та-а-нн-ып, құшырлана көзіңді жұмасың...

	Кейін, неге екенін қайдам, жапандағы орманда жүдеу-жадау қауқиған сол жалғыз үйге менің оң бүйірім бұрып тұратын болды. Ертай екеуміз әдейілеп бардық. Тұрмыс-халдерін өз көзімізбен көрдік. Бірақ шешеміз бұл үйге бармай қойды. Біз көрген-білгенімізді әрдайым тәптіштеп жеткізуден жалыққанымыз жоқ. Әйелдің аты Бәтіш екен. Біз Бәтіш апа атап кеттік. Алғаш барғанымызда қақ құйып жатыр екен. Сірә кешегі теріп алған жидегінен болса керек. Бармақтай-бармақтай ірі қызылдарын іріктеп алып қабығынан аршып тазартыпты. Жіңішке ақ сымнан тоқыған елеуішке тазартылған жидектен уыстап салады да, соқталап езеді. Елеуіштің астындағы май жағылған көнетоз дөңгелек жез подносқа күрең қызыл шырын біресе дірдектеп, біресе тамшылап ағады. Жидек шырыны поднос бетіне біркелкі түгел жайылып болған кезде оны есік алдына жасалған биік өренің үстіне апарып қойды.

	— Міне, бұл осында тұрып кебеді,— дейді. — Сонда нағыз қақ болады.

	Мен мұндай өрені ауылға әкеммен бірге еріп барғанымда көріп едім. Жерге биік төрт жіңішке діңгек орнатады да, үстінен сырғауыл жүргізіп, оның үстіне ши төсейді. Шиге құрт жаяды. Бәтіш апай шидің орнына көк тал жаймалапты.

	— Міне, мынау кепкені — нағыз қақтың өзі,— деп жайпақ шарашықтың түбінен қақ үзіп берді бізге.— Жидек ағып кеткен кезде бүлдірген, шие піседі. Одан да қақ жасаймыз, кептіріп те аламыз. Әсіресе бүлдіргеннен жасаған қаққа жететіні жоқ және оған аздап қант себелеп жіберсең... Біз Бәтіш апайдың секпіл бет, сидам сирақ баласымен тез достасып кеттік.

	—Атым Нұртілек,— деп таныстырды ол өзін.—Бірақ апам ылғи Нұраш, әйтпесе Нұрашжан дейді.

	Бұлай аталуын ол мақтаныш көрсе керек, қабағын керіп кеудесін көтере түсті...

	* * *

	Бәтіш апайдың үйінде ертелі-кеш талай болсақ та ол кісінің дамыл алып отырғанын көрген емеспіз. Осы үйдің бүкіл тіршілік тауқыметі бір өзінің мойнында. Күйеуі соғыстан оралмаған ба, әлде тастап кеткен бе, әйтеуір тағдыры тұлдыр, дүдәмал бірдеме. Анық- қанығына көз жетпейтін тұманды бір нәрсе ұққандай болдық та, енді ол әңгімеге оралып соққан емеспіз. Баспаналары орманшыға арналып жиырмасыншы жылдары салынса керек, содан бері жаңғыртылмаған соң азып-тозыпты. Балалары осыдан бір жарым-екі шақырым жердегі орман шаруашылығының орталығы — Қызыл қорған селосындағы мектепке барып келіп оқиды.

	Орман-тоғай біз үшін серуен құратын, көгал қуатын орын болып көрінсе, мына тобырлы жандарға күн көрістің көзі екенін кейіндеу ұқтық. Олардың ішер тамағы мен киер киімінің қосымша көзі орман ішінде өсетін жабайы жеміс-жидек, көктемде өсетін қой жуа, тау жуа, қымыздық, саңырауқұлақ сияқтылардан табылады екен. Тез іріп-шіріп кететін шұбар ішінің бұл игіліктерін менің шешем іс қыла алмас еді деп ойлаймын. Ертелі-кеш тізе бүгуді білмейтін Бәтіш апай бала атаулыға таңсық болып табылатын жеміс-жидекті үйге әкелісімен шөп-шаламынан дереу тазартып, түр-түрімен сорт-сортымен бөліп, ыдысқа салып, қалаға шығарып сатып, тиын-тебен жасайды. Онысына шай-пұй, қант, конфетін алып, қадақтаған еті мен қасықтаған сүтін айырады.

	Бірде апайды жол жүргелі отырған күйінде кездестірдік. Жыланды беткейінде ағаш дайындап жатқандардан отын таситын машинаны күтіп қара жолдың жиегінде отыр. Жанында бел ортасынан қынай буып байлаған он шақты бума теңкиіп-теңкиіп жатыр. Бұл талдың қабығы екен. Жас күйінде қауыншектей өре орап, күн көзіне тастаған соң әбден кеуіп, қызыл мейізденіп қалыпты.

	Әлден уақытта ағаш артқан полутаорка көрінді. Бәтіш апай қолын көтерді. Шофер де танығандай сыңай білдіріп, тоқтай қалды. Жанында кісі бар екен. Әйелге орын берейін деп емеурін де танытқан жоқ. Бәтіш апай қораптың төрт бұрышына тігінен орнатылған төрт қадаға тірей үйген қайың бөренелердің үстіне жайғасты. Машина артына шудаланған бір көш шаң қалдырып жүріп кетті.

	—Кәмила, Нұрашымды көзіңнен таса қалдырма, ренжітпе, - деп машина үстінен айқайлап қызына тапсырма беріп жатыр Бәтіш апай.

	—Апаң қайда кетті? – дедім Нұртілекке.

	—Қалаға. Талдың қабығы мен қақ сатып, пұл жасайды.

	—Е, шешең жұмыс істеймін деп еді ғой. Жалақысы бар емес пе?

	—Ой-и, сен де қызық екенсің ғой өзі. Жалғыз адамның аз-мұз жалақысы жете бере ме? Оның үстіне қыз киімнің жауы емес пе? Апам солай дейді. Солардың үсті-басын бүтін ұстаймын деп діңкесі құрыса да қоймайды. тал сыдырады, жеміс-жидек тереді.

	—Талдың қабығы кімге керек?

	—Оһо, керек болғанда қандай, қалада тері илеп, қайыс, былғары жасап, қызғылт сары шолақ тон тігіп сататын татап саудагері бар. Сол алады. Ол талдың қабығын әуелі шаппа шотпен шауып ұсатады да, келіге салып түйіп, үгіп барып тай қазанға қайнатады. Сонда күрең қызыл су шығады дейді. Сол суға қара малдың иленген былбыр терісін немесе майы сылынып, шелі алынып, жұп-жұмсақ өңделген қой терісін салса, бояу қауып, күп-күрең болып шығады екен... Апам маған қысқы байпақты етік тіктіретін былғары мен тон тіктіретін тері әкеледі.

	Нұраштың, одан соң үпір-шүпір қыздардың аяғына көзім түсіп кетті. Нұраштан басқасының аяғында басы бүтін киім шамалы екен. Аяп кеттім.

	—Саған емес, анау Кәмилаға әкелу керек қой етіктік былғарыны, —дедім. —Шоңқайма етік тіктіріп берсе, қандай әдемі болар еді.

	Нұраш бұл сөзіме миығынан күлді. Мен тұрғанда оларға не жоқ. Апам алдымен мені киіндіреді. Орман шаруашылығына қарағайдың бүршігін, шиенің сүйегін жинап беріпі, айлық алады. Жоспарын артық орындағанда аз-мұз сыйлық та тиіп қалады. Мамам табысын көбіне- көп маған жұмсайды. Түбінде төрт құбыласы тең үй қыламын, сен сол семьяның басы боласың дейді.

	Осының бәрін өз еңбегімен тауып, осы үйдің бас көтерер тірегі болып отырғандай Нұраш қоқиланып, тіпті маңғазданып кетті. Әмір беріп, апа-қарындастарын бір шыбықпен шайпап жүр.

	—Әй, неге селтиіп тұрсыңдар? Әйда, Сырғанақтың төбесіне барып, бүршік теріңдер! — деп дік-дік етеді.

	Бәрі жабыла кетсе, тылтиып тұрған мына Нұртілекті жүндей түтіп жібере еді. Сонда мына жаман әтеш сазайын тартып, менің де айызым қанар еді-ау деп тұрмын. Әттең...

	Нұртілектің шіңкілдек айқайы бұл семьяның балалары үшін міндетті орындайтын әмір болып сіңген екен. Қыздар көк шыбықтан ығынып қалғандай қайырып сөз айтпастан іске кірісті. Біреуі шелек, біреуі көне қап, қалғандары шыбықтан тоқыған топатайларын алып, бүршік теруге кетті. Нұраш,Ертай үшеуіміз үйге ендік. Төбе тақтайды ұстап тұрған арқалық төмен қарай иіліп, қабырға сияқты қайқиып кетіпті. Астынан қойған екі-үш тіру болмаса, шаңырағы ортасына түсіп кетер ме еді, қайтер еді. Бір жақ қабырғасында сыры да, сыны да кеткен екі темір кереует тұр. Кереуетпен екі арада бір адам сиярлық орын қалдырып, үйдің екінші қабырғасына дейін шолақ сәкі жасалып, үстіне алаша төселіпті. Бір кезде әдемі тоқылған алаша екен, тозса да сыны кетпепті.

	—Мына екеуіне апам екеуіміз жатамыз, — дедеі Нұраш қос кереуетті көрсетіп. Ал анау шолақ сәкінің үстінде мүктен жасаған бөстек төсеп, апа-қарындастарым жатады. Осыдан екі- үш шақырым жерде қатпа қар суы тұратын томар бар. Мүк сонда өседі. Жас, балғын кезінде жинап алып, мақташа жазып салып, сыртын қаптап, тыстап алсаң, екі жыл текпіңе шыдайтын жұп-жұмсақ төсек болып шыға келеді.

	Келе-келе Ертай екеуіміз Бәтіш апайдың семьясының тіршілік-тынысы мен қам- қарекетіне қызыға да қызғана қарайтын тәрізді болдық. Ғажап емес пе. Робинзон Крузо сияқты елсізде тұрып, өз тамағыңды өзің тауып жесең. Капитан Гранттың балалары секілді мұхит айдынын шарламасаң да, ұшы-қиырсыз орман алқабын аралап, тау кезіп, тас кесіп жүрсең. Төсенгенің мүк, жамылғаның жапырақ, жегенің жабайы жидек болса... Міне ғажап романтика.

	Тіпті бұл үйдің қыста аңшылық жасайтыны да керемет қызықтырады.

	—Бәтіш апай, аңды мылтықпен атып аласыз ба?— дедім бірде. Жаңа ғана ақжарқын отырған оның түсі бұзылып кетті. Аузына ащы запыранның дәмі келгендей тыжырқанып, қабағын жиырды.

	—Жоға, Әзтай қарағым,— деді мұңды үнмен. — Салпы етек әйел заты мылтық атып, аң аулап жарылқаушы ма еді. Өмірімде қолыма бір-ақ рет мылтық алдым. Енді қайтып сол қара пәлені қолыма ұстамай-ақ қояйын.

	Бәтіш апайдың даусы дірілдеп, көзі жасаурап кетті. «Неге?» деп сұрауға он оқталсам да аузым бармады, Ол әлден уақытта ғана тілге келіп еді, бірақ мылтық жайын мүлдем ұмытқандай орап өтіп, «аңшылықтың» басқа амалын тапқанын айтты. Ойлап тапқан амал- айласы маған ұнап кетті. Сиыры жоқ болса да, жазда қол шалғымен бір шошақ шөп шауып алып, үйінен аулағырақ жерге үйіп қояды. Қар қалыңдап, аяз қатайып, ормандағы аң атаулы ашыға бастаған шақта әлгі шөпке еліктер келеді. Бәтіш апай шошақтың айналасына үш-төрт жерден жасырын қақпан құрады. Иісшіл, секемшіл елік ондайда анадайдан адыраңдап жоламай да кетеді. Сондықтан қақпанға түсетіні қыс бойы ілуде біреуі ғана.

	«Мен болсам шіркін-ай, бүкіл орманды кезіп жүріп, қақпанды үйірлі елік жүретін соқпақ пен өткел атаулының бәріне құрар едім»,— деп тамсанам. Сондықтан да мынау мыжырайған жалғыз үйді мекендеген семьяның тұрмыс-тіршілігінен артық өмір, одан кызықты кешу жоққа тән сияқты көрінеді. Маған салса, осы өмірге тәнті болып, осы үйде түбегейлі қалар едім.

	Бәтіш апайдың күнделікті қарекетін айтып келгенімізде тұнжырай тыңдап отыратын мамам, бүгін мынаны естігенде шоқ басып алғандай тітіркене қалды. Қабағын шытып, терең күрсінді.

	—Балам, өмір таралғыларын түсінбейсің ғой әлі. Сенікі «біреу тойып секіреді, біреу тоңып секіредінің» кері ғой. Бәтіш қай жетіскенінен қабық сыдырып, бүршік жинайды дейсің. Соғыс салып кеткек ауыртпалық белді әлі де езіп тұр ғой. Жалғызілікті ананың қолы күрмеуге келмейтін жіптей қысқа болады. Бір өзінің аз-мұз еңбек ақысы мен бала үшін мемлекеттен алатын аздаған жәрдем ақшасы бар екен. Оны анау шиеттей баланың қайсысының аузынан, қайсысының үстінен табады? Әрі ойын баласы киім шыдата ма? Бүгін кигізсең, ертең жыртады. Сен ендігәрі Бәтіш апаңның үйіне барғанда жаңағы сөзіңді тісіңнің арасынан шығара көрме. «Мысыққа ойын, тышқанға өлім» керек деп ренжіп қалар.

	Мамам тағы да ой кезіп отыр.

	—Бейшара-ау,— деді сәлден кейін,— елсіз-күнсізде күнсіп отырғанша, ана балаларының үш-төртеуін жетімдер үйіне бермей ме. Шағын басты семья қайда болса да сыяды, сөйтіп елге кәшіп бармай ма?

	Біздің оңша әңгімемізді қалай құлағы шала қойғанын сезбей де қалдым. Атекемнің әйелі сөзімізге бір бүйірден киліге кетті.

	—Ойбай-ау, абысын-ау, сендер ол бейбақтың сырын білмеген соң сөйлейсіңдер ғой. Кесірлік пен қырсықтық тұла бойында тұнып тұр ғой оның. Орман шаруашылығының орталығынан берген үйге бәлсініп бармай, бауыр басқан үйімнің түтінін түтете тұрайын деп шәлкектеген ол қатын. Іргемнен кетпей, қолтығымнан шыққан шиқандай болып отырып алған жоқ па? Кетпесең — мүрдем кет! Бармасаң — бадал, қара жерге қадал!— деп бетін шимайлаған мына мен болатынмын.

	Мамам абысынының сөзін жаратпай, «жетім-жесірге тиіскеніңіз бе?» деп оның бетіне тіке қарап қалды. Сөйтті де тез тұрып барып, комодтың бір тартпасын қопара бастады. Бірер рет киілгені болмаса өңі кетпеген жап-жаңа, тазадан тігілген бір көйлегін алып орады. Оған менің табан мөрі кете қоймаған бір ботинкамды қосты. Бір ширек кірпіш шай мен екі-үш уыс конфет орап салды.

	Түйіншекті қимағандай, жеңгемнің танауы қусырыла қалды.

	—Осыларың бос әурешілік, жақсылықты түсінетін адам болса бір сәрі. Мүләйімсіп тұрып-ақ, бетіңнен алың, пышақсыз бауыздап жіберетіннің нағыз өзі ғой ол. «Мен әке- шешемнен жұрдай жетім қалғанымда да кісі есігінен қайыр тілеп, нан сұрап жегенім жоқ. Туған анасы қанатына алып отырған баланы жетім деуге қалай ауыздарың барады? Балғадай қол-аяғым бүтін тұрса, титтей де жетімдік көрсетпеймін мен оларға. Рақмет қамқорлықтарықа», деп мектеп қаржысымен әперген азын-аулақ киім-кешекті де кері танаулап, қайтарып берген кердең қатын сені де жерге қаратпаса неғылсын. «Құдай кедейдің паңынан сақтасын» демеуші ме еді исі қазақ?

	Жеңгем кекете сөйлеп, кеңкілдей күлген болып шығып бара жатты. Шешем кібіртіктеп қалды.

	—Иә, деген. Бәтіш апай дәл сіз айтқандай жаман адам емес, оңды кісі,— деп мен бұртидым.— Мама, орағаныңды апармай қоймаймын.— Аяғыммен жер теуіп қалдым Бәтіш апамды жамандаған жеңгемнің сөзіне шамдана түсіп.

	Түйіншекті Бәтіш апайдың үйіне жеткізгенше жаным жай тапқан жоқ. Ойым — оларды бір қуантсам... Бірақ тәтті ойымнан жүдеп қайтарымды білсемші. Олжа салмақ ниетпен ентелеп келіп, аңқылдай ұсынғанымда Бәтіш апай қолын да созбады, жылы рай да білдіре қоймады.

	—Қарағым, қайтесің,— деді жүдеу жүзбен сөзіне салмақ бере сөйлеп.— Кісінің бергенімен кісінің таңдайы ағара ма? Құдай өз риздығымыздан жазсын. Сүбеме не бітсе, соны көремін де. Екі қолым мен екі көзім аман болса, аштан өліп, көштен қалмаспыз. Нұрашым да ер жетер, есею тірі кісіге ертең-ақ... Ол әлде бір ынтызар үнмен:

	—Ке-ел-ші-і,— деп баласын жанына шақырып алды.— Ботам, қозым, құлыным,— деп айналып-толғанып, дардай ұлын бесіктегі сәбидей шөпілдетіп сүйіп жатқаны маған тым ерсі көрініп кетті.

	—Ұят-ай, Нұртілек,— дедім сасқанымнан.

	—Несі ұят, бар тілегім де, үмітім де осы Нұрым ғой,— деп анасы тағы сүйді.

	Мамам да мені жақсы көретін еді. Бірақ дәл мұндай еміренгені есімде жоқ. Әкем де балаларын шолжаңдатқан емес. Ал Бәтіш апай баласына елжірегенде басқа дүниенің бәрін ұмытатын тәрізді. Көздері қуаныштан нұрланып, кейде мас бола бастағандай буалдырланып кетеді. Лезде көз шарасына мөлтілдеп жас келеді. Бұл да мен үшін таңданарлық жай болды. Қипақтап тұрып қалдым, екі қолым алдыма сыяр емес. Бос қолымды қалтама сұқтым. Мамамның сумкасында қалған соңғы пряникті сала шығып едім. Қолыма сол ілікті. Жұлып алып, Нұртілекке ұсындым. «Аналарға керсетпей же» дегендей ымдап шешесі пряникті ұлының қалтасына сүңгіттіріп жіберді. Сөйтті де баласының маңдайынан тағы иіскеп:

	—Күнім,— деді даусы дірілдеңкірей түсіп,— күзде аяғыңнан сыз өткізіп, табаны резеңке керзі етік алғым-ақ келмейді. Соны түсінген Кариолла да бағасын құндап тұр. Тіктіріп жатқан былғары етігіңе өгіздің бас терісінен иленген қалың ұлтан мен тон терісін алу үшін тері илеушіге ақшасының үстіне тағы он бума тал қабығын берешек болып келдім. Қазір қыздардың екі үлкенін алып, Көктал шоғына барам. Сен үйде бол, табаныңа шөгір еніп кетер, бармай-ақ қой, қарашығым.

	—Мені де ерте барыңызшы,— дедім тал сыдырудың не екенін көргім келіп. Мен барам деген соң баласының да бүйірі қызып кетті білем, Нұраш та жинала бастады.

	—Қарағым-ау, Нұрашжан-ау, шөлдеп қаласың ғой,— деп шешесі әзер көнді.

	Тал сыдыру білекті мен ептінің ғана қолынан келетін жұмыс па деп қалдым. Қара қожырмақ қабығы оқай сыдырыла қоймайды. Әсіресе бұтақ түбінен айырып алғаныңша қан- сорпаң шығады. Талдың ұзын бойынан тарамдап, бойлап сыдыру керек екен. Үзік-үзік болса белінен екі шандып бууға келмейді. Оның үстіне талды сен сыдырсаң, бұтағы сенің білегіңді сыдырады. Тырнағыңның көбесі бірге сөгіледі. Бірақ Бәтіш апай да, Нұраштан аз-ақ қалқыңқы үш қызы да тарамыс қолдарын аяп жүрген жоқ. Жер кенеше жабысқан жерлерінен айрылмай қадалады.

	Ертай екеуміз де көргенімізді істеп, бұларға қолқабыс жасауды қуаныш көріп жүрміз. Айтуларына қарағанда талдың қара қожырмақтау түрі құнды. Онысын сыдыру әлдеқайда қиын. Біреуіне тіпті әлім жетпей қойды. Нұрашқа қарасам, көбелек қуып жүр. Мен де қызбалық мінезімнен талай теперішті жеген бала едім. Таңдайыма талай тисе де тағы да шыдамадым. Бойым қызынып барады. Қарт шешесі, бүкіл семьясы тырбанып жатқанда анау ұлдың шыбық басын сындырмай жүргеніне қатты ызаландым.

	—Әй, бездельник, кел бері!— дедім даусым тарғылданып.

	—Әй, бездельнигің не? Көрсетермін!— деп ол да шақ ете қалды.

	—Кет әрі, боқмұрын!

	—Мәс-саған боқмұрын!

	—Нұртілектің алақаны бетіме шарт ете қалды. Мұндай ащы болар ма, тиген жерін дуылдатып, ашытып әкетіп барады. Қап, бәлем! Нығарлап тұрып іштен теуіп кеп жібердім. Бала шар ете қалды, ішін басып домалап жатыр.

	—Ойбай, өлтірді-ау, өлдің ғой, жалғызым-ау!

	Құрақ ұшып жетіп келген анасы баласын құшақтай алды. Дауыс қылып ал жыла. Зарлы үні аза бойыңды қаза қыларлық. Теңселген орман, жыңғылды тал, сыңсыған жел де оған қосыла жылағандай айнала күңіреніп барады. Жүрегіңді жыртарлық жылау. Шыдай алмай мен де еңіреп жібердім де, тұра жүгірдім. Жүгіріп келе жатып жылап келемін. Бәтіш апайдың зарлы даусы бұрын өн бойымда болмаған аяныш па, өкініш пе — қалай болғанда да бұрын беймәлім бірдемені қозғап жібергендей өксігімді баса алсамшы...

	—Өте ұят болған екен,—деді—мән-жайды естіп білген мамам.— Қалайда ертең барып, кешірім сұрауың керек. Міндетті түрде. Жетім-жесір адамды ренжіту әділетсіздік. Барып тұрған әділетсіздік! Сен үлкен әбестік жасағансың.

	Шешеміздің айтуымен ертеңіне Ертай екеуміз ертерек шықсақ та ілгері басқан аяғымыз кері кетіп, ілбіп келеміз. Кешегі зарлы үн кәрлі ашуға көшпесіне, Нұртілектің көңілі қалып, қырын келмесіне кім кепіл? Осы оймен имене басып келе жатсам, Нұртілек ыржалаңдап алдымнан шықты. Түк болмаған сияқты. Бәтіш апайдан кешірім сұрадым. Ол қуанып қалды. Баласы мен берген конфетті күйсеп тұр. Қыздарға да бір-бірден үлестірдім.

	—Мынау мамамның сәлемдемесі,— деп қағаз түйіншекті өзінің қолына ұсына бердім.— Айтан ағамның бізге сойған қойының бір жілігін сізге беріп жіберді.

	Қуанышты отырған Бәтіш апайдың жүзі кілт суынып, жаңағы бір әзірдегі ұялаған күлкі табы лезде жоғалып кетті.

	—Өзің бір жақсы бала екенсің, меселіңді қайтармайын, бір жолға алайын,— деді қолын әзер созып. Кешегі түйіншегіңді де тастап кетіпсің. Жарайды ол да қалсын. Бірақ мамаңа айта бар. Мен кісі қолына қараған бейшара емеспін. Өз қолым — өз аузымда. Қазынасыз емеспін — өндірдей өсіп келе жатқан ұланым бар. Сол ұланымның қабырғасы қатпай тұрып алда- жалда қолымнан әл кетіп, тақа тарығып бара жатсам, арқа сүйер әділ үкіметім бар. Садақа алатын мүсәпір мен емеспін, қарағым...

	Ана сөзін қалт жібермей ұғып алуға тырыстым. Кеше мамамның алғашқы сәлемдемесін алып келгенде айтқандарын да есіме түсірдім. Бәтіш апай қолыма ұстатқан бір топатай күп- күрең жидек пен төрт құйма қақты алып үйге келдім де, әңгімені тәптіштеп баяндап бердім.

	Мамам ойланып қалды. «Онда бойында намысы, жүрегінде жалыны бар, қайратты, арын аяққа баспайтын асқақ адам екен,— деді.— Бөтеннің еңбегін емгенді әлсіздік, тәуелділік санап, өз еңбегінің шырынымен суарылған жан ғана әлгіндей сөздер айта алады...»

	* * *

	Біз Еркебұлақ бойына үш жаз қатарымен келдік. Сол өзгермеген өзен, қанша келсең де шар табақтай дөңгелене біткен қара сулары сұлулардың қарақат көзіндей тұп-тұнық мөлдіреп, жағалай бұлақтары сыбдырап ағып жатқаны. Айтан ағамның Түйетас деп аталатын кордоны мекен тепкен алаңның алдындағы шоқ қайыңның ұшар басындағы бұлбұл да шаршамай тамылжытып сайрап тұрғаны. Бұл араның аузыңнан дәмі кетпес жидегі де, шиееі де, қарақаты мен бүлдіргені де таусылмайтын берекелі қаймағынан арылмаған қалпы. Бәтіш апайдың үйі де тіреуішіне жантая беріп тұрып қалған қалпынан бір өзгермейді. Баяғы биік өре, шарбағы тозған сол огород. Жидек теру де, тал сыдыру да, қарағайдың бүршігі мен шиенің сүйегін жинау да — бәрі де Бәтіш апай үшін ертеңнен қара кешке дейін таусылмайтын ұзын сонар жұмыс болып қала берген. Сағым қуған бала сияқты, осы жұмыстардың біреуін тәмәмдаса, екіншісі иегін көрсетіп, жалғыз әйелді тізе бүктірмей жетелей береді, жетелей береді. Келген сайын бірінен бірі айнымас сол бір тынымсыз қарекетті көреміз де шексіз еңбекқорлыққа қайран қаламыз...

	Ал қанша аһылап-үһлеп отырса да, бір ғажабы, аузынан қажыдым деген сөз естіген емеспін. Алдынан бір үміт оты маздап тұрған жан. Ертеңін айтса, жадырап сала береді, тек Нұраш ер жетсін дейді. Баяғысынша әлі де сол Нұраш десе ішкен асын жерге қояды. Бір ғаламаты — баласын еркелетіп еміренгенде маңдайындағы терең сызаттары жазылып, бетінен болар-болмас бір қуаныш лебі білініп, әлдеқалай жасарып кеткендей жайраңдап қалады. Ұлынан көзін алмай, үзіле қарайды.

	«Не тұр, мұның бетінде соншалықты тебірене қарайтын?» деймін өзіме өзім. Тіпті адам қызығарлық бір мүсіні, я биязы мінезі болсайшы. Тырнадай тырайып өсіп кеткені болмаса, жағына пышақ жанығандай. Қырнап алар еті жоқ, құлағы қалқиған біреу. Баяғы далдың- дұлдың есерсоқ қалпы. Бірақ дүниеде Бәтіш апай үшін бұдан көрікті, бұдан сүйкімді бала жоқ. Үлкен адамның мұнша есінен адаса елжіреуі, өзегі үзіле еміренуі түбі бір сұмдыққа соққызардай өз-өзімнен жүрегім тулап, үрейлене алып ұшатынды шығарды. Мұндай сәтте Ертай да ұнжырғасы түсіп, үйге сүлесоқ қайтады. Бірақ бір-бірімізге «Бұл қалай?» дескен емеспіз.



	II

	Өмір жолының қым-қиғаш болатынын бақытты балалық шақ сездірмейді екен ғой. Жетіжылдықты бітіріп, киномеханиктік техникумға түсу үшін астанаға аттанамын деп, алдағы күннен үміт күтіп жүргенімде сұмдық жел тұрып, сұрапыл дауыл сеңдей соғып өтті. Аждаһа соғыс, дүниенің төрт бұрышын тітіреткен қанды жылдар талайды жалмап, қомағай аранын майдан қанымен ғана бөктіріп қоймапты, ажал аузынан оралған жаралы тәндерден жез тырнағын айырмайтын алапат екен ол. Соғыстық екінші жылы жаралы болып оралған майдангер әкем қажымай емделгенмен, ақыры опат болды. Қанатым қайырылған соң алысқа ұша алмай, ұямда отырып қалдым. Бір жыл заводта жұмысшы болып істеп, туған қаламдағы құрылыс техникумына түстім. Оны бітіріп, азаматтық құрылыс ісінде прораб болып істеп жүрдім.

	Биыл, жаңа жылдың бас кезінде селолық құрылыс тресінде алдағы міндеттер талқыланған үлкен мәслихат болды. Осы жылы жаңадан салына бастайтын күрделі құрылыстардың қатарында Еркебұлақ санаторийінің іргесі төселіп, қабырғасы қаланатыны айтылды. Таныс жер аты құлағыма саңқ ете түскендей елеңдеп қалдым. Ол жерге аттамағалы да он жылдан асып барады екен. Кейінгі кезде Еркебұлақ маңы демалыс аймағына айналды, ал былтыр шипалы су көзі табылды деген хабарды да еміс-еміс естіп жүретінмін. Енді сол жерде жаңа құрылыс салынады деген соң өз-өзімнен тынышым қашып, мазам кете бастады.

	Бақытты балалық шақтың дәмін татқан жер адамға қандай ыстық. Есі ауысқан адам болмаса ұмытар ма базарлы балалықтың қызығына тояттап, құрбы-құрдастарымен құлынтайдай тебісіп, аунап-қунаған жерін. Сол бір кездегі тәтті минуттарымның думаны елегізіткендей Еркебұлақты тағы бір көруге құмарттым. Жаңа құрылысқа барар едім деп трест басшыларына да ескертіп кеттім.

	Енді міне, сәті түсіп, Еркебұлағым, жасыл орманды саялы, бақ-алқабым, қайдасың деп, сапар шегіп келемін. Уайымсыз, алаңсыз, асыр салған, күміс күлкі мен шат-шадыман күндер шеккен қайран Еркебұлақ.

	Әйтеуір Еркебұлақтың есейген шағымда барып көрген тыныс-тірлігі бұрын мен қазір айтып суреттей алмайтындай өзгеше нәрлі еді. Бәрі де әсерлі, бәрі де әдемі, өзгеше сұлу сезілетін, сырлы жұмбақ көрінетін. Шешемізге тағат таптырмай тауға да, тасқа да сүйресек, бұл тынышсыздығымыз сол жұмбаққа құмартқандық болар-ау сірә. Әйтеуір қолды-аяққа тұрмаған тұрмыс кешулі бір қызық дәурен еді ол.

	—Иә, мен тосырқадым ба, иә ол жатсынды ма, бұл өңірді енді қанша кезсем де бір кезде мені шаттыққа бөлеген, күлкіге көмген керемет «сиқырды» таба алмай әурелендім. Жоқ, ойламаңыз, көп жылдар өткеннен кейін кешегі кестелі өңір оңып кеткен екен деп, әсте олай емес. Уілдеген орманы да, гүлмен құлпырған қойнауы да, сылдыраған бұлағы да, сайраған құсы да — бәрі де сол қалпында. Қайта осы әсемдіктің бәріне саңқылдаған жастар үні, жарасымды әзілі әуендескен. Бір кездегі орманшының үйі, моншасы, қора-қопсысы тұрған жерден ұлттық ою-өрнекпен нақышталған әдемі демалыс үйі бой түзеген. Әкеміздің туысы орманшы Айтан ағамыздың семьясы баяғыда-ақ орман шаруашылығының орталығы — Қызыл қорғанға көшіп кеткен-ді. Оның ат байлайтын ерінде қазір автобус аялдамасы. Аялдама болғанда қандай. Сыртқы қабырғасындағы ұлттық нақышпен алған мозаиканың өзі- ақ мақайын түрлендіріп тұр.

	Өзімді-өзім мұқатқаным ба, иә мазақтағаным ба, иә қолдан өтіп кеткен, енді қайтып алақанға түспес қымбатты асылға деген ащы өкініш пе, мырс етіп күліп жібердім. Жайдары күлкі емес, ащы, мысқылды күлкі сияқты. Балалықтың базары өткен. Енді қолыңнан келгенше жаңа құрылыстың кетігін тап та кірпіш болып қалана бер. Сенің қолыңмен тұрғызған мұра ұрпақ бақытының сарайы: «Ағасы бардың жағасы бар» демей ме қазақ, сенің қолыңмен жасалған игілік кешегі өзің сияқты бүгінгі бала ұрпақтың дәуренді бақытын тасыта беретін бұлаққа барып қосылар көз емес пе».

	Осы ой бойымды лезде сергітіп жіберді. Болашақ санаторий корпусының ірге тасы қаланып жатқан құрылыс алаңы сол тұс болар-ау деп, жолдан бұрыла төтелеп тарттым. Шағын алаңға шықтым. Анадайда бір отар ақтылы қой шашырай жайылып келеді. Апыр-ау, бұл өңірде қой өрісі болмаса керек еді ғой. Сөйдедім де тағы күліп жібердім. Әй, мынау Қойтас аталатын алаң ғой. Жер шұрайына орайлас ат қойып, айдар тағуға зады қазақ шебер- ау өзі. Қарашы, мына жердің атын дәл тауып қоюын. Анадайдан көргеніңде бытырай жайылып келе жатқан бір отар ақтылы қой сияқты шашырап жатқан тастары. Тек әне бір екеуі болмаса.

	Тұра тұр... Мынау екеуінің пошымы бөлек... Шөккен түйедей... сұлап жатып алған... өзгелерінен шоқтығы анағұрлым биік... бұл екі тасты қашан, қайдан көріп едім?

	Жүрегім дір ете түсті. Бәтіш апайдың мыжырайған жалғыз үйін алғаш рет екі түйе тастың арасынан сығалап тұрып көрген жоқ па едім?

	Ой-һой, одан бері де нелер қанат күйреп, қаншама адам бұл дүниеден өтпеді. Жарық дүниеден құрық үзгендердің бірі Бәтіш апай болмасына кім кепіл?

	Осы оймен аз мүдіріп қалсам да, жүрек атойлап, ілгері қарай тұра жүгірдім. «Сен кімсің? Әйелің ұл тапқандай безектеп келесің. Ентелемей тоқта!»—дегендей мелшиген абажадай- абажадай екі тас алдымнан кес-кестегендей болып, қалт тұра қалдым. Сөйтсе де шыдамым жетпей тас арасынан ентелеп келіп, алға көз тастадым.

	Қарауын қарасам да өз көзіме өзім сенгем жоқ. Орман тұмсығы өзен сағасына сұғына біткен жерде тар қойнауда Бәтіш апайдың бір жамбастаған жалғыз үйі сол қалпында тұр. Тек келесі бұрышына тағы бір тіреу тұрыпты. Бұрынғысынан гөрі шөгіпті, терезесінің астыңғы кәсегі топыраққа тіреліп, енді шөктірмеймін дегендей, жермен тіресе түскен. Жоо-жоқ, бұл үйде адам тұрмайтын болар деп аузымды жиып үлгергенше есік алдына біреу шықты. Қой, ол емес, көзіме бірдеме елестеп тұрмасын.

	Қалтамнан көзілдірігімді жұлып алып кидім. Апыр-ау, дәл өзі. Далбаңдап жүгіре жөнелдім. Ана кісі мойнын бұрып таңырқай қарап тұр. Тіктеп қарауға бүкірейген белі босатпайтын сияқты. Бір қолымен белін басып, екінші қолымен маңдайын қалқалап кемпір ұзақ қарады. Кенет ол да қарсы жүгірді. Бір-екі рет сүрініп, құлап та түсті. Тұра сала қайта ұмтылады. Тағы сүрінеді.

	—Бәтіш апай, мертігіп қаларсыз, тұра тұрыңызшы!— деп тамағым жыртыла айқайладым. Жоқ естір емес, тыңдар да емес. Алдында от тұрса — кесіп, дария ағып жатса — кешіп өтерлік өлермендік кейіп бар. Сүріне-қабына ілгері тырмысады. Бүкшең-бүкшең етіп жүгірген болады.

	Жетер-жетпесте бас салды. Бір қолымен белімнен құшақтай алды. Маңдайын кеудеме тіреді. Екі иығы солқ-солқ етеді. Денем түршігіп, илікпей қаттым да қалдым. Кемпір байғұс көзін тарс жұмып алған, парлаған көз жасына ие болар емес. Күнім, кү-н-ні-ім, қо-зым, қоо-зыым деп еміренеді. Баяғыда жас Нұрашты аймалағандай көзі буалдыр тұманданып, кезерген еріндерін бетіме ұмсынады. Қатқан сірідей жазылмай қалған белі оған жіберсін бе, тағы да құшақтай егіледі. «Нұрашым, Нұрашжаным!»— деп жылайды.

	Арқам мұздап қоя берді. «Мынау жалғыз ұлдан айрылған аяулы ананың қаралы зары ғой! Көзіндегі нұры, жүрегіндегі жылуы еді ғой Нұртілек. Қыршынынан қиылған қайран боздақ- ай!»

	—Апа, апа! Нұрашқа не болды?— дедім жүрегім қысып.

	—Құлыным, Нұрашым!— деп кемпір одан сайын құрсаудай қысып бауырына тартып, егіле, үдете-үдете жылайды.

	Қаралы ананың құшағында қалт етуге батылым ж етпей, аттай тулаған жүрегіме ие бола алмай қара терге шомылып тұрғанымда дүниенің асылының бәрі ананың ақ сүтінен жаралған деген қасиетті сөз есіме орала кетті. «Өмірдің қиындығына мойымайтын қайрат иесі, тасқа шапсаң жемірілмейтін жігер иесі де ана! Алып анадан туады. Әр бала анасы үшін жерге шөктірмейтін алып тірек. Сондықтан ана тегін егілмейді. Сол алыбынан айрылғанда ғана ботасын жоқтаған аруанадай аңырайды. Бір кезде көзінің алдында, өз перзентімен бірге жүріп, құлындай шұқырасып қатар өскен құрбысын көргенде ана өз баласының орнын жоқтап соның күйігімен тағы өртенеді. Жүрегі жыртыла қан жылайды. Мынау аза — сол күйік. Қалайда Нұраш тегін болмады. Жыласыншы, шерлі ана. Кейде қайғы тұманы жыласа сейіледі. Өмірдің ұлы қызығын сол ұлы арқылы ғана танитын еді, қайран шеше. Өзінің жер басып жүргенін Нұраштың тірлігімен ғана балап бағалайтын. Сол тірлік сөнген соң анадан қасіретті кім бар!» Кеудем құйындап, арқам мұздап, жүзін қайғы жасымен жуған ананың мойнынан құшақтай алдым. Бірге жыладым. Даусым дірілдеп, жарықшақтанып қатты шығып кетті білем, Бәтіш апай басындағы кәріс шәлісінің бір үшімен көзін сүртті.

	—Нұраш досым еді, жамандыққа қимаймын,— дедім суға батып-шығып тұрған қалтқыдай қалтырап. Қарт апай аңдаусызда шыңырау қияғына басып, қалып, шошына шегініп кеткендей дір ете түсіп, бетіме тіксіне қарады.

	—Құдай-ау, сен кімсің өзі? Мені не қара басып тұр? Кімге көрістім, кімге жыладым? О, тәңірі, ендігі, мазағың, көрсетейін деген тәлкегің осы ма еді. О, жасаған алла, жалғыз құлынымды сақтай гөр пәле-жаладан. Ей, балам, мен жалғыз ұлым — Нұртілегім келіп қалды деп қуаныштан, сағыныштан жылап тұрсам, бейсауат жүрген сен кім едің? Не жаманатты айтайын деп тұрсың?

	Көз алдымда жүдей үрпие қалған Бәтіш нұры тайған жанарының қарашығы шарасынан шыға аласұрып, естімеймін жаманат хабарды дегендей екі құлағын тас қылып басып, жүресінен отыра кетті жерге.

	—Шешей, тұрыңызшы орныңыздан. Шошымаңызшы!— дедім мен жан даусым шығып. Мен өзім де Нұрашты іздеп келдім. Әзтай емеспін бе мен. Есіңізде ме, осыдан талай жыл бұрын... бала кезімізде... Мамам, менің ағам Ертай үшеуіміз келіп... Айтан орманшының үйінде каникулымызды өткізуші едік қой.

	Ойламаған жерде басыма туған мына зобалаңнан қалай құтыларымды білмей, торға түскен торғайдай шырылдадым. Жер тізерлеп аласұрып отырған Бәтіш апайды қолтығынан демеп, орнынан тұрғызып алдым.

	«Рас айтасың ба?»— дегендей ол бетіме таңдана, жасқана қарады. Қас қағым уақытта соншалықты ауыр жан сілкінісін өткерген күйікті ана әлі де есін жинай алмай, абдырап бетімнен сипады. Онысы рас сенсің бе дегенге ұқсайды. Әлден уақытта даусы қалтырап, әзер тілге келді:

	—Жасымды текке төкпеген екем. Сен де өзімнің баламсың ғой. Келші бері,— деді кемсеңдеп. Өзіне икемдеп тартып, маңдайымнан иіскеді.

	—Ал, далада неге тұрмыз? Үйге жүрейік.

	Бәтіш апайдың ну орманның бір қойнауындағы жалғыз баспанасының сырты болмаса, ішіне едәуір өң кіріпті. Бір кезде қарағай бөренелердің арасынан жел өтпесін деп жүргізген мүк ескіріп, әбден үгіліп түсіп біткен соң қабырғалар тұтас сыланып, теп-тегіс аппақ болып тұр. Ортадағы бұрынғы шолақ сәкі де жоқ. Баяғы пружинасыз, тақтай төселген ескі екі темір кереует екі қабырғада тұр. Сірә, ұлы мен екеуінің ғана төсегі қалған түрі бар. Біреуі кестелі әп-әдемі жапқышпен жабулы тұр. Төбеден желбіреуік түскен шайы шымылдық құрылыпты. Нұраш, шамасы, алысқа жолаушылап кетіп, көп кешігіп, анасын зарықтырған екен-ау деген ой оралды басыма. Не деп жөн сұрарымды да білмеймін. Бетіне қарасам, көңілім құлазиды. Әйнектері шоқпардай көзілдірігі де жат көрінеді. Жаңа бетімнен сипаған алақандары да әбден күстеніп кеткен екен, егеудей түрпі тиіп еді. Бір кезде, алғаш кездескенімізде, оның киім киісін қомсынып, күлкіміз келген болса да, онда екі бетінде болмашы шырай білініп, онысы жасаң өң беретін тәрізді де. Қазір мұның бірі жоқ. Көне киімі жақарғанымен, көңілі жасармаған түрі бар. Өңі сынық. Жата- жата бар шырыны жерге ағып, әбден солып, суалып, мың қыртыс болып қалған бозғылт алманы көр де мұны көр.

	Үбірлі-шүбірлі семьядағы жалғызілікті әйел үшін тіршілік тауқыметінің, тұрмыс ауыртпалығының оңай еместігін енді-енді түсіне бастағандаймын. Жеміс терсе де, огород баптаса да, бүршік жинаса да жерге тесіле қарап, үнемі иіле бүгіп жүрген белі енді қайтып жазылмай, бүкшеңдеп қалған кәдімгі кемпірді көріп отырмын. Екі жауырыны қушиып, көйлек пен барқыт сүйекке айналған. Бір кездегі ашаң өңі суалып, тісі қаусап қалған адамдай екі ұрты ішіне түсіп, қатпарланып, ашық маңдайын айқыш-ұйқыш әжім аяусыз тілгілеген.

	Жүдеу жүзді ананың көңілінде де, тілінде де бір-ақ кісінің есімі тұр. Ол — Нұртілек. Менің жайымды сұрайтын да ойы жоқ. Менің осы үйге өзімен бірге енгенімді де ұмытып кеткен тәрізді. Алыстағы ұлымен үндесіп отырғандай, бар зейіні сонда.

	—Бүгін үлгірмесе де, ертең қалай да үлгіреді. Мерекеде үйде болмаса көңілі көншімейді. Сөйтіп қуантады ғой, құлыным,— деп анасы жұдырықтай жүрегіндегі сарытап сағынышын сыздықтап жеткізіп отыр.

	Ертең Бірінші Май мейрамы екені осы жерде есіме түсті.

	Әрине, қуанышты күнді семьямен бірге тойлағанға не жетсін,— деп қалбалақтап мен де көңілін демеп жатырмын. Кәсібі не екенін білгім келіп:

	—Қызметі қандай, қайда істейді?— деп сұрадым тағы. Сұрағыма тура жауап берудің орнына:

	—Жоо-жоқ, айта көрме,— деп дегбірі кетті ананың. Бүгін түнде, әйтпесе таңертең мен орнымнан тұрмай жатып Нұрашым қара шаңырағына қалайда келіп жетеді...

	Семья жағдайын анықтай түскім келіп, тағы сауал қойдым:

	—Иә, ұлыңызды ұяға, қызыңызды қияға қондырған қариясыз ғой. Өрісіңіз кеңіген болар,— дедім.

	Бірақ ол қыздарын аузына да алмады. Баяғы сол Нұртілегін айта берді. Нұрашым деп үзіле берді, егіле берді:

	—Сөз жоқ, Нұрашжаным келеді,— деді.— Бүгін құмалақ тартып едім, басы босағаға келіп тіреліп түсті. Жол амандығын берсін, ағылып жатқан автобус емес пе, біреуіне мінеді де қазір-ақ келіп қалады.

	«Рас емес пе?» дегендей маған өтіне, қиыла қарады.

	—Қазір жол ұзақтығы сөз болмай қалды ғой, апа, тіпті үйіңіздің іргесінен автобус та күніне он қабат өтеді,— дедім.— Қазір-ақ келіп қалар Нұртілек.

	«Адам қартайғанда да бала» деген рас екен-ау дедім ішімнен. Әлгі сөзіме Бәтіш апайдың жүзі жыли сала берді. Балаша қуанып, желпіне орнынан тұрды. Иә, солай екен-ау. Ендеше мен неғып отырмын тойға қамданбай қара басып. Бүгін осы үйде бол, қон, — деп жалбарыңды.— Нұрашым да қуансын. Күнім қазір тамақты талғап ішеді. Мен ол жақсы көретін үйткен күрке тауық етін де және екеуін бірдей, нан турамшылап балқаймақ қайнататын тұщы қаймақ та, қымыздық пен жуа араластырып қышқылтым қуырдақ жасайтын жас ет те алып қойдым. Бір жақсы көретіні кепкен жидекті бөрттіріп жасайтын бүйрек. Ол да пісулі түр. Тек ысыта қоям.

	Бәтіш апай томпақ көзілдірігін жұлып алып, биік стол үстіне қоя салды. Бұны баяғыда мектепте еңбек сабағынан тәжірибеміз бар Ертай екеуміз қолдан жасап беріп едік. Енді байқадым, стол үстіне гүл түскен клеенка дастарқан жауып жайнатып қойыпты.

	Іштегі ыстық сезімнің белгісіндей болып кенет, апайдың екі кезі күлімдеп қоя берді. Жүгіріп барып, бұрышта тұрған қызғылт сырлы кебежесінің қақпағын ашты. Ішінен шөлмектің басы көрінді.

	Бәтіш апайдан рұқсат сұрап далаға шықтым.

	—Нұраш қалай да келіп жетеді. Ертең түсте Нұрыммен бірге апаңның қолынан дәм тат. Осы маңдағы азаматтардың бәрін де шақырамын,— деген сөздері есімнен кетпей келеді.— Келмей қалып жүрме, үлкен адамның өкпесі ауыр болады,— дегені әлі құлағымда ызыңдап тұр.

	Тағамға талғамы тәуір-ақ, Нұртілектің табысы да олқы болмас. Үйінің дастарқаны торалып қалыпты.

	Ішімнен Нұрашқа деген ризалық сезім оянды. Аманшылық болса ертең өзін де көретіндігіме күмәнім жоқтай масайрап келемін. Қандай азамат болды екен?

	«Ақын болу шарт емес, азамат болу парыз» деген аталы сөз есіме түсті. Коммунистік қоғам адамы үшін қоғамдық мүдде жеке бастың мүддесінен биік тұрады. Сол ортақ мүдденің ауыр да ардақты жүгін арқалап жүрген абзал жандардың биік тұлғасы мен Нұртілек тұлғасы көз алдыма елес беріп, тәтті ой құшағы құлшынтып, аяғымды ширақ басып келемін. Қызмет бабымен жалғыз анасын да осыншалықты сағынтып, үйіне уақтылы орала алмай жүрген Нұрашқа деген ыстық ықылас көзі ой, қиял лебімен үрленіп, маздай түскен. Балалық думанның көрігін бірге басқан досқа деген сағынышым таңның атуын, шаңқай түстің жарқырай тез келуін тағатсыз күтеді.

	* * *

	Таң алауы көкжиекті қызыл жалқын нұрына малып тұрады да іле алтын кірпікті күн көрінеді. Мерекелі таң нұрына еркелегендей Еркебұлақ бойы бүгінкүндегісінен де ерте оянып, наз күлкісімен сылқ-сылқ етіп жүректі қытықтайды. Бұлақ әніне қосылғысы келе ме, әлде теңіз суындай көкпеңбек ашық аспан ұнады ма, әйтеуір бір жерде бұлбұл құлаққа жағымды сиқыр жырын құйқылжыта жөнелді. Уылжыған табиғаттың бір күйіне бір күйі қосылып, адамды әлдеқайдағы рақатты арманға жетелеп әкетіп бара жатқандай.

	Бүркітті шоқысының ұшар басындағы шынар қарағайдың дәл үшкір ұшына байланған ал қызыл ту әр үйдің маңдайшасы мен шаңырағындағы жалауларға желпіне қол бұлғағандай көгілдір аспан астында мың құлпырып, жердегі қуанышты көкке көтергендей өзіне қараған адамды қанаттандыра сығылыса жатқан қаншама халық қызылды-жасылды киініп далаға шыққан. Шат күлкі, жарасымды әзіл жиі естіледі.

	Мен балалық шақтың ізін аңсап, ескі досымды шарқ ұрып іздеп келемін. Көктем суындай толықсыған, қыр қызғалдағындай құлпырған мынау топ-топ адамдардың арасында Нұртілек те жүргендей. Әрқайсысының бетіне үңіле қараймын.

	—Үйірінен адасып қалған жалғыз құлындай еңкілдеп жортып жүргеніңіз қалай?.. Қаласаңыз, ертіп әкетуге барамыз... Өкінбейсіз, бізге қосылсаңыз опық жемейтініңізге кепілдік береміз, — деп бір-екі жерде әлдеқалай кездесе кеткен жел көңіл бикештер сықылдап күліп те алды өзіме.

	Қой, «жас өспей ме, жарлы байымай ма» деген бар емес пе? Мен бала Нұртілекті іздеп жүрмін. Ал ол қазір зіңгіттей азамат болған шығар. Ендеше оны танымай қалуым да мүмкін- ау. Не де болса үйінен кездесермін.

	Сағат тілі де шаршы түсті мезгеп тұр екен. Көз алдыма жолаушылап келген баласын, сол қуанышын бірге бөлісуге шақырған қонақтарын қарсы алып, мәре-сәре болып жүрген Бәтіш апай елестейді. Мәз-мейрам халықтан жырыла бергенім сол еді, біреу алдымнан кес-кестеп тұра қалды. Ескен! Құрылыс техникумын өзіммен бірге бітірген Ескен.

	—Осында келгеніңді естіп, кешеден бері іздеп, табанымнан таусылдым ғой. Мына тынығып жатқан көп бикештермен танысып үлгергеннен саумысың, —деп қарқ-қарқ күледі.

	— Бәсе, мен бірдеңе сеземін ғой әне.

	—Ескен, кездескеніме қуаныштымын. Бірақ дәл қазір асығыс екенім де рас, кейін жолығып сырласармын, қонаққа бара жатырмын, — деп қолды-аяққа тұрмай жылжи бердім.

	—Тым болмаса жөніңді айта кет, біздің үйдегі құрбың да анау-мынау адам емес. Асын әзірлеп күтініп, мақтаулы досың кәне деп жұтынып отыр.

	—Бәтіш апайдың үйіне, — дедім жүре сөйлесіп келе жатқан Ескеннен оңай құтылмасымды сезген соң.

	—Тұра тұұ-рр, — деді ол жуан даусын соза түсіп, —оның қай Бәтіш?

	«Бұл қазақ асты-үстіңді түгел қазбалап, бәрін біліп алмаса, ішкені ас болмай ма?» деп іштей қынжылып қалсам да, бір үзім нанды бөле жескен курстас жолдасымды да қимадым.

	—Еркебұлақтың жағасында, Түйетастың тұсында отырған жалғыз үйлі Бәтіш те, — дедім әңгімені осымен біттіге санап.

	Осыны айтуым мұң екен, Ескеннің қабағы түксие қалды.

	—Ендеше тоқта!

	Маған әмір бергендей даусы қаттырақ шығып кетті. Мынаның есі дұрыс па дегендей таңданған пішінмен мен де аңырап тұрып қалдым.

	—Ол кемпір бізді де шақырған, бірақ баруға болмайды, — деді ол кесімді тілмен.

	—«Жалғыздың үні шықпас, жаяудың шаңы шықпас» дегендейін жалғыз үйлі жатақты менсінбей тұрған шығарсың, Ескен?

	Еркебұлақ демалыс үйі директорының шаруашылық істері жөніндегі орынбасары болып осы жерде екі-үш жыл қызмет істеп қалған Ескен тқтен әңгіменің тиегін ағытты. Өзі көргені мен жұрттан естігенін қоса айтты. Нұртілекті жұрттың айтуымен ғана біледі, әйтпесе ол кейінгі бес-алты жылда Еркебұлаққа ат ізін салмаған. Рас, одан бұрын шеттен жұмыс істеймін деп жиі-жиі айлап кетіп қалады екен. Әйтсе де дүркін-дүркін келіп-кетіп жүрген. Одан соң арагідік қана төбе қылтитып жүріп, келе-келе жыл құсындай он екі айда бірақ соғуды шығарған. Ол мерзімі – көктем, 1 Май мерекесі күні екен. Кейін бұл әдетінен де жаңылып, өлмелі кемпірдің көзінен мүлдем ғайып болған. Біреулердің айтуынша геологтарға қосылып, Қиыр Шығыста жүр дейді. Біреулер басқаша айтады. Эвенкі қызына үйленіп, көшпелі бұғышылар семьясына сіңіп кеткен. «Мұның бәрі де алып-қашпа сөз. Нұртілекті Қырым мен Қытай аралататын ештеме жоқ. Пәленшекең өзіміздің мына тұрған Степногорскінің арғы бетіндегі үшінші нүктеден-ақ көріпті ғой»,— деген сөз бар. Әйтеуір Нұртілектің тағдыры туралы тоқсан тарау әңгіме бар да, құйрығынан ұстар титтей тиянағы жоқ бұлдыр бірдеме. Бәрі де «дейді» әңгіме.

	Ал көп қыздарының ең кенжесі бір жолы жидекке кеткеннен оралмапты. Мақайдағы ел боп іздеп таба алмаған. Басқалары көлде шашыраған шабақ сияқты бірде бар, бірде жоқ, әйтеуір кең дүниенің төрт бұрышына тарап, тастай батып, судай сіңіп кеткен. Ең үлкені Кәмиласы алыс жерде тұрмыста екен. Шешесін қайта-қайга қолына шақырып бәйек болыпты. Бірақ Нұртілектің шаңырағын жаппаймын деп бұл кісі көнбепті. Қалған қыздарынан тірлігін білдіріп ара-тұра хат жазатыны да бар, жазбайтыны да, сәлемдеме жіберетіні де, жібермейтіні де бар. Бірақ одан жапан далада жалғыз қалған ағашқа жамалып жатқан жапырақ жоқ. Бойын көтерер тамырларынан жүгірер нәр таусылуға, суалуға айналған. Тек мерт етпес бір медеу талай дауылдан, қиямет, қатерден құлатпай, аман алып келеді.

	Ол — үміт. Ол — жол қарау. Ол — күтінген көктем. Ананың ақ сүтінен жаралған жаннан балалық парыз күту — аналық парызды етей беруге тыйымдық етпейтін шексіз бір дария.

	Бәтіш апай сол дарияда суға батпай, үміт қайығымен жүзіп келеді. Өзі сыйынған қара шаңырағының түтінін сейілтпейді. Жалғызымның жолына деп тырмысып-тырбанып жүріп жалпыға да қызмет ететінін онша сезбейді де. Далалық аудандарда жапанды жаңғыртып, орман өсіріп жатқандарға әлі бүршік жинап береді. Одан өсіп шыққан сұңғыла самырсын қарағайлардың шынар басына қарауға белі түскір мұрсат бермесе де, жасыл шыршаның саясына бел жазып жата алмаса да, тығырыққа тірелдім, қажыдым демейді, кәсібін жасай береді. Қуатты кезіндегідей бүршік толы қапсағай қапты әуп деп арқасына сала алмаса да дырылдатып сүйретіп тасиды. Тапқан-таянғанын да еркін жұмсамай өзінен-өзі қызғанып, тырнақтап жинайды. Бар тілегі Нұртілектің үстінде. Бар қарекеті — жалғыз ұлының қамы. Қақ құйса да, ол — Нұраштың тұмауратқанда ауруын жұлып алатын дәрісі. Үйден дәм тартып жата берсін деп жаздай дамылсыз құяды. Жер жамбастаған үйіндегі іліп алардың бәрі бір ұлға бағышталған. Келінді болғанда ұятқа қалмайын деген ой жас жұбайларға лайық сән- жиһаз жинай берсем деген қарекетті қоса жамаған. Ұлды болғалы Нұраштың сүйіп жейтін тамағын да, қуанып киетін киімін де жерден тапты. Сондықтан жерден көзін алған жоқ. Жер бұған мәйегін берді, ұл асыраған ана оған көзінің нұрын сыйлады. Нұрсыз жанарының соңғы талшығы да жерге қараумен талмаурап, жіңішкеріп келеді. Аналық парызымды адал етесем деген игі тілегі жер-тәңіріге тағзым еткізіп, аппақ басын мәңгі игізген.

	—Ал ана алдындағы бала парызы неге өтеусіз болмақ? Парықсыз ұл ұмытса, еске салайық. Алысқа аузымыз жетпесе, қиянға мезгейтін ұлы құрал — баспасөз бар. Анасын асырауға міндеттейтін заң бар. Тиісті шарасын қолданайық...

	—Жоқ, жоқ, атай көрме,— деп безектейді ана.— Ертең-ақ жарқыраған күндей күліп үстімнен мейір- шуақ болып төгілгелі тұрған жалғыз ұлдың үстінен бүгін шағым айтып, арымның алдында қалай қарабет боламын. Алдымнан жақсылық пен жарық күтіп отырып, төл перзентімді асығыс құрбандыққа шалып жіберсем, өз үмітімнің жібін өз қолыммен кескенім ғой. Жоқ, жоқ, атай көрме. Ертең-ақ келеді Нұрашым,— дейді екен ол қамқор көңілмен келген қоғамдық ұйымдар мен жұртшылық өкілдеріне.

	Осынау ақ пейіліне кіршік шалдырмай күн сайын жолға қарайды. Түн ұйқысын төрт бөліп, тың тыңдайды. Үй іргесінен өткен әрбір машинаны қарсы алып, шығарып салады.

	Ағыл-тегіл жылап оянғанда өзіне тіріден үн қосатындар — таң атпай шыр-пыр болып жатқан орман құстары ғана. Көзінің ащы жасынан дымданған Нұрашының атам заманғы тер сіңді ит көйлегін иіскеп- иіскеп әл-қуат жинайды да, жансебілдеп тұрып кетеді.

	Тосын әңгіменің аязы арқамды қарып, қабырғамды қайыстырып тұрғанда ана үмітінің сөнбес жалынынан жүрегіме бір ұшқын түскендей тұра жүгірдім. Нұртілек былтыр, оның арғы жылы, соңғы төрт-бес жылдан бері келмесе де дәл осы жолы туған үйінің төрінде отырғандай дегбірім кете тыпыршып, мезгілінен ерте қуарып отырған кешегі Бәтіш апайымның қуаныш жасартқан жүзін көруге асықтым.

	Асыққаным сондай, екпініммен жұлқи ашқан есігім топса-мопсасымен қолымда қала жаздады. Ұшқан шыбынның ызыңы естілер тыныштық жанымды түршіктірді. Терезе алдында өмірінің ащы тізбегін санап тауыса алмай қалжыраған адамша бүкшиіп, жалғыз сүлбе отыр. Бәтіш апай. Тіл қатуға да дәрмені қалмаған аппақ-қудай тірі аруақ!

	Ол «кел, отыр» дегендей ымдап, төрді нұсқады. Ортада берекелі дастарқан жаюлы тұр. Дағдарғандай Бәтіш апайдың бетіне қарадым. Ол көкейіндегісін жеткізу үшін қуат жинап алғысы келгендей аялдаңқырап барып жағын әзер қимылдатты.

	—Нұрашым кешігіп жатыр, келеді,— деді әлсіз қарлығыңқы үнмен,— қонақтар да келеді. Оған кім мендей ас әзірлеп жүр дейсің. Қарны ашып келеді-ау Нұрашжанымның.

	Түйенің ботасындай екі көзің жәудіреп келе жатырсың-ау, жалғызым. Тірі болсаң... тынысы тарылып кетті ме қалай, реңі кірбие түсіп тұншығып қалды.

	Бәтіш апайдың көзіне көзім түсіп кетіп еді, біреу жүрегіме ине шаншып алғандай тітіркеніп, дір ете түстім. Майдан даласында қалған жалғыз жаралының көзіндегідей үміт пен торығу кезек ұштасқан, бұл дүниенің қымбаттығын енді ұғып, өмірге деген махаббаты қайғылы махаббат болып жаңа маздаған жауынгердей Бәтіш апайдың да нұры тайған кәрі көздерінің тұңғиығында қаралы махаббат оты ұшқындап тұр еді. Мұндай ұшқынды қашан көріп едім?.. Бала Нұртілекті ерекше еркелетіп, еміреніп, оған үңіле қарағанда...

	Кеше Зеренді магазиндерінен шарқ ұрып жүріп, Бәтіш апайға сыйлыққа алған торғын көйлек оралғак түйіншекті стол шетіне қоя салдым да жүрегім қысып, көз алдым тұманданып, есікке қарай жылыса бердім.

	Бүкіл болмысын жылдар бойы ауыр ой тұмшалаған, екі көзі төрт болған бір бейне бұлдырап терезе алдында қалып бара жатты. Демі біткендей ешбір тіршілік белгісі жоқ, тым- тырыс құр сүлде. Кенет ол селк еткендей болып еді, кеудесінен бір сырыл шықты.

	—Нұрашым кешіксе де келеді, қайта айналып соқшы, қарағым,— деді. Жасып қалған жасқаншақ балаша жәутеңдеп айтты.



	III

	Арқаның сағыздай созылып, жуанды жіңішкертіп, жіңішкенің өзегін үзетін тағы бір ұзақ қысы өтіп, көктем келгенде санаторий салушылар үлкен қуанышқа кенелді. Сан рет саусақты үсітіп, беттеріне қара қожырмақ түсірген сұрапыл суық қыстық артта қалғанына ғана қуанған жоқ құрылысшылар, қытымыр табиғат құрсауында шыбын-шіркей болып, езіліп-жаншылып қалмай қайратқа қайрат жанып, жан аямай қимылдағанның арқасында санаторийдің бас корпусын көктем мерекесі — 1Май алдында пайдалануға беріп, уәдеде тұра білгенін үлкен мерей санаған-ды. Қашаннан бері көптің көкейін тесіп, жатса-тұрса «бітіре аламыз ба?» деген мазасыз сауалдан әбден мезі болған құрылысшылар сол күні көктемде ылдиға ақтарылған сайдың суындай тасын, өмірлік арманына дәл бүгін ғана жеткендей бақытты еді. Баяғы өзім алғаш еңбек қадамымды бастаған Көкшетау механикалық заводына барып, әдейі соқтырып әкелген символикалық кілтті салтанат үстінде санаторийдің бас дәрігерінің қолына табыс еткенімде құрылысшылар құрыш қолдарын аямай соқты.

	Демалыс үйінен санаторий болып шаңырақ көтеріп, енді ұлттық мозаика мен әрлі ою- өрнек өң берген су жаңа бес қабатты бас корпусқа ие болған дәрігер, қызметші, даяшы топтың қуанышы мен ақ алғысы құрылысшыларға арнайы жайған дастарқан шырайынан, алдымызға тартқан сүбелі сыбағадан, толымы мол неше түрлі дәмнен-ақ ап-айқын танылып қалды. Қарынның құрышына ел қонып, екі жақтың да разы пейілі тостар үстінде ақтарыла айтылып, көмейден күміс күлкі төгіліп, көңілді отырған толайым бір сәтте «о, біздің фирма, біздің фирма!» деген көтеріңкі сөздер ду етіп, даладай дастарқан басын жаңа леппен лекітіп жіберді.

	—Ой-һой, бас кулинардың өзі тартпақ табақты, кәне, жол беріңдер!— деп дуылдасты жағалай отырғандар.

	—Пай-пай, тай қазандай аумағы, ішінде бар ма қаймағы? —деп бас тамада бас аспазға көзін қысып, мен жаққа иегін әнтек көтеріп қалғанын да қиядан шалып, ақырын күтіп едім. Қауқылдасқан топ қаумаласып әкеліп «Біздің Зерендіден басқа жерде емге іздесең таба алмайтын бұл сыбағалы дәмді қолымыза алтын кілт ұстатқан бас құрылысшымыз Әзтай Әзімжанұлыөзі үлестірсін» деп кебежеге қарын тау табақ, пирогты алдыма тартты. Шебер болсаң, ебін тауып, кесіп көр деп сынай ма қалай, шомбал қара кулинар селебе пышақты жалт еткізіп қолыма ұстатты. Топты жұрт күлімдесіп, көздерімен ішіп-жеп бара жатса да ауыздарына су толтырып алғандай былай кес деп біреуі мыңқ етпейді.

	Сығалауы бар, нұсқауы жоқ, іш қулығын ініне тығып отырған сынағыштарым тіл жармаған соң «Біздің жақта мұндайды былай кесуші еді, ас піс... ауызға түс» дедім де алымды ақ пышақпен бір-ақ орып, пирогтың қатырма жиегін жағалата сойып түстім. Қазанның жапқышындай жап-жалпақ бетін лезде дөңгелетіп жұлып алғанымда астынан адамды елтітетін бір керемет жұпар иіс аңқып шыға келді. Ара-арасына бүлдіргеннің қағын үзіп тастап, мейіз жидекті бөрттіріп, сыртқы қамырын пештің табына бабымен сары мейіздендірген пирогтың тәбет қозғаған ғажап иісі, асхананың кең залына көкорайлы жаздың жидек тұнған бір алабы көшіп келіп қалғандай, теңдесі жоқ әтірмен мұрын қытықтап барады. Бір қасығын көсіп алдым да аузыма тастап жіберіп, таңдайыма басып, тіл үйірген дәміне құшырланып, рақаттана тамсандым. Басқалардың да шыдамы таусылған болу керек, құйтақандай ыдыстарын дуылдасып ала ұмтылысты. Алымды қасықпен әрбіреуіне бір-бір-ақ қатынап, маңғазданып тұрмын.

	«Ашаршылықта жеген құйқаның дәмі ауыздан кетпейді» деген сөз шындықтан шықса керек. Бала кезімнен бері таңдайымнан кетпей қойған бір жұғынды болатын. Сол есіме түсіп, жұпар иісті дәмді пирогтың әлі бір кемістігі бар сияқты болды да тұрды. Соны орнына қойғым келгендей, тіл қаттым:

	—Шіркін-ай, бұғып үлгермеген ақ қаймақ болар ма еді. (Балалыққа салынып кеткенімді қарашы!)

	— Е, бұл өңірде бұрын болып көрмеген ғимаратты сыйға тартып отырған бастыққа бір тостаған қаймақ тауып бере алмай не қара басыпты бізді?— Аюдай қорбаңдап орнынан тұрып гүж ете қалған бас аспаздың емеурінімен лып етіп жүгіріп кеткен сары қыз лезде ақ қаймақ алып келді. Көсіп алған бір қасық бөртпе жидекке бір қасық тұщы қаймақ араластырып, шетінен алып аузыма салып рақаттана жей бастап едім, басқалар соны істеді.

	— О, пәлі, «біздің марка» деп Әзекеңді таңдандырамыз десек, бұл кісі өзімізді үйрете бастады. Шынында да мына тағамның шырыны енді шықты,— деді бас дәрігер жас қаймақ аралас жидекті қарбытып жатып. Авторлық куәлікті Әзекеңе бермеске амал жоқ енді.

	— Әзтай Әзімжанович кімнен үйренді екен бұл рецептіні? Алдымен соны сұрайықшы,— деп кеу-кеулеп кетті бәрі.

	— Бәтіш апайдан... Иә, иә жалғыз үйдегі томашадай сол кемпірдің тамашадай тағам дайындау тәжірибесі көп кулинарға өмірлік азық болар еді-ау...

	Осыны айтуым мұң екен, көңілім күрт құбылды.

	Назырқанатын орта емес. Бәрі де құрақ ұшып қызмет қылып, қонақжайлылықтың көкесін танытып жүр. Сүйкеніп сөйлеп, әзіл тастайтын, құлын мүсінін бұлтыңдатып, еркек назарын еріксіз аударатын бикештер де бір кештің шырайына кіршік шалдыртар емес. Көктем мерекесі сайын жоқ жәй демей, бар мәзірін жасап, берекелі дастарқан жаятын жалғыз үйдің төрін түлетерлік қуаныш ұяласа екен деп тілеген тілек құрдым болып бара жатса да бүгінгі үміт отында әлде бір маздау бар. Тілек пен құштарлық жалғызілікті жанның жүрек жарасын емдейтін жалғыз ұлдың жолы туған босағасына келіп тірелетін сәтті ақ шашты анамен қосыла күту бүгін оңтайланар-ау деген алабұртпа сезім тойшыларға рақмет айтқызып, далаға жетелеп алып шықты да, сілбулеп жауған жаңбырға қаратпай таныс жолға салып жіберді.

	Қалаға барғанда ала келген бір қалта үнді шәйі мен бір кило сары мейізді орап салып алған торкөз сөмкемді курткамның бір шалғайымен көлегейлеп, аяғымды жіті басып келемін. Иек асты жер дегенмен жуырмаңда жеткізер емес. Жолды төтелеп Былқылдаққа жете бергенімде онсыз да сусіңді, іркілдек местей іркілдеп жатқан көкбұйраның астынан табан ізге шыпшып шыға келетін су қызыл асықтан асып, туфлиіме құйылып кетті. Басымды шайқап, аяғымды сілкіп кері ұрыла бергенімде желке тұсымнан сөлбең етіп шыға келген адамнан тіксініп, бетіне жалт қарап едім, «мен сені қайдан көріп едім?» дегендей ол да мені сығырайған мысық көзімен тінтті. Денесі шидей, мойны қылдай, тырайған жүдеу бас біреу, сүргіден шыққандайбуылтықсыз денесіне басындағы кең етекті шляпа мүлдем жарасып тұрған жоқ. Тік қазыққа дағарадай қар шелекті кигізе салған сияқты. Бас алапатын түгел тұмшалап тұрған шаңырақ шляпа маңдайын жауып, құлағына дейін қауып қалыпты. Осы түрімен торғай үркітетін жарбима қарауылға да ұқсайды. Менің мысқылды пішінімнен қысылды ма білмеймін, әлде баскиімі түрін алып тұрғанын өзі де сезе ме, әйтеуір кең пішілген етекті қалпағын басынан жұлып алды.

	Шляпаның астында жымырылған құлақтары жалбаң етіп орынды орнына қалңиып тұра қалғанда, кірпіктері сәл шылана қойған қос жанарының біреуінен ноғала сызатын көргенімде таныс бейне көзіме оттай ұшырады.

	— Ой, Нұртілекпісің-ей, сені де көретін күн болады екен-ау!

	— Әз-та-а-й?.. Қалай діңгіттей болып кеткенсің. Үйрек тұмсығың мен ойық кеңсірігің жазатайым өзгеріп кеткен болса танымай да қалады екенмін.

	— Ой, көргішім-ай, ә,— деп кеңкілдеп күлдім.— Әр жерін жазатайым етіп алған адамды да біз қайтіп танып тұр екенбіз десейші.

	Ол жаңа ғана бүкіл азу тісін ашып тастаған екі езуін тез жинап ала қойды. Шаңырақ шляпасын басына тастай салып еді, онысы құлақ-мұлағын қапсыра қонжия қалды.

	— Ал мен үйге тарттым, сен қайда? — тосырая қарап қабағын түксите сөзін шолақ қайырды.

	— Сен қайда барсаң — мен де сонда!

	— Байқаймын, сен төресің, мен қарамын. Андағы біздиген бәтіңкең бататын жерден біздің керзі қайқаң етіп өте шығады,— деді Нұртілек кідің келіп.

	— Белің үзіліп кетпесе...— дей бергенімше кілт бұрылып, күдірейген шоқтығына қозы лақтырған қасқырдай дік еткізіп мені арқасына түсірді.

	— Сидамның ішінде сенен сіңірлісі болмас сірә. Мына түріңмен бір емес екі қызды арқалап әкететін әлің бар екен,— деп қарқылдап күліп арқасында салақтап келемін. Байқаймын, керзі етігі қалың қорысқа кіріп-кіріп кетеді, сорп-сорп етіп зорға суырылады. Сонда да сыр берер емес. Аузына су толтырып алғандай үндемейді де.

	— Ал, қазір сор батпақтан да өтеміз. Мен анау қос түйе өркеш тастың тұсынан бірақ шығамын. Ал сен шн деді бір кезде алпамсадай болып арқасында асылып келе жатқан маған мойнын бұрып.

	— Онда сағадан мені тағы да арқалайтын болдың дедім түк сезбегендей жайбарақат үнмен.

	— Е, неге?

	— Е, сағадан өткен соң сіздің үй тиіп тұрған жоқ па?

	— О-Һо, біздің мыжыр үйдің қыжыр жолын әлі ұмытпаған екенсің ғой.

	— Қыжыр жолы түгілі даңғыл жолын да білемін,—дедім сызданып. ....

	Ол тапал есіктің кіре берісіне маңдайын соғып алғандай қалшиып қалды.

	— Тоқта!— Үні тарғылданып кетті.— Тоқта, сен біздің үйден хабар білетін шығарсың?

	— Білгенде қандай. Мен сс-сен емеспін, сс-с-әмтіреп,ел тентір-р-е-еп...

	Қар суын сіңіре-сіңіре шылқылдап жатқан Былқылдақтың бір табанда тұрған екеудің салмағынан жыртылып кеткен жерінен шымырлап шыға келген қара лайсаңына шылп еткізіп мені тастап жіберген Нұртілектің іп-істік ұп-ұзын саусақтары сықырлап, жағамды умаждай жымырып барады.

	— Апам тірі ме? Ой, апам тірі ме деймін?

	Қарсы алдында иә саңырау, иә самарқау біреу тұрғандай еліріп, айқайлап, жау келіп қалғанда терең ұйқыдағы батырды оята алмай жан таласқандай жағамнан сілкіп, ұп-ұзын әлуетті саусақтарымен омырауымды орай сығымдап, екі иығымды уысымен қысқысы келгендей кеудеме жиырып шығарды.

	«Ой, пақырың-ай, шеше керек болған екен, зауалын тарттырып, өтірікпен өкіртейін бе өзіңді» деген бір ой сумаң етіп шыға келді. Әттең Бәтіш апайдың есімін жамандыққа жанастыруға дәтім жетпей, жылт етпе жымырық ойдан лезде айныдым. Сығымындағы жағамды да тез босатқым келіп:

	— Тірі!— деп жекірдім.

	Былқылдақтың талдарына қонған құс атаулыны үркіткенащы үнмен шыққан жалғыз сөзім қаншалықты құдіретті сақтап тұрған десеңші. Дардай адам қою қара көжедей лайсаңды тепкілеп секіріп-секіріп келіп мойнынан тас қып құшақтай алды. Көп жыл ынтығын ысытып, жүрегін күйдірген, сусыған құмдай қолына түспей жүрген қызы өзі келіп құшағына кіргендей, манағы өзі айтқан үйрек тұмсық, дүрдік ерін ойық кеңсіріктің еш жерін қалдырмай сүйіп болып:

	— Ей, былжыр неме, сүйінші неге сұрамайсың!— деп екі иығымнан теңселте қағып- қағып жіберді.— Әйда, мін арқама. Бірақ Былқылдақтан шығысымен аяғыңды жерге тигізуім мұң болсын, менімен бірге бәйге тіккендей жүгіресің, қызыл танау болғаныңа қарамай біздің үйге жеткенше жүгіртемін.Келістік пе?

	— Келістік.

	— Ал асыл арқама.

	Арқасына бақаша тыраңдап асыла бердім де өз қылығыма өзім мәз болып ал күл.

	— Өй, неге ыржақтайсың, әй?

	— Ендігі жерде мен сені арқаласам да болады.

	Нұртілек жіліншіктің жұмыр етіне дейін Былқылдақтың миына мелтектеп тұрғанымды енді аңғарып, ішін баса сықылықтап қалды...

	— Әй кездеспессің, кездесе кетсең сөздің істігін кеудеңе қадап тұрып, үніңді шығармай пышақсыз сойып, тірідей теріңді ірер едім деген қыжырмен жүрегімнің басына топталып жүрген көп түйдек топ еткен тастан үріккен торғайдай ыдырап, пыр-пыр ұшып кетті.

	«Сүйінші, Бәтіш апа. Балаңыз келді, сүйінші!»— тілімнің ұшына осыдан басқа сөз қонақтамай-ақ қойды. Сілбір жауынның астында желінше иленіп, бұзау бастанып жайылып кеткен аяқ киімдеріміз опырық желісті орпылдақ жабының кең қолқасындай қорқ-қорқ етіп келеді. Өкпеміз өшіп, кеудеміз көрік болып пысылдап-сырылдап үйге жеттік пе, жетпедік пе дегенде алдымыздан жарқылдап күліп шоферім шыға келді.

	—Ой-й, Әзеке, мереке күні деп мені қозғамай кеткеніңізге қуанайын ба, әлде балалыққа барған үлкен бастықтың өзіне ұрсып алайын ба,— деп жағасы жайлау болып мәздене күледі.

	— Сөзді қой, Бәтіш апай үйде ме екен?

	— Тс-с-сс. Ол кісі қалғып кетіпті, дабырламай кіріңіздер.

	Ойбайлауық есікті тұтқасынан тік көтере, үнін өшіре аштым. Манадан мажыра-мәз болып келе жатқан Нұртілек көзі ажырайып, жасқаншақ жетім баладай шегіншектеп, менің сыртымды ала кірді. Есікті ашып қалғанда-ақ от жағылған пештің жылы лебі мен жас піскен түрлі дәмнің таныс иісі танауды аралап тұшырқандырып жіберді. Бәтіш апай гүлді дастарқан жабылған биік столдың оң бүйірінен орын алып, шетіне маңдайын тіреп отырған қалпы қалғып кетіпті.

	Зарыға ұмтылып:

	—Апа-а,— деді Нұртілек өз үнін өзі тұншықтырып.

	— Тсс-сс. Шошытып алмайың,— деп мен тыйым салып тастадым.

	Сырп-сырп, шылп-шылп еткен аяғымызды ұшынан басып, шешейге жақын келдік. Дастарқан үсті тағамның түр-түрінен мәйек төгіп, қайысып тұр. Көздің жасындай бір ақ пен күміс тығынды көпіршіме шампан қатар түзеп, мерекелі дастарқанның тыныштығын күзеткен сақшыдай қаздиып тұр.

	Нұртілек екеуін де басынан бір-бір сипап өтіп:

	— О-һо, жып-жылы екен,— деді жидек пирогын саусағымен бір түртіп. Сілекейіңді жұтып, құр босқа қозғағанша пайдалысын тіске баспайсың ба дегендей Нұртілектің қылдырық кеңірдегіндегі сәбидің жұдырығындай жұтқыншағы қылқ-қылқ етіп бірер қозғалып тынды. Былжырап қалған көнетоз курткасын үстінен сыпыра шешіп, кереуеттің басына жаба салды да екі алақанын ысқылап тағы столға төнді. Көзі отша жайнап, сыбырлап сөйлеп сүйсініп тұр:

	— Айналайын, алтын апам-ай, қолың қандай берекелі еді, алтын алақандарыңнан дәм алмағалы алтыншы жылға аяқ басыпты... Талып, талықсып күткенің қандай күйге, нендей жайға түсірді екен сені, сәл сыбыстан басыңды көтеріп алатын сергек ұйқыңнан да жаңылыпсың, жан анашым...

	Гүлді барқыттан мәнерлеп тіккен жайнамаз үстінде сәлдеге маңдайын тигізіп жатқан дінуар қариядай аппақ басын столға сүйгізіп ұйықтап отырған анасына елжіреп ұзақ қарады Нұртілек. Алабұрт құйынға тап болғандай қиналыс белгі береді қансыз бетінен. Анасы байғұс мұншама шөгіп, бір уыс болып қалғанын оқыс байқап, күрт сынып, өңі өзгеріп кетті.

	Бәрі де әп-сәтте ғана болды: кенет сезімнен кірпігі шыланып, жүрегі булығып, сабырынан айрылып, көз шырымын алып отырған анасының арқасынан қапсыра құшақтап, ыстық демімен құлағына еңкейе сыбырлады:

	— А-а-п-а, көзіңді ашшы.

	Санамда шымырлап кеткен, ерікке қоймаған әлдебірдемеге қарсыласа алмаған мен де шыдап тұра алмай, бірақ елеуремей, еп сақтап үнімді жұмсақ соза:

	— Апа, ұлың келді, нұрың келді. Сүйінші!— депілгері ұмтылдым.

	Бәтіш апай тосын қуанышты көтере алмай ауып, құлап бара жатыр екен дегем. Бірақ ләм- мим демей, кескен теректей құлап түсуі сезіктендіріп, зәремді алды. Тірлік белгісін бермей жалп еткен шешесі байғұсты білегінен шап беріп ұстай алған Нұртілек те, одан соң мен де қолымызды мұздай темір қарып кеткендей тез босатып жібердік. Нұртілек ыршып, түсті де, үрпиіп бұрышқа барып тығылды. Ескі жұртта күн қақты болып жылдап жатқан сүйектей екі беті қуарып кетті. Жалаңаш күйі аязға атып шыққандай денесі қалшылдап барады. Үрей билеген мен де осы бұрышқа келіп, кептеліп, безеріп қалдым. Бірге туғанның орны бөлек қой.

	— Апа, не күйге душар болдың?—деп Нұртілек көзі шарасынан шыға жылай ұмтылғанда жүрегім дүрліге соғып, құлағым шыңылдап кетті. Бас салып аш белінен құшақтай алдым. Сұмдыққа көзі жетпей тұра тұрса екен, сырттан біреу енер ме екен деген далбаса үміт тосатын тәріздімін. Күйбіжіктеп машинасын он айналып шықпайтын шофер де кешікті. Тарамыс денесінің қай жерінде бұла күш тұрғанын білмеймін, Нұртілек мені сілкіп тастап, бір-ақ орғып, сұлық жатқан анасы байғұстың жанына жете бере өгіздей өкіріп құлады. Омырауын дар айырып, тілігі бар құлағын анасының көкірегіне басты. Құлағы кеудеде болғанмен екі көзі менде. Мені жылан боп арбағысы р келгендей маған тесіле қарап, кірпік қақпай қатып қалыпты. Мен де көзімді тайдыра алмай, демімді ішіме тартып, үрейлі сезімге билік беріп қойдым. Кенет оның көздері аларып, қарашығы ұлғайып бара жатқанын байқадым. Әлгі бір кездегі қу сүйектей өңі қара күреңденіп, маңдайынан қара тер моншақтары шыпшыды. Әлгіндей болмай үрей алған үнмен:

	— Апа, апа-ау! Неге өлдің, апа?— деп ышқына айқайлаған жан даусы шықты. Шыңылдап тұрған құлағым тас болып бітіп қалды. Меңіреу тыныштық. Аяғым ауырлап, жүрегімнің басы жерге тартып барады, сылқ етіп отыра кеттім. Қайта тұруға шамам жоқ. Езіліп бара жатқан денемді жинай алмай, төрт тағандап еңбектеп келіп анасының жанында ессіз құлап жатқан Нұртілектің басын демедім. құртілек.

	—Нұртілек. Нұрашжан! Не болды саған? Есіңді жишы!

	Сүйірлеу біткен, жылқының құйрығындай қатты жирен қыл басқан иегінен ұстай алып, басын сілкіп-сілкіп қалдым.

	Ол өлі балықтың көзіндей бозарып кеткен көздерін әрең-мәрең ашып, маған сығырая қарады. «А-а-а»,— дей береді есірік қалыппен дір-дір етіп. Анам қайда? Апа, шынымен-ақ өлгенің бе?!— Нұртілек тағы да атып тұрып сұлап жатқан, тіршілік нышаны жоқ денені көтеріп алып, отырғызбақ болды.

	—Апыр-ау сен өлген жоқсың. Қатты ұйықтап кетіпсің. Ояншы. Ояншы... Мен келдім ғой, міне.

	Мәңгі жаныңнан шықпайын, өмір бойы құлың болайын, тек тірілші, анашым! Ант етемін!

	Ол жылан шағып алғандай ащы айқаймен шар етіп, қос қолымен ұстаған шешесінің екі иығын сілкіп- сілкіп қалды. Манадан маңдайы еңкейіп кеткен Бәтіш апайдың басына тартқан бозғыл орамалы сусып түсіп, аппақ шашы шашылып, дудырап кетті. Кірпігі жабылмаған ақ шел екі көзі ақшаң етіп, ұлына тесірейе қарап қалды. Кірпік қақпайды.

	—Апа, қарамашы бұлай.— Үрейлі Нұртілектің қорқынышты даусы ышқына шықты.— Әлде, әлде қаңғыбас ұлыңа теріс бата беріп, қарғап отырып дүниеден өттің бе?— Нұртілек тағы талықсып кетті.

	Бой-бой болып, екі көзімнен жас парлап, еңкілдеп жылай бердім... Айнала аппақ ақ түтек боран екен деймін. Жабысқақ жылбысқы қар кірпіктерімді жауып аштырмайды, дүниенің бәрі бұлдыр бірдеме. Аяз арқамды қарып, дүлей дауыл екі өкпемді қысып, дем алдырмай, тынысымды тарылтып барады. Әлдеқайдан Нұртілектің даусы еміс-еміс құлағыма шалынады... «Апа, адастым ғой, ұлың адасты...»

	Қалғып кетіп, қорқынышты түстен шошып оянғандай селк етіп көзімді аштым. Мүрденің жанында жүремнен отырған қалпымнан міз бақпаппын. Жүректі жаратын қорқынышты көрініс болса да жанарымды тайдыра алмадым. Боз шелденген көздерін шаңыраққа қадап, қос анарын қос қолдап, аспанға сауғандай болып асыл ана жатыр. Кезерген еріндері жыбырлайтын тәрізді. «Қарғыс, қарғыс атсын» дейді екен. Түршігіп, иегім дірілдеп, тісім- тісіме тиді. «Апыр-ай, қарғыс дедіңіз бе?..Қарғыс... қарғыс!» — деп жан ұшыра айқай салыппын. Кенет манағы тас керең болып қалған құлағым шайдай ашылып кеткен сияқты. Қарғыс деген сөзді анық естідім. Есім шығып, «қарғыс-қарғыс!» деп аласұра есікке ұмтылдым.

	—Не дейсің... қарғыс деп кім айтты?

	Есеңгіреген қалпынан селк етіп оянған Нұртілек әлі де мәңгіріп, артымнан айқайлап жатыр. Ес-түссіз ентелеп машинаға жеттім де «тарт, Айтан ағамның үйіне» деп ақырдым шоферге. Ол көзі алақтап стартерге баса бергенде Нұртілек те үйден атып шығып, керзі етіктерімен сатырлатып-гүтірлетіп машинаның қорабына жармасты. Шоферді оған да аялдатпастан «айда, айдай түс!» деп тықсырып, түйгіштеп келемін.

	Бір мезетте кабинаның төбесі ойылғандай тарс-тұрс ете қалды. «Не болды?»—деп жүргізуші есін жиғанша әудем жер барып қалдық. «Тоқтаңдар, тоқта»— деген дауыспен бірге төпелеген қос жұдырық кабинаның төбе қаңылтырын қалтыратып, қаңғырлатып жіберді. Шофер есі шығып тежегішті кілт басып қалғанда маңдайым жақтауға соғылып, жұдырықтай болып ісіп шыға келді. Жіңішке ұзын жіліншіктерінен сыдырылып қалуға жақын жүрген керзі етігін тарп еткізіп, жерге қарғып түскен Нұртілек қос тіреуге жамбастап жатып алған жаңағы үйге қарай қайта жүгіріп бара жатты.

	—Апа, мен енді ешқайда кетпеймін, мәңгілікке бірге аттанамын,— деп айқайлап, дауыс салып жылап барады.

	Айнала күңіреніп кеткендей болды. Әлде бір күңгірт сезімнен жүрегім шым ете қалды. Кіресілі-шығасылы есім әлдебір жамандықты ескертіп кеткендей. «Мәңгілікке бірге аттанамын дегені несі? Осы шіркін, қайғы үстінде қанды жас төгіп жүріп, жүйке талмаурауы соғып, өзіне-өзі қол жұмсап, мерт болмағай?»

	Мен де жан дәрмендеп жерге секіріп түстім де шоферге шұғыл тапсырма бердім:

	—Ал шырақ, Айтан ағаңды тез алып жет. Ауылға да хабар салсын. Бәтіш апай қайтыс болғанын айт.



	IV

	Айдарлап хабар айттыратындай кімге елеулі жан еді бұл апай. О дүниелік жолы да жалғызілікті, елеусіз болар деген ойым тағы бір үрей ұшығын қадап, кетпей қойған. Тірісінде қаға беріс қалған адамның орны өлгенде жоқтала ма, жоқ әлде Атекемдей қарасақалдың қарасынында қоғадай жапырылдырарлық мысым бастылығы бар ма? Әйтеуір «Жалғыздың үні шыкпас, жаяудың шаңы шықпас» деген ескі мақал Бәтіш апайдың аруағы алдында тізе бүккен тәрізді болғанын көріп, тағы да көңілім толқыды. Атекем хабар салған көрші-қоныс ауылдардың бәрінен де ат-арбалар лек-лек адам келіп, жерлеу рәсімінің шығынын, жоралғы- жолын өздері тік көтеріп алды. Төрт құбыласы сай, ұлы ұяда, қызы қияда хан көтеріп отырған айбарлы анадай, ауылдың ардақ тұтатын ақылгөй әжесіндей ақ арулап, қара жер қойнауына әлпештеп әкеліп қойды.

	Ұялы апанынан алыстап кеткен аш берідей, өз қағынан жерінген құландай түз торып, туған үйінен безіп кеткен Нұртілектің ішінде қатқан қан, жиналған қисапсыз қорда бар тәрізді. Әлде сүйенерім, бәйтерегім деп бала күнінен құлағына құйған ана жүрегінің ыстық махаббатына да безірейіп бой бермей жылдар бойы қатып қалған тасқаяқ көкірегі енді қақ айырылып, жан дүниесін қақыратып бара ма қалай, ортайып қалған көл шарасы толып, шемірік атар ма еді, қайтер еді.

	«Ел іші алтын бесік» дейді ғой. Сол алтын бесікке құндақтап салып, әлдилеп тербету үшін алдымен қарғыс арқаламаған, алғыс алған перзент болу керек екен ғой. Бәтіш апайды ақ арулап, енді мәңгі мекеніне жақсы тәрбиелеп, соңғы сапардың қаралы салтанатымен ұзатып салып жатқан ауыл ішінен Нұртілектің гөй-гөйіне, шырылдаған үніне, шикі өкпедей қызарып, бұлаудай болып ісінген көзіне іш тартып қарайтындары, мүсіркеу сөз айтқандары шамалы тәрізді. Жұбатулары жүрек жардыдан гөрі салқындау, келтелеу естіліп жатыр.

	Аяусыз айуандық деп те бағалай алмадым. Көңіл айтушылардан гөрі жанай беріп қасып қалатындардың, түйреп тастайтындардың сөзін құлағым көбірек шалады; «Безірейіп безіп кетіп еді, енді несіне боздай қалған!»

	—Безбүйрек-ау, өлгеннен кейін жылағанша тірісінде қадірлесе, қайда қалыпты.

	—Ой, бала күнінде де бақырауық бәтшағар емес пе еді, ауру қалса да әдет қалушы ма еді.

	—Қаңғырып-қаңғырып қайтып келгенде сен кемпір өліп қалыпсың, енді мені кім асырайды» деп жылап жүрген шығар осы тентіреме.

	— «Түздегі бал жұтады, үйдегі қан жұтады» дегеннің керін көрсеткен жоқ па жексұрын.

	— «Адам — ит жанды» деген рас. Әйтпесе нешеме жыл түнде өліп, күндіз тіріліп жүрген Бәтіштің бастан кешкен азабында шек болды ма?

	Осы тақылеттес қыжыртпа сөздер үй маңында қазан-ошақ қасында да, зират басында да ара-кідік айтылып жатқаны қотырдың қышуын басатын сияқты болуы, айтыла берсін деген қышыртпа пиғылым безірейіп аяқты көлденең тастауым өзіме мұрт мерездік болып көрінгенмен, енді бір сәтте «обалы өзіне» деген сөз өзімді қайыра қайрап қояды. Жан дүниемде адамгершілік пен жауығушылық тай таласып, кезек жығысып, бір ысынып, бір суынып отырған кезімде Бәтіш апаймен арадағы бір оқиға ойымда қайталанып, көз алдымда жалғасып бара жатты.

	* * *

	Ақпанның ақ бораны басталғалы апта өткен. Бет қарыр ғана қауқары бар шымшыма аяз боран үдегелі ызба күшке ие болған соң маңдайды тесіп, тура қаратпай қойған. Машина жүретін жол атаулының бәрі бітеліп, орман ішінің тау-теңіз қарын кертіп өтетін туннель тәрізді тұстары жаңа қармен кеңірдектен кептеліп қалған. Сондықтан жол аршуын тоса алмай, атпен аудан орталығына аттандым. Ақпанның алапатына әл бермей, құрылысты кідіртпей жүргізе беру үшін аудан тарапынан көрсетілер көмек мәселесін шешіп, ол-пұл жылы киімдер алып қайтқан бетім еді.

	Күн еңкейген шақ. Жайдақ шана жолы меңіреу орман ішіне қарай сүңгіп барады. Ақ албастының алапат қанатының астына елбектеп тұрған орман пұшпағына іліккелі қара апанның ішіне еніп бара жатқандай сезімнен сәл тітіркенейін дедім. Қара көлеңке мен ақ түтек араласып, аласапыран болып жатқан орман қойны жалғызды жұтып жіберетін жалмауыздың аран ауызына ұқсайды. Сан түрлі сыңсыма, ұлыма үндер ұласып, жын ойнақ қуған әлдебір құбыжықтар қым-қуыт болып, төбеден де, жерден де суық демімен ысқырта үрлеп, айналаның бәрін сабаушыдай сабап, жүндей түтіп, ақ шаңдағын шығарып, сақ-сақ күліп жатқан ың-жың бірдеме. Енді бірде жер сілкінгісі келгендей, гүрілдеп, гуілдей үдеген үрейлі үн, кенет, ішегін ішіне тартып ала қояды да лезде ышқына, ұшқырта жөнеледі...

	Тағы да жалғыздығым есіме түсті. Екі адам бір-біріне ес екен-ау, жаныма мастерлердің біреуін алмағаным теріс болған екен-ау деген өкініш ішімді бір жалап өтті.

	Ой серік болып орманнан өте шыққаным бойымды жеңілткенімен Еркебұлақтың сағасына таман доғалдап біткен орманның келесі қапталы қарауытып, тағы да ұнжырғамды тұқырта түсті. Сол қапталдағы жалғыз үйдің тіршілігінен хабарсыз кеткеніме де екі жетінің жүзі болыпты. Соңғы рет болғанымда шалқыған жалынды көргенім жоқ, желді күнгі білтелі шамның әлсіз жалынындай болмашы бір бұлдыр сәуле ғана бар-ды. Жел қаттырақ желпініп кетсе жалп етіп сөніп қалар әйнексіз шамның сәтте бар, сәтте жоқ беймәлім күйіндей сөніп қалуға шақ тұрған өлсіз, тірексіз тіршіліктің қоламта астында күлге айналып бара жатқан шала шоқтай жалғыз көзін мына дүлей сұрапыл біржолата кеміп, мүлдем өшіріп тастамағай...

	Қос түйетасты қиялап, орман тұмсығындағы жалғыз үйге төтелей саламын деген делбе- тізгіннің емеурініне езу бермеген күрең төбелі беті оппы болса да астының қатқылы бар ескі жол сорабынан аяғын алмай тағы әудем жер жүріп тастады. Ақыры сауырына қамшы тиіп, темір ауыздығы бір езуіне батқанда ғана ырыққа көніп, бағытынан бұрылды. Жануар иесінің жалғыз үйге қиялап түсем деген жолының қиямет қиын екенін «е» дегеннен сезсе керек. Жолдан шыға-ақ бауырымен қар сызып, шанамен қоса алқымын алған ақ үйіндіні бірге сүйреді. Кей-кейде ашасынан тіреп қалған ақ қардан аяғын ала алмай ырғып-ырғып қалады, омырауымен жер сүзе құлап барып, опыр-топыр ұмтылып қар борандатып қайта тұрады.

	Ұзатып айтқанда үш шақырымның ар жақ, бер жағы деген жалғыз үйім үш сағат етті-ау деген шамада да шаң бермей шыдамды кемірді. Үстімдегі ауыр тұлыптың жағасын жығып, мойнымды қанша созғанмен, көзімді қанша сүзгенмен бір жамбасына шөккен үйдің қарасынын көре алмай қойдым. Көзім қарықты ма деп те қауіптенем, әлсін-әлі жұмып, қайта ашамын, биялайымның сыртымен уқалап-уқалап қайта шүйілемін алға. Жалғыз үйді жер жұтып қойғандай, айнала аппақ, көз тоқтатарлық қара жоқ, теп-тегіс.

	Енді саябыр табар деген сыңай танытқан күн райы, іңір жабыла қабағын түкситіп, қатулана түсті. Ызғыма ызғырықтанып барады. Ақ жал жыландар қайта тіріліп, жер сабалап, бір-бірін қым-қуыт, қуып, айналаны шаңытып, ойнақ сала бастады.

	Күрең төбелге тағы қамшы үйірдім. Аяңын ширата бастаған атым бір кезде біреу басына тартып жібергендей кекжең етіп тұрып қалды. Божыны қаттырақ соқсам да ілгері аттамады. Құлағын қайшылап, кеңсірігін тартып, осқырынып тұр. Е, бұл шіркіннің көзіне жын көрінді ме? Денеме үрей жүгіре бастағандай. Шананың қайырма басына тіземді тірей, бойымды тікейте алға көз тастап едім, жүрегім су ете қалды. Аттың алдында бес-алты қадам жерде әлде бір қарайған қалшиып, қимылсыз қатып қалыпты. Тұмсығын көтеріп, жүресінен отырған құдды қасқыр. Шанаға отыра кеттім. Бір айыр шөптің астында оқтаулы жатқан қосауызды суырып алдым. Бөрі аттың тұмсығынан қаппай тұрғанда шошытайын деген оймен тисе — нысанаға, тимесе — далаға деп бір шүріппені ашып басып қалдым. Маңқ еткен мылтықтың даусы менің құлағымды тұндырса да «бөріні» бүлк еткізбеді. Мықты болсаң келіп көр дегендей тапжылмастан әлі шоқиып отыр. Көзімнен ащы жас домалағанша тесіліп қараймын. Кеудесінде жаны бар мақұлық болса, ендігі бір қимыл көрсетер еді.

	Жансыздан жанды қорыққанына қорландым білем, мылтығымды кезей ұстап, шанадан түстім. Атым осқыруын қойса да ілгері басқысы келмейді. Төрт аяғы жерге тимей ашамайынан тіреліп, қарға асылып қалған сыңайы байқалады. Жалғыз қараны нысанаға алып ілгері жылжып келемін. Табан астындағы қалың күртік бытыр-бытыр еткенімен, тобық тұстан әрі қарай ойылып кетпейді. Жақындаған сайын жалғыз қараның жансыздығына көзім жетті, осы маңдағы көп қу түбіртіктердің біреуі болар деп бір теуіп, кері орала бердім де қайта бұрылдым.

	О, ғажап... пештің мұржасы! Бұл не сұмдық, айдалада ақ қар үстінде мұржа тұрғызған қай бала? Бірақ есі дұрыс бала түгілі, үлкендер келетін жер емес. Өз-өзімнен елегізіп, мұржаны айнала жүгіре бастадым. Қар сыңырлағанымен аяғымның асты ойылмай, шеміршектей майысып, солқылдайтын тәрізді. Баяғыда бала кезімізде, Нұртілек екеуміз үйдің төбесіне шығып алып, асыр салғанымыз бар еді. Сонда да дәл осылай табан астымыз солқ- солқ еткеніне мәз болып секіре ойнақтаған ойынымызды Бәтіш апай тыйған.

	Лезде ойыма күдік келді. Мылтықтың дүмімен ақ қарды көсіп-көсіп жіберіп, тізерлей отыра қалдым да қолыммен қаза бастадым. Әлден уақытта қолыма бір уыс құм-топырақ іліге шықты.

	Күдігім расталды: Бәтіш апайдың жер бауырлаған жатаған үйінің үстінен сырма қар жүріп кеткен. Есік тұсы осы болар деп тұра ұмтылып едім, ақ қар оны да қымтап тастапты. Үй аумағы осы тұс болар деп екі-үш айналғанмен алақандай екі терезені де таба алмадым. Қайта айналып келіп есікті жобалап ал қаз. Бар әлемнің қары тек қана осы жерге үйіліп қалғандай бой берер емес. Тырнақтың көбесі сөгіліп, екі қолым дыз-дыз еткенде ғана бұл қаракеттен береке шықпайтынын білдім. Тым құрығанда қолда күрек болсайшы! Құйтақандай тышқан екеш тышқан да інін лезде қазып ала қояды емес пе. Қар астындағы үйдің ішінде не күй бар екеніне көзім жетпей қатты қорланып, лажсыздықпен қайыра қайттым.

	Түн ортасында титықтап әрең жетсем де, сонау көмулі үйде көмусіз қалған Бәтіш апай жатқандай төсегімде сандырақтап, әлсін-әлі шошынып, көрер таңды көзіммен атқыздым. Ел орнынан тұрмай жатып, Атекелеп Айтан ағамды оятып, тағы екі-үш жігітті қосып алып келіп, жалғыз үйді жарты күн қардан аршыдық. Жүрегім дауаламаса да басқалардың алды болып кіріп келдім. Қандай қорқынышты еді сондағы үйдің күйі. Көңірсіген иісі жоқ аядай бөлме іші ақ қырауланып ызғар шашып тұр. Қалың қырау қатқан терезе әйнектерінен болар-болмас сәуле тарайтындай еді ол да аршылып болмағандықтан көр қараңғыны қармап тұрып қалдық.

	—Бәтіш апа, бармысыз?— деген үнім қараңғыға қамалып, қамырыңқандай қарлығып естілді.

	—Әз-тай-жан-бы-сың?

	Аңғал-саңғалынан ұлып тұрған ашық-тесік қорадай үскірік бүркеген суық үйдің, қар көмген қара көлеңке көрдей қуыстық қай түкпірінен шыққанын ә дегенде аңдамай қалдым. Тым әлжуаз еді дауыс. Ауру меңдеген адам ғана осылай үн қатса керек. Бір бұрыштан талып естілген болмашы үнді тірі екен деп қуанған менің жүрегімнің дүрсілі басып кетті білем.

	— Үш күннен бері терезеден сәуле білінуді қойды. Сырттан біреу тіреу қойып кеткендей қанша тырбансам да есікті аша алмай, ақыры жатып қалдым, қарағым...

	Үзіліп-үзіліп шыққан сөздерді сілтідей тынып, әзер естіп тұрғанымызда кілт кесілді. Екі жігітке дереу терезелерді аршуды бұйырдым да, қалтамнан сіріңкемді шығарып қаумалап жүріп стол үстінде тұрған шамды тауып алдым. Ол түскір жөппелдемеде тұтана қоймай зығырданымды қайнатты. Білтесі қызыл шоқтанып, лап етіп бір жансайшы. Керосині таусылып барып сөнген шам екенін қайдан білейін. Санаторийден осы үйге дейін бағаналар тарттырып, электр желісін жеткіздірмесем, Әзтай атым өшсін деген ызалы, кесімді сөзді де айтып салдым.

	Мен күйіп-пісіп жүргенде сырттағы жігіттер де қайрат сала қимылдаған екен, ақ қыраумен қаспақталып қалған терезелердің сіреспе қары сетінеген шетінен үйге бозғылтым сәуле тарады. Алдымен көзіме түскені — оң қабырғамен жапсарлас темір кереуеттің үстінде жатқан Бәтіш апай, қабат-қабат көрпелер мен тон жаншып тастағандай қимылсыз жатыр. Қай уақытта кіріп, қай уақытта тауып үлгергенін білмеймін, әйтеуір кереуеттің жанында тізерлеп қалған Айтан ағамды көріп, таң қалдым. Бәтіш апайдың мың қыртыс, етсіз күс-күс қолдарын түйенің табанындай алақандарына аялап салып, уф десе құлап қалар құстың сары үрпек балапанын қанатынан сипағандай майда сипап отыр. Ешкінің сидам сирағындай жіңішкеріп, қу сүйек болып қалған білектерін жуан жұдырық уысымен аймалап, бармағы тамырдың бүлкіліне түскен тамыршыдай бар зейінін салып, арасында сезілер-сезілмес құшырмен ғана сипайтын тәрізді. Аяулы аруының ақ білегінен ет қызуын, жүрек жылуын сезгендей рақат көз жұмуын да көрдім. Бәтіш апай да көп қиналыстан қажу көрген тұла бойына енді дәру тарап жатқандай тыншым шақырған кейіп танытты. Көз қиығына жиналған жас мөлтілдеп, төгілгелі тұр.

	—Апа, жыламаңызшы. Ескерусіз қалдырған біз кінәліміз. Кешіріңіз.

	Даусым тарғылданып шықты ма қалай, Атекем ұйқыдан шошып оянғандай селк ете қалғанын аңғардым. Қолын дереу тартып ала қойды. Ей, сен сұм бала, бірдемені сезіп қалдың ба дегендей қуыстана қараған кейшке шыдамай көзімді тайдырып әкеттім. Сөйтсем де селдір кірпіктеріне тамшы тиіп дымқылданып тұрғанын айнытпай таныдым ұрлығының үстінен түскен балаша Атекемнің өткір жанарлары бір түрлі жасып жыпылықтай қалды.

	—Қолы үсіп кетті ме екен деп қауіптеніп едім, аман сияқты,— дей салды да сүлесоқ орнынан тұрды.

	Ұят-ай, Атекемнің сөзінің рас-өтірігін тексергім келді ме екен, мен де жампаң етіп Бәтіш апайдың тарамыс қолдарын ұстаппын. Жан кеткендей сұп-суық екен. Көрпенің астынан кеуде тұсы, екі иығы бүлк- бүлк етеді. Үнсіз егілуді, дыбыссыз булығуды байқадым да тізем талғандай кереуеттің шетіне сылқ отыра кеттім. Әлден уақытта ғана әрең тілге келдім:

	— Бәтіш апа, ептеп тұрып киінуге әліңіз келе ме? Бұл үйде енді қалуға болйайды. Атекемнің кең де жылы үйінен сізге бір бұрыш бұйырар. Басқа барлық жағдайды, тұрмыс қажетін өзім жасаймын.

	Сөзіме құптау тапқым келгендей Айтан ағамның бетіне тіктеп қарап едім, ол кісінің қоңыр өңі күреңітіп, көзі төменшіктеп, жуан мойны босап, салбырап кетті. Шаруаның қыбын, сөздің жігін тауып сөйлейтін, алдынан ешкім келмейтін наркесті кісінің, балуан тұлғалы бап адамның табан астында жасқаншақтап қалғанын ерсі көріп, бетімді Бәтіш апайдың жүзіне бұрып әкетіп едім, ол кісі «болмайды» дегенді ыммен білдіріп, сәл ғана күлімдеп басын шайқады, әлсіз қолымен ауаны сермеді де тағы сылқ жатып қалды.

	Көп дағдаруға дәтім жетпеді. «Апа, өзіңіз білесіз, менің шешем — рақымды, жылы жүзді адам. Сізді тура қалаға, өз үйіме апарып саламын, киініңіз»,— деп тұрғызуға медеу білдірдім.

	—Әзтайжан-ай, жас болсаң да жүрегің үлкен, білімің терең, иманжүзді бала екеніңді мен әбден түсініп болғам. Маған осы емеурінің де жетеді. Өлер алдымда терім сіңген жерімнен қоныс аударып, өз үйімді өзім жауып кетсем, ел-жұрт алдында ұятты болмаймын ба? Сыртта жүрген жалғызым жабырқамай ма? Жалғызды жабырқатып мен не бақыт табамын? Мен үшін алаң болып, қам жеме. Қол қусырып отыратын уақыт емес, шаруаңнан қалма, қарағым.

	Ауру жеңді ме, жоқ елде аузына нәр салмай жата- жата сарытап болып, дәрмені құрыған ба? Әйтеуір осы бір ауыз сөзді Бәтіш апай көп қиналып, үзіп алып, қайта жалғап, булыға жөтеліп, бие сауымы уақытта әрең айтып тауысқандай болды. Тосылып қалған мені демер, мына кісіге тілін алғызар деген Атекем тұқырып, басын көтерер емес. Жеті жыл жоғалтып жүрген әлде бір қымбатын осы үйдің еден тақтайларының бір жігінен көріп отырғандай көзін айырмай төмен қарап қалыпты. Одан қайран болмаған соң қайыра өзім тіл қаттым:

	—Апа,— дедім қиылып,— қартайғанда қоныс аударып шаңырағымды жаппаймын деген сөзіңізге мен де құладым. Жөн екен ойыңыз. Мен де қазір осы қоныстық тұрғынымын. Қара басымда дағарадай бір бөлме, бір асханадан тұратын үлкен үйім бар. Оты, суы — не керектің бәрі ішінде. Сол үй сіз екеумізге әбден жетеді. Өз үйімді жаппаймын десеңіз көктем туа қайыра әкеліп саламын. Ал оған дейін біздің үйде тұрасыз, емделесіз — көршім дәрігер...

	Атекем іздегенін жаңа ғана жерден іліп алып, алақанына салғандай қуанып, еңсесін көтерді.

	—Бәтішжан,— деді әдеттегі әмірлі даусын жұмсартып,— шынын айтайын, өзім білгеннен бергі оның қытымырлау мінезі өзіне жарасты деген ұғымымды біреу паршалап жібергендей ыңғайсызданып қалдым. Атекемнің аузынан жүрек елжіретер жылы үн қалай ғана шықты екен? Әлі құлағымда тұр:

	—Бәтіш-жа-ан, адам жүрегі бір жұдырық ет қой. Сенің сол жұдырықтай жүрегіңнен мықтыны көргенім жоқ бұл ғұмырымда. «Тас түскен жеріне ауыр, несібем солай болған соң, бұйырғанын ғана теріп жеймін, қия бұрылып ала жіптен аттамаймын» деп тасемен болып қаттың да қалдың. Тас екеш тас та балқиды деуші еді. Тым болмаса мына баланың орынды сөзіне жібі. Құдай қосқан жарым дедің, жалғыз ұлым дедің. Жұдырықтай жүрегіңнің мархабаты сарқылмас бұлақтай болса да бір тамшысын бөлек шашыратпай осы екеуіне арнадың. Қане тапқан мархабатың деп табаламаймын. Бәтіш Бәтіштігін жасамаса жанында жат тұрар еді. Жоқ, сенің жаныңнан жат садаға, адалдығыңа ар куә. Ар қудың, арман бұлағы болып ақтың...

	Осы тұста Айтан ағам терең күрсініп, сұп-суық үйде маңдайының терін сүртті. Толқып келе жатқан үнінің босаңқырап бара жатқан жібін ширатыңқырап алғысы келгендей даусын қырнап, ырғақты қалтыратыңқыратып барып қатқылдандырды:

	—Арманмен өмір сүре білу де ерлік. Сол ерлігіңе бас игендердің бірі — міне, менің інімнің баласы, саған да бала бола біліп отырған Әзтай. Өзіңе тартқан өз жүрегі бар. Меселін қайтарма. О күнде үмбетін өрбітер жақсыға баулып, биікке өрлетер ұябасар келіп қонғанда сұңқар болып ұшармын деген ұямда бұл күнде сұңқылдақ, көп шуылдақ бар...

	Көз шарасы мөлтілдеп жатқан Бәтіш апай көрпе астынан дірілі бар қолын алып қармап, алақанын Айтан ағамның қалың ерніне жақындатты. Тоқта дегені болса керек. Ноқта киген құлындай бұлтылдамай тоқтай қалды Атекем. Бұл кісінің аужайын ақырына дейін аңғара алмай, айта түссе екен деген белгісіз бір ынтам тізгінделді де қалды. Әйтсе де ағама разылығымда шек жоқ: Бәтіш апай киінер ыңғай танытты...

	* * *

	Нұртілектің хабарын жеткізбей өтіп жатқан әр күн анасының қасіретіне жаңа жамау болып қосылып жатса да жақсы күтім мен дәрігерлік жәрдем қуарған өңіне шым-шым шырай дарытқаны көңіліме дәт-ті. Наурыз өрнек жүзінен ауып, көшедегі шөп қиқымы қарға батқан кез. Кейінгі уақытта бой бермей шаруаға қарайласып, жұмыстан оралған бетімде ас бөлмесінде қарсы алып, жүрген Бәтіш апай сол күні түскі үзіліске келе жатқан менімен есік алдында ұшырасты. Анадайдан танып келем. Наурыздың нәуетек күнінің кезіне қолын қалқалап, құбылаға бет аударып, түйе өркеш тастар тұсына тесіле қарап тұр. Күйбіжіктеп үйга әрең енді. Асқа да зауқы соқпай салбауыр отыр. Жалғыз үйді меңзеп тұрған бетінен күдіктеніп едім. Сезбеген адамша әрнеменің басын шалып, көңілін аулап, тынымсыз сөйлеп отырмын.

	—Балам-ай, түскі асың дәмсіз болды-ау, шамасы. Сүйсініп ішпегеніңнен сеземін,— деді Бәтіш апай бір түрлі мұңды үнмен.— Оған мен кінәлімін. Әлденеден көңілім алағызып, ас үйдегі шаруаның басын берекелеп біріктіре алмай-ақ қойғаным.

	—Апа, оған алаң болмаңыз. Сіздің бал бармағыңызбен жасалған тағамның дәмсізі бар деген түсінік жоқ қой менде,— дедім Бәтіш апайдың көңілін көтергім келіп. Бірақ сөзім көлгірсу емес, шындық еді. Ол қісі қай тағамды болсын бабымен пісіріп, тіл үйіртіп қоятын. Мен соны сездіргім келді. Аз ғана астан бір үйлі жан тойып ішетін жұғымды дәм әзірлей білетін Бәтіш апай осы шаңырақ төріне келіп жайғасқалы, жалғыз басты аш-арық тіршіліктен арылып, қалтама да, үйіме де береке торалып, өңім жылтырай бастаған. Туған анамдай бауыр басқан апайым кетіп қалса, күнім қараң болатын тәрізді. Ұлының орнын жоқтатпайын деп қас-қабағына қарап, құрақ ұшып, бәйек болып жүремін. Қазір де қабағыңдағы мол кірбіңді тез тарқатайын деп, бір-екі ауыз сөзді қалай құрастырып, жібергенімді де сезбей қалдым:—Бәтіш апай, сіз енді көп қапалана бермеңіз, қуанышты күн де тақап қалған тәрізді,— дедім даусымды көтеріңкі леппен соза түсіп.

	—Түсімде Нұртілекпен құшақтасып табысып жүрмін.

	Әлдеқашан суып қалған бір кесе шайын апай қолында ұстап отыр еді. Стол үстіне тық ете түсті де қақ бөлінді. Бірақ Бәтіш апай оны аңғарар емес. Суланып, мөлдірей қалған көзі менде. Әп-сәтте жансызданып, кірпік қақпай, қатып қалған ба дерсің. Зәре-құтым қалмады. Құп-қу болып кеткен бетіне шошына қарадым. Әлден уақытта қуқыл еріндері әрең қозғалып:

	«Әзтайжан-ау, орныңнан тұра неге сүйінші сұрамадың?— деді діріл аралас үнмен.— Мені аяғаның ба? Бұл күнде апаңның дәулеті от басының қуанышына қаптал жететін болды ғой. Ал айтшы, жаным, бала күніңнен сырлас еді, досың бірдеме айтты ма? Түс те болса қалай табыстық, күнім?»

	Жөппелдемеде жаным қысылып, не айтарымды, не құрастырарымды білмей, дағдарып, Бәтіш апайдың бетіне меңірейе қарадым. Ол кісінің жүзіне қан жүгіріп, шырай білініп, көзіне қуаныш нұры ұялай бастағандай көрінді. Мұндай сәттің қаймағын қалай дәтің жетіп бұзарсың. Бәтіш апайға бір табан жақындай түскен арманды ту-талақай қуған жынды дауыл онда мен болғаным ғой. Бірақ жалған түсімді жалғастыра берсем, ол да адал жанды қорлағандық қой. Шикіні піскен деп айтудан жасқанып, шолақ жауаппен сытылып кетуге мәжбүр болдым:

	Әлгі шырылдауық сағаты құрғыр, дәл сол сәтте тура құлағымның тұсынан шар ете түсіп, түсімді қым-қуыт қылғаны,— дедім өкінгендей үнмен теменшіктеп жауап беріп.

	—Қап, әттесі-айі— деді Бәтіш апай шын өкініп.

	Бәтіш апайға тағы да жұбаныш іздедім. Ойыма әлдене сап ете түсті:

	— Түсіңде өкініп оянсаң, өңіңде есесі толады,— деуші еді Айтан ағам.— Сағынтқан ұлыңыз да келер. Сарыарқадай бауыр жазып, сіз де жайлау болып бір отырарсыз, Бәтіш апа.

	—Япыр-ай, япыр-ай, бір жақсылық бар-ау шамасы— деп апай орнынан тұрып кетті.— Ә, Айтан айтты дейсің бе? Бұл не? Тілеулес үш адамның ойы мен сөзінің, түсі мен тілегінің бүгін бір жерден шығуын қарашы. Жақсылыққа бастағай, тәңірім. Әзтайжан-ау, менің жұдырықтай жүрегім неғып жарылып кетпей тұр десейші. Бүгін мен де түс көрдім ғой, балам- ау. Тыңдашы, мен айтайын. Өзің жорып көрші, Әзкен.

	Мәсісінің басы сынған кесеге тисе де сезген жоқ. Орындыққа қайта жайғасып, түсін айта бастады:

	«Таңертең өзіңмен бірге оянсам да бойымды ауырлық меңдей берген соң төсекке қисайып едім, түс көріп, жылап ояндым. «Түсіңде жыласаң, өңіңде қуанасың», дейтін қариялар. Мен жылағанда да қатты жыладым. Тәңірім, қуаныш бере көр, әйтеуір.

	Нұртілектің баяғы бала кезі екен деймін. Бірақ өте жүдеу. Әбден арып-ашыпты. Белгісіз бір жақтан келе жатыр. Бала емес пе, шаршап келе жатса да Зеренді көлінің ығындағы саздауыттың қалың қамысының арасынан күшіктің қыңсылағанын естіп, бағытынан бұрылып кетті. Күшік емес, бөрінің бөлтірігі екенін қайдан білсін, қолына ала бергенде арс етіп арлан шықты. Бала қатты састы. Абырой болғанда қолында қақ таяғы бар екен. Қорқаудың арандай аузына сүңгітіп жіберіп еді, сойдақ тістері қақ таяққа кірш етіп кіріп кетті, Нұрашым бұралып келе жатса да таза арық екен. Әлуетті қолдарымен шірене тартты таяқты. Таяқты қауып тұрған қасқырдың сойдақ тістері күтір-күтір сынып түскенде күшпен тартқан таяқ Нұрашымның кеңсірігін келіп теуіп, ізінен қып-қызыл қан жосып жүре берді. Бір ұялы бөлтірігіммен қоса асырап отырған аяулы арланымның азуын аямадың-ау, айуан адам, деп кісіше сөйлеп, қаңқ-қаңқ ете қалған бір қанден атылып келіп Нұрашымның құлақ-шекесіне сақ еткізіп аузын салып алды. «Құлақ садақа, қаш қанды ауыздан!»—деп ышқына айқайлаймын. Апа-апашылап Нұрашым қолды-аяққа тұрмай шыбын-шіркей болып үйге жеткен екен деймін. Есікте тұрған үлкен қара құлыпты көріп, маңдайынан тас тигендей мәңгіріп тұрып қалды. Кенет «Апа, апа! Қайдасың?»— деп ышқына айқайлағанда құлағым тас керең болып бітіп қалды. Апыр-ай, сағынтып едің, сарғайтып едің. Енді құшағыма қысқанда «Жан анашым, амансың ба?» деген сөзіңді ести алмай ғаріп болғаным ба деп дауыс сала ұмтылдым. Бір кезде сүрініп, мұрттай ұшқан екенмін. Алдым шыңырау болып шықты. Биіктен құлаған тастай құлдилап майып болып бара жатып «Нұрашым, қош-аман бол!»— деген жан даусым шықты. Тас керең құлағым ашылып кетті. «Хош-аман, бол!»—деп құз жаңғырықты, тау құлады, көл шайқалды, жер сілкінді. «Сақтаншы, жаным, Нұрашым»- деп ышқындым. Осы даусымнан шошып ояндым.

	Түсімде көп жыладым да ояна сала жақсылыққа жорыдым. Құмалақ тартып едім, ұлымның аяғы үзеңгіде екен. Ат басын үйге бұрыпты. Босаға берік түсті».

	—Е, бұл жақсылық қой,— деп Бәтіш апайды иығынан құшақтаңқырап қошеметтеп орнымнан тұрдым.— Құттықтаймын. Нұртілек жолда екен. Осы үйдегі барды жасқанбай жұмсап, тойға әзірлене беріңіз...

	Мұның арты өкінішке соғарын білмеппін ғой сонда. Кешке үйге оралсам, кілтті қолыма көршім ұстатты. Бөлме іші — тылсым тыныштық. Ортадағы стол үстінде бір парақ қағаз жатыр. Бәтіш апай хат таниды деген кәперімде болмапты. Қаламды сәл баса, латынша, қазіргіше әріптермен араластыра жазған жазудың біркелкі көркемдігіне де таң қалдым.

	«Айналайын, Әзтайжан, өзіңді тосуға да тағатым жетпей кетіп қалғаныма ренжи көрме. Азамат ұлым арып-ашып келе жатқанда туған үйінен түтін түтемеуі жаман ырым екен. Жаным түршігіп, ормандағы баспанама тарттым. Нұрашым келген күні ақ түйенің қарны жарылады. Бәтіш апаңның бары шашылады. Бас сүйіншісі өзіңдікі, әз жүректі абзал ұлым, Әзтайым.

	Бәтіш апаң».

	* * *

	Міне, ананың ақырғы тілегі ақталғандай болып ұлы аман оралып отыр. Бірақ өзін сақтай алмады ғой, құрсағынан шыққан төл перзентінен іш жегі құрт түсті. Тірідей желініп, іштей таусылып тынды. Бүкіл тіршілігімнің тірегі деп білген баласының анасына өмірінде қылған жалғыз қызметі — жас қабіріне дыңқ етіп түскен бір уыс дымқыл топырақ қана. Өмір бойы бір белін жазып, кеудесін керіп дем алуды білмеген бейнерқор екі кез қара сызға түскенше не қасірет көрмеді, не тақбезе тартпады. Ендеше анау отырған тумай кеткірге не айтсаң да обалы жоқ. Зауалын тартса тартсын — әділ жазасы.

	Дымқыл топырақ жапқан шошайма үйіндіні үймелеп тізе бүккендер беттерін сипап болып, жамырай түрегелісіп, кейін сершліп, екі-үш үйге бөлінген жаназа асына ыдырай бастағанда жалғыз қалғандай күбірлеп тұр екен Нұртілек. Жауар бұлттай түнеріп, иығымнан қапсырып ұстай алды. Бейіл бермей қолын жұлып алып, сілкіп жібердім.

	Иегі кемсеңдеп, жасып қалды. Солығын баса алмай, қапаланып, ықылықтанып әзер сөйледі:

	— Апыр-ай, маған — жалғыз ұлына қара қарғыс айтып, зауал тілеп отырып өліп кетті ме екен?

	Мен оған оқты көзіммен қарадым білем. Ол бетін басып:

	— Кешір анашым, кешір,— деп өкіре жылап жас қабірге құлай кетті. Перзенттік парызымды немен өтеймін, жан анашым? Жалғыз тірегім — Нұртілегім деуші едің. Тым болмаса ақырғы деміңе құлағымды тосып, мен үшін тауға да, тасқа да соққан ақ шашты ғазиз басыңды сүйей алмадым-ау, жа-ан а-нам!

	Ер адамның сөйлеп жылауы, зарлап жоқтауы ауыр екен. Тоқтау айтпай тұра берсем, өзім де еңіреп қоя беретінмін.

	— Қой, Нұртілек, жылағанмен жан бітпейді енді Бәтіш апайға. Аңырағанмен анаң тірілмейді енді!

	Ашуым тарқады десем де азалы жанды аямай қатал айтып салыппын. Сыз топыраққа бауырын басып еңіреп жатқан Нұртілек басын жерден жұлып алып, бұлаудай боп ісіп кеткен көздерімен тесіле қарады.

	— А-а, не дейсің, Әзтай. Тірілмейді дейсің бе? Рас айтасың ба?— деді ол есеңгіреген адамша.—Сонда мен анамның алдында мәңгілік қарыздар болып қалғаным ба? Алдымен туған анасының мейірімін аяққа басқан тасқаяқтан кім қайыр күткен? Әзтай-ау, айтсайшы, ананың аң сүтін ақтамаған ұл дүниедегі ең бақытсыз адам емес пе?! Өйтіп өмір сүргенше, осы түнде мен де неге көз жұмбаймын, Әзтай-ау. Аянатын нем бар? Кімім бар? Тірі әкем бетіме мәңгі кетпес қара таңба салды, кеңсірігімді бұзып, түрімді алды. Өгей шешем құлағымды шайнап, шұнақ етті. Бақытына балаған жалғыз шешемді — туған анамды зарлатып, зарықтырып өлтірдім. Енді ел бетіне қарайтын бет бар ма мен сорлыда. Ж-жоқ, тірі аруақ, көз шұқынды болғанша өлі аруақ болғанның өзі жақсы.

	— Ей, балам!— Айбарлы естілген дауыстан селет етіп, жалт қарасам, Атекем кәрленіп тұр екен. Қолындағы ақ таяғымен аямай салып жіберетін тәрізді.

	Жаңағы мезетте үрейлене қалған Нұртілек кенет өзгеріп: бір тізерлей, жалына, жалбарына үн қатты;

	— Қылша мойным талша. Адам алдында сұрауы жоқ мына басымды андағы ақ таяғыңызбен қақ айьь рып түсіріңізші. Өтінемін Атеке, өтінемін, аямаңы.з қарабет болған бір шіріндіні!

	Жұдырықтай жүрегім жарылып кетті ме деп едім. Ағамның түсі бұзылып, қоңыр өңі қара түтін болып түтігіп кетті. Түтіп жердей оқтана еңкейіп, қапталынан шап беріп:

	— Жақсыдан жасық туған жаман неме, тұр сандалмай!— деп ақырып қалды да жерден жұлып алып сілкіп жіберді. Нұртілек дік етіп, серейіп тұрып қалды.

	Жылауың қатындарша байбалам салып ойбайлай бергенше ертеңіңді ойла! Өз намысыңды өзің қорлап... Бүгін бір темпешік болып жатқан шешең көзі тірісінде қашан намысын аяққа бастырып еді. Анаңның ақ сүтін ақтағың келсе, адам бол. Шешеңнің сары майдай сақтаған шаңырағына ие болып, биікке көтер, ақтық демі бітіп, көзі жұмылғанша өшірмей, сөндірмей кеткен отын маздатып, туған үйіңнің түтінін түтет. Бір сен деп тұрмыстағы қыздарының біреуінің қолына барды ма? Жалынса да ешқайсына барған жоқ. Ақыры, олар да ат құйрығын үзіп кетті. Бәрін де мына сенің жолыңа құрбан етті. Естимісің, сен!

	Атекем ызғар тебіндеген жүзін жылыта алмай, тығылып тұрып қалды. Әлден уақытта кейін шегініңкіреп барып, жүресінен отыра кетіп, тағы да аят оқыды. «Топырағың торқа болсын. Бәтіш. Тілеуің құрдымға кеткен жоқ. Балаң келді. Үміт жібін үзбес, туған үйінен үркіп кетпес ол. Бақыл бол»,— деп бетін сипап, орнынан көтерілді де бізге қарады.

	— Ал, не тұрыс, азаматтар,— деді жұмсақ үнмен.— Үйге жүріңдер, қалғанын кейін әңгімелесерміз.

	Мен Нұртілекке қарадым. Ол жас қабірге бұрылып, иіліп сәл тұрды да, ілбіп Атекемнің соңынан ерді.

	* * *

	Өмір заңы қандай қатал еді.

	Күні бойы нәр сызбай өзегі үзілген соң табақтан бір түйір ет алып, аузына салып еді, тамағынан өтпей тұрып алды. Толғап-толғап әзер жұтты. Қайтып табаққа қолын салған жоқ. Жаңа ғана мұның жалғыз шешесін жерлеп келгендерін лезде ұмытқандай жиналған жұрт жапа-тармағай ас ішіп жатыр. Еңбек еткенін есепке алғандай болып, әсіресе, қабіршілер жағы қарбытып-қарбытып жейді. Сернеде серпіліп отырғандай бір-біріне «ал-ал, же-же» деп майлы етті уыстап-уыстап алып, көмейлеріне тастап-тастап жібереді. Әлдебір қағытпа әңгімелерді айтып, таңқылдап күліп жатқан біреуіне бұл таңданып қарады.

	Нұртілек жүрегінің басына барып тұрып қалған бір түйір етті құсып тастағысы келгендей көп адамның арасынан әрең етіп, кеудесін басып далаға шықты. Соңынан ілесе шыққан Әзтайға шағым айтқандай: «Бұл өмірде әділдік жоқ, бұл ауылдың адамдарында адалдық жоқ. Өлім үстінде қалайша, қалайша күліп-ойнап ас ішеді?» деп булығып жылап жіберді.

	—Эх, Нұртілек, не дейін саған. «Бұл дүниеде ұйқы арсыз, күлкі арсыз, тамақ арсыз» деген нақыл сөз бар екенін ұмытпа. Сондықтан азаның үстінде де ас ішіледі, күлкі естіледі.

	Екеуі ұзап, ауылдың шетіне шығып кетті. Әрқайсысы өз ойының әуеніне еріп ілбіп, жүре берді, жүре берді. Алдарынан аумағы шағын көл көрінді. Сиыр көлі екенін екеуі де жақсы біледі. Бірақ не себепті осылай аталған? Қошқарбай жағынан келгенде аяқ асты қорыстау болып жатады. Қорыстан қара мал қорықпайды. Қорыста мелтектеп жүріп көл жағалай біткен өлең шөпке өндіршектей жайылады. Қара қүзге дейін көкпеңбек өңінен айнымайтын қалың құрақты көк өлеңге тояттаған сауын сиырлар тұщы көлдің тұнығынан ішіп, мәйек бітіп, желіндері жер сызып, әрең шығар еді жағаға.

	Міне, сол Сиыр көлі. Алты жыл бойы Нұртілектің табаны тимеді-ау деп азбапты. Жүнін тастап түлеген қырдың қызыл түлкісіндей көктем лебімен түрленіп, айнала теңірегі түрлі түске боялып, көз тарта құлпырып жатыр. Қызыл қорған жақтан жел өтін ұстап, қамқоршы, қорған болып тұратын. Зеренді тауының жақпар-жақпар тастары иін тіресіп тұрған қалыңының қалтарыс-қалтарыстарында көлеңкелеп жатып алып, маусым туғанша еріп, әлденеше сай-салада өтіп, бір арнада тоғысатын қалың қарынан шыққан су өзі салған қасқа жолмен сыбдырап ағып жатқаңы естіледі. Көлдің бұл жақ беткейі дөңестеніп біткендіктен ерте көктемде-ақ құрғап қалыпты. Осылай қарай ағылатын ауыл балаларының жалғыз аяқ жолы да кеберсіп, шаңы шығуға жақын жатыр.

	Осы жолмен келіп-келіп, қалың құрақтың ішіне бытырап кететін ауыл балалары кейде оқай олжаға кенеліп, етектеріне үйрек-қаз жұмыртқасын салып алып, дабырласып шығатын. Балалық шақтың сол бір жолын жадымнан шығарып алмадым ба екен дегендей Нұртілек ілби басып, ізден шықпай келеді. Балалық кезін есіне түсіріп, көңілін сергітіп, серпілгені жақсы-ақ болар еді деген Әзтай қатарда үнсіз жүре берді.

	Дағдылы жолмен көлге жеткен Нұртілек үнсіз тікірейіп тұрып қалды. Әлден уақытта өзін еріксіз еңкейткендей әзер иіліп, алақанымен су көсіп алды. Арқаның аязды қысынан қымтанған қалың мұзы енді ғана еріп болған көл суы қол сындыратындай суық еді. Туған жер екеш ол да қаңғыма жанды ұнатпаған сыңаймен тулайтын тәрізді. Жаңа ғана тып-тыныш жатқан көл беті жыбырлап, суға бас иіп тұрған нар қамыстардың бастары кекжеңдеп, сескене кейін шегінеді. Тарт әрі аяғыңды дегендей, балдыр аралас толқындар домалап келіп, ырп- ырп етіп, Нұртілектің бұзаубас етігінен ұрып жатыр.

	Жағада тіршілік жоқ. Осынау су айдыны жан-жануар үшін қымбат болса да ауылдан ат шаптырм жерде жетім жатқан керексіз көлдей болып көрінді Нұртілекке. Жалғыз қайық тұр еді. Ол да қызықтыру орнына көңілге селкеу саларлықтай ғана күйкі түрмен көрінеді. Тұмсығынан қармаққа іліккен балықтай толқын үстінде шоршып, қаққан қазыққа кілттеулі болмаса бетімен лағып кететіндей болып тұрған иесі жоқ жансыз жалғыз қайық.

	— Жалғыздықтың жарасқан жері жоқ екен-ау.

	Нұртілек теріс айналып, адымдап аттай берді. Әзтай досының егес-қияс ойдан оңай арыла алмайтынын сезді. Сөз ұшқыны ұнамады. Іштегі қоясын алмай бүркіт қыран қылыққа бара алмайды. Еңсені езе берсе, жігіттің нары да шөккен түйедей жатып қалады. Мұның жүрек қабында қатпар-қатпар болып жатып алған жан жарасы бар. Бұл үндемей егілген сайын ол ,жара — сынық көңілден нәр тауып, ісініп, ұлғая береді.

	Жаралы жалғыз жардан құласын демесе, көңіліне кілт тауып, ашық әңгімеге шақырған жөн деп ойлаған Әзтай дала қызы тақиясының шекесіне қадаған үкі сияқты Сиыр көлінің өздері келген жақ беткейіндегі дөңес қабақтың үстінде тұрған бір шоқ бала теректің қызғалдақ көмкерген тұмсығынан жайғасатын орын іздеді. Жақа ғана өзі түңіліп шыққан көптің ортасына барғысы жоқ Нұртілек Әзтайдың ырқына шылбыр беріп, көрсеткен жеріне — көк жасаңға аунай кетті.

	Жаңағы мезетте салқын леп тартып, теріс жақтан білінген жел саябырси бастады.

	Еңкейіп бара жатқан күн алауы жақтан бір тізбе үйрек ұшып келеді.

	—Әзтай-ау, мен осы үйректер құрлы да болмадым ғой.

	Әзтай ә дегенде сөздің байыбын аңғара алмай қалғанға ұқсап, үндемеді.

	—Басын шақсаң бес грамм ми шықпайтын осы құс та арасына жыл салмай туған ұясына оралып отырмай ма?

	Әзтай әңгіменің кілтін енді-енді табатынына сеніп, серігінің сезім толқынына бірге құлаш ұрып, өзіне керек иірімге демеп бұра берді...





НҰРТІЛЕКТІҢ ӘҢГІМЕСІ




	І

	Өзіңе аян, Әзтай. Мен асқар таудай тірек көрер әкем болмаса да, өмірден көп қағажу көрмей ерке өстім ғой. Ол мен дегенде ішкен асын жерге қойып күні-түні құрақ ұшып, қабағымды бағатын жан анашымның арқасы еді. Бірақ мен анамның асыл махаббатын кіршіксіз, мөлдір қалпында бойыма сіңіре алмаппын. Жетімдік көрмей, жемірілмей өссін, жасынан мойымай алғыр азаматтыққа жетсін деген қасиетті ана арманын, таудай тілегін жүрегім сезбей, ессіз қалпыммен, есер күйіммен ерке-тотай жүре беріппін.

	—Балам, оқусыз тоқу жоқ. Адам болам десең, оқуыңа мығым бол. Маған қарайлама, жер басып жүрсем, ақтық демім біткенше бір сені жүдетіп, жабырқата қоймаспын. Қыздарды қойшы, жат жұрттық балалар ғой. Қаздиып кеудесі көтерілісімен-ақ қылмиып бой түзеп, әлде кімдердің етегінен ұстап кете барады, өз тамақтарын өздері табады. Осы үйдің түп қазғы — бір өзіңсің, Нұрашжан. Ал күн сайын сенің бағыңды қатар отырып, пысықтасуға шешеңнің өресі де, уақыты да жете бермейді. Өзіңе сендім, қарағым, — деуші еді марқұм.

	Парықсыздық сол ақылды да санаға сіңдірмеген соң қайтерсің. Бармағымды шайнап, бүркіп жіберсе де дауа жоқ қазір.

	— Нұрашжан, бүгін қандай сыбаға әкелдің маған?— дер еді анашым мектептен келген сайын үпектеп қарсы алып, жан-жаққа лақтыра шешінген киімдерімді жинап жүріп.

	— «Төрт» немесе «бес» дей салам шімірікпестен. Әлі көз алдымда. Ондайда жан анамның екі бетінің ұшынан шырай білініп, ұясында үнемі әлдебір мұң тұратын екі көзі күлімдеп, қуаныш нұры білінеді. Сол сәтте ол:

	—О, жасаған, бергеніңе шүкір, осы жалғызымды от-судан аман сақтай көр,— деп тіл қатар еді тебірене.— Келші, ақылы көп торсықтай маңдайыңды жақындатшы, армансыз иіскейін. Е-ее, құлыным, құлы-ны-ы-ым, бақытыма біткен ақылдым, ақылды-ы-ым. Жұпар иісіңнен құлдық сол.

	Ал менің безерлігім, сондай, еңбексіз естіген мақтауға қысылған, қызарған күнім жоқ. Қайта «ботам» деген сайын ерке ботадай тайралаңдап, «құлынымдаған» сайын кісінеп құйғытқан құлындай шапқылап, қыздардың бірін тістеп, бірін шымшып қалып, енді біреуін салып өтіп, әйтеуір білгенімді істеймін, итініп тұрған жаман үйіміздің шаңын қағып, шаңырағын ортасына түсіре жаздаймын. Сонда да үй ішіндегілердің бірде-біреуі әу, не болды саған, деп қыңқ етпейді, мынауың теріс деп қабақ шытпайды. Кейде бетімнен қағар ешкім болмағанына ызаланып, отыра қалып, қасқыр тістеген құлындай шыңғырамын, немесе далаға шығып кетемін. Арасында Қызыл қорғанға қайта кетіп отырамын да, кешке дейін ойын соғып, құр сүлдерім оралады үйге. Шешем шарқ ұрып іздейтінін де, есік алдынан күтіп алатынын да немесе жол үстінде тапжылмай тұратынын да білемін.

	—Апыр-ай, амансың ба, Нұрашжан. Қарадай елегізіп, жүрегімнің басы топтанып, бір шыны аяқ шайым бойыма тарамай қойды ғой. Сенсіз мына үйдің іші маған көрдей қараңғы. Ертерек келмейсің бе, құлыным. Тіфә, тіфә, осыныңа да шүкіршілік, жасаған, — дер еді ондайда.

	Қисық қылығыма да шаң жуытпай, орынсыз үпектеу қытығыма тиетін, қабағымды қыртыстандыратын да кездерім болады. Мектептен келіп үйге енбей жатып:

	—Бүгінгі сыбағаң — үш екі, бір үш!— деймін де сөмкемді есіктен төрге жалп еткізіп лақтырып жіберемін. Ара-тұра шын алған бағаларым да осылай болып шығатыны да рас. Соның өзін міндет еткендей сызданып, кереуетке келіп құлай кетемін.

	Шешемнің өңі қашып, мешел баладай орнынан көтеріле алмай, аңтарылып отырып қалады. Қуарған ерні дірілдейді, бозарып кеткен беті жыбырлап, екі қабағы тартып-тартып қалады, көзі шыланып, іле ұясынан ыршып-ыршып жас төгіледі.

	—Жарайды, неменеге жылайсың көзіңді ағызып?— деймін мен айызымды қандыра түскендей әумесерленіп.— Мұғалім ерегісіп қойды екіні!

	Өмір бойы таяқ жеп, ақырып-жекіруден басқа ештеме естімей зәрезап болып қалған адамша анам селк ете түседі. Кәдуілгідей именіп, жасып қалады, кемсеңдегенін баса алмай, көнетоз шәлісінің бір ұшымен көзін сүртіп, аузын басып, тұмшаланып, төменшіктей береді.

	Қаршадай қалпыммен үп-үлкен адамды бұқтырып тастағанымнан рақат тауып, мәз болатын сияқтымын. Қабағымды қарс жауып алып, сіресіп жата беремін. Қыбымды тауып, ығымнан кел дейтін бір топас сезім бунап жатады бойымды. Сонда білсемші, сезсемші туған анамның жасында дәл осындай дөкірліктен, дөң айбаттан, тең санамай тепкіге салудан қайғы шегіп, қара жамылғанын. Әкем екеуінің жұбайлық тұрмысынан бейхабар, тіпті әкем болған екен, қайда ол деп ешқашан байыптап ойланбаған, толғанбаған мен балалық аңғалдықпен, орынсыз қиястықпен ана жүрегін тітіркендіріп, лөкет пышақ болып паршалап, тілгілейді екенмін ғой сонда.

	Бұл, әрине, өз алдына бір әңгіме. Алдымен жаңағы жайға оралайын.

	Жасын сүрте-сүрте екі көзі қызарған, екі жағы суалған шешем бұрышқа барып, бір уыс болып бүрісіп отырып қалады. Мен жатқан кереуетке қабағының астымен ғана ұрлана қарап қояды. Боп-боз болған бетіне үрей ұялайды. Біреуге жалбарынған, қиылған, өтінген аянышты кейіппен еріндері жыбырлап, күбір-күбір бірдемелерді айтып болғанша отырады. «Сақтай гөр жасаған, сақта» деп бетін сипайды бір кезде. Сонсоң бір қолымен жер тіреп орнынан әзер көтеріледі.

	Әзтай шыдай алмай:

	—Сен анаң азап шегіп отырғанда жамбасың сынғандай болып жатасың, иә? Сонда деймін бір әлуетті қол көк желкеңнен көтеріп, төбеңнен ұрып, еденге қағып, мұрныңды соғып, бет қылып жіберсе,— деді тістеніп.

	—Әзтай-ау, қайда өйтетін кісі. Ол кезде меселімді қайтаратын адам табылса, бәлкім мен өйтіп дөрекілене алмас та едім. Мәселе сонда ғой. «Мен емес, сен жыла, боқмұрын» деп қушиған жағымнан шапалаңпен тартып-тартып жіберетін кісі менің шешем бе? Жо-жоқ. Ол орнынан әрең көтеріледі. Жасқана ақырындап маған жақындайды. Маңдайымнан иіскеп, бетімнен сүйеді. «Жарайды, сен оған тартпай-ақ қой. Лайым өзімен кетсін», дейді сәл діріл бар ұяң үнмен сыбырлап... «Кімді айтасың?» деп зірк ете түсемін түйіліп... «Өс, ер жет, есіңді жи, оңың мен солыңды таны. Сонсоң айтамын» дейді анашым жұмбақ сырдың бетін ашпай.

	Қанша топас болсам да осы бір минуттерде ішім әлденені сезгендей алай-дүлей құйынға түсіп кетемін. Тобынан адасып қалып қойған еліктің лағындай жетімсірей қаламын. Жетім лақтың дамылсыз маңыраған әлсіз үні құлағымнан кетпей жүрегімді езіп, егіліп тұрып алады. Мен де жапанда қалған жалғыз лақ сияқтымын. Жан-жағымнан қоршап алған меңіреу орманнан жөн тауып, жол салып шыға алу үшін алдымда тұрған асқар тау бар ма? Адасып бара жатсам, алдымда жатқан сүрлеу жоқ. Қара суға күмп беріп түсіп кетсем, қолын созып суырып алатын тегеурінді күшті қайдан табамын?

	Нұртілек әлденені ойына алғандай кейіппен үнсіз отырып қалды. Сәлден соң әңгімесін қайта бастады:

	—Сол бір күні арқамнан буым шығып, ақ күртікпен омбылап келе жатсам, ту сыртымнан біреу: «әй, өй жаман неме, жұлыныңды үзбейін десең, бұрылып жол бер!» деп айқайлап зекіреді. Жалт қарасам, қос бурыл апандай-апандай танауларынан құшақ-құшақ бу бұрқыратып, бастырмалатып келіп қалған екен. Табандаулы көнектей қайқы қара пимамды сүйретіп жолдан бұрылғанымша тапап басып кете жаздады.

	Тани кеттім — қалада тұратын тері илеуші Қариолла. Жанындағы ұлын да шырамыттым. Шешеммен бірге бір-екі рет барғанымда өзімді мазақ қылып күлгеннен бері ұмыта алмай жүргенмін. Сол жексұрын қаз мойын қара кошевкада әкесімен қатар түзеп қаздиып отырып алыпты. Пысқырып та қарайтын емес. Мен жарғақ бөркімнен лыпа таба алмай, аяз қарыған қыл мойныма жұқа пәлтенің бір елі қатпа жағасын жеткізе алмай дірдектеп келе жатсам, ол қара хром тысты қара бұйра малақайының екі құлағын қайырып байлап, мақпал қара тонының жағасын да көтерместен буы бұрқырап ыстықтап барады. Жалғыз үйді жанай өтетін бағыттары болса да «ей, Нұртілек, шананың артына тұра қал» деп те айтуға жарамады-ау. Өзі болғанға мәз, тұмсығын көтеріп, омырауы даладай болып далиып барады...

	Итпісің-кісімісің деуге жарамай, күртік жолдың үстінде қалдырып жүре берген екеудің артында, қос бурылдың тағалы тұяқтарынан бұрқ-бүрқ ұшқан қар тозаңының астында елеусіз қала бердім.

	— «Қуып жет, қалқан құлақ!» деп артына қарап сақ-сақ күледі Қаби сұмырай.

	—Тұр-р-а-тұр, бәлем, түбінде бір кездесерміз. Сазайыңды бе-ре-е-рмін,— деп тістенсем де аттылар ұзай бере жылап жібердім. Алай-түлей от жанған ішімді басқым келгендей қалың қарды бұрқ еткізіп, етпетімнен жата кеттім. Булығып-булығып жыладым. Тас бітеліп қалғандай тамағым бунап, тұншықтырып барады. Сақырлаған сары қардан қасқырша қауып- қауып алдым...

	Анам келіп, дірілді даусымен еркелете аймалағанда екі көзінен ыршып шыққан қос түйір ыстық жасы тырс етіп бетіме тамды. «Жетімнің көзі жасты» деген сол ғой. Жол үстінде иттей қорланып қала берген күйікті халім есіме түсіп, жүйкем тағы босап кетті. Шешем шошынғандай басын жұлып алды.

	—Қой, Нұраш, мұның не?— деді үрейленіп.— Мен жыласам, ол — әйел затының осалдығы. Сен осы үйдің емені емессің бе? Емен иілмейді, бүгілмейді, қой, жігіт жыламас болар. Мен де қойдым, ендігәрі менен көз жасын көре алмайсың. Сен де көрсетпе, жігітке жараспайтын ерсі қылығыңды. Келістік пе?

	Шешемнің қиыла, жалына қараған көзінен өзегім үзіліп кете жаздады.

	—Апа, жыламайын,— деп орнымнан атып тұрдым.— Сабақты да жақсы оқимын...

	Қайран шеше-ай десейші. Мені жасына жетпей жасып қалмасын, жілігі татымайтын жасық болмасын деп тереңнен ойлаған екен ғой сонда. Әттең, мұратына жетпеген серт жетімдігін көрсеттім мен. Оңдыртып, оқу да оқымадым, берекелі жұмыс та істемедім. Сегізінші класқа бармай отырып алдым.

	—Оныншы бітіргенше техникум тәмәмдеймін, әрі орта білім, әрі диплом. Екі қоянды бір оқпен бір-ақ атып аламын,— деп суырша шақылдап, бет бақтырмадым.

	Шортан политехникалық техникумына түсу үшін ең алдымен орыс тілінен диктант жазу керек екен. Өгізден жығылған баладай оңбай құладым. Жіберген қателерім қағаз бетінде құмырысқадай құжынап кетіпті. Көргенімде көк көздерім тұздай ағарып, төбемнен шығып кете жаздады. Мұғалім де қызыл қарындашты аямай басып, баттитып қойған екен екіні, түйенің мойындай арбита иіп әкеліп аяғын епетейсіз имите салыпты. Жазған диктантымды өзінің көзінше екі айырып, алдына тастай салдым да кілт бұрылып жүре бердім.

	Дес берісі, тәйкесінен түскен жалғыз мен емес екем.

	«Техникумға түсе алмасақ, өле қалмаспыз» деп дөңайбат шеккен тағы бір-екеу соңымнан ілесе шықты. Үшеулеп тарт Бурабайға. Өзі де жердің тәңірісі екен. Есіміз кетіп үш күн араладық. Одан Шортан қаласына келдік. Думанмен қала қыдырып, базар кезіп, дүкен шарлап жүргенімізде қалтамыздың түбі тесілгендей көк тиынсыз қалғанымызды бірақ білдік. Жаяу- жалпылап Көкшетауға келген соң баяғы тері илеуші есіме түсе кетті. Ойым —«шешем өтейді» деп қарызға ақша сұрау.

	Қазақша сайрағанда таңдайы тақылдайтын Қариолла қабағын бермей, жаратпай қалғаны былай тұрсын өзімді мазақ қылғысы келгендей, әдейі татаршылап сөйлегендей болып көрінді.

	—Уй-бой... Ии-малай, ақшаны кім кирәк етми. Саған кирак ақша мина да бик кирәк. Мосафир анаң үзе де должник миңа. Ул алдымен шул харызинән қотылса, бик яқши,— деп тыжырынып, қолын бірақ сілтеді. Тері илеушінің малма сасыған үйінен жерге қарап, құмығып шықтым.

	Екі серігім көрген жерде ел бар деп ауылдарына тартты. Өз бармағымды өзім тістеген мен үйіме баруға бетім жоқ деп, көзім жасаурап, жалғыз қала бердім. Сол күні вокзал басына түнеп шықтым да таңертең вагоннан көмір түсірісіп, бір күндік жалдама еңбегіме екі күндік қорек боларлық тиын-тебен таптым.

	Қала ішінде басым ауған жаққа бұрылып жүре бердім. Аумақты темір қоршаудың жанынан өтіп бара жатып, қақпасының маңдайшасынан «Ағаш өңдеу шеберханасы» деген жазуды көзім шалды. «Нар тәуекел» деп шеберхананың кадрлар бөлімінен бір-ақ шықтым. Көзінің алашығы мол, қабағы түксигендеу суық түсті әйел басымнан аяғыма дейін сүзе қарады. Түңілейін дедім. Сөйткенше болмай ол:

	—Балақан, табаныңның бүрі бар жігітсің бе, әлде ойдан да, қырдан да тиянақ таппай, домалап жүрген қаңбақсың ба?— деп дүңк ете түсті.

	—Тәте, орналастырсаңыз, орнықтылықпен жұмыс істеуге уәде беремін.

	Ол жүні жығылып тұрған жүдеу жүзді жасөспірімді аяп кетті ме қалай, жұмсара бастады.

	—Жарайды, жігіт-ақ екен деп сенейін. Столярлыққа үйренуші етіп жіберейін,— деді күлімсіреп.

	Төменшіктеп тұрған көзімді тік көтеріп, қуаныштан жайнап кеттім. Алғысымды қалай жеткізерімді білмей:

	—Ой, тәте, алғашқы жалақымның жартысы сіздікі,— дедім ыржалақтап.

	Жаңа ғана жүзінен мейірбандылық білініп қалған әлгі әйел кенет түнеріп сала берді.

	—Қара мұны, боқмұрын! Мені парамен сатып алмақ. Белінен бесік табы, ернінен емшек табы кетпей жатып, қулықпен мәймөңкелеуді үйреніп үлгерген. Ертең мастеріңе, одан соң тағы біреуге бірдеме ұсынарсың. Жоқ, сенен жақсы шебер емес, жаман жалтақ шығады екен. Болмайды!— деп үстіне жасыл шұға жапқан столын салып қалды. Жүрегім алқымыма тығылды. Тілім кесілгір, қайдан аузыма түсе кетіп еді қай-қайдағы бірдеме. Тағы да кеңірсіген көмір түсіруге барамын-ау. Қазан жалаған бұралқы иттей болып шыға келесің. Қап! Қиылғыр қызыл тілім-ай!

	—Тәте. Жалғыз шешем бар еді, мен де жалғыз ұлымын,— дедім мұңайып.

	—Ә, солай ма? Шешемді асырағым келеді де. Е-ее, мұндай балаларға жібіп кететінім бар еді. Болмас енді, талабың жақсы екен. Жарайды, қабылданасың...

	Әзтай, өзің білесің, туған анамнан «айналайын» дегеннен басқаны естімеген жанмын ғой. Әйтсе де Әлжанованың «жарайды, қабылданасың» деген екі сөзінен ескен жылы леп жан жүйкемді ысытып жібергендей екі бетімнен қан теуіп, жүрегім лүп-лүп ете қалды. Бұған дейін ешқашан да мұншалықты сүйкімді, мұншалықты жағымды сөз естімеген адамдай, ендігі жерде маңдайымнан ыстық алақанды адамдар ғана сипап еркелете беретіндей бір сезім өн бойымды баурап алып бара жатты. Алғашқы еңбек ақымды шешеме қалай алып келетінім, ол кісінің мені бауырына құшырлана қысып, құлынымдай қуанатны, қуаныштан да жылайтыны — осындай бір ыстық көріністер көз алдымнан көлбеңдей берді, көлбеңдей берді...



	II

	Әзтай, кезінде менің күлегештігімді бетіме басып, ұялтуға талай талпынғаның есіңде ме? Апам марқұм ылғиына «қараңғыдағы шырағым, жердегі пырағым, судағы құндызым, аспандағы жұлдызым» деп кіршік жуытпай сүттен ақ, судан таза «періште» көріп, айналып-толғанып отыратынын жеңіл түсіндім де тым далаңдап, жыртақай мінезді, алып-ұшпа болып өстім ғой. «Ауру қалса да әдет қалмайдының» кебін киіп, жұмыста да жеңілтектеу болдым. Шешеме анда-санда бір төбе көрсетіп, алақанына айында-жылында бір бес-он теңге салғанымды мәз тұттым да қалған уақытта пәруайсыздық, уайымсыздық күймен күн кеше бердім. Жұртпен күліп амандасам, күліп сейлесем. Кей-кейде мастерім Иван Гаврилович шегір көздерімен бетіме тесірейе қарап тұрып-тұрып, теріс айналып кететін. Кейде менің тынымсыз күлегештігіме, талмайтын жағыма таңдана ма, әлде біреуді дос деп бауырына кірмей, біреуді қас деп қабақ шытпай, маңайымдағылардың бәріне бір өлшеммен келетін қырсыз қылығым, барлығына да көк көздеріммен күлімдей қарайтыным қызықтыра ма, әйтеуір ара-арасында ол да маған күлімдей қарап, маса тайғанап жығылатын жалтыр басын сілкіп-сілкіп қалатын. Онысын байқап қалсам болды, онсыз да құлағыма жететін екі езуімді жайып жіберемін, иығымды қиқаңдатамын, көзімді қысамын, қолымды бұлғаймын.

	—Әй, пәруайсыз балақай-ау, көзіңді ана қыздарға кыссайшы. Бірақ көрінгенге көз қысамын деп жүргенде алдыңдағы тақтайды тағы да ойып жонып жіберіп жүрме. Қалқан құлағың құсап күннің көзі көрініп тұрса, шифоньердің қабырғасы түгілі сөресіне де жарамай қалады,— дейді ол зілсіз ғана.

	—Иван Гаврилович, Нұртілектен столяр шыққан күні ешкінің құйрығы көкке жетер,— деп Қаби қыстырыла кетеді әңгімеге. Біреудің сөзіне килікпесе ішкені ас болмайтын бір зар жақ.

	—Сен немене, құйысқанға қыстырылған боқ құсап,— деп зекіп тастайды мастер оны.— Сенің де өнеріңді көріп келеміз ғой. Бір жылдан бері теректі қайың, қайыңды қарағай дегеннен басқа не үйрендің? Ақшаға ынсабың көп, ал жұмысқа зейінің жоқ. Қолың қисық біткен адамша бұрғыны тік салудың орнына көлбеп әкетіп нешеуін сындырдың, неше бұйымды бүлдірдің? Сенен кеп кейін келген Нұртілек те, әне, қара өзің, қолы төселіп, жаттығып қалды...

	Қабиды келген күні-ақ шырамытып, тез танысып кеткенмін. Қос бурылымен қағып өтіп, қарға көміп кеткен Қариолланың қушық шекесімен қыр көрсетіп, мазақ қылып кеткен Қабиы осы болып шықты. Жарты-ақ жас үлкендігі бар менен. Бірақ мысқалды батпан санап, маған төбемнен қарап, ірірек сөйлейді, өзін ширамды, мені әлжуаз деп біліп, арасында ақыл бергенсиді.

	—Әй, жирен,— деген ол маған танысқаннан кейінгі екінші күні,— тым тыраш екеңсің, сүргімен емпеңдей берсең, ертең-ақ етпетіңнен түсесің. Көзге түсем деп қара тер бола бергенше жамбасыңның ауырмайтын жағына жантайсайшы.

	—Е, сонда қалай?

	—Е, былай... бастықтардың көзін ала беріп дем алып... Сынасы шығып кетіпті деп сүргіңді сипалап... Жүзі мұқалыпты деп қайрақшыға апарып беріп...

	—Әй, сонда жоспарды кім орындайды?

	—Әй, маубас-ау, мылқаусың сен,— деп ол келемеждей күлді.

	—Үйренуші жоспарын орындады деп ешкім де сені «хан» көтермейді. Үйренушінің еңбекақысы — бір орнынан қозғалмайтын қара тас. Терлесең де, терлемесең де алатының сол — өспейді де, өшпейді де. Төбеңді бұрғыламасам, осы аксиоманы түсінетін уақытың болды ғой сенің.

	—Е, еңбекақымыз өспейді деп өзіміз де өспей жүре бермекпіз бе? Сақалымыз шыққанша кәртамыш үйренуші боламыз ба сонда?

	Қаби кекете, шек-сілесі қата күлген болды. Іле түйіліп қалғандай ішін басты.

	—Ой, енді қайтейін,— деді бір кезде қушық бетін тыжырайта,— сен тыраштанды екен деп мастер орнын беріп жүрмесін саған. Хи-хи... Әйтпесе цех бастығының қызметін аласың ба? Әлде-е ди-ре-ек-то-ор... Ехе- ее,.. хи-хи, ха-ха... оһ-у-у-хух. Сары майдан дәметкен сасық кеуде-ее-е!..

	Ол іліп-қағып, келемеждеп, қиқылдап-шиқылдал күліп кете барды. Бірақ кекесінді ащы сөздері көпке дейін шыңылдап құлағымнан кетер емес. Сөзінің астарында шындықтың шым-шымдары да бар сияқты. «Ал, мақұл, талпындым-ақ, қара жаныма тыныштық бермей, алақанымды ойып, күнде қара суға түсіп тырмыстым-ақ. Сонда шығар биігім — столярлық па? Ол қайбір жетісіп жүрген адам? Үйренуші мен кемірген ағашты столяр да кеміріп жүр. Менің алақанымды күлдіретіп тастаған сүргі ме, бұрғы ма, үңгуіш пе — осының бәрі оның да қолын алады, күлдіретпесе де сүйелдеп, мүйіздеп тастаған. Е-е, бүгін, ертең де көрген күнім сол болса, үйрен, машықтан, тәсілден деп күнде күйсегеніңді ұрайын».

	Торыққан шақтарымда аспанға қараймын. Көгілдір көкте бір самолет гүрілдеп ұшып кетіп бара жатса сол әуелі ноқаттай, бара-бара жоқ болып кеткенше көзімді айырмаймын. Беймәлім бір қиырға ұшып, самғап кетіп бара жатқан сол самолеттің ішінде менің арманым да алыстап кетіп бара жатқандай.

	Еһ, қол жетпес асыл арман! Бала күнімнен бергі қиялым — заңғар аспанда. Болат самұрықтың қанатын билеген ұшқыш болсам... Әттең дүние-ай, аядай цехта ақ жаңқаның астында көміліп бара жатқан арман-ай!..

	Жо-жоқ, арманды көмуге болмайды деймін кейде өз-өзімнен жұдырығымды түйіп, шықшытымды бүлкілдетіп. Сол бір сәттерде көз алдымда экстра-класс ұшқыштар Иван Покрышкин, Талғат Бигелдинов, Нұркен Әбдіровтер тұлғасы тұрады сомданып.

	Әттең ұшқыштыққа оқудың жолын білмеймін. Бұл маңайда пилот даярлайтын оқу орны жоқ. Алысқа кетуге алдымен қалта тесік, онан соң шешем зыр-зыр етіп жолатпайды.

	—Мен десең атама оныңды, қарғам, атама. Табан тірейтін тиянақ жоқ аспаннан құлап түссең, отым сөніп, түңдігім жабылғаны емес пе? Ал тіл алмай кетем десең, менің өлігімді аттап қана өтесің,— деп егіліп жылайды.

	Әйтсе де уақыт мені есейтер, шешемді де ақыл арнасына түсірер, қартайып тұрғаным жоқ, кейін де оқып үлгерермін. Алдымен кешкі мектепке түсіп, орта мектептің аттестатын алып алайын деп жұбатамын өзімді.

	—Қалай, жөнін осылай келтірсем, ұшқыш болып шыға аламын ба, Иван Гаврилович,— деп ұстазыммен ақылдастым бір күні.

	—Е, несі бар, «талпынған жетер мұратқа» деген емес пе. Талабың таудай болса, өзің айтқандай, бізде жұмысты жақсы істей жүріп онжылдықты бітіріп, әрі қаражат жинап алсаң, алдыңда даңғыл жол сайрап жатқан жоқ па. Орынбор қайдасың деп тарт та кет. Шешеңмен мен де сөйлесейін.

	Өз верстагының жанында құлағын түріп тұрған Қаби тағы да көлденеңнен килігіп, Иван Гавриловичтің сөзін үзіп жіберді.

	—Е-һе-һе, ақ жоңқаның үстінде сүрініп жүрген Нұртілек әскери ұшқыштар училищесіне түспек. Пәлі-і, бір орыс тілінің диктантынан неше қате жібергеніңді білесің бе? Ал онда математикадан да емтихан тапсыруың керек. Андағы шақшадай басыңмен неше есеп шығара аласың, ей? Жығылған күреске тоймастың кері сенікі. Есептен құласаң кім болатыныңды білесің бе, ей! Салпаң құлақ есек боласың!

	Жолбарысша атылып, Қабидың жанына қалай дік ете түскенімді білмеймін. Жұдырығымды тарс жұмып, құлаштай соғамын дегенде бір тегеуірінді қол білегімнен шап беріп ұстай алды.

	—Ой күшік неме, бір шіңкілдек шәңкілдеді екен деп, соғып алу керек пе оны? Кет былай!

	Екі иығына екі кісі мінгендей шүйде мойынды Иван Гаврилович көк желкемнен қапсыра ұстап алды да, анадай жерге екі аяғымнан топ еткізіп қоя салды.

	—Қызбалыққа салынба, жігітім!— деді тағы нығарлай түсіп.

	—Соны айтамын-ау,— деп Қаби да шіңк ете қалды.— Суырдың айғырынша шақылдап жетіп келгенінде мұрыныңды бет қылып жібермеген екенмін!

	Иван Гаврилович оған жиіркене қарап тұр. Одан ұялыс табатын Қаби жоқ бірақ. Сүргісін лақтырып жіберіп, верстакты айнала жүгіріп, шыжылдап, күйіп-пісіп быжылдап жүр.

	—Сүмелек-ау, аяғанды білмейді екенсің ғой өзің. Бар, бар, құла. Емтиханнан ғана құлама, ұшқыш болып, аспаннан неге құлап түспейсің. Күлпаршаң шығып... Е-һе дер ме екенмін. Ақымаққа ақыл айтып нем бар еді? Жанашырлықты білмейтін бітеу неме!

	Бірде мектептен үйге қайтып келе жатқанымда өтіп бара жатқан қызыл қанденге қолымды көтеріп қалып едім, соным сол-ақ екен, орманға дейін соңымнан қалмай шәуілдеп, екі құлағымды шыңылдатып жіберген, ақыры, қашып құтылғанмын. Сол есіме түсіп, мырс еттім.

	—Әй, күлекеш қатындарға ұқсап неменеңе жетісіп күле бересің, ей, сен?— деп Қаби одан сайын өрекпіп бақа көздене қалды.

	—Ит үргенмен арлан өз ісін істейді. Мен ұшқыш болғанда сен әкеңмен бірге малма иіскеп, тері илеп жүрер ме екенсің деп күлемін. Сен айтқандай емтиханнан екі құласам, алдымда әскери борышым бар ғой. Соған алғанда авиация бөліміне сұранамын.

	—Ойбай-ау, енді қайтейін, күлейін бе, жылайын ба,— деп санын шапалақтады Қаби.— Сені әскерге кім алады-ей? Қоғала біткен көзіңді шұқымай ма? Өзіңді өзің көрмейтін көр соқыр екенсің ғой. О-ой, бейшара. Тым болмаса айнаға қарасаң етті.

	Жүрегім дір ете түсті. Адал сөз айта алмайтын мына бейпіл ауыз тағдырдың тағы қандай аязын бетіме басып тұр? Тынысым тарылып кетті. Манадан бері басын шайқап ызбарланып тұрған Иван Гаврилович Қабиға тұтқиылдан ақырып қалды:

	—Кет, жоғал көзімнен!..

	* * *

	Түні бойы көз ілінген жоқ. Төсекке жатқанымша айнасыз өмірі жоқ әсемпаз әйелдерше жатақханадағы қол жуғыштың жанындағы салтақ-салтақ айнаға қайта-қайта қарағанмын. Оң көзімнің қарашығын жартылай баса қиығына дейін созылып жатқан ноғала жылан құйрықтанып біткенін енді ғана аңғарғандаймын.

	Бес-алты жасар кезімде ұрыншақ баланы үйде жалғыз қалдырып кетуге қорыққан шешем қарақат теруге ала барыпты. Қарақат саздауыт, өзекті жерде, калың жыныстық арасында шоқ- шоқ, үйір-үйір болып өседі. Бір шоқтың шетін теріп алсаң, ортасына қолың жетпей жалбыр балақ бұталардан өте алмай ит әуреге түсесің. Тұяқ тимеген пәлен жылғы қоқыр, өлі шөп пен қу түбіртектер бақайыңды тіліп, жіліншігіңді сойғыласа, қуарған бұтақтар білегіңді сыдырып, іп-істік ұштары бетіңе қадалғысы келгендей сойдиып-сойдиып тұрады. Ал сол қу түбіртектердің түбінен қайта өнген, солқылдақ жас ағаштарда бармақтай-бармақтай қап-қара қарақаттар сағасынан үзілердей болып мөлдіреп тұрады. Шыдай алмайсың. Қу шіліктерді табаныңмен сындырып, бұта-бұтаның арасынан сығылыса өтіп, жүзімше жайнап тұрған қарақаттарға ұмтыласың. Қолың жете беріп, уысыңмен бір сыдырып алғаның топатайыңның түбін жасыруға, немесе аз толмас ыдысыңды шыбығынан шығаруға жетеді. Сәл ілгеріректе өн бойына қап-қара қарақаттан маржан тізіп алған тағы бір тал тұрады. Енді бір ұмтылсаң болды, әлгі тұнып тұрған мәуеге қарық болып қаласың. Мұндай сәттерде адам өлерменденіп, ептілікті есінен шығарып алады.

	Мен де осындай қызыққа түстім бе екен, әлде масаға жем, шешеме масыл болып жылап жүргенімде ме екен, әйтеуір бір кезде көзіме біреу отқа қыздырған жіңішке бәкінің ұшын сұғып алғандай шар ете қалдым.

	Көзімді басып алған оң алақанымның астынан жылымшылап аққан қызыл қаннан шошынған шешем, ес-түссіз құшақтай алып, зар еңірегенде қара орман қосыла күңіренді. Теріп алған бір шелек қарақатына да қараған жоқ. Мені көтеріп алып жүгіріп келеді, жылап келеді. «Өлдім-өлді-ім, ашып барады»,— деп мен зарлаймын. Қайран апам: «шыда жаным, құлы- ны-ым. Жасаған жар бола көр ботама» деп ышқына жүгіреді. Маса шақпасын, денемді бұта жыртпасын деп киіп алған шапанын да тоқтамастан жолай шешіп, лақтырып тастап кетті. Жүгіртпей өкшесін қағып, қанын шығарған көн шоңқайма етігін де аяғынан кезек-кезек серпіп жіберді. Иығында бұлан-талан боздап отырған мен түсірдім бе, жел қозғады ма, басыңдар бәтес орамалы да көлбеңдей барып жерде қалды.

	Оң қолым — от болып жанып бара жатқан көзім де, сол қолым — апамның мойнында, шашында. Жаралы көзім солқылдаған сайын менің солқылым да үдеп барады. Демігіп, кеудесі сырылдаған шешем «ойпыр-р-ай, аллай-ай, енді қайттім?» деп үзіп-үзіп жыланып, ыршып-ыршып жүгіреді. Өзімнен аз-ақ қалқыңқы апам мен бір жас қана кіші қарындасым ере алмай кейіндеп, бұлдырап ноқатқа айналып, көрінбей қалды.

	Е-е, мен дегенде жанын аяп қалған күні бар ма еді сорлы шешемнің. Әттең не керек, соны кеш ұқтым да өшпес өкінішке қалып отырған жоқпын ба міне. Сол жолы алты жасар баланы арқалған қайран шешем бір дем тізе бүкпестен алты шақырым жер жаяу жүгіріпті ғой.

	Ойпыр-а-ай, жансебілін-ай деймін апамның. Орман шаруашылығы орталығындағы дәрігерлік пункттің табалдырығын аттай бере ыммен менің көзімді көрсетіп, іле өзі де көгеріп талып түсіпті. Ондағылар дереу машинаға отырғызып, елу километр жердегі облыстық көз аурулары ауруханасына әкеліпті.

	Әлде жарақатым терең болды ма, әлде хирург қолының ауырлығынан ба, кейін операция жасалған жерде ноқаттай ғана болып білінген ақ белгі келе-келе үтірге айналып, одан соң осылай егеуқұйрықтанып үлкейіп кетті. Апам қалаға ала келіп, бірер рет көз дәрігерлеріне тағы да көрсетіп еді, олар сылып тастаудан басқа емі жоқ деді. «Тағы да пышақ тигізіп... Апыр-ай, қалай болар екен, ә» деп апам он ойланып, мың толғанып еді, жүрегім шайлығып қалған мен кабинеттен ата жөнелдім. Апам лағып бара жатқан мені көшеде әрең қуып жетті.

	— Ой, ботам-ау, тостағандай көзіңе тағы да мұздай көк темірді оқтатып... бетін аулақ қылсын әрі. Дені-қарның бүтін ғой, көзіңдегі бір ноқаттан кемістік көрмессің. Айналайын, бір қара басыңа бәрі құрмалдық,— деп өпектей жөнелген соң қайтып дәрігерге барып, табан тоздырған емеспін де. Енді міне, айнаға қарасам болды, жылан көргендей шошынамын. Жаным күйзеледі. Әсіресе, Қабидың улы тілінен айыға алмай бір кеш бойы күйзелгенім есімнен кетпейді. Жатақхананың жуынатын бөлмесінің босағасында; әр жерінен сыртқы сыры түскендіктен, беті шұбар ала болып тұратын ескі шар айнаға үңіле-үңіле қараймын. Оң көзімді олай-бұлай айналдыра, төңкере сүзілемін. Жалқын түстес қалың ноғала біресе ісінген, біресе жиырылған сұр жыланға ұқсап, білеуленіп ирелеңдеп кетеді.

	— Әй, Нұртілек-ай, қорыққанға қос көрінеді дегендейін, ол әншейін елес қой,— деп өзімді жұбатып та қоямын арасында.

	Сөйтсе де қабағыма қан қатып, ішім мұздай берді. Бүкіл болашағымды, бүкіл тағдырымды осы бір кінәрат ластап, лайлап, күңгірттеніп әкетіп бара жатқандай. Жүдеу үйде ес біліп, етек жинағанша тартқан тақбезем осы бір ақ жалқын ирелек сияқты ирелеңдеп өмір бойы жалғасып кете беретін тәрізді.

	Күлегеш болғанмен менің жүрегімнің түкпірінде не жатқанын кім білсін. Мүмкін, мен мұңаймаймын деп әдейі өстетін шығармын. Төрт түлігім сай, басқалармен терезем тең тұрса, апам шеміршек баланы күнге күнсітіп, шыбын-шіркейге жем қылып, алты қырдан асырып орманға апарар ма еді. Өмір бойы күйігімді тартар ма еді? Атекем үйіндегі апай сияқты ол неге шерлі жас төкпей, көңілді отырмайды? Олармен бірге неге қонақшыламайды? Тым болмаса мереке күндерінде сандығынан дұрыс киімін алып, бір жылтырап киінгенін керген емеспін. Не бір сыңғырлап күлгенін естісемші. Орман шаруашылығының орталығында ара- тұра өтетін әлдебір салтанатты жиындарға шақырса да сирек баратын. Кей-кейде еңбегіне келген сыйлығын үйге әкеліп беретін. Сонда да құр ырымын аңдатқаны болмаса, жайыла жайраңдамайтын.

	Бірде сабақтың үстінде орынсыз күлгенімде ән-күй пәнінің мұғалімі:

	—Күлген жақсы, адам сергек жүреді, түнеріңкі адам айналасына ызғар мен көңілсіздік шашып тұрады. Күлейік, үнемі күрсінбейік. Әр күрсінген сайын адам үш минут ғұмырын жоғалтады дейді дәрігер-ғалымдар. Бірақ көңілділіктің де, күлкінің де шегі бар. Орынсыз күлкі — құлаққа түрпі,— деген-ді.

	Ұят-ай, сонда мен жыртық шатырдың жел үрлеген қаңылтырындай қаңғырлап, орнымнан атып тұрдым:

	— «Мұғалім апай, сіз жалған айтасыз. Күрсіністен ғұмыр қысқарса, менің анам әлдеқашан өлер еді,— дедім жаңалық ашқандай маңғазданып.

	— Е-е-ей, қайран, балалық-ай,— мұғалім бір түрлі өңі бозарып, бұрылып кетті.

	Жарымесерлікпен елпілдеп жүріп, сонда сезсемші, білсемші қайран шешем қайырлауға келіп қалған кеме сияқты екенін. Мен оны қайырлатып, құмға тастадым да, жыл құсындай бір айналып соғуды да ұмытып кеттім. Сағыныш дегенім сағым болып шыққаша қаңғыдым. Тірек іздеймін деп өмірімнің тірегінен, ала тын қазығымнан айрылыппын.

	Әзтай демеу білдірді:

	—Адасқанның айыбы жоқ, қайтып үйірін тапқан соң деген, Нұртілек. Өткеніңе өкіне берме өзіңді-өзің мүжіп.

	—Өкінбе дейсің, қайтып үйіріңді таптың дейсің, Әзтай. Бір шоғыр семьямды емес, бір төмпешік жас топырақ па айналып соққанда тапқаным? Өзекті өртер өкініш, сірә, да ұмытылар ма?

	«Адам сөзі тас бұзар, тас бұзбаса, бас бұзар» деген анамның бір сөзі болушы еді, сол айтқандай, бір сөзден бұзылдым да, бір бұлдырға түсіп кеттім ғой мен байғұс.

	Қабидың тілінің уыты денеме жайылғандай сол түні таң атқанша дөңбекшідім. Көзіме ұйқы ұяламай, басыма ой ұялаған. Таңертең жұмысқа баратындығым есіме түскен сайын кірпідей жиырыламын.

	«Шала-шарпы столяр. Тық-тық балта шауып, сыр-сыр сүргі салып, ағаш кемірген бейшара балташы. Жеткен мерейіңе болайын. Еңкілдеп сүргі сүргілеп, еңкеңдеп балта шауып, мойныңды төмен ие, екі көзіңді бір нүктеге қадап, өмір бойы бүкжиіп, түбінде бүкір шал болып шөгеріп қалады екенсің. Ноғала көзіңмен аспанды көре алмай қор болады екенсің...»

	Ертеңіне верстак басына құр сүлдерімді сүйреп, зорға жеттім. Қас қылғандай жұмыс та бүгін ауырлап бара жатқандай тәрізді. Күн төбеге көтерілмей жатып екі аяғым талды. Доғаша иілген белім сырқырай бастады. Қарағай тақтайдың бойымен ағаш сүргіні сүре сырғытқан сайын оның ойық көмейінен мың бұрала бұйраланып түсіп жататын, құстың қауырсынындай үлпілдеп ұшып жататын, жұп-жұқа жаңқаларға қызыға қарап тоқтаусыз сүргілеуші едім. Күні бойы дамыл көрмей жұмыс істегенде де босаңсымай, шиыршық атып тұратын екі қарым болбырап, екі иығым салдырап қақсай берді...

	Бірнеше ай бойы айналдырған үйреншікті жұмысым өзіме жат сияқты салқындыққа, немқұрайдылыққа тартып барады. «Не қызық, не мағына бар осы жұмыста дейді ойым он саққа жүгіріп. Азып-тозып, шашылғанша, сетінеп сынып біткенше өзіне тиесілі істі бір ырғақпен атқара беретін машинаның бір тетігінен артықшылығың бар?»

	Осында орналасқалы күнде жанымды жеп жасайтыным бір-ақ нәрсе: болашақ шкаф пен айналы шифоньердің бүйір қабырғалары, столдардың, тумбочкалардың бет тақтайлары. Қарулы еркектер үлкен сүргімен сыдырып жөндемге келтіріп берген осы тақтайларды мен кішкентай сүргімен майда сүргілеп, кедір-бұдырын әбден сыдырып, теп-тегіс, жып-жылтыр етіп шығаруым керек. Майда сүргілеу қара күшті көп қажет етпейтіндігі болмаса, дәлдікті тілейтін пәле жұмыс. Қолыңды салмақтырақ басып қалсаң, сүргіңнің қылпылдап тұрған жүзі жас тақтайға кірш етіп кіріп кетеді, жуан ортадан алақандай ғып ойып алып түседі.

	Тақтайдың бұдыр беті жылан жылжи алмайтындай болып тегістеліп, айнадай жалтыраған сайын, қаракөл елтірісіндей бұп-бұйра құс қауырсын жаңқалар қос жиекте көбіршіп жиналып, көлбей ұшып жерге түсіп жатқан сайын көзім қызыға қарайтын едім. Бүгін одан да жаңылдым.

	Ұстазымнан қанша ескерту естігенімді де білмеймін. Тек осы азапты күн аяқталса екен деймін ішімнен. Енді қайтып желкемнің шұқыры көрсін...



	III

	Жұмыстың аяғына таман техникалық бақылау бөлімінен Нұрғайша Нұрқабылова келді жаныма. Оның кім екенін келісімен біліп алғам. Кадр бөліміне келіп жұмысқа орналасарымда бір ауыз сөзім үшін өзіме атан түйеше тарпа бас салған тарпаң әйел Әлжанова Әпизаттың қызы екен. Мұның да көзінің алашығы мол. Төсі тырсиған. Бірақ шешесінен жұққаны осы ғана. Басқа ұқсастығы жоқ. Одыраң мінезі байқалмайды. Дөкір сөйлемейді, қыз басынан дөкір, тарпаң болса, бара-бара кім болмақ? Шешесіндей қалың ерінділеу де емес. Жұқалтаң еріндеріне жұқалап қана жаққан кепкен мейіз түстес бояуы құба өңін құлпырта түсетін тәрізді. Қоңыр үні мап-майда. Тек сәл-сәл мұрнынан соза сөйлейді. Бұнысы өзіне жарасымды- ақ. Ренжігенде кейіп сөйлегені де ұнап тұрады. Алашығы мол қой көздерін төңкеріп-төңкеріп, ұзын кірпіктерін қағып-қағып, қабағын керіп, «мына бөлшекті бүлдіріп қойғаныңа жөн болсын, жолдас-ас» дер еді үн ырғағын созып. Сен сонда оның ренішінің өзінің сүйкімділігіне сүйсінер едің.

	—Оу, Нұртілек-ау, тамсануыңа қарағанда қызға ғашық, болудан саумысың?

	—Кейін айтам оны да, Әзтай. Әзірге сөзімді бөлмей тыңдай бер. Ішімдегінің бәрін ақтарып салмай көңілім көншір емес. Жалғыз шешесін қаңғыртып тастап кеткен тас жүрек дейсіңдер ғой бәрің де. Тым құрығанда соны түсіндіріп барып кетсем деймін бұл маңайдан.

	—Қайда кететініңді көреміз әлі. Жарайды, айта бер.

	—Иә, сол Нұрғайшаны жаныма келе берсе екен, маған жиірек келіп, қаттырақ ұрысса екен деп те тілейтін кездерім болды. Сол үшін-ақ ақау жасаудың әкесін танытар едім-ау. Әттең, Иван Гавриловичтің кәрінен қорқам. Жайшылықта жайдары, бетегеден биік, жусаннан аласа, қойдан да жуас адам. Ал айтқанын үқпай, құлағыңа ілмей сүріне бердің бар ғой, жығылған үстіне жұдырықтап, сілейтіп тастауға бар. Кейде аяғын әзілге шаптырып, уәде беріп, күлкіге жеңдіріп әзер құтыламын. Ал мастер жоқ жерде Нұрғайшаға дес бермей, әр сөзін қақпақылға салып, аяғында жайдарлығынан жаңылтып, жыларман қылып қоямын. Соңынан осы қылығыма өкініп, түні бойы кірпік ілмей шыққаным не керек, Нұрғайшаны көрсем болды, қотыр қойдай сүйкеншектігім қайта басталады.

	Алғашңы таныстығымыз да қызық. «Жолдас Бәйбөрінов, бүлдіріп қойғаныңызға жөн бол-сы-ы-ын...» деп тостаған көзін төңкеріп тұр. Кәмпитке өкпелеп, жылап жіберетін бала сияқты. Қыздарды қаздай қаңқ еткізіп жылатып қоюды қызық көріп өскен қағынды басыммен тағы сол әдетіме басқаным ғой.

	—Оу, бикеш, алдымен амандыққа келейік те. Қыз бен жігіт әуелі бірінің бірі атын білер болар. Нұртілек Байбөріұлы,— деп сүйелдене бастаған қап-қатты қолыммен Нұрғайшаның қолын шап беріп ұстай алдым.

	Ол бейбастақ жігіттің басынғанына ызаланды ма, әлде келе сала бәз біреудің қыз қолын қысқаны несі деп жазғыратын былайғы жұрттан ұялды ма, әйтеуір құбақан беті өрттей жанып, қызара лаулап кетті. Далада тоңазыған пешке қолымды басқандай кіп-кішкентай алақанынан шым етіп өте шыққан бір ыстық лезде бойыма жылы қан болып тарай жөнелгендей жүрегім бүлк ете қалды. Маған салса ып-ыстық нәзік қолды уысымнан шығарар түрім жоқ. Екі езуім жайылып, бетіне ыржия қарап тұрмын. Қыз қырғидай қыздиған көргенсіздің қорлығынан құтылудың басқаша жолы жоғын білгендей:

	—Нұрғай-шш-а-а,— деді әндетіп. Сөйтті де қолын өзіне қарай тартты.— Мұныңыз не?— Ол екі ұртын томпайтып, қабағын қағып қойды.

	Жұмыстағы ақауымды айтып айыптап тұр ма, жоқ әлде әдепсіздігімді бетіме басып әжуалап тұр ма? Ол арасын жөппелдемеде түсіне қоймадым. Есім шығып «тебіншек тек тұрмастың» кебімен:

	—Мұнымыз: бір көрген — біліс, екі көрген — таныс, үшінші көрген — барыс болады,— дедім.

	—Мақалды білмейді екенсің, бүлдіріп айтпа. Үшінші көрген — барыс деген сыңар жоқ онда.

	—Қымбаттым, ертең келгеніңде көшеге серуендеуге шақырамын, үшінші келгеніңде киноға алып барамын. «Барыс» дегенім міне осы болады,— дедім қырсық сөйлегеніме айызым қанып.

	Нұрғайшаның қой көздері үлкейіп кетті. Алаулаған бетіне мысқылды күлкі үйірілді.

	—Тым батыл екенсің, жігітім. Бірақ бодаулағанға еріп жүре беретін бота мен бол-ма-с- сс-пы-ын!

	—О-о, бота, бо-т-а, қандай әдемі, ә?

	—Әдеміліктен саңылауың болса, алдымен жұмысыңды жөнде, Байбөрінов жолдас.— Ол жеңіл бір тақтайды алып, көзіме көлденең тартып: — Мынау барып тұрған брак, өндірістік брак. Қалайша қиналмайсың?— деді көзін жыпылықтатып даусын соза.

	—Өндірістік брак түзетілер-ау, қымбаттым. Тап қазір менің жүрегіме бір от түсіп күйдіріп барады. Күйіктен түскен бракты өзің түзете аласың ба, Нұрғайшажан... Нұрашжан, Нұрғайшажан. Оһ, қандай үйлесімді, ә? Ха-ха... О-оо, ашуланбаңыз бикеш. Шынтуайтында ақау жібергенімді өз алдыңда өліп кетсем де мойындаймын. Бірақ анау жатып атардың да қисық мойнын бұрап қойса деймін. Бүгінгі маған тиесілі тақтайлар алдымен соның қисық қолынан өтіп жатыр. Міне, қара, не істегенін: сүргісінің жүзін ретке келтіріп, баптап алмай, сүңгіте салғанда, бұтақты түп орнымен қопарып алған. Бұл шұқырға мен енді бармағымды тығайын ба? Шұқырға шейін тегістеп, сүргілесем, биттің қабығындай ғана болып қалатын түрі бар. Ал мынасы ше? Қолы қысқарып қалғандай сүргісін тақтайдың басына дейін шығармапты. Ал ол қалдырған «шоқпар басты» менің сүйріктей сүргім ала ма? Алмайды. Ал қажетті сүргі таптым дейін, бірақ ол қалдырған қалдықты мен сыдырып тұрсам, қандай өнімділік болмақ менің жұмысымда? Әне, тұр ғой түк көрмеген болып. Бар да өзімен сөйлес. Мен екі ай істеймін, ол екі жыл істейді осы жұмысты.

	Нұрғайша ақаулы тақтайшаны Қабиға қарай ала тартты. Бірақ ол да қай бір дес берер адам. Сүйексіз тілінде тиек жоқ.

	—О, Нұрғайша-а,— деді ол ақ ірің тұрып қалғаң қисық көздерін қыздың бетіне сығырайта қадап. —

	Қақ маңдайымнан салып жіберердей қақ тақтайшаны ала жүгіргенің қалай? «Жұмысшы — қоғамының алдыңғы қатарлы ең саналы табы»,— деп Карл Маркстің өзі айтқан. Сен сол таптың өкіліне қоқан-лоқы жасайсың. Жұмысшымен ит талас қарым-қатынас жасау оны қорлағандық, тіпті оның тарихи атымен санаспау деген сөз. Сен одан да мені кабинетіңе шақыр. Екеуміз оңаша отырып әңгімелесейік. Ха-ха Сосын...

	«Ойыннан от шығадының» кері келді. Тіл мен жаққа сүйеніп, шектен шығып кетсек керек. Нұрғайшаның бидай өңі күреңітіп кетті. Екі көзінен екі түйір жас домалап түсті. Сонда да шық-шық шіңкілдектікке, иә, байбалам бажылға бармай барынша бабымен сөйледі:

	—Тілмарлықпен жеңе алмайтынымды білдім енді. Тіпті тұрған жерлеріңді ұмытып, біреуің киноға, екіншің кабинетке шақырасың. Екеуіңмен де комсомол комитетінде сөйлесемін. Ал қазір келіп актіге қол қойыңдар. Қалай безілдегендеріңді сонда көрейін...

	Содан кейін Нұрғайшамен әзілдескенде «шекараны» сақ ұстайтын болдым. Әйтсе де сол бір кездесудегі ақырын аңдамай сүйрік қолдарын аусарлықпен ұстап алғандағы алақанының табы бойыма бір ыстық леп дарытқандай елтіп, тәтті ойдан айыға алсамшы. Көптен көкірегімді тұмшалаған сол жылы сезім де көмескі тартқандай еді сол күні. Жұмыс істеп жатқан жеріме келген Нұрғайшамен амандықтың ишаратын салқын ғана білдірдім. Ол салқын райыма қарап емес, олақ жұмысымды көріп, көзі шарасынан шығып кете жаздады.

	—Жолдас Нұртілек! Ойбай-ау, оншадан мұнша жүріп сен тап бүгінгідей олақтық жасайды деп ойлғаным жоқ. Мен не көріп тұрмын?

	—Сол көріп тұрғаныңды қабылдасаң — қабылда, қабылдамасаң — таста,— деп түнере дүңк ете түстім. — Маған бәрібір. Болса да кететін адаммын.

	—Қай-да-а?

	—Басым ауған жаққа.

	— «Алтын басымды жерде қор қылмаймын, сұңқар болып аспанда ұшып жүремін» дейді біздің ұшқыш. — Кекететін жерді құр жібермей керіп әкететін Қаби қыстырыла кетті.

	Менің сүзеген бұқаша қарағанымды елең де қылған жоқ. Бері жақындап Нұрғайшаға өлеусірей қалыпты. –

	—Нұрғайша, ә, Нұргашка, екі күннен бері қайда болдың? Таба алмадым ғой өзіңді?

	Шақшадай басым шарадай болды.

	Жатып атардың үзіле қалуы қытығыма тиіп кетті.

	—Өз теңеуіңді өзің дәл тауып айттың-ау,— деп мырс ете қалдым. Нұрғайша маған күлімсірей қарап, басын шайқады. Қабидың сүт көрген мысықтай тілін жалап, сілекейін жұтып Нұрғайшаға қарай беруі ішіме шоқ түсіргендей күйдіре түсті.

	—Андағы шақшадай басың шарадай болғанда Нурғашкаға не айтайын деп едің? Айта ғой!

	Даусым қатқыл шықты білем. Қаби селк ете түсті де, ізінше ашу шақырды:

	—Одан саған келіп-кетер бар ма? Айтарымды оңаша айтам, как говорится, третий лишний тут!— деп зілденді.

	Біздің қас-қабағымызды бағып тұрған Нұрғайша осы жолы маған бұрын мен байқамаған оң қабақ танытты.

	—Сенің оңашаң таусылмайды екен, Қаби. Ал мен Нұртілектен сыр жасырғым келмейді.

	Айтатыныңды осы жерде айта бер,— деді ешбір қысылмастан.

	Біреу маңдайынан салып жібергендей Қаби кекжең ете түсті, сұры қашып, тілі байланғандай бедірейді де қалды. Нұрғайша ақаулы өнімді қабылдамайтынын айтып, ертең сенбі күні өз есебімнен қайта өңдеуді тапсырып, кетуге ыңғайланды.

	Қаби есін жаңа жиғандай жан-жаққа ұрлана қарап, бір айтпағы барын аңғартты. Ә дегенде тілі күрмеліп, кекештеніп қалды.

	—Нұр-нұр-ғай-ша-жан, мен де Нұртілектен сыр жасырайын деген жоқ едім. Тек... кеше... екеуміз, иә былай... жүз жыртысып қалған соң... Жарайды, оны кейін айтармыз. Иә, іздегендегі шаруам — ертең туған күнім еді. Соған өзіңді арнайы шақырамын. Сенбі ғой, уақытым жоқ дей алмассың. Мамам да сіздер көрші болып жаңа үйге қоныстанғалы ерулік бере амай жүрміз, әдейілеп шақыр Нұрғайшаны деп еді.

	—Е, ерулікті бала-шаға емес, алдымен үлкеңдер жағы жемей ме екен?— деді Нұрғайша қабағын қағып.

	—Мамам мен папам оған да әзір отыр. Әпизат апайды жексенбіге шақырады. Сенбі — туған күнім болған соң ғана, амал жоқ, бізден бастайын дегені ғой.

	—Жұқа ерні мен ұялы көздеріне күлкі үйірілген Нұрғайша әнтек иегін көтеріп маған қарады.

	—Сен қалай қарайсың?— деп менімен ақылдасып тұрған тәрізді көрінді. Жайлап басымды шайқағанымды ды өзім де байқамай қалдым. Ол одан сайын күлімсіреп, Қабиға қарай сәл ғана мойын бұрды.

	—Тағы кімдер бар?

	—Жастар ғой, өзіміз қатарлы жастар жағы ғана.

	—Мақұл, барамыз,— деді Нұрғайша.

	Жүрегім су ете түсті. Оның бетіне жалт қарадым. Көз қарасымда сауал бар: «Қалайша?» Бұл жолы Нұрғайшаның даусы ойнақы естілді:

	—Барамын, Қаби. Тек бір шартымды орындасаң ғана.

	—О, не дегенің, Нұрғайша. Сен бұйырсаң бопты, мен бір шартыңды ғана емес, өмір бойы бүкіл шартыңды орындап өтуге әзірмін.

	«Ах, ах жатып атар сұм неме». Күңгірт ойың қалай-қалай көлеңдейді. Есек дәме екенсің ғой... Ай, аңғал қыз-ай, арам ойын сезбей тұрсың-ау мынаның».

	Ойымды жинап үлгергенше Нұрғайша да шартын айтып салды:

	—Өмірлігің өзіңе, қазіргі шартым Нұртілек екеумізді қатар шақырсаң ғана барамын.

	Түсі бұзылып тұрған Қабидың қысқа мойны екі иініне кіріп кетті. Көзі кірбиіп, аузына сөз түспей абыржып қалды. Нұрғайша бұрын мен сезбеген мінезбен Қабиды жерге қаға түсті.

	—Ну и что же, в таком случае я от своего обещания отказываюсь. Дос-сви... Ұйқысынан шошып оянғандай Қаби Нұрғайшаның қолынан ұстай алды.

	—Жібермеймін. То есть, түу, екеуіңді де шақырамын. Өзім де шақырайын деп тұр едім Нұртілекті.

	Қаби рабайсыз ерсі ыржалақпен шайқалып келіп менің арқамнан қақты:

	—Ал, біз күтеміз...

	* * *

	Далаға шықсам, жаздың ұзақ күні әлі кеш белгісін бермепті. Кешеден бері көзі жасты ерке сияқты бірде жылап жауып, сәл ағараңдап, қайта түнеріп, әлсін-әлі нөсерлетіп тұрған аспан айығып, көк торғынына қайта орана бастаған екен. Екі-үш күн бойы Бұқпаны торуылдап алған қалың бұлттар биіктеп, Бурабай, Көкше тауларына қарай ұзап кетіпті. Еңкейе бастаған күн ұясына қарай ауып бара жатса да бұлт соңынан сәуле шашып тұр.

	«Арты ашық. Жарықтық күн ашылады енді».— Апам осылай деуші еді, ертең де осындай алтын сәуле ашық аспаннан нұр болып, төгіліп тұрса... Нұр. Нұр. Не деген ғажап сөз — Нұр... Нұрғайша... Нұртілек...»

	Жоғалтқаным қайда қалғаны есіме түскендей, жалт бұрылдым. Цех іші саңғырап бос қалыпты. Ат- көшр жоңқаны жинап, верстактың үстін үрлеп, қайтадан жұмыс орнына тұрдым. Күндегідей емес, қолым жеңіл, иықтарым да сықырламайды. Тағаланған ат-тай табаным да тайғанақтамайды. Қалай болса солай домдап, тастай салған тақтайшаларым екінші рет верстак үстіне салынып, қайта сүргі көргеннен кейін бір жапырақ артық етсіз, сымдай түзу сұлулардай көз тартып, құлпырып шығып жатыр. Ашып қойған форточкадан Қопа көлінің салқын лебін, даланың қышқылтым жусан иісін жеткізген жанға жайлы самалы еседі. Төбеде электр шамының алтын реңді сәулесі. Мәрмәрдай жып-жылтыр мейіз сүргі сырылы. Бәрі де де менің қимылымды құптап, сүйсінгендей. Денем бусанып, буланған сайын жеңілдеп барамын...

	Бір мезетте біреу ту сыртымнан келіп екі көзімді баса қойды. Сүргіме сүйенген қалпыммен тұрып қалдым. Қолымды алайын десем, тұтқасына жабысып қалған саусақтарым жібермейтін секілді. Кім болды? Көзімнен басқан алақандары мап-майда, жұп-жұмсақ, ып- ыстық. Таныс ыстық. Таптым. Алақан табы дәл соның өзінікі. Нұрғай-ша-а-жан-ан!..

	Екеуміз цехтан бірге шықтық. Шыға берісте отырған вахтер кемпір «Кеш жарық» тілеп қалды. Есімде жоқ, әйтеуір бірдемелерді айтып жүре беріппіз. Қалалық бақшаға келіп ендік. Олай-былай өткен жігіттер Нұрғайшаға сұқ көздерін қадап қалатын тәрізді. Онымен мұншалықты жақын жүріп, көңілді серуендеуім бірінші рет. Бәрі де Нұрғайшаны менен қызғанатын тәрізді, бізге қарамағанда тапқаның андағы тырнадай тырайған, ақи көз бе деп, күстаналап бара жатқандай қымсынамын. Бұрынғы орынсыз ыржағымды, уайымсыз сөздерімді біреу тартып әкеткендей, зар жағым қарысып қалғандай аузыма да берекелі сөз түспейді.

	—Осы қаланың жастарының барлығы да мені жек көретін сияқты. Қуыстанып жүремін,— дедім бір кезде мұңайып.

	—Неге олай дейсің, Нұртілек?

	Қараңғылықта Нұрғайшаның көздері отша жарқ ете түскендей болды.

	—Неге?— дейсің бе? Бір жылдың ішінде не ұлдан, не қыздан өзіме сенімді, өзіме ұнамды бір дос таба алғаным жоқ. Біреумен жұптасып қатар келе жатқаным — бірінші рет.

	—Рас па? Қулығың шығар, ә?

	Оның сыңғыр ете қалған даусынан, жалт ете түскен отты жанарынан таңдану мен мүсіркеу, үміт пен күдік, құптау мен сенімсіздік сездіретін сан сауал ұққандай болып, әбдіреп қалдым. Жанымдағы қызға шырынды бір әңгімені неден бастаймын деп келе жатып, төтеден жөнсіз киіп кеткенімді де кеш сездім.

	—Махаббат дегеніміз не? Қызық па, азап па?— деппін Нұрғайшаның бір саусағынан ұстай алып. Абырой болғанда ол қолын тартып алмады.

	—Білмеймін,— деді Нұрғайша сәл күлімсіреп,— оның қызығы да, азабы да әлі басыма түсіп көрген жоқ.

	—Иә, рас, рас,— деппін міңгірлеп.— Жауапты қызметтесің махаббатпен айналысуға уақытың бар ма тәйірі.

	Нұрғайша сыңғырлап ал күлсін. Шегі түйілгендей ішін басып тұрып қалады да, сықылықтап тағы күледі. Бір керемет рақат күлкі. Түйсіксіз сұрағымның төркінін енді сезіп, өзім де қосыла күлдім...



	IV

	Көмір қара костюм киіп мойнынан салақтата ілген тоқпақтай галстугі тамағынан тіреп шірене қалған Қаби есік алдынан өзі қарсы алды. Үй-орманы, қора-қопсысы маған көптен таныс. Бірақ шешеммен бірге келгенде терінің жүнін жидітіп түсіретін малма тұратын моншасынан басқа үйінің сатысына көтеріліп, тұтқасын ұстап көрмеген екенмін. Енді, міне, сол үйдің есігін шалқайта ашып, төріне беттедім. Алдында үлкен терезелері бар көк верандалы төрт бөлмелі қарағай үйдің іші кірсе шыққысыз. Өмірімде мен көрмеген ғажап жиһаздар сықа толып тұр. Әдейі таң қалсын дегендей екі бөлмеден өткізіп барып қана:

	— Қонақ үйге кіріңдер,— деп жол көрсетті Қаби.

	Қонақ үйі — Айтан ағамның екі бөлмелі үйі сыйып кететіндей кең жайылым керемет. Төргі көлденең қабырғасының өзі екі қатар көш ететін көшедей. Соны түгел жауып тұрған түкті кілем көгалды, қызыл-жасыл гүлді даладай. Бір қабырғада — үстіне жұқа кілем жабылған былқылдақ диван. Екінші қабырғада — бүгілме табан әдемі ұзын сервант. Іші- сырты толған түрлі жиһаз, алтынмен аптаған, күміспен күптеген ыдыс-аяқ.

	Айнала қабырғалар сыңсыған дүниеге тіреліп тұрса да ортадағы жайын столдың екі жағы ат желіп өтетіндей кең. Бірақ столды қоршай отырған қауымды көре алмай таңбыз, тіпті бірде-бір пенде жоқ. Нұрғайша екеуміз бірдемені бүлдіріп аламыз ба деп үрпиісе үркіп, диванның шетіне әзер жайғастық.

	Бір уақытта Қабидың әке-шешесі келіп енді. Айтан ағаның үйіндегі жайын сабадай жайылып жатқан алқа-салқа біреу екен анасы. Бірақ денесі ауыр, даусы кесектеу болғанмен үйіріліп жүріп, шапшаң сөйлейтін адам екен. Қазақша, татарша араластырып айтқан сөздерінің біреуін ұғып, біреуін ұқпай дағдарып, бірақ онымды білдірмей отырмын. Айтқанының тоқ етері: Қаби кенжесі екен. Екі үлкені өз алдына отау болып, бөлініп шығыпты. Бізді бұрыннан еркін танитындай ақжарқын сөйлесе кеткен секпіл бет жирен шашты қыз үлкен ұлынан көрген немерелерінің үлкені екен. Екі жылдан бері қаланың ең үлкен кинотеатрының кассирі болып істейді. Кенже ерке болады демекші, Қаби туған күнін жылда көп адам шақырып тойлайды екен. Тарыншылық жасағандары — осы биыл ғана. Қаби жаңа көршісі Нұрғайшамен, өздері әке-шешесімен ертеден таныс Нұртілекпен емін-еркін отырсын ден көп адам жинамапты. Осы күні жастар бұзылып бара жатыр. Көпшіліктің арасында кім жоқ. Ішіп алса, жанжалды қуып жүріп, килігетінін қайтерсің. Сондықтан көп адамның қым-қуыт, ың-жыңнан аулақ салып, аз да болсақ мәз отырайық шақырғандары біз екеуміз ғана болыппыз.

	— «Қуырдақтың әкесін түйе сойғанда көресің» деген тап осындай болар-ақ. Стол үсті мәйегі тамып майысып тұр. Күрке тауық еті, самса, сиыр етінен жасалған пәрәміш, қоян етінен пештің табында пісірген бәліш, түрлі-түрлі тәтті жемістен тырсиып тұрған өрнекті пирог, балмен қатырылған шәк-шәк, ақ қаймақ, «құс сүтті» қоңыр шоколад, былқылдақ мармелад. Бәрінің ортасында шарадай дөңгелек торт. Үстінде «Туған күніңмен, қымбатты Қаби» деген күрең қызыл жазудың өзі гүлдей құлпырып тұр.

	Қаби маған, әкесіне, өзіне, мамасы мен қарындасы Нәйлаға, Нұрғайшаға ақ көпіршігі быж-быж етіп тасыған шампан шарабын құйды. Екі-үш көтергеннен кейін манағы тосырқағанымыз тарап, арқамыз кеңи бастағандай. Астың көптігінен, әр түрлі хош иісінен-ақ мәйек бітіп қалғандай әрқайсысына ғана тиіп-қатып, жәй шөмшеңдеп қана отыр едік. Енді жиірек қол салып, қомақтырақ алып отырмыз. Қазақша, татарша, орысша ән салдық. Нұрғайшаның сүп-сүйкімді даусы бар екен, бәрі жамырай мақтасып жатыр. Секпіл бетіне қан жүгіріп, құлпырып алған Нәйла сырнайды бірқыдыру боздатып барып, тоқтатты. Қызара бөрткен Қаби қазақ шайыры Ақан серінің «Құлагерін» баста деп Нәйлаға әмір беріп, орнынан тұрды.

	—Уұй, әйнелейін, біздің Хәбидің дауышы бик яқши,— деп шешесі бір көтеріліп қалды.



	Колагир, қолын кәннән миңа килдең,

	Дөрт булеп төн йоқымны, назлап күттем.

	Гомереңе жылқы қурми жаяу йергер.

	Нинди жан маңга еңнан суғып үтте.

	Колагир, хуш, хуш, атым юлдашым-ай,

	Мин билдим инде синең тормасыңны.

	Тигезмәм туфракка, югары тотып,

	Саклармын үлгәнчә мин бу башыңны...



	Бас-аяғы жоқтай, өлеңнің орта тұсынан киіп кеткен Қаби алғашқы шумағын булығыңқырап әрең-әрең айтып шықты да екінші шумағына келгенде мүлдем қақалып- шашала берді. Шеше атаулының барлығы да бала үшін үздігіп тұруға, перзенті үшін намыстануға, арашашылыққа әзір тұратын болар деймін.

	—У-уй, алла-ай, кычкырып киттәлар. Сиңэ не булған бит, уләң аяқларық төзу сузып әйтә әлмәдің,— деп әни қызарақтай бастады.

	—Әни, курыкма, тынычланыгыз. Бөтен көз болған соң қысылып жатқаным ғой,— деді Қаби татарша, қазақша араластыра сейлеп жатып, маңдайының терін сүртіп.

	Осы жерде тамағын бірер кенеп, әкесі сөзге араласты. Қазақша таза сөйлейтінін анық аңғардым.

	—Бір тоға дөңгелек шаруамыз бар. Тамағың тоқ, көйлегің көк. Төрінен де көрі жуық әке- шешеңнен бір күні бәрі де қалады. Осы үйдің түп қазығы сенсің. Бір ғұмырыңа жетерлік жиған-тергеніміз бар. Ағаш кеміріп жаныңды қинама десек те жастардан жырылып, жалғыз қалып барам деп, дес бермеді бұл батыр. Енді міне, шешесі соны уайымдап-ақ жүнжіп, болдырып бітті,— деп екі алақанын жайды.

	—Алақаның қышыса осы үйде бар синнік шаруа табылады. Әне, әкең де қолқабыс беретін бірі кісісі жоқ, көн-төн ялгыз узи янын жәп жүр деймін. Ахрысы, бик күп пұл тапқың келсе комектеш шуған. Юк, юк, бір көнми әйткәнімә. Мөлдерәп торган ушы байлықтан артық ни кирәк, ни житми буган?— деп екі алақанын жая ыңырсыды шешесі.

	—Ішіп жіберелік, жолдастар!— деп Қаби орнынан атып тұрды. Біз рюмкаға ернімізді тигізер-тигізбес ишаратын ғана жасап едік, ол соңғы тамшысына дейін қотара қағып салды.

	—А-ай,— деп даусын созды әкесі,— сендерді жұмысшы табы деп кім айтар. Өңкей ақ шеміршексіңдер. Жарайды, Нұрғайшаның жөні басқа.— Ол — ақ саусақ қызметкер. Ал сен екеуің ше? Жарайды Нұртілектікі де амалсыздықтың күні. Әкесі жоқтықтан. Шіркін, әкесі Байбөрінов десе, бөрі еді, жігіттің сырттаны еді ғой.

	Жүрегім жарылып кете жаздады. О, ғажап, менің әкемді де білетін, оны мақтайтын кісі де бар екен ғой бұл дүниеде. Неғып білмегенмін осы күнге дейін, қара басымды қара басып жүре беріппін әншейін. Шешем неге айтпаған?

	Өкпем аузыма тығылып, көзім бұлдырап, Қариолла абыйдың аузына қарап шұлғыдым да қалдым. Ол сампылдап сөйлеп отыр:

	—О-ой, Байбөрінов Қасқырбай өз отының басында осы күнге дейін отырған болса, бұғанасы қатпаған жалғыз ұлын қара тірсек қылып қара жұмысқа салып қояр ма еді ? Айтшы кәне, Нұртілек!

	Манадан бері шым-шымдап ішкен арақ басыма шапты ма, жоқ әлде ес білгелі әкемді мақтап алдыма тартқан әңгімені бірінші естуім бе, әйтеуір қаным қызынып, өн бойым өрттей лапылдап жанып кетті.

	—Қара жұмысқа салып қоймас еді!— дедім еліріп.

	—Оқытпас па еді?

	—Оқытар еді!— дедім айқайлап. Шешем оқудан бетімді қаққандай ашу қысып долырып барам.

	—Аюдай ақырған әкесі жанында болса Нұртілек те осындай үй-күйде аузынан жалыны атып отырмас па еді.

	Автоматша мүдірмей қайырамын жауапты:

	—Отырар едім!

	—Міне, қарағым, Қаби,— деп әкесі ұлына ежірейді,— өзіңнен кіші Нұртілек те ақылға келіп отыр. Сен болсаң... Әке кәсібін мирас қылғың келмейді. Сенікі — тойып секіргендік. Нұртілектікі — тоңып секіргендік.

	—Әти, хватит енді,— Қаби қабағын тұнжыратты.

	— Ал, балалар, өздерің ойнап күліңдер. Біз қартайған адам, көп отырғанды көтере алмаймыз. Тек бір өтінішім, қызым Нұрғайша, мына Қаби өз қатарың ғой, өз жұмысыңа баулып бір нәшәндік қып шығаршы.

	—Әти,— дедім өңім бұзылып,— сіз кеткелі тұрсыз ба? Менің әкемнің жайын жақсы білетін тәріздісіз. Тіпті туған шешем де әкем туралы бір жарытымды әңгіме айтқан емес.

	—Е-ей, бейшара бала-ай, сен семьяңның көп хиқаялы көмбесі туралы не білесің. Көмулі көп сыр жатыр ғой,— деді ол қиналғандай күрсініп,— Шешең кінәратты болмаса, күні бүгін әкеңмен бірге отыратын едің ғой.

	—Қалай, менің әкем тірі ме? Рас па?

	Жымынан шыққан жолбарысша орнымнан атып тұрдым.

	—Әкесі бар болса, жердің тесігіне кіріп кетсе де іздеп табуға әзір тұр ғой ұлы. Жай жетім емес, тірі жетім болғаннан жаман қорлық бар ма? Айтсаңызшы әти, әкесінің қайда екенін,— деп Қаби өндіршегін созып маған болыса кетті. Көзін қысып қалғаны несі деп ойладым да бірақ онша мән бергенім жоқ.

	Жуантық шал түсіндім дегендей басын изеді. Мұның бәрі бір жағынан жоспарлы жұмыс екенін мен дәл сол кезде байыптап, саралайтын халде емес едім. Әкесі, шешесі, баласы үшеуі қақпанды алыстан сездірмей құрамыз, сөйтіп Нұрғайша жүрегіне кедергісіз жол табамыз деп жүргенде істі Нұрғайша өзі тездетіп, мені құрулы қақпанға әкеліп түсіргенін кейін бір-ақ біліпті.

	—Иә, сонымен? Бұл не сұмдық? Тезірек айтсаңшы.

	— Әзтай, дәл сол сәтте мен де қазіргі сен сияқты дегбірім кетіп, шыдамым таусылып, өзегім үзіле жаздаған. Бойым қалтырап, аяғым тәлтіректеп, әтиді отты көздеріммен ішіп-жеп барам.

	—Балақан, абдырама,— деді ол қатқыл үнмен.— ЦІешең әкең өлді десе де ол әлі жер басып жүр. Ет тірлігіңді жасап, әкеңмен табысамын десең, тура адресін тақ еткізіп айтып та беремін. Біліп қой, мен саған жамандық ойлайтын адам емеспін. Қазақта «әкең өлсе де әкеңді көрген өлмесін» деген мақал бар. Мен ата дәстүрін қадірлеп келе жатқан адаммын. Сол жолдан таймай, басыңа бит, аяғыңа ит үймелеген күніңнен бастап, сені дәл биылға дейін асырап-сақтадым да. Әйтпесе жер құртына айналып кеткен шешеңмен бірге баяғыда-ақ қайыр сұрап кететін едіңдер.

	Аялағанынан табалағаны көп қамшы сөздер үркек тайдың шабына тигендей енді мөңкиін деп шаққа шыдап, бір қызарып, бір бозарып отырған түрімнен ши шығар деп күдіктенді ғой деймін Қаби:

	—Әти,— деді аярланып,— бүгін менің тойым ба, әлде Нұртілек екеуіңіздің жырыңызды тыңдаймыз ба? Хи-хи...

	—Жарайды, жарайды. Нұртілекпен әңгімем ертең. Ал тойлай беріңдер. Мен кеттім.

	Қабидың әкесі сұп-суық жылан көзін жылытқан болып сәл жымиып күліп менің арқамнан қақты.

	—Сен де өз баламсың. Өзіңнен бірер жас үлкен Қабиды аға тұт. Ал «інісі бардың — тынысы бар, ағасы бардың — жағасы бар. Ағаң — жағаң». Өз жағаңнан өзің алма. Өмір бойы осыны есіңе тұт, білдің бе?

	Төтеннен шыққан дауылдан иә үріккенім, иә желіккенім белгісіз. Бір қызынып, бір суынып, астан-кестен ойыммен арпалысып отырып қалдым. Әкесі шығып кетісімен Қаби тағы тост көтерткізді:

	—О-оу, бұл не отырыс? Менің туған күнім тойланып жатқан шақта қуаныш үстіне қуаныш қосылды. Нұртілектің өмір бойы қыр арқасын көрсетпей кеткен жоғы табылды. Бірақ әлі сүйіншісін атаған жоқ, — деді ол әзілдей күлген болып.— Әйтсе де іні өзімдікі ғой. Как говорится, свои люди сочтемся. Осы тосты менің інім Нұртілектің қуанышы үшін, таяу уақытта әкесімен аман-есен табысуы үшін көтеріп қоялық. Ура!

	—Ура! Ура!

	Екі беті ал қызыл алмадай албыраған Нұрғайща құралайдай құлпырып, лып егіп орнынан көтерілді. Жүрегі лүпілдеп, ерні үлбіреп, көзінен нұр шашып маған бұрылып:

	—Осы жолғы шарапты толық ішемін. Шын ниетіммен Нұраш үшін, Нұраштың қуанышы үшін ішемін,— деді.

	Ол жаңа ашылған көктем гүліндей еді осы бір сәтте. Өзіне ғана өте жарасымды жадыра жүзбен ұмсынып хрусталь фужерін менің рюмкама тигізе сыңғыр еткізіп, шымырлап ойнап жүре берген шампанды қызыл еріндерінің ұшымен, сәнімен жұтты. Осы бір ыстық ықыластан ән бойымды керемет сиқыр күш билеп, ойым тербеліп бара жатты. «Нұраш!— Кімнің аузынан шыққан сөз бұл? Бұған дейін туған анамнан басқа ешкім де, ешқашанда мені Нұраш деп еркелете, осыншалықты жылылықпен айта білді ме? Жоқ. Тек Нұрғайша ғана».

	—Әзтай-ау, менің анама еліктеп, бір кезде сендер де Нұраш деген боларсыңдар-ау. Бірақ ол Нұрғайшаның аузынан ерекше ыстық леппен шықты ғой. Жүрегімді шымырлатқан жалғыз сөзден бұлдыр-бұлдыр еткен бір құсты көрдім. Бақыт құсы екен деймін. Құйтақандай ғана. Бірақ үлпілдеген жеп-жеңіл, кіп-кішкентай қанаттарының асты-үстіне алтын жіппен өрнектеген Бақыт түйіршектері көрінеді. Киелі құс «Нұраш, сенбісің» дегендей, тура маған қарай қанат қағып келеді. «Бақытымның ақ құсы, келші-келші қалықтап».

	Даладай далиып, мұхиттай шалқып-толқып кеттім. Бұл аңсаулы сәтім еді ғой. Сол сәтті ғайыбынан келтірген адамдардан айналдым. «Рақмет, апа», деп әнидің, «ағасы, жарадың» деп Қабидың бетінен сүйдім. Бұл қалай болар екен деп Нәйлаға қарап едім, қуақы қыз өзі жүгіріп келіп секпіл бетін тоса қойды. Ал Нұрғайшаға қарай бір қадам бастым да тайсақтап тұрып қалдым. Жаңа піскен алмадай албырап тұрған бетінен бір сүю Айда ат ұстан тұрған Шолпан қызды аймалаумен бірдей көрініп кетті. Тамыр-тамырым солқылдады. Ыстық қан басыма шапшып, «Қызда болса үмітің, ынжық болма, жігітім» деп, құрық көрмеген бір тұлпар-сезім тізгін бермей сүйрей жөнелді. Нұрғайшаның қан ойнап, қырдың қызылындай құлпырып шыға келген екі бетінен алма-кезек бір сүймей тұлпар сезім тоқтау берер емес.

	—Еһе-ей, так нельзя,— деп Қаби алдымнан кесе көлденең тұра қойды сақ-сақ күліп,— Біз сүйіссек, туыстармыз. Ал бөтен үйде қонақ қыздың бетінен сүю — әдепсіздік. Нургашка ренжіп қалуы мүмкін.

	Дымым құрып, тілім күрмеліп, ләм-мим дей алмай, тоқтап қалдым. Ып-ыстық көкірегіме көк мұз қоя қойған Қабидың ретсіз қылығынан күл-талқан болған көңіліме дауа іздегендей ішім бұрап барады. Жұдырығым түйіліп, қолымдағы рюмкамды сықырлатып, сығымдай түскем. Әнидің көзі рюмкаға қадалып, кірпік қақпай адырайып шығып барады. Қайран, ыдысым, құрыды-ау, дейтін сияқты. Менің сезімімді ұлың неге лайлайды?

	«Тапқан екен туысты. Аға, жаға болмақшы маған. Аға деп сенерім сен болсаң, күйсегеніңді ұрайын. А- ғғ-а, жағ-ғ-а». Бір қуаныш, бір ыза. Ойран-топыр ой. Өн бойымды не күй билеп бара жатқанын өзім де білмеймін. Мас бола бастаған сияқтымын.

	Әни «у-уй, яшлар-ай...» деп келе жатыр еді, Қаби қабақ шытты:

	—Мама, сен немене, бүгін татарларыңмен табысып отырғандай шүлдірлей бердің.

	Қазақшаңды қимай отырсың ба қонақтарға?

	—Ой, бар болғыр,— деді шешесі салпаң сырғаларын тербелте таңқылдай күліп.— Жаңылып кете берем. Кеш сынған тілімді бір қазақ келін түсіріп, күні-түні бұратып отырсам деп едім... Нұрғайша сияқты бір қара көзді қолыма қондырсам... Ой, құдай-ай, бірді айтып бірге кететінім бар. Хәби-ау, осы сен Нұртілектен сүйінші сұрадың ба?

	—Иә, мама. Бірақ досым ештеңе атамады ғой.

	— Е, ол сүйіншінің ауыртпалығын бұл жолы мен арқаласам кайтеді?— деп аярлана күлді әни.

	—Қалайша?

	— Е, жаңа әкең «Нұртілек те өз балам» деп кеткен жоқ па. Сенің аузыңа құдай салып, сүйінші сұрадың.

	Сүйінші сұрау да парыз, сүйіншісін сүйіндіріп беру де парыз. Бермесе Нұртілек күнәкар болады.

	Жуырда ғана үйге барып келгенде апам қалтама салып жіберген ақшаға кеше алған айлығым қосылыл төсім қалыңдап қалған. Қалтамнан уыстап алдым да стол үстіне қобыратып тастай салдым.

	—У-уй, туыс десе жүрегін жұлып беретін көзсіз ер екенсің ғой, балам-ау,— деп әни бұлт астынан шыққан айдай жайраң ете түсті. Қобыраған ақшаны жып-жып еткен семіз саусақтарымен тез жинап алды да комодқа қарай жүгірді.

	—Хәби, әй, Хәби. Қазақта олжадан тәбәрик сыйлайтын ғадет бар емес пе. Сен сүйінші алдың. Енді қонақ қызға тәбәрик бер. Айналайын Нұрғайшажанға өз қолыңмен апарып салшы. Алтын жүзік. Алла язып, Хәбиім үйленсе, жас келінімнің қолына салармын деп едім. Нұрғайшаға бұйырды. Келін түссе осы үйде әшекейден көп дүние жоқ. Мынау саған бұйырған екен. Қолықа ки, ки, именбе, қарағым.

	Нұрғайша қызарақтап кейін тартынса да Қаби мен шешесі екеулеп, жылтыр тас орнатқан алтын жүзікті оның бір саусағына кигізіп үлгерді. «Апам ұрсады» деп Нұрғайша безек-безек етсе де болмады. Нәйласы бар — бәрі дуылдасып, сөз нөсерімен Нұрғайшаның нәзік үнін тұншықтырып тастады. Өзі де алтын, жүзігі де алтын Нұрғайшаның болашақтағы нұрлы өмірі үшін деп бәрімізге ішкізіп те жіберді. Осының бәрі әп-сәтте болды. Әни сөзуар адам екен. Сөйлегенде екі шықшыты бүлкілдеп отырады. Бірде-біреуімізге сөз кезегін бермей, ананың- мынаның басын бір шалып отырып, ақыры Нұрғайшаны қолтықтап алып кетті. Саңқылдаған даусы әр бөлмеден бір естіледі.

	—Қарағым Нұрғайша, осының бәріне бір өзімнің ие болуым қиындап барады. Арманым

	— Хәбиіме өзіңдей, алтын асықтай бір теңін тауып беріп, келін түсіру. Біз қазақтың ғадитіне құлаған адамбыз. Үлкен үйдің түпкілікті иесі кенже ұл мен соның құдай қосқан қосағы деп білеміз. Кө-зі-ім жұмыл-ма-ай тұрғанда осы дүние мүкәмалдың бәрін тапсырып кете алмай қалам ба деп қор-ор-қам, қарағым.

	Қоржын бөлмеден шыға бергенде әнидің осы сөздері құлағыма шалына кетті. Табаныма шөгір енгендей орнымнан атып тұрдым. Нұрғайшаның жүзіндегі манағы бір әдемі алау оңып кеткендей, бөлмеден түрі бұзылып шықты.

	— Әни, сый-құрметіңізге көп рақмет,— деді ол сәл қуқылданып,— күн кешкіріп барады.

	Ұлықсат беріңіз, біз тарайық.

	— О-о, ерте ғой әлі,— деп Қаби аузын бұртитты.

	— О, бу булмиды,— әни даусын созды, күн батып бара жатқан қызыл іңірде үйдің есігін серпіп жауып, шығып кету ырымға яман. Мен шонсоң кәтті ренжимін. Жүрегінің шаншатыны бар адамға ренжірге де булмиды. Әлде мен көп шүйлеп мазаларыңды алдым ба. Қазір мин китәм, сендер уйнап-күліңдер...

	Нәйла бұрышта тұрған радиоланы іске қосып жіберді. «Әйда, кеттік биге. Кому дамский вальс, кому мужской вальс» деп сақылдап күліп алдыма жетіп келді. Қағылез бойына қутықайлығы жарасқан құдай атқырдың қылдырықтай белі мені ұсташы деп үзіліп, доп- домалақ мықыны бұлт-бұлт етіп есті алады.

	Нұрғайшаға көз қиығымды салып, билеу білмеймін ғой деп жасқаншақтап едім, Нәйлә менің құрығымнан құтылып көр деп егескендей бастырмалата түсті:

	—Ничего, ауылдың талай бұзауын бұйдалап жүріп билеткенбіз. Әйда, әйда!— деп екі қолтығымнан көтеріп алып дөңгелетіп әкетті. «Қап» дегенде аузымнан жалын атты — жұпсыз қалған Нұрғайшаны биге Қаби шақырмағанда кім шақырады? Мысық тырнағандай ішім у болып ашып барады. Нұрғайша «зауқым жоқ» деп Қабиді телмірткен сайын жан ашуыма дауа табылған сияқты көңіліме сәуле жүгіре бастап еді. Қаби үздігіп болмаған соң Нұрғайша орнынан қозғала берді. Қап!..

	—Ой, жігітім, ит қабатындай артыңа алақтамай, құшағыңа кіріп кеткен қызға ие болсайшы!

	Нәйланың қақ құлағымның түбінен саңқ еткен үнінен селк ете түстім. «Мынау өзі қайтеді-ей, деймін ішімнен ұяты қайда?» Жайшылықтағы сотқарлығым күл болып ұшып кеткен тәрізді. Ләм-мим деп қарсы бірдеме айтуға дәрменім қалмай барады. «Былай-былай, е- е ушлай, жеңіл-жеңіл дөңгелен» деп мықынымнан ұстаған оң қолымен белімді бытырлатып қысып-қысып жібереді. Сол қолымен жауырынымнан мытып өзіне қарай икемдеп итіндіріп жіберді. Менен екі-үш елі тапалдау ма қалай тәмпіш танауы мен оймақтай аузынан шыққан ыстық лебі иегімнің астынан шілденің аптабындай күйдіріп барады. Күнұзаққа сүргімен жанымды жегенде де оңай шықпайтын тер маңдайымнан жол-жол болып төгілді.

	Күйтабақ сыр етіп тоқтай бергенде құтылдым ба, құтылмадым ба деген ой жанып өткенше болған жоқ Нәйла: «ой аяғым, басып кетті-ау» деп саңғырлай айқай салды. Бірақ аш белімнен жабысып, босатар емес. Үйіріп әкеп диванга жамбастата бір соқты да, тағы да «аяғым-аяғым» деп еңкейіп тіземе отырып алды. Нұрғайшаға қарасам, мені ала көзімен атып тұрғандай екен. Орнымнан ұшып тұра келдім.

	— Ой, Нұрғайша бидің бозжорғасы екен. Біздің Нәйла да жаман билемейді. Әйда осы екі жорғаның бақыты үшін!

	Қаби тағы бір-бір рюмканы қолымызға ұстатты. Нұрғайша менің дірілдеңкіреп тұрған қолымды иегімен нұсқап, басын шайқаған тәрізді.

	Әлден уақытта байқасам, аяғым ауырлап, жүрегім лоблып барады екен. Бір жексұрын ықылық тиіп, ық-ық, шиқ-шиқ еткізіп, есімді алды. Өкпе бауырым аузыма тығылып, тынысым тарыла түсті. Салқын ауа болар ма еді деп атып сыртқа шықтым. Даңғарадай қораның ішінде электр жарығы төгіліп тұр. Бірақ әлдебірдеңе қолқамды қауып қалды. Е-е осы үйдің алтыны мен басқа да байлығының көзі — жексұрын малманың иісі екен ғой. Бір бұрышта үйіліп мұңкіп жатқан жас терілердің күлімсісі қосылып, екі өкпемді қысып барады. Жан ұшырып қай бұрышқа барсам да былғары илейтін өгіз терілері, тон илейтін қой терілері, мәсілік былғары шығатын ешкі терілері, бөлек-бөлек, текше-текше болып, дәл танауымның алдынан тіреп шыға келеді. Мұрынымды басып, лоқсып жанымды қоярға жер таба алмай, бір есікті ашааша ішке қойып кетіп едім. Әлдеқандай жылбысқы былжырақ бірдеме маңдайыма былш ете түсті. Басымды көтеріп қарасам, қатар-қатар сырғауылдардың үстіне самсатып жайып тастаған жас қайыстанған былжырақ терілер. Бір бұрышта қораның төбесі ашық қалдырылыпты. Дәл астында жалпақ сөре. Терілерден жидітіліп түсірілген, иістеніп кеткен неше түрлі жүн-жұрқа ат-көпір болып жатыр. Сірә, кептіруге тастаса керек.

	Қараңғы түкпірде біреу пыс-пыс етеді. Әлденені шолпылдатып, бірдеме істеп жатыр.

	Сескенейін деп едім, лоблып тұрған жүрегім басылған сияқты болды.

	Сөйткенше болмай, «бұл қайсың әй?» деген дауыс шықты. Қариолла әтидің даусы. Мен ғой деп жүгіріп бардым. Тамағынан бастап етегіне дейін түскен жалпақ сауыс-сауыс алжапқыш киіп алған әти екі білегін сыбанып үлкен бөшкеден былжыраған бірдемені сорғалатып алып жатыр екен. Өз-өзінен абыржып қалды. Қолындағысын шолп еткізіп тастап жіберді.

	—Ә-ә, сенбісің?— деді тістеніңкіреп. Келгенімді ұнатпағанын үнінен сезсем де:

	—Бұл не, әти?— дедім мен де тек тұрмай.

	—Не дейін, ә, Нұртілек. Бала күніңде аяғықа не киіп жүрдің? Етік дейсің бе. Иә, сары етік тігілетін бағалы былғарыны байғұс Бәтіш менен алатынын білмейсің бе? Білсең, мынау сондай былғары. Мынау бөшкедегі жүнсіз көк қайыс көнді келесі бөшкедегі көк талдың мейіз қабығынан қайнатылып алынған қызыл суға бірнеше күн салып қойсаң, күп-күрең былғары болып шыға келеді. Ауыл ақсақалдары аша бұтынан тіреп, қара санын көміп киетін саптамалы сары етігің де, кемпірлердің қазақи кебісі мен қыздардың шоңқайма сықырлауығы да, керзіні киім демейтін атан азаматтардың қисық табан етігі де осыдан тігіледі. Қамыт-сайман, ер-тұрманға зәру колхозың да керек қайысын мына менен табады.

	Әтиді көргеннен-ақ әкем есіме түсіп, енді сұрайын деп оқтала бергенімде ол екі қолын қолтығына дейін мешкей бөшкеге малып жіберіп, көк қайыс былжырақ терілердің біреуін суырып алып, тал суына сорғалата, қыртысын жаза шолп еткізіп салып жіберді.

	—Шырақ,— деді ол екі білегінің сасық суын сорғалатып тұрып,— шешең ертедегі қарызынан әлі толық құтылған жоқ, әйтсе де менімен бірге жинап қойған малы бар адамдай арқасын кеңге салып тал сыдырмасын әкелуін сиретіп барады. Сонда оның қарызын кім өтейді?

	—Берешегі қанша еді?— дедім қолымды қалтама сұға беріп.

	—Немене, ақшаң бар ма еді?— деп тері илеушінің қанталаған қызыл көздері жайнап кетті.

	—Бар,— деп айтып үлгермей жатып қолым талмаурап кеткендей сылқ ете түсті.

	Қалтамды мана стол басында-ақ тақырлағанымды ұмытып кеткен екенмін.

	—Әй, бала-ай, «бала, баланың ісі шала» деген осы. Несі бар, несі жоғын да білмейді. Жарайды, енді қиналмай-ақ қой. Маған ақшадан гөрі тал, талдың қабығы керек. Соны сорлы шешеңе айтқайсың.

	Сорлы, сорлы шешең. Ығынан кісі жүргісі келмейтін қайдағы бір сасық тері илеуші менің асыл анам туралы неге кемсітіп сөйлейді. Қандай хұқы бар оған? Зығырданым қайнап, үстіне қоразша қона түсуге шақ қалдым. Ол теріс айнала беріп, бөшкеге басын тығып жіберіп, тағы бір теріні суырып алды. Күлімсі иіс мүңк ете түсті. Жүрегім тағы аузыма тығылды. Есік алдына атып шыққан бойда лақ еткізіп құсып-құсып жібердім. Топтанып тұрған жүрегімнің басы тарап жүре берді.

	Бірақ енді қайтып бұл қораға, бұл үйге кіруге зауқым жоқ. Қолқаңды қауып, тынысыңды тарылтып жіберетін борсыған иістен тезірек құтылғым келеді. Ендігәрі желкемнің шұқыры көрсін. Сау өкпені сарғайтатын мынау сасық иіс үй алапатымен бірге түгел өртеп жібермесең сірәда кетпес. Тіпті жағама дейін сіңіп кеткендей болып, танауыма тығыла берген соң пенжегімді шешіп алып, сілкіп-сілкіп, қолыма ұстап, алыстай бердім.

	Кенет есіме Нұрғайша сап ете түсті. «Апыр-ау, ол қайда? Үйде отыр ма әлі? Кіммен қалды? Қабимен бе?»

	Дедектеп жүгіріп келген бетте жарма есікті теуіп ашып даңғарадай қораға қайта сүңгіп кеттім. Алдымнан кес-кестеп Нәйла шыға келді. Көзін қағып, құмырсқа белін бұраңдатып, қылмың-қылмың етеді.

	—Ой, Нураш, Нураш, а я без тебя от скуки чуть не умерла, пойдем, погуляем, а? Мысықша мияулап, іші-бауырыма кіріп барады.

	—Нұрғайша қайда,— дедім түсім суып.

	—Нұрғай-ша-а? Нәйла шақырып тұрғанда ол қайдағы Нұрғайшасын айтады. Ой, какое бескультурье, невежество тіпті. Подожди, я тебя научу, как себя вести перед дамой. Только не сопротивляйся, пошли.

	—Нұрғайша қайда деймін?!— Дауысым тым зілді шықты. Сонда да Нәйла ығынар емес.

	—Ой, хохма. Твоя Нұрғайша никуда не делась. А просто развлекается с моим братом.

	Хи-хи...

	Үйге тұра ұмтылдым. Нәйла қабаттасып есікті мықынымен итеріп тұра қалды. Іште әлдебіреу ентігіп, екінші біреу булыға демігетін тәрізді. Жіңішке өкше туфлидің жиі-жиі тық-тық еткені есікке қарай жақындай беріп еді, тарп-тарп еткен ботинка табаны оны қуып жетіп, басып тастады.

	—Адам емес, мал екенсің ғой, көргенсіз неме!— Тұншыға шыққан үннің Нұрғайшанікі екенін жүрегім сезе қалды. Біреу үстімнен мұздай су құйып жібергендей болды. Аңдаусызда шошытқан адамға деген ызам бетіме шыққандай түтігіп, Нәйланы есіктен жұлып алдым да, үйге кіріп келдім. Қаби Нұрғайшаны есікке жеткізбей бас салып, екі қолын қоса аш белінен тас қысып алыпты. Екі езуінен көбік көрінген апандай аузымен қыздың бетінен сүймекші. Қыз ышқынып, сұп-сұр бетін олай да, былай да алып қашады. Қанша дегенмен еркек емес пе, Нұрғайшаның піскен шиедей ерніне дүрдиген ернін жақындата бергенде кәрленіп ақырып қалдым:

	—Тарт аузыңды, шошқа! Кет былай, жатып атар құрт мерез!

	Селк ете түскен Қабидың екі қолы жан кеткендей сылқ ете қалды. Нұрғайша булығып жылап жіберді.

	—Ә, сенбісің сүмелек!— деп Қаби тістене қалды. Екі көзі қанталап, аузынан көбігін шашып, сүзеген бұқаша сүзірейіп маған жақындап келе жатыр. Шықыр-шыр еткен тісінің арасынан ысылдап, түкірігін шаша, тұтыға сөйлеп келеді:

	—Ққа-йыырр-шы-ның қаңғалағы. Сс-оқыр сары сайтан! Бі-і-рр көз-зің-ді бірр көз-зіңе теңейін!

	Ол тұра ұмтылғанда мен де ұмтылып, тұқырайта қойған басыммен шананың қайқимасындай имек иегінің астынан ала соғып кеп жібердім.

	Шалқалай барып столдың шетіне соғыла құлаған Қаби қалбалақтаған қолымен шеткерірек тұрған шыны-аяқтарды салдыр-гүлдір алып түсті. Тастай қатты басым иегінен гөрі мұрнына оңдырмай тисе керек, танауынан қан сау ете қалды.

	—Әти, әни, өлтірді!— деп Нәйла шыбын-шіркей болып сыртқа қашты. Мен де көзім бұлдырап, есікке бұрыла бергенімде Нұрғайшаның жан даусы шықты:

	—Нұртілек! Сақтан!

	Жалт қарасам, аузы-мұрнынан қан дірдектеген Қаби бір орындықты тік көтеріп, қара құсымды нысанаға алып үлгерген екен. Бұғып қалғанымда қатты сермелген ағаш орындық екпінімен барып қонақ бөлменің жарма есігіне сарт ете қалды. Есіктің әйнек көздері күлпәршә болып жерге шашырап түсті. «Қап, әттеген-ай, ұят болды-ау» деген бір ой жалт еткенше үй иелері сау етіп кіріп келді. Әни кірген бетте көріскендей да. уыс салып: «у-у, Хәби, жаным,— деп баласына асылды.

	—Қу қағыңғыр, қайтып өлтірмеген, ух, алла- ай,— деп зарлай жөнелді.

	Қалш-қалш еткен Қариолла қолын ұруға оңтайлап алыпты. Қанталаған көздерімен алақ- жұлақ етіп, жан-жағын бір шолып түсті де, ысырап болған есіл дүниесі есін шығарғандай, оқтаудай жұп-жұмыр қақ таяғын көтеріп алып, маған шүйілді.

	—Батыр екенсің. Басыңды қақ айырып, аузыңа қара қаныңды келтіріп берейін. Нұрғайша торғайдай шыр етіп ортаға тұра қалды.

	—Жібер мені, өзім-ақ тепкілеп берейін!— деп Қаби шешесін сүйреп ұмтылып кіжініп жүр.

	—Ойбай, қайыршыға қолыңды былғап, пәлесіне қаласың,— деп қопаңдаған Қабидың жағасына жармасып, шешесі жібермейді.

	—Тарт қолыңды сен де!— деп ол күйеуіне де айғай салды.— Тек куәландырып қол қой да сотқа бер тәрбие көрмеген иттің баласын. Әкесі құсап түрмеде шіріп, қаңғырып кетсін. Бер-бер! Соттат сотқарды. Жатырынан қағынып туған көлиғән әлмек түгілі қағынып кетсін.

	Көгеріп-сазарып, шалыққа шалынғандай екі езуінен көбік көрінген әни ешкімге дес бермеді. Жанымды паршалаған былапыт сөздер аузынан запыран болып төгіліп жатыр:

	—Осы өлмешілерге қол ұшыңды берген сен едің ғой. Тарттың ба енді сазайыңды. Өзің асыраған текешігің өз басыңа секірді ме енді. Секірді! Бүгін ұлыңды соққыға жықты, ертең сенің сақалыңнан сүйремесіне кім кепіл? Жо-жоқ, бұл мына қаршадай қағынғырдың ғана ісі емес. Ана үйіндегі мыстан айдап салып отыр. Ол мыстан ғана емес, қойнындағы байын милицияға өз қолымен ұстап беріп, айдатып жіберген аты шулы жалмауыз. Ол оңған адам емес, ит. Әйтпесе төбетінің аузын қанденше жалап-жалап, итше күшіктеп-күшіктеп болған соң, мен сені қайдан көрдім деп, қауып алмайды ғой, қаңғыртып жібермейді ғой.

	—Әни, әни. Берер сотыңызға беріңіз. Қолыммен істегенімді мойныммен көтеріп аламын. Бірақ тілдемеңіз. Қорламаңыз менің анамды. Ол кісінің ақ пейіліне дақ салдырып тұра алмаймын мен!

	—Ойбай, Қариолла, мынау осы үйдің жуындысын ішіп өскен асыранды емес пе еді. Енді ұры итше шәуілдемек маған. Қалш-қалш етуін қарашы бөрінің бөлтірігінің. Анам ақ пейілді деп адамсынады малай. Айтақ, тіфу. Бәтіш айдатып жібергсн әкеңнен сұра шешеңнің қанды қол қарақшы екенін. Сүйегі саудырап бір сайдың ішінде қалмаса, жүр деген Тентекте тентіреп. Мұнда ағаш кеміріп, тісін сындырып еді, енді Жетісуда шекер заводының жүкшісі болып, қант-шекер жеп, шекесі шылқылдап жүрсе керек. Ха-ха... Ұйлығып болып, төбетін үйшігінен қуған қу қаншық тақбезесін тартып-ақ жүр ғой. Енді сені түрмеде шіріттіріп, көзіңе көк шыбын үймелеттірмесем, қырық жыл қатын болған атым жерге көмілсін... Менің күйеуімді де қоса соттаттырған зәкүншіл шешеңнен өшімді солай аламын.

	Ол біздиген өкшесімен аяғының астын тесіп жіберердей болып, сырлы еденді аямай тепті. Екі жағына түгі шығып, түтігіп барады...





АНА АМАНАТЫ




	—Әзтай аға, Әзтай а-ағ-аа!

	Жіп-жіңішке, ап-ащы бала даусы кешкі тымық ауаны ұстарадай тіліп өтті. Нұртілектің бастан кешкен хикаясынан басқа дүниенің бәрін ұмытып, оның қоңыр үніне құлағын түріп, беріле тыңдап отырған Әзтай көзі қоғалы қамыстан қылтиып шығып, ашық айдынға қарай жүзіп келе жатқан қос көкала үйректі енді ғана шалған. Әп-сәтте екеуі де су астына сүңгіп кетті.

	—Әзтай аға, Әзтай аға!

	Ащы дауыс бұл жолы дәл іргеден шықты. Сиыр көлінің шеткі тымық айдынына қонғалы қаңқылдап келе жатқан бір топ қаз шоқ теректің түбінде отырған екеуді елемеп еді, дедектеп жүгіріп келе жатқан ащы айқайдан үркіп қайқайып аспанға қайта биіктеді.

	Нұртілек елеңдеп, әңгімесін үзіп алды. Тізесін құшақтап, ұзақ отырған Әзтай орнынан баяу тұрып, ұйып қалған денесін әзер жазды.

	—Әй, не болып қалды осыншама шырылдап?

	—Түу, әзер таптым ғой өздеріңді. Шегірткенің айғырын қуып, жонға шығып кеткен балалардай жоқ болдыңдар түге.

	Әзтай таңдайын қағып тұрып қалды. Атекесінің ең кіші ерке ұлы болмаса, ащы үнмен мезгілсіз жетіп келіп, әңгімелерін үзіп жіберген, онымен қоймай қаршадай бола тұра тілін сұғып алған мына баланы төбесінен бір нұқып, қуып жіберер еді.

	—Ей, танауың далдиып кетіпті ғой өзіңнің.

	—Һм,— деді бала танауын бір тартып.—«Тап та тап» деп шешең тулақты қағып, әкең сақалды басымен жер сілкілесе көрер едім құйрығыңды жерге төсеп қалай отырғаныңды.

	—Қап, мынау құртты-ау. Нұртілек те еріксіз езу тартты.

	—Давай, давай болыңдар. ҮстЕл үстінде тамақ телміріп тұр,— деп дігірледі бала.

	**

	...Ас ішіліп болған соң Айтан Нұртілекке қарай еңсерілді.

	Жарық дүниеге шыр етіп келген адам мәңгілік емес. Мәңгілік болып жаратылса, исі қазақ болғалы ата-бабаларымыз жүрмес пе еді арамызда. Бірақ табиғаттың өзі бергенін өзі алатын бұлтартпас қатаң заңы бар. Өлешектен ешкім берешек болып қалмақ емес. Сызығың жеткен күні жығыласың. Бәтіш марқұмның сызығы жетіп еді, пәлен жыл тосқанда тағаты таусылмаған тіршілігін алдыңды орап алып кетті. Топырағы торқа болсын, көрші-көлем арасындағы адамгершілік парызына, аналық махаббатына шаң жуытқан жоқ.

	Айтекең шарт жүгініп алып, ағындап келе жатыр еді, әйелі қабақ шытып, бетін бұрып әкетті. Ері ерсіліктен буынғандай танауын қусырыңқырап отырып қалды. Нұртілек жаутаңдап еді, сөзін қайта сабақтады:

	—Қаза қатал. Қаза айтып келмейді. Қаза жеткен күні ұстайды. Бірақ бұл түңілтейін деген сөзім емес, Нұртілек бала. Өмірің аз ба, көп пе — адамшылықты ар тұт. Марқұм анаң солай өмір сүрген.

	Бір Бәтіш апай туралы екі пікір, екеуі де кере- қар...— деп Әзтайдың қара қабырғасы қайысып барады. Ал Нұртілек туған перзенті ғой, іші ұлып, өрт болып жанып отырған болар- ау. Әне, көзінде бұлдыр, өңінде қуқыл бар. Тұқжиып қалса да құлағы түрік. Атекем айта түссе екен деген тілекті құлай тыңдауымен аңғартын отыр. Қариолланың үйінде қара қарғаның қарқылындай жиіркенішті үнмен естілген құлақ жаратын бейпіл сөздер ардақты анасына қара бояуды баттастырып, былапыттағанын қай бала ұмыта алар? Айта түсіңіз, Атеке. Мен білген Бәтіш апай болса, сіздің ол кісі туралы сөзіңізде бір қылау, ешбір жалғандықтың жарықшағы жоқ.

	Ағасына Нұртілекше құлағын түріп, ойы мен ойын теңестіріп отырған Әзтай жеңгесінің шырық бұзар сөзін ұнатпай қалды. Ол күйеуіне тағы да тыржың етіп оған тарғыл даусын қосып еді:

	—Өзің қазалы болғандай, қой енді еңірей бермей, баланы да езілтпей. Қарағай қиюға бармайтын ба едің? О несі-ей...

	Айтан үлкен баласына жеке үй бұрату үшін лесхоздан ағаш жаздырып алып, Жыландыда жетілеп жүрген. Әйелі сол жұмыстық саябырлап қалғанын мезгеп отыр.

	Айтанның көкірегі тау суы салған сайдай кең еді, ағытылған бір кезінде бөгеу бермейтіндей тегеуірінді, төкпелі көрінетін. Әйелі сол сайдың бір жерінен бунап тастағандай бөгеліп қалды. Бөгетті бұзып өтер саңылау іздегендей Айтекең ақ жаулықтысына алара бір қарап алды да, сөзін кейісті үнмен шолақ қайыра салды:

	—Ал, шырақ,— деп Нұртілекке еңсесін бұрды.— Жаман да болса өз жаялығың жайылған үйің бар. Күні кешеге дейін түндігінен түтін сейілген жоқ. Ендігісін өзің біл.

	Манадан жер шұқып отырған Нұртілек бүгіліп кеткен белін жазып, басын көтерді. Мұң ұялаған көздерінен бір бекемге келгендей ұшқын байқалып қалды. Жылай-жылай қарлыққан даусынан да майырылудан гөрі қайралуға бет алған үн бірден сезілді.

	—Атеке, түсіне білгенге, ой тоқырлық түйінді пікір айттыңыз. Рақмет. Әуелден есігімді қатты серпіп кеткен адам емес едім. Араға әзәзіл жүріп, азып кетуден аз-ақ қалыппын. Алды- артымды кеш аңдадым. Әке деп үздігіп барып, үзіліп қайттым. Ендігі өмірім кіндігімнің жас қаны тамған жерде өтер. Шаңырағымды жаппаймын, түтінімді түтете беремін.

	—Е, міне, ер жігіттің сөзі болды мұның. Бақытың ашылсын, балам. Батам осы,— деп Айтекең қуанып бетін сипады. Сөйтті де әйеліне иегін қақты.

	—Әлгі түйікшектерді әкелші бері.

	Әйелі тырп-тырп басып шығып кетіп еді, әлгіндей болмай қайтып оралды. Ішінде қолын шағып алатын бүйі отырғандай екі қоңыр түйіншекті саусағының ұшымен ғана іліп алып келді де, күйеуінің алдына сілкіндіре ыттырып жіберді. Ері алара қарап еді, жым болып орнына барып, бүрісіп отыра қойды.

	Ал, шырақ,— деді Айтан Нұртілекке қарай ойысып.— Шешем деп шерлі болып жүріп артында не қалды деп сен сұраған жоқсың, біз айтқан жоқпыз. Енді бері қара. Мына екі түйіншекте мың сомнан екі мың сом ақша бар. Бұл сенікі, анаңның артына тастап кеткен бір мұрасы осы. Екеуін екі мақсатқа бағыштапты байғұс. Кейінгі кезде шешеңнің жан жарасына тән жарасы да қосылып кетті ғой. Демікпеге ұшырады. Бірде сырқаттанып жатыр деген соң дәрігер алып барып едім, екі иінінен дем алып, тынысы тарылып отыр екен. «Тәйірі-ай, мысқалдап кірген дерт қой, уақытша жеңілдігі болмаса, оны сылып алып, құлан таза айықтырып жіберетін құдірет бұл кісілердің қолында әлі жоқ көрінеді ғой»— деді дәрігерге сәл жымия қарап. Әйтсе де ара-тұра дәрі ішіп, ине алып жүрді ғой кейін.

	Иә, сол жолы анаң байғұс мені аялдай тұршы деп кідіртіп алып қалды.

	—Е, енді соны жырлап, балалардың басын ауырт, түге.— Әйелі кикілжің қозасын қопарғысы келгендей даусын тарғылдандырды осы кез.

	Айтекең тіке тартты: «Өз басың шығар ауырып отырған. Ұнамаса, шығып кет!»

	—Ал, Нұртілек шырақ, анаң алды-артын аңдап отыратын сезімтал адам еді ғой. «Өлсең — орның қара жер» деп ұлы Абай атамыз айтқандай, мәңгі мекені — қара жер қойнына барашақ сәті де алыс қалмағанын, сірә, аңғарса керек. Осы екі түйіншекті сандығынан алып қолыма ұстатты да, біреуін кейін менің жерлеу рәсіміме жұмсарсың деді. Мен төбемнен жай түскендей, мелшиіп қатып қалыппын. Бәтіш жарықтық толғанып бір кеткенде сөзі алтын дәндей сұрыпталып шығушы еді ғой. Ә, һм, иә солай. Әсіресе, сен дегенде оның жаны өзгеше болатын. Сол жолы да тек сен туралы сөйледі.

	«Адам жалқы туатын болса да жалғыздыққа жаратылмаған,— деді Бәтіш жанарын жаспен шылап.— Мен жалғыз емеспін. Жанымдағы ұланым, өмірімдегі ұраным — Нұрашым бар ғой. Ат айналып қазығын табатынына, ұл оралып үй-орманымен табысатынына сенемін. Ол күнді иә көрермін, иә көрмеспін. Қалайда, өмірімнің жалғасы үзілмек емес. Шешесінің адал еңбегімен тиындап жинап, мың теңгеге жеткізген осы пұлын қайырылып оралған ұлымның қалтасына сал. Әрине, бұл оған өмірлік азық демеймін, атының басын бері тартқызар қазық болсын деп тілеймін. Нұрашыма осыны ұғындыр»,— деп өтініп еді. Мә, екеуін де өзің ал. Жерлеу рәсімінің шығынын өзім көтердім. Ол Бәтіш жарықтыққа жасаған менің соңғы қызметім, соңғы парызым деп білемін.

	Нұртілек шыр-пыры шығып, әрең отыр. Сытырлаған ақшаны былай тастап, сыртындағы күнге оңған қос орамалды алып, кезінің алдында ұзақ ұстады. Танауына әлде бір таныс иіс келгендей, орамал ұстаған қолдарын мұрнына тақап, иісін алып, бір сәт үнсіз отырып қалды. Тырс-тырс тамған ыстық жасы көне шүберекке сіңіп кетіп жатыр.

	* * *

	Айтан ішкі төс қалтасын ақтарды. Іші көр-жер қағаздан қоқып жүретін ақ сағал қоңыр күмәжнегін алып, қаттасып жатқан екі бетін айқара ашып тастады да, бір бүйірін бұлтитып тұрған, бармақтың басындай ғып шүберектің шетіне түйген тағы бірдеңені алып, шеше бастады. Түйін шешіліп кеткенде жерге көздің жауын алып алтын жүзік домалап түсті. Айтан алдында киелі нәрсе жатқандай қолын санына бір жанып, баппен созып, ерекше ілтипатпен жүзікті көтеріп алды. Асылды ластан аршып алғандай өңіріне сәл үйкеп, қайта-қайта үрледі. Бір тұтам ақ жібекті тізесіне жазып, үстіне әлгі жүзікті қойды. Күмәжнегінен тілімдей қағазды суырып, бүктеуін жазып, Нұртілекке ұсынды.

	—Оқышы, қарағым.

	Нұртілек көзі алақтап жүзікке бір, қағазға бір қарап, сәл отырып қалды.— Апыр-ау, апам жаза да білген екен ғой!— деді Нұртілек қалтыраған қолымен хатты әзер ұстап.

	—Апаңды аз білген соң айтасың ғой.— Аузынан оқтай атылған сөздің оқ болып тиерін қайдан білсін Әзтай. Нұртілектің жез өңді екі беті мыстай қызарып, тілі күрмеліп, сөйлей алмай қалды.

	«Табалағаным жоқ... байқаусызда... қиналма, Нұртілек. Мен сені табаламаймын. Солай ұқшы!»— Әзтай Нұртілекті аяп, алабұртқан көңілімен осылай дегенмен, дауыстап айтуға тілі шықпай, тек екі көзін жыпылықтата берді.

	Нұртілек көз шарасына толған жасын әлсін-әлсін сығып алып, даусы қалтырап отырып оқыды анасының хатын.



	«Арманым көп еді. Қу түлкідей жеткізген біреуі жоқ әзірге. Тағдыр менің пешенеме жалғыздықты жазып қойған жоқ шығар. Түннен кейін күн тумай ма? Мен де содан үміттенем. Балалықпен баз кешіп жүрген жеріңнен анаңды аңсап, сен келіп жеткен сәтте менің де күнім туады, Нұрым. Сен ер жетіп, есейіп ораласың. Жүрегімде сәби қалпыңмен сақталғаныңмен, соқталдай болған қалпында көз алдыма елестетем. Шалқадан қайырған алтын шашыңның алдында жарқыраған ай маңдайыңнан құмарым қанғанша иіскеп, алтын реңді сопақша бетіңнен қайта-қайта сүйіп, мауқымды басқаннан кейін, келін түсір деп тағы бір кепті шығарармын. Күлмей-ақ қой, күнім. Ер жеткен ұлға ерлі- зайыптылыц жарасады.

	«Жан екеу болмай, мал екеу болмайды» деп тегін айтты деймісің аталарымыз. Қалған ғұмырымда келіннің бетін көріп, құт орнаған ордамда үбірлі-шүбірлі тіршілік басталғанын сезіп өлсем армансызбын деп бұл дүниеге шүкіршілік айтар едім.

	Ал, алда-жалда бұл арманым да бұлдыр болып кетсе, келінім «енемнен тұлдыр қалмапты» деген сөз ауыртпалығын арқалағым келмейді. Өзімнің адал еңбегіммен жиған тиын-тебенімді аямай салып, Қариолланың әйелінен осы бір алтын жүзікті сатып алдым. Жақсы келін қойнындағы жарының шешесін ене демейді, ана деп ардақтайды. Менің маңдайыма осындай келін бітетінін жүрегім сездіреді. Сол тегі жақсы, тәрбиесі тәлімді келінім жан анасының көзіндей көріп, қадірлеп кисін осы жүзікті қолына.

	Тағдыр бізге жүздесуді жазбаған болса, мына бір өтінішімді де ескергейсің, құлыным. Басыма еңіреп иә келерсің, иә келмессің. Бірақ үйіме түскен келіннен үбірлі-шүбірлі болғаныңда балапанын ерткен қаздай қаңқылдап, көңілді үнмен саңқылдап басыма бір келулерің парыз. Аруағым тебіренсін, бір аунап түсіп, мәңгі алаңсыз жатайын.

	Қош, көзімнің нұры, өмірімнің гүлі — Нұрашым. Бақұл бол бәріне. Жетіммін деп жемірілме. Бор кемік боп кемірілме. Сен дария болсаң, мен қайық деп өмір ескегін қолыңа ал да қайырламай жүзетін жөніңді тап. Қош, күнім. Үзілмес үмітім, қош...

	Мәңгі бақыл анаң Бәтіш».



	Шағын хат шаққа оқылып болғанша отырғандардың өн бойын талдырып, жерге шегелеп тастады. Жас толы жанарымен қайысқан қабырғасын аңдатқан Нұртілек байғұстың үнсіз егілуін көріп отырып, демеу білдіруге демі жетпегендей Әзтай да қалшиып қатып, тас мүсін боп қалды.

	Үй-іші қараңғыланып барады. Терезе тырсылдады. Бәрі де қатып қалған мойындарын сықырлатып әзер бұрылғандай ауыр қозғалып, сыртқа қарады. Төбеде қап-қара бұлт үйірілген екен. Тамшылары ірі-ірі. Әйнекке тырс-тырс тамып, іле бой-бой болып омырауға құлаған көздің жасындай жосып барады.

	Түнере түс, түнерші бүгін. Оу, бұл, сенің де қара қабырғаң сөгілді ғой. Жау, жау. Жылап жау. Жылашы, бұлт!

	Осы отырған үш жан сыртқа бұлқынса да байланып қалған тілі икемге келмей, үнсіз қорланатын, үнсіз жылайтын, үнсіз ызаланатын тәрізді. Әзтайдың тісі шықырлап еді, шекесіне тиді...

	—Омалып отыра беруші ме едің, әй?

	Өз обалы өзіне. Мелшиіп отырған әйелінің кенет құлақ жыртып өткен шаңқ етпесін

	«Миыңа біз тықса да зердеңе сәуле түспейтін бозбітеу» деген Айтекеңнің зілді үні жаншып жіберді...





ЖЫЛАНДЫДАҒЫ КЕЗДЕСУ




	І

	Жеңгейдің шытқыл мінезіне бұрын мән бермегенмін ғой деген ойда жатыр Әзтай. Бір көрініп кетіп жүргені болмаса, бұғанасы қатып ат жалын тартқалы Айтан ағасының үйінде асықпай төсек жайғызып жатқан кезі жоқ. Балалық шақта шешесімен бірге келіп жүретін аз күндік сапарларында жеңгесінің бетегеден биік, жусаннан аласа, тоқ көңіл қалпы дастарқанға барын тегіп салатын ашық алақанынан да, келінінің (Әзтайдың шешесінің) қолына суың су тигізбей өзі құрдай жорғалайтын қызметінен де көрініп тұратын.

	Бертінге дейін одан бөтен-қияс қылық көрмеген Әзтай соңғы күндергі шайпау-шатағын адамгерішлікке жанастыра алмай-ақ қойды. Айтан ағасынан ығынуын байқаған болса да, оны жең үшінен тырнауын көрмепті. Енді міне, жақсы көретін Атекесі Бәтіш апайдый жабдығында жүргелі мұның жүзі сынып, сұрқы қашып, сұрланып алыпты. Сұрқы қашқанмен, қайғымен қара қабырғасы қайысқанға және ұқсамайды. Кезерген ерніндегі діріл мен ұстаған ыдысының шаңғұр-шұңғыры, шәлкем-шалыс сөйлеуі қынжылуды емес кіжінуді, тіксінуді танытқандай.

	Атекесі орынсыз ыржалақ пен шыж-быж шыжалақты ұнатпайтын, сөздің жігін тауып қана сөйлеп, артық-кем түспейтін, ащы шындықты батырып айтатын батыл, шыншыл, ал ара ағайынға жанашыр, байсалды, біртоға адам. Осы адам не істесе де әр әрекеті бұрысы жоқ, дұрыс болып тұратын бұл үшін. Мұның байқауынша, ол жаңсақ басып, иә жасықтық танытып, біреудің алдында жамсап, жалбарынып көрген адам емес.

	Осы түсінігіне жарықшақ түскені күні кеше ғана сияқты.

	* * *

	Қар басып қалған ғарып жанға — талай жылғы іргелес көршісі Бәтішке торалғаныңша үйімнен күтім көр деп бір жылы сөз айтуға жарамай, жасып қалғанын әлі күнге дейін кешіре алар емес. Қазақтың «Жақсыда — жаттық жоқ», «Жақсыдан — шарапат» дегені қайда? Төбелік көрсетер жерде төменшіктеп қалғанын ұмытып, енді Бәтіш апай туралы сөйлесе үні жұмсарып, аяулысын жоғалтқандай елжіреп кететінін аңғармай отыр. Бәйбішесінің жай отырмай сөз шыбығымен шалын шабынан түртетін, бетіне үнемі ыза теуіп тұратын, көкайыл әйелдерше шаптығатын кезі де осы тұс. «Бір суылдақ, көп шуылдақтың арасында күйің бола ма?» деп, таудай болып отырып шүйкешінің дәрменсіздігіне салынғанын ұққандай Бәтіш апай да бас шайқап еді-ау сол күні. Ендігісі несі? Не жұмбақ? Жеңгемнің осқырынуы осы жолы ғана деп қалай айтайын? Артистікпен аңғартпай келген қу қақсал болғаны ма? Сан саққа жүгірген ойы бірде түйдектеліп», бірде бұлдырап, әйтеуір бір тиянаққа тірелмей шұбалып, қажытайын деді.

	Тымырсық тынысымды тарылтып барады дегісі келгенмен, сыртта мамыражай май түні екенін сезеді. Ашпалы терезенің бір қақпағы жартылай ашық. Тауды жабағыдай жапқан қалың қарағайдың жұпары коңыр самалдың қанатында қалықтап жетіп, бөлмеге табиғат әтірін толтырып тұр.

	Әйтсе де түн беймаза. Үй-ішінің ауыр қараңғылығы кеудені езіп жаншады. Пәлен күн кірпік айқастырмаған Нұртілек әлі ұйқыға берілсе керек-ті, бірақ онда да тыншым жоқ. Астына салынған қалың құстөсек оның да жамбасына тастай батып бара жатқандай, екі бүйіріне кезек-кезек аунайды. Үстіне ұмар-жұмар қобырап түскен көрпені қайыра жапқанын сезе қойғандай сәл тынышталады да кенет тағы серпіп тастайды. Балаша былдырақтап сөйлейді.

	«Апа... апа... Жалғызбын... Қыздарды айт-та-сың ба? Жат бауыр болып кетіпті ғой бәрі. Бір уыс топырақ салуға жарамады. Кешір, олар да ит арқасы қиянда жүр дейсің бе? Р-рас, хабар да бере алмадық. Әйтсе де жат бауыр-ау. Бірде-біреуі жаныңда қалуға жарамапты. Өз-зің де кінәлісің ғой, апа... Қыздарыңды адам құрлы көрмей, маған теңгермей өсірдің... Әкемді де атыпсың... Айтанға атқызыпсың... Із-з-де-дім. Әкесіз ұл — тұл!— деп тұлданып іздедім. Мен есейе келе не көрмедім, не сезбедім? Аш болмағанмен, жалаңаш жүрмегенмен, жетім едім ғой. Жаутаңдап жұрттың әкесіне қарайтынмын. Мен үйде ерке, үйде батыл болғанмен түзде жаутаң көз, панасыз, тірексіз жетіммін де. Әкем Берлин түбінде ерлікпен қаза тапқан дегенімде Қабидың қалың қабақ шешесі жер-жебіріме жетіп: Айтақ, кә-кә, үр-үр, қу жетім, шешең тентіретіп жіберген әкең қаңғырып жүр!— деп шаптыққанда (қыздың көзінше айтты-ау және) саған қаным қатты ғой, апа. Бірақ қателескенімді кеш ұқтым. Кіналамаймын, жан апа. Әкем жауыз... Екі жүзді. Атса, атып-ақ тастайтын адам екен. Қариолла, Қаби, оның ділмар шешесі сияқты қастарымның, тіпті онымен қоса бүкіл достарымның алдында әкемнің барын дәлелдегім келді ғой. Әкем болмашыдан әлдеқалай адасқан екен, енді міне, өз ортасына оралған адам, еө отын маздатқан үлкен семья басы болды деуді армандадым. Арты ауыр болған екінші сапарға осы ойдың тізгіні тартып шығарып еді. Ә-әт-те-ең!»

	Біреу алқымынан алып, буындыра қойғандай қырылдап, тістеніп қалды ұйқыдағы Нұртілек. Ызың ете түскен жел ілгексіз тұрған ашпалы терезені сарт еткізіп жақтауға соқты. Ертегінің алып самұрығы қанаттарын сусылдатып ұшып келе жатқандай тау жақ суылдап барады. Қарағайлар жапырылып тұрып, жапырылып тұрып, у-у, гу-гу... Нұртілек ықылық атып өксіп жылап жіберді. Арқасы мұздап кеткен Әзтай орнынан атып тұрды.

	—Нұртілек, Нұраш, саған не болған?

	Ол иығынан тербеген қолды қағып жіберіп, «апа» деп алақтап басын көтерді.

	—Ту, сен екенсің ғой, түсім бұзылды-ау, неге ояттың?

	—Е, жат ендеше, көре бер түсіңді,— деп ұйқылы- ояу міңгірлеген Әзтай қараңғыда қармана жүріп терезені жапты. Төсекке қайыра жатқанмен, ұйқының ауылы алыс қалғандай кірпігіне-кірпігі жуыспады. Нұртілектің кеңсірігінен шыққан қырылының аяғы тағы да ұйқысыруға, бастырылуға бастап бара жатқандай. Мұрнының астынан бірдемелерді міңгірлеп жатыр, ұғынықсыз, мағынасыз бірдеме. Онысына әлі де құлақ түруге Әзтайдың зауқы болмады. Жаңағы айтқандары бір адамға бір түнге жүк боларлық. Буаз қарын қара маса ми қабына кіріп алып, сайран салып жүргендей басының іші ың-зың. «Айтанға атқызыпсың» дегенінен-ақ шекесі шағылып бітті. Ал Атекесі көрші бөлмеде қаннен-қаперсіз ұйықтап жатыр. «Омалып отыра беруші ме едің, әй!»— деген жеңгесінің қыжыртпа сөзін құлағына ілмеген қалпы кеше күні бойы «омалып» үйінен шыққан жоқ.

	—Қос шаңырақкерді таңертең ерте жек, бүгін жарманың бұлқынын жөндеп қой. Таң торғайымен тұр. Жыландыға жүріп кетеміз,— деп үй салатын баласына қысқа бұйрық берген де мызғымай, құйған қорғасындай қатып қалған.

	«Кісі атты деуге қимаймын, қанға қолы баратын адам емес. Бұл қай былшылың?»— дегендей оқтанып Нұртілекке қарады. Қараңғыға көзі үйренген бе, әйтеуір үй іші жап-жарық. Шалқалап жатқан Нұртілектің тілім-тілім еріндері әнтек ашылып кетіпті. Біреуді қаралап алып, айызы қанғандай жатуын! Мұның не айтқанын Айтан ағасы естісе, не болмақшы? Алшысы оңынан түскендей-ақ теңкиіп түсіп ол да жатқан шығар танауынан жел есіп. Жо-ж- оқ, онда да беймазалық бар екен. Х-ы-қ, хық. Жұтқыншағынан жабысқақ кілегейді кетіре алмағандай қайыра-қайыра тамағын қырып, соза кенейді. Х-ық х-ық...ұлының үйі үшін Жыландының құрт жеген орманынан берген қу қарағайларын кесіп жаяу арқалап, ауырлап келе жатқандай, ара-тұра аһылай ма, үһілей ме: а-уу-ф, у-уу-ф...

	* * *

	Дәл құлағының түбінен бірдеме дызың-дызың ете қалды. Шошып ояна келсе, терезенің алдына келіп тұрып алған ала сиырдың бұтына отыра салған жеңгесінің уысы қысқан емшегінен бос шелекке дызылдай құйылған сүт шаптырымы екен. Терезені ашып жібергенде қос шаңырақкер жармаға жегіліп қалғанын көрді. Қос арысты жалғыз кіндік жадағай бірішкенің алдыңғы арысына отырып алған ұлы өгіз айдауға әзірленіпті. Әкесі артқы арысқа жайғаспақшы.

	—Атеке!

	Бірдеңеден құр қалғандай інісінің даусы қаттырақ шығып еді, Айтан жалт қарады.

	—Е, не?— Сүлесоқ жауап.

	—Өгіз аяңымен Жыландыға жеткенше не жаныңыз қалады? Мен машинаммен апарып салайын.

	—Е, сен бүгін Көкшетауға кетемін деп едің ғой.

	—Бір күн аялдаймын. Сізге көрсеткен көмегім болсын. Қарағай қиысамын. Болса да үмеге келе алмаймын.

	—Е, бастықтарың ұрыспаса болды. Көмегіңді қабылдайын.

	—Бүгінгі күн — шофер екеуміздің заңды демалысымыз.

	—Жарапты. Ал, бала, сен өгізіңді ілбіте бер,— деп ол ұлына қарады.— Әнеугі жерге кел.

	Қаратаудың қолтығынан шық. Әйтпесе Жыланды жуырмаңда жолатпайды.

	Досы жүгіре киініп жүргенінде «мен де барамын» деп Нұртілек те атып тұрды.

	—Қой, сен демал. Кешке ораламын. Көкшетауға ала кетем. Аздап бой жазып, қыдырып қайтарсың. Кім біледі... Нұрғайша да кезігіп қалар,— Әзтай көзін қысты.— Бойыңды түзей берсейші.

	Атекесімен оңаша бір әңгімелескісі келіп, Нұртілекті олай да, бұлай да дөңгелетіп еді, қисайған жағынан қыңырайып икемделе қоятын Нұртілек пе. «Әй, қырсықсың-ау, қырсықсың. Бәрібір қыбыңды тауып, Атекеммен оңаша дидарласудың бір есебін келтірермін»,— деп ойлаған Әзтай ала кетуге келісім беруге мәжбүр болды.



	II

	...Екеуі де ентігіп келеді. Өз өмірлерінде биік тауға шығулары бірінші рет.

	«Жыландының жанында Бұқпа бұқпантайлап тұрған жайдақ төбе екен ғой. Соған көтерілгенде де тауға шықтық деп құр бекер мәз болып жүріппіз». Жыландының бір белі Қаратауға көтерілгеннің өзінде өкпелері өшіп, миығынан қара тер құйылып келеді. Ал Жыландының шынар басы таяқ тастам жерде, бірақ қол жетпес арман болып бұлтпен таласып тұр. Қаратаудың қиясына көтеріле бере Әзтай алысты жақындататын көзілдірігін киіп, жан- жағын тамашалады.

	Неткен шалқар байлық. Шек жоқ, шет жоқ, көсіліп жатқан қою орман. Бел-бел, жота- жота, буылтық-буылтық боп созылған. Жыландының заты атына сай көрінбейтіндігі тіпті ғажап қалдырады. «Мен бұл әлемде жыланға ұқсас белгі таба алмай тұрмын-ау өзі. Керісінше, көз алдыма арыстан елестейді,— деді Әзтай жан-жағына ынтыға қарай түсіп. Арыстан қара қоңыр жалын күдірейтіп, басын қақшитып алғанмен, бөксесін көтермей жер бауырлап жатқан тәрізді. Біз тұрған Қаратау — сол «арыстанның» шор-шор сүйектері шодырайып көрініп жатқан дөң бөксесі. Екі бүйірі солыңқы, беті сұп-сұр болып созыла түскен де, жал бітіп биіктеп барады».

	—Атеке, анау биіктің аты бар ма?

	—Е, Қаражал ма таң-тамашалап тұрғаның?

	Қазақтың жерге ат тапқыштығына сүйсініп кеткен Әзтай сұрақты жаудыра бастады:

	—Өзім де дәл солай атағым келіп тұр еді, қап, менен бұрынғылар тауып кеткен екен. Ал Жыландының ең биігін не дейді?

	Атекесі тосылып қалды, сәл үнсіз тұрды да:

	—Не деуші еді? Жыланды дейді.

	Естіген жауабы көңілінен шықпаған Әзтай балаша бұртия қалды.

	—Дұрыс емес,— деді үні пәстеніп.— Жыланға ұқсайтын жері бар ма, кәне? О, таптым, таптым. Алақай, мен Колумбы. Жыландының бұл биігінің аты — Арыстанбас. Атеке, нанбасаңыз қараңызшы: мынау бөксесі... алдымызда белі күдірейіп көтеріліп бара жатқан айбарлы жалы... ал анау — басы.

	Айтан жеңіл ғана езу тартып, «рас екен» дей салды. Інісінің биологтық және колумбылық тапқырлырына таңданатын түрі жоқ. Қаратаудың құрт тесіп қупаған қу қарағайларын балтасының сыртымен қағып, қаңғырлатып ілгері ұзап барады. Нұртілек біреу қолдан қашап қойғандай арқалы тас орындыққа барып шалқалап жата кетті де, көзін жұмды. Тымырайып тырсия қалыпты. «Дәу де болса, Айтан ағамды атарға оғы жоқ-ау, ә». Әзтай тысқа шықпаған бұл сөзін көмейіне көме салды да, Атекесі кеткен жаққа қарай тастан-тасқа секірді. Тоқылдақ тескені болмаса түп-түзу болып аспанға атылып тұрған бойшаң қарағайдың түбіне арасын тақап тоқтаған ағасын әзер қуып жетті.

	—Атеке, бірдеме айтсам, ұрыспайсыз ба?— деді ентігін баса алмай пыс-пыс етіп.

	—Е, немене саған ұрысқан күнім бар ма еді?

	—Жоға.

	—Ендеше айта бер. Ер жігіт шындықтан тайсалмас болар.

	—Бір кезде Нұртілектің әкесін атыпсыз...— деп тосыннан қойып қалды інісі.

	Айтанның бидай өңі лезде ескі шүберектей қуарып кетті. Көмірдей қап-қара шоқша сақалының ұшын қайырып әкеліп күрек тісіне салды. Ләм-мимсіз жүрелеп отыр. Айнала өліктей тып-тыныш бола қойды. Інісіне көзінің астымен сүзе қарайды. Бір қолын балтасының сабынан алмапты. Тұра сала тарпа бас салатын сияқты.

	Ежелгі «Е-е»-сін айтып, «Е-е» деп тамағын қырнағанда ғана өлі тыныштық дүр тіріліп, жанындағысы селк ете түсті.

	—Е-е, оны саған кім айтты?— деді тіксініп.

	—Нұртілек.

	—Е, не деп айтты?

	— «Шешем әкемді сенің Айтан ағаңа атқызыпты», — деді.

	—Жалғасы бар ма?

	—Жоқ. Бір-ақ сөзбен қайырды.

	—Қашан?

	—Түнде. Түсінде.

	—Деуін десе де «Түс — түлкінің боғы» деп Атекем қарқылдап күледі екен деп қуыстанып қалды Әзтай. Анықтап алмай ақтарылғаны үшін өзін-өзі күстаналап, тірідей сойылып, сүмірейіп тұр.

	—Тарт құлақты!— ағасының шытқыл үні жүрегіне шық ете түскенше болмай арасы қаңғыр етіп қарағайға тиді. Нешеме жылғы сүр қарағай болат тіске тәнін жыртқызғысы келмегендей араны шертіп, секіртіп-секіртіп жіберді.

	—Баса тарт құлақты!

	Қарағайдың құлар жақ алқымын бауыздап болғаннан кейін араны қаңғырлатып жұлып алды да көк желкесінен шүйліктірді. Бауыры қайқы ақ тісті ара тағы да ыршып-ыршып барып қадала құнықты. Жуан түптің оңайлықпен қиылып түсер түрі жоқ. Арамен шайнасып, шықыр-шықыр, сақұр-сұқыр етеді. Қайран қарағай желкесінен қиып келе жатқан болат тіс бауыздауға жеткенде ғана сатыр-сұтыр, шатыр-шұтыр, бытыр-бытыр үзіліп, маңайды дүр сілкіндіріп гүрс етті.

	—Әй, түбі теппесін, кейін кет!

	Нұртілек те шошынып тұрса керек, тастан-тасқа шоқалақтап жүгіріп келеді.

	—Ентелеме!— деп айқайлады Айтан.— Жуан қарағайдың тасасына тұра қал. Ұшқан бұтақ жазатайым тиіп кетер.

	Айтан тыным берер түр танытар емес. Шошына түскен Әзтайдың есіне әлдене сап етті:

	«Жұмыс істегенде арқасының желі бар деуші еді. Үстін қара тер жуған сайын кәрі құрысы жазылғандай қос құлаш араны шірене-шірене тартады. Араның бір құлағына әзер ие болып тұрған Нұртілек екеумізді кезек-кезек еңкілдеткеніне айызы қанғандай ақ көзденіп алыпты. Тіпті белі бос аттай тұралап қалғанымызда да араның құлағын тартуымызға шамамызды келтірмей өз құлағы жағынан тегеуріндете серпіп-тартып, ерсілі-қарсылы зың-зың еткен арамен бірге теңселтіп барады. Діңкемізді құртып, тұралата ұратын болды-ау мына шал!

	Құлақтан абайламай айырылып қалсаң — құдай ұрғаны. Дәл сол басы қиралаң етіп, өзі кесіп келе жатқан жіктен сусып шығып кетсе, екінші жақтағының бетіне соғып, қан жоса етуі мүмкін. Өлсең де айырылма, Әзтай!— деп іштей тістенулі. Екі иығы салдырап, сілкінген араның құлағымен бірге жұлынып кетердей. «Сөз терген сорлы, өзіңе де обал жоқ. Тек жүрген тоқ жүрмей ме. Қай-қайдағы қорданы қозғап... сор түртіп... тап бүгін талып құламасаң, әкел қолыңды...»

	Әлде қажығаннан, әлде құйылған қара терден бе, әйтеуір көз алды бұлдырай бастаған Әзтай «тамұқ қой» деді үні шықпай. Баяғыда «тамұқты» осы кісінің қара моншасынан «тапқан». Тайқақсыса да әкесі жетелеп әкеліп кіргізіп еді. Үстінде лыпа қалдырмай тыр жалаңаш шешіндіріп, бір биік сөреге шығарды да темір ожаумен көсіп-көсіп алып қара суды мелшиген қара тасқа божылдатып құйды дерсің. Ақ су, көк будың арасында тұншығып, құлағын күйдірген ыстықтан бетін басып жата қалған. Дәл сол сәтті күткендей әкесі ып- ыстық көк жапырақпен жон арқасын сыбыртқылай жөнелгені ғой. Ертегі оқып отырып, «тамұқ» деген пәледен тітіркенуші еді. «Ойбай өлдім, тамұқ күйдіріп барады, әке өлдім!»— деп шырылдаған жан даусы шыққан. Ытып шығып, тұра қашты да, анадан жаңа туғандай қалпы есіне түсіп, ініне қашып кірген тышқандай қайтадан моншаға жып берген.

	Өмірінде бұдан жаман жаны қысылған кезі жоқ еді Әзтайдың. Екінші кеп бүгін киілді.

	«Өлдім» деп мына «тамұқтан» қашудың реті жоқ. Борша-борша болып жыртылған тұла бойынан Еркебұлақ ағып өткендей жосылып тер ақты. Мамырдың арқа қыздырар ыстығынан тер буланып, баяғы моншаның ішіндегідей ақ бу, көк бу, өңкей тұманның ішінде қалып бара жатқандай, тынысы тарылып кетті. Сатыр-күтір құлаған қарағайдан қашудың орнына бірге сұлап түсті.

	—Е-е, қолтығынан тер шығып, сауырына ақ сортаң қатқанда сонылап шабатын тарлан боз ба десем екеуіңді, ерте мініліп белі кеткен тайдай қиралаңдап қалыпсыңдар ғой түге. Жарайды, сәл тыныстап, қаужап алайық.

	Көз алдарында аспан аунап бара жатқан екі жігіттің күткені де осы еді. Қалың жауды жайратып келіп, жаңа ғана жай тапқандай жапырылып жатыр екеуі.

	«Һы-мм, сәл тыныстап алайық дейді әлі. Сіздің «сәліңізбен» біздің әліміз пар келе алар ма екен, атасы». Әттең айтуға мұрша жоқ, «үлкен адамға тіл кеземе — күнәкәр боласың» деп бала күнінен миына бұрғылап құя берген шешесінің сөзі есіне түсіп, үндей алмай екі бүйірін соғып Нұртілек жатыр. Айтан алдарына алып келген астан да алуға зауқы жоқ. Қол жу деген суық суға біреуі бас салып еді, «балқып тұрған өкпеңді қауып қалады» деп Атекесі ішкізбеді. Термостан ыстық шай құйды. Сүр ет, сары май, сары бауырсақ — бәрі де дәмді. «Қолы берекелі-ау, деп Әзтай жеңгесін есіне алды. Әттең кейінгі кезде Атеке шағатын жыланша жиырылып мазалағаны жараспайды-ақ».

	Ас қаужалағаннан кейін қалжыраған дене маужырап, кірпік ауырлап бара жатыр еді. Түйе жүн шекпенге қисайған Айтан қара құйрық сақалын бір-екі тарамдады да көзінің қырымен Нұртілекке қарап, салмақты үнмен оны әңгімеге тарта сөйлей жөнелді:

	—Ал шырақ, пәлен жыл ел кездің демейін, шығанға шығып кетті де демейін.

	«Адасқанның айыбы жоқ, қайтып үйірін тапқан соң». Осы аталы сөздің алдында тоқтап отырмын. Әйтсе де әрме жіптің бітімі болады. Соны білсем деймін. Іздегенің табылды ма, балам? Егер тапсаң, одан мархаба таптың ба? Жұмыр жерді біраз дөңгеленттің. Жатырым емес, батырым (әкем) керек деп, батыл қадаммен кеткеніңді қадақ-құдақ мен де естігенмін. Шарапат пен жаманатты безбен басына тартар жасқа сен де келдің. Барған жеріңнен не көрдің? Ішіңдегі түйіншегіңді шешші маған. Қара құлып салдым дегенмен «құлыптың ар жағында не бар?» деп кім көрінген әуес. Мен оның адамы емес, құлыпты күшпен ашқым жоқ, кілтін тауып ашқанды ұнатам. Соны ашсаң, көкірек сарайыңды көрер едім.

	Сенің сарайың ашылса, біздің де сарай құлыпталып қалмас. Иә, білгің келсе, сөйт шырақ.

	«Мойны ырғайдай, биті торғайдай» шілбің түрі мынау. Мұндай сөздің сырын салмақтап көтере алса игі ғой деген күдікпен Әзтай Нұртілекке еңсерілді. Ол қанаты талған кәрі қарғадай самарқау отыр. Айтанның орағытып әкеліп доғаша иіп отырған сөзінің иінін мінсіз түсінді ме, жоқ па деп досы да дағдарыңқырап қалды. Нұртілектің мына самарқаулығы сақаулыққа баспасын деген күдігі үрленіп барады. Нұртілек салиқалы сөзге қонақ бермей, жағын ашпаған күйі отыра берсе, ағасының «сәл-пәл» мұрсаты бітіп, болат араның «аранына» тағы түсерміз деген қауіп те қап теспек біздің ұшындай жылтиып тұр.

	«Бейбағыт, мақұрым отыра бергісі келгені ме мына байғұстың. Иығынан қозғайын» деп қолын апара бергінінде Нұртілек омырауына түсіп кеткен басын жоғары көтеріп алды. Қайғы уытынан сарғайған түр-кескіні аз күнде кекселеніп қалғандай көрінді. Бір кездегі қылтың- сылтыңының бірі де жоқ. Көзінен өн бойына біте бастаған барақатты мінез, байсалдылық байқалады.

	Тағдыр тәлкегі — адам тәңірісі екен ғой. Ол адам өмірін допша қақпақылдап жүріп, оны бір күнде, бір түнде, бір сағатта, тіпті бір минут ішінде-ақ бір тары-қауызына сыйғызып қысып та, көл дария ғып шалқытып та жібере алады. Бет — ажардың айнасы, көз — көңілдің ұясы. Бұлардың құдіреті — осы екеуін де сырт назарға нанымды жеткізуінде. Міне, кешегі еркетотай, кешегі тентек, кешегі қияңқы, кешегі алдың-дұлдың күлегеш... бүгін мүлдем басқаша, қамыттан шыққан жабыдай жуас, тоқтасқан адамдай орнықты, санап, салмақтанып сөйлейтін сарабдал.

	Әйтсе де... бір күнде тымақ кигенмен, бала атаның орнын баса алар ма. Оны да өмір көрсетер. Ерте есейді-ау, қайран тағдыр-ай, жастыққа шаттық, ойын-күлкі, құлын көңіл тай- тебіс емес пе еді жарастысы. Ерте қартаюдың не керегі бар?

	Өзінен бір-ақ жас кіші досының аз уақытта кәрі өңдене қалғанына іштей қайғырып, ойша фәлсәфә шегіп жатқан еді Әзтай. Досының даусы шығуы мұң екен, басын жерден көтеріп алды. «Мені ғайыпқа алып кеткен жол бұралаң-бұралаң еді, соны қайта шиырлағым келмесе де сіздер өтінген соң айтып берейін, бірақ ұзақ қой, тыңдайсыздар ма?»—деді Нұртілек.

	—Е-е, Нұртілек шырақ, көңіл тазарсын десең, жасырмай, бүкпей айтқайсың бәрін де. Екі жақты күдіктен құлан таза арылайық. Терең түсінісу арты жарасты жолға жалғасады,— деді Айтекең.

	Нұртілек түсіндім дегенін басын сәл изеумен аңғартты. Көкшетаудан Жетісуға жетіп, әкесінің үйінің табалдырығын аттар тұсқа келгенде тыңдаушы екеу түзеліп отырды да, сілтідей тына қалды. Жаралы жан ғой, біз де демеу білдірейік дегендей беймаза ыстық жел де саябыр тауып, орнына қонды. Жыландының сау қарағайлары мен балаң қайыңдары да дамылсыз сыбырын қоя қойып, мүлгіп тұра қалды. Құлақта — тек қана Нұртілек үні, бар назар Бәтіш білмей кеткен шиыр жолда.





ШИЫР ЖОЛДА




	І

	...Қаншырдай қатқан қара сұр әйел жақтырмай, зіл арта қарады.

	—Байбөрінов Қасқырбайдың үйі осы бола ма?— деймін жасқаншақтап.

	—Болса қайтейін деп едің?— Кідің ете қалған ол алды көгерген көзін жыпылықтатып мені бастан-аяқ тінте қарап шықты.

	Бөгде біреудің туған әкемнің үйіне келгенімді ұнатпай тұрғаны қытығыма тиейін деді.

	—Болса сәлем берем. Осы үйде қалып та қоюым мүмкін,— деп мен де қиястана жауап бердім. Байқаймын, әйелдің қара сұр өңі күреңітіп, тұз ұрттап алғандай тыжырынып қалды. Қазақ ғұрпымен төрге шық деудің орнына мені табалдырық басқызып, алдымды кес-кестеп тұр. Ызадан жарылып кете жаздадым.

	«Жалғыз ұлын жан әкесіне жолатқысы келмейтін сен кім едің?»—деп іштей едірейіп, аяғымды ілгері бастым. Тымырайып тұрған әйел жымырылып қалған ернін жазып жіберіп, сылп еткізді де амалсыз жол берді. Шағын-шағын екі бөлмесі, бөлек кухнясы бар бір көрім үй екен. Бір семьяның от басын құрайтын керек-жарақ та жеткілікті тәрізді.

	—Қызыл іңірде қыдырып келетін үйің басқа шығар, байқамай кіріп, танымай таңданып жүрсің. Тінтінбей жөніңді айт,— деп ала көзімен атты әйел.

	Ниеті тарылып, қусырылып тұрған адамды жаным жек көруші еді, әрі жол азабы мен жан азабын тартып шиыршық атып келген бетім. Көңілдегі күйініш тілімді де шоқша қарып тұрған кезі. Бәлкім, бұл кісі өгей шешем болар, таныспай жатып тілге келіп көңіл жығыспайын десем де қарасұрдың қуыруы зығырданымды қайнатып барады.

	—Ұрлығымыз жоқ, жансыз болсаң оныңды айт. Әйтпесе тайып тұр,— деп қаңқылдай қалды. Іле әлдене көңірсіп жатқан кухняның есігін қалқалап барып тұра қалды.

	Жаным қысылған соң ғой деймін, баласымын деуге аузым бармай, інісімін деп бірақ соқтым.

	—Кімнің інісісің?

	—Байбөрінов Қасқырбайдың. О кісі қайда өзі?

	—Ол тағы да жұқа бетіне жараспайтын қалың еріндерін сылп еткізді.

	—Естісем бұйырмасын. Танып алса өзі білсін. — Есікті сарт жауып шығып кетті де іле қайта оралды. «Інісімін» деген соң қаймығып қалған ба қалай,— шешін, қайным,— деп болар-болмас оң қабақ танытты.— Ағаңның қолқасы аман болса, үйге жетіп жығылар.

	Дермантинмен қаптаған ескі диванның үстінде отырып қалғып кеткен екем, біреу иығымнан қағып тұр. Көзімді ашсам, жанымда сұрқы қашып қарасұрдың өзі тұр.

	—Ағаң келе жатыр. Мінезін ұмыта қойған жоқ шығарсың, қарсы ал. Сойқан сала бастаса, ыңғайына қарай жығыла бер,— дейді.

	Үнінен үрей сезіледі. Мынауың шақылдақ шақар екен деп өзім сескеніп қалған сесті әйелдің «ыңғайына жығыла бер» деген шарасыздығы мені де секемдендірейін деді. Үш жасымнан бері көрмеген әлдебіреуді әке деуден жүрексініп әрең келген мені діріл ала бастады.

	Көрінбей жатып үрейімізді алған бейтаныс әкем сенектің есігін иығымен іліп алып, бұзып-жарып келе жатқандай сатыр-күтір еткізді. Үйдің есігінен шатқаяқтап әзер кірді. Кейпі адам көргісіз, төбе шашыңды тұрғызатындай сұсты. Сопаңдау келген жазық беті біртұтас бітпей ұртына жеткенде тазының бүйіріндей ішіне түсіп кетіпті. Қабағының үсті ісіңкілеу, бет сүйегі шығыңқы. Қоңқақ кеңсірігі танау болып біткен жерінде талпиып жатып алыпты. Сиректеу жирен сақалы кірпінің инесіндей тікірейіп-тікірейіп, кеудеңнен қадалатындай найзаланып тұр. Алашығы қанталаған бұқа көздері маған сүзірейе қалыпты. Алдыңғы екі күрек тісі сойдақтау екен. Қабан сияқты сойып түсуге жаратылғандай.

	—Ай, қатын!— деді аларып.— Мына біздиіп тұрған сары қарындашың кім? (Мені айтып тұрғаны).

	—Сен білмегенде мен біліппін бе? Ініңмін дейді ғой.

	—І-і-ні-ім-м?

	Ол тілі күрмеліп, әрбіреуі бір-бір бураның санындай екі аяғын көтере алмағандай ілгері санап аттады. Мен шегіншектей бердім. Кенет есік алдына төсеген төсенішті бұзаубас етігімен жиырып әкеп, сүрініп кетті. Ауа қармаған бір қолымен босағада тұрған домалақ қаңылтыр қолжуғышты астындағы шелегімен бірге төңкеріп түсті. Тұруға шамасы келмей сұлап жатыр. Төңкерілген шылапшын-шелектің лас суы жылыстап ағып, жыланша ирелеңдеп астына кетіп барады. Әйелі жанұшырып, кухнядан қобыраған дым шүберекті алып келіп, лай суға сылп еткізіп тастай бергенде шылп етіп шашыраған лас сұлап жатқанның бетін жуып кетті.

	—Ой әкеңнің...— Осыдан басталған былапыт, балағат сөздер Арқаның құтырынды боранындай борасын-ай. Қарманған қолына ештеме түспей тісін қышырлатып орнынан тұра берді де жуындының жылбысқысына тайғанақтап қайта құлады. Қолына арқасыз орындықтың сирағы ілігіп үлгерген екен, жатып алып әйеліне лақтырғанда кухняның әйнек есігін күл-парша ғып алып түсті.

	—Әке-е!

	Мойны үзілгендей сылқ түсіп кеткен басы легеннің лайына тұмсығын тығып, қолқасы шор ете қалғаңда шыдамай жетіп бардым. Аузымнан әлгі сөздің қалай шығып кеткенін білмеймін. Жүрелеп отыра ғап басын көтердім, қолын иығыма салып әуп деп тік көтердім. Екі иығына екі кісі мінгендей кесек бітімді адамды былқ-сылқ күйде жерден көтеріп алу оңай ма, мықшыңдап қалдым. Жауар бұлттай түнерген қара сұр әйел де қарғап-сілеп келіп бір қолынан сүйреді. Ит сілікпемен сүйреп әкеліп, жаңа мен жатқан диванның алдына бір күпәйка тастай беріп сұлаттық. Үстіне көтеріп шығаруға шамамыз жетпеді.

	—Шошқа. Иттен туған ит неме! Құдай, мұның күйігін өстіп күнде көргізіп қойғанша тұқымын құртып, алсайшы!— Қара сұр әйел (әкемнің қатын деп барқырағанына қарағанда өгей шешем осы болса керек) көгеріп-сазарып, мені оқты көзімен бір атып шығып кетті.

	Ата-тегіме тіл тигіздің-ау, арағыңның арқасында, әкем-ау. Айтпақшы, теңкиіп, қырылдап жатқан мынау әкем-ақ болсын, ал атам кім? Ұлы атам ше? Аталап кәмпит жеп, аталап атқа мініп жүрген боқмұрындарға бала күнімнен қызғанышпен қарап өскен жоқпын ба, мен?

	«Атасыз туған... әкесіз өскен тексіз...» Қариолланың қатыны лағып айтпаса әлі күнге әкеңді іздеп таппас едің сен маубас. Бәлкім, есіңді ерте жиып, әкеңмен ертерек кездессең, оны мұндай күйге ұрындырмас па едің, қайтер едің...

	Қырылдап жатқан жирен сақал (әке деуге қазір аузым да бармайды) түсінен шошыған адамдай ақырып атып тұрды. (Ойым тым-тырақай шашырап кетті).

	—Әй, қатын, қақбас деймін, ойбай әкел!

	Өлетін өгіздің көзіндей бозшелденіп кеткен, айнала жиегі қанталама көздерін өңменімнен қадап, кенет маған ақырды:

	—Әй, сүмірейіп отырған сен кімсің-ей, сары ауыз? Самогон іздеп келген сүмелексің ғой, сірә. Анау қатынмен ым-жымың бір пәлесің ғой, ә. Кейінгі кезде «жж-жоқ, жж-жоқ» деп осы үйге шөл орнатып қойып еді. Сен арқылы сплавить қып жүр екен ғой. Айт қазір, қанша ақша бердің?

	Ол ұратын адамша тоқпақтай жұдырығын түйіп алып үстімнен төніп тұр. Опырайып кеткен апандай аузынан мүңкіген қоңырсы иіс жүрегімді лоблытып әкетіп барады. (Әзтай естіген, Қариолланың үйінде бір сылқия тойғанымнан бері осы ит ішкірдің иісін де көтере алмайтын болғанмын.) Аузы-мұрнымды алқаныммен жаба қойдым.

	—О, сужүрек,— деді әкем насаттанып.— Айт қане, қанша ақша бердің анау тойымсызға?

	Айтпасаң, міне мынаны жейсің. Хых-хых, ха-ха. Осы үйден шықпайсың, жер жастанасың.

	—Ағатай, ақшасы несі? Мен алыстан келген жолаушымын.

	—Әй, шш-шы-рылдақ. Әкеңдей адамды алдап, қара тақырға отырғызып кетпексің ғой, ж-жоқ, оның болмайтын қыл-жж-ақ!— деп батпан қолымен иығымнан бүре қысып, бұғанамды сытырлатып әкетіп барады. Аяғы шалынып, ортадағы столды үстіндегі күлсалғышымен бірге салдыр-күлдір құлатып түсірді.

	Есіктің артында тың тыңдап тұрған ба немене, қолына жұмыр оқтау ұстаған әйел қолма-қол жетіп келді. Әкем мені бұрышқа лақтырып жіберді де әлгіге тұра ұмтылды. Бара-ақ жуан жұдырығын салып жіберді. Анау етпетінен қалпақтай ұшып түсті. Сары дәу алпамсадай боп үстіне аттай мініп алды. Бір тұтам шашы бар екен, желкесіне қайырып ұстап алған сотқар сары «бәлем, табамысың арақты?» деп тізесінің астындағы адамды шырылдата, кекжите кеп тартты.

	—Табамын! Босатшы, ағатай,— деп жалбарынды беті көгеріп бара жатқан әйел.

	— То-то. Аха-ха-ха... мой Сайқан мал-ла-де-сс!

	Өгей шешемнің аты Сайқан екенін осылай білдім, Байғұс дір-дір етіп жүгіріп барып шүмпілдетіп бір стакан бозғыл түстес бірдеме алып келді. Алпамсадай адамды жын ұрғызып, итше үргізіп жүрген осы ма дедім. Кекірік атқан аузынан ытқыған қою көңірсіменің жексұрын иісі бір кеңірдектен құйылғандай үйдің ішін алау-жалау алып кетті.

	—Мә, ындының кеуіп бара жатса!— Іш атауыңды ішкір!— Сайқан тепсініп кейін шегінді.

	Әкем өлгені тірілгендей ыржиып, жаялықтай аузын жайып жіберді. Күс қолдарымен стақанды езіп жіберердей қысып, ерніне апара жатыр. Қолыңда діріл бар. Шыны стақан тісіне тиіп шықылдады. Жұтқыншағы қылқ-қылқ.

	—Әй, тілің қырқылғыр! Жаңа не дедің, әй, сен? Мә,— Сайқанның маңдайына көзделген бос стақан зу етіп, иығын жалап өтті де бұрышқа тиіп, құмша шашылды.

	Тышқан көрген мысықтай тұра бас салғысы келіп ұмтыла беріп еді, Сайқанның қолындағы жұмыр оқтау құлақ-шекесінен тиіп, тәлтіректеп қалды. Шалқалап келіп, сылқ етіп отыра кетті. Ескілеу диванның серіппелері сықырлап, сытырлап жапырылды да қалды. Диванның ортасына түсіп кеткен әкемнін жеңді білектей қолдары ұзарып, жаралы болған тау бүркітінің қанаттарындай жайылып, өзі өлі денедей сұлап жатыр.

	—Кереңді ішсең-ақ еңіреп жырлайтын жаттанды жырың бар еді ғой, тағы бір серік табылды, жырла соны үнің үзілгенше!— Әйелдің долы даусы түн тыныштығын қақ айырып, терезенің әйнегін дірілдетті. Тарпаң басқан кебісінің тырпылы ұзай берді. Бір-екі қанден шәуілдеп ұзатып салды.

	Құлаққа ұрған танадай меңірейіп отырмыз. Аш қарным ас тілеп шұрылдайды. Маңдайымның соры бес елі екен. Қағанағым қарқ, сағанағым сарқ болады деп келгендегі көргенім мынау. «Бір күн ұрыс кірген үйден қырық күн ырыс қашады» деп айтып отырушы еді қайран шешем... Әкемнің түрі мынау. Бір үйді бір өзі басына көтере қорылдап ұйықтап жатыр.

	Әлден уақытта әкем басын көтерді, тісін қышырлатты. Сонсоң балаша боздап жыласын кеп. Мастығы ма, қатынынан таяқ жеп қорланғаны ма, күйініп жылайды. Тапырық танауынан міңгірлеп сөйлеп жылайды. Өзіңе өзің қылдың. Көзің ақсын дегім келді. Әкемсің ғой, амал жоқ. Егер менің шешеммен бірге тұрып, осыны жасайтын болсаң... екі дүниеде көрмей кетер едім, кешірмес едім.

	Кенет әкем көріскісі келгендей мені мойнымнан тас қып құшақтап алды. Тілі бұралып былдырлайды. Кімсің сен? Екеуміз бірігіп арақ ішер едік. Алдыңа ас келтірер едім. Әттең...— ол бір қолын жұлып алып ауа сермеді.— Әттең, әлгі қатын тасыраңдап кетіп қалды ғой. Нишеуа. Ертең-ақ қайтып келіп, менің аузы-басымды жалайды. Бәлкім, біржолата кетіп алар еді. Мынау мен... иә мен... Үйдей ағаң — табыскер адам-м. Ойдан-қырдан қағып-соғып жүріп... шай-пайлық түсіріп... кейде күреп... Әй әйтеуір не қыласың... бір деректіріңдікін үйге келтіремін. Ақ қантыңды қардай күреп отырған қатын үйден кете ме. Ха-ха. Әттең, шіркін,— деп тістенді ол,— менің осы жақсылығымды білмейтін саңылаусыз қатын. Бб-бар ғой, әрі- беріден соң мен саған айтайын, бб-ұ-бұз-ылған-ан ққа-тын! Қойнындағы байына қол көтерген деген не сс-ұм-ды-ық, ә?

	Ол көзі ежірейіп, тағы тісін қайрап, екі қолымен диванды түйгіштеп, шаңын қақты.

	—Көрсетемін мен ол бетпаққа! Қит етсе, өзіңді атқан Бәтішіңе қуамын деп қорқытады. Бәтіштен садаға кеткір. Әй, үрпимей тыңдасаңшы. Бері, жақын отыр деймін үрікпей. Бәтіш — менің бұрынғы әйелім. Колонияда жүріп кезіктім ғой Сайқанға. Бірақ ол Бәтіш бола алмайды. Несін айтасың, ол инабатты еді ғой, жатып жастық, иіліп төсек болып тұратын. Бб-әтіш, жо- жоқ, ол атқан жоқ мені. Кінәлі өзім. Қарғаның балапандарындай шырылдатып бір үйлі қызыл шақа жанды тастап жүре бердім. Ылғи бір сары үрпектер еді-ау, қарақтарым. Бір тиындық көмегім де болған жоқ. Тас кескен табыскермін. Содан бар ғой белімнен шыққан балаларыма бір бақыр да беріп жіберген емеспін.

	Әлгі жауыз — жемсауы жарылмайтын жалмауыз. Үйе бер, төге бер дейді. Өзіңде қатын бар ма? Жоқ. Жоқ болса осындай озбырдан қаш. Мені оқтаумен ұрған қолын бұрап, шашын талдап жұлайын деп едім. Тайып тұрғанын. Мен де мықты. Ол да осал емес. Тайталасып-ақ келеміз. Шіркін, Бәтішті айтсайшы, көнбіс еді ғой, көнтерілі еді ғой. Шашы да керім-ді. Екі өрім қолаң шашты шап беріп балуан білегіме орай тартып, тепкілегенде де тіл тигізбей теңкиіп жата беретін, жарықтық. Сегіз өрме дырау қамшының уытына да жаман қатындарша бажылдап, тілінің уытымен жауап берген емес, жо-жоқ, обалы нешік. Әй, мынауың не, қатыныңды көгала қойдай ғып қойғаның деп әлде біреулер ара түскен болады. Қойлы қатын құйрық жейді, байлы қатын таяқ жейді, деп күлетінмін оларға.

	—Әй, неменеге сазара қалдың? Қатынжанды болармысың тегі. Мынау ағаң тексіз адам емес дәстүрін ардақтаған адам. Әкем марқұм Сілеті бойының аузынан алласы, қойнынан құраны кетпеген молдасы еді. Жарықтық, құдай сөзін сөйлегенде: «қатын — жалын, сөндіріп отыр; қатын — залым, көндіріп отыр; қатын — малың, басынан қағып отыр. Осының бәрі еркекке сауап. Өйткені байы ұрған қатынның о дүниеде орны— жұмақ» дейтін.

	* * *

	—Әй, малтасын езген-ақ екен, көк мылжың!—деп Айтан бір аунап түсті. Нұртілек иегін әнтек көтеріп, маңдайының терін сүртті.

	* * *

	—Атеке-ау, езгенде ол сорлы менің жанымды жаныштап бірге езіп отырды ғой,— деді Нұртілек қиналып.— Әрнеменің басын бір шалып отырған сансыз сандырағының кейбір тұстары менің жұдырықтай жүрегіме инедей қадалып, жаралап жатты. Не істейін, сөзден есем кетіп, сүмірейіп отырдым да қойдым. Талай жерден бүйірді тесетін сұраңты қояйын деп оқталдым-аң. Әттең есін жиса да мастығы әбден тарқамаған адамның миына не ұғындыра аламын. Аяқ астында тәлкектесіп қалсам, мынау тапап тастап, мәңгі есімнен кетпес, арандаспайын деп, амалсыздыққа сыйып, бір ысынып, бір суынып, от пен ызғардың ортасында жан тулаттым. Аузы көшрген соң қояр...

	—Әй, сен қыңырайма!— деп ақшиды бір кезде.— Әйелден аузы қисық сорлы дейсің ғой мені. Жжо-жоқ. Мынау қазір қара сақалы қылдай болып отырған ағаң да жас болған бір кезде. Ой-һой, жиырма бес десейші. Менің аталарым айтқандай, жиырма беске келгенде: сал серіше киіндім, шертіп жүріп маңдайдан қыз-қырқынға шүйілдім. Қасқалдақтың қанындай еріндерін шүйірген қас сұлуды үйірдім. Иә, ағаң ақындағы ұстағанда осылай аңқылдайтын. Сондықтан қыздай алып қаңқылдатқан екі қатыны болған. Ха-ха. Біріншісі, ай несін айтасың. Сілетінің сұлуы болған. Жалғыз әкемді жанындай жақсы көріп күтіп еді. Бір күн шал жардан құлады, яғни өлді. Екі жыл отасқанда етегі қанамады, енеңді ұрайын дедім де тастап жүре бердім. Сорлы етегімнен ұстап, жылап еді, қайтейін, басына қамшы ойнаттым. Бөрі боп туған екі ағасы бар жалғыз, жазым етер деп бір түнде табан жалтыраттым..

	* * *

	—Ту-у-у. Сілеті қайда, Көкше қайда. Қашқан киіктің таңы жыртылатын, шапқан тұлпардың тұяғы тозатын маң даланы бөрідей жортып әтіп, көкшетаудың тура төбесінен түскен бөрі ағаң мына мен — Байбөрінов боламын.

	Қала, қаланың сәні — ақша. Құдай бергеніңе шүкір, әкейдің жиған жылуы дестеленіп екі төс қалтаны теуіп тұр. Сайранда, Қасеке, деп сыңырлайды... Ой- һой, дүние-ай... Сталабай... Рестауран... Сырахана — Қариолла...

	—Кім, кім?— деппін өндіршегім үзіліп.

	—Әй, сәпіләк, көргенсіз, үлкен адамның сөзін неге бөлесің,— деп ежірейді әкем, тойыс Қасқырбай.— Көкшетауда кімді білуші ең, боқмұрын. Қариолла.. Ето шелоуек (Ол бөренедей бармағын шошайтып қойды). Ето селый клад. Ето мой лучшай дурык. Нно-о, қитрый малый. Нно — онда қитрыс, менде — ақша. Ай-хай, дүние: Сталабайда кездестік, рестауранда табыстық, сыраханада сүйістік. Аңшаны да түгестік. Ха-ха!

	Ер жігітке есеп пе. Еті тірі достан аузың салымды болса, жерде қалам деме. Қарекең отын базасына әкеліп иен байлыққа сүңгітіп кеп жіберді. Епті екі асайтын жер деп қояды. Е, қалай? Ағаш дайындауға барғанда... Бөрене — бөтелке... Әр шырша — бір шиша деп өлеңдетеді. Ағаштың сыбдыры — ақшаның сықыры... деп әндетеді. Ох, қитрый болк.

	Ой-һой, не керек, мынау ағаң ол кезде кеудесімен көк тіреген, кіндігімен жер тескен тепсіңгі жігіт. Базарым — алдымда, назарым — байлықта. «Түстік өмірің болса, күндік азығыңды жина» деп отырушы еді әкем. У-ой, оңды-солды сапырдым ғой. Балшай бал, Добрау1, дей ме — толып кеткен кордон, сыңсыған ағаш. Отындық ағашты деләні2 деп бөліп береді екен. Әлгі леснек-меснек дегендері текше метрлеп өлшеген болады. Өлшей берсін. Ол жерден неше бөрене, неше бұтақ шығатынын қайдан біледі, бір-бірлеп санап шығып па құдайдың иен ағаш, ну тоғайын. Деләніңді делдитіп әкетсең де білмейді кейде. Арқан тартып, керме салып кетіп пе... Ақшасын жылтитып, шынысын қылтитып келіп тұрған ауыл азаматтарының меселін қайтіп қайтарасың. Көзді қысасың да бір арба аппақ қайыңды қайқитып жібересің... Тау-теңіз ғып үйген машинамнан жолшыбай бір-екі бөрене мен бес- алты бұтағы тағы түсіп қалса... немене оның мұрты сына ма. Ну орманның ішіне таразы орнатып қойған ешкім жоқ қой. О күнде бүгінгідей көмір көп емес. Біздің база қаланың отынға сұранымын толық қанағаттандырып үлгермей, қым-қуыт болып жатады. Қариолланың білмейтіні жоқ. Отынға кім зәру, соны тап басады да, ақшаны тура қалтаңа түсіреді.

	Әй, қойшы, бірді айтып бірге кетем.— Қасқырбай жалақ ернін жалап біраз отырды.— Шіркін-ай, бір жүз грамм болар ма еді.— Қылқ еткізіп сілекейін жұтты, аузын арандай ашып есіиеді.— Иә, бірді айтып бірге кетем, есі ауысқан адамша (Есі ауысқаннан несі кем десейші.) Бәтішжанды айтам дедім ғой (Ішім жылып қалды).



	II

	Шілденің іші, Қазқалашық деген кордонның жанында ағаш кесіп жатырмыз, тұрмыс жақсы, көңіл тоқ. Бірде жанымыздағы бұлақтың бойына өңкей ақ шатырлар орнай қалды. Ақ шатырлардан ақ арулар шықсын кеп. Ер балалар да бар. Ол сәпілектерді қай қотырымызға керек қылыппыз. Көзіміз көлбеңдеген қыздарда. Әй, мына аққулар аспаннан түсті ме ей?

	* * *

	Әңгіменің осы жеріне келген Нұртілек тежеліп қалды. Қипақтап, Айтекеңе көзінің астымен қарайды. Ол кісі әлденені сезгендей һмм-һмм деп тамағын қырнап, тура Нұртілекке қарады да:

	—Е, шырақ, атты атағанның айыбы жоқ. Гәп маған тірелсе, іркілме. Тура сөйле. Ауызға келген түкірік — қайта жұтсаң мәкүрік,— деді байсалды үн қатып.

	Бел перзенті бола тұрып әкесін де «әке» деп оқта-текте болмаса, негізінен атымен, не фамилиясымен атап отырған Нұртілек рұқсат алған соң әңгімесін қайта жалғастырды.

	—Әй, мына аққулар аспаннан түсті ме?— деп жетіп барып едім. Бізге дәлені көрсетіп жүрген бір ақикөз лесник бар еді. Бүкіл шұбар ішін бауырына басқан меншігіндей көретін бейшара бір. Әкесі қолымен бөліп беріп кеткен енші малындай көріп, әр ағашты санап жүргені.

	Ен дүниені санағаны тіпті ырымға жаман ғой. Бірінші күннен-ақ қабағымыз келіспей қалды. Өзі түйдей құрдас. Қыжырайса да ойынды-шынды шымшылай беремін. Тепсе темір үзетін жігітпіз. Қайың құшақтап жүре береміз бе. Ауылыңның қыздарын қыдыртып әкелмейсің бе қалың нудың ішіне,— деп көз қысатынмын. «Тантыма» түйсіксіз неме дейтін. Осы жолы аузын опырайтып, «оттама» дегені ғой. Талай оң соқырдың сол жағынан шығып үйренген мынау дәу ағаң Айтанның сыңар езу жағына жығылып, әңгімені әзілімен жарастырып әкетті ғой.

	—Ой, Айтеке, құрдастығыңа құлдық, айтқанды екі етпей ауылыңның сұлуларын алдырыпсың. Алда разы болсын. Орманда жүрген ашқарақ Қасекең қапысын тауып, таңдайына құлын басатын. Мына жүргендердің ну ортасында бір құлын мүсіндісі қараңдайды,— деп қарқылдадым.

	—Әй, қара қарғаша тамағыңды жыртып қарқылдама!— деп Айтан шамданды.

	—Немене, бұлар да сенің меншігіңде ме еді?

	— Самтырама, сары,— деп ашу шақырды ақикөз. Бұлар — мына Бектұрдың балалар үйінің тәрбиеленушілері.

	—Тапқан екенсің, тәрбиеленушілерді. Ха-ха. Кеуделері аққудың төсіндей бұлтиып тұрған бір-бір бойжеткен емес пе әрқайсысы. Мұхамед пайғамбар бөрікпен ұрғанда құламаған қызды қалыңдық қып алуға рұқсат берген, ха-ха-ха.

	—О-ой, бой бар, ой жоқ, байғұс!— деп кәдімгідей қынжылғаны ғой ақи Айтанның.— Тоғызыншы, оныншы кластың оқушылары хақында осылай деуге қалай арың барады, Қасқырбай? Түсінсеңші сен, бұлар қыз ойнақ іздеп, ерігіп, қыдырып келіп жатқан жоқ. Қоғамдық пайдалы жұмыспен айналысады — қарағайдың бүршігін теріп өткізеді. Бүршік дегеніміз — орман. Орман дегеніміз — Отан байлығы...

	Өзіне де, өзгеге де тістетпей итше қорып жұп қайдағы бір орманын жырлап, өз ақылына жарымай жүріп, кісіге ақыл үйреткен мына ақымақтан қалай құтыламын деп, қайсысының жүрегіне от түсіремін деп, от көзімді қыздар жаққа қадап тұр едім. Әй, ағаңның да магниті күшті ғой. Әлгі былай... көзімнің құрты түскен құлын мүсіндім тал-шыбықтай майысып бері бұрылғаны ғой. Қаз мойын, аққу төс. Арайлап, алтын нұр боп төгіліп келеді. Бұл көрік дегенді қойсаңшы жұпыны киінсе де жұтынып тұр. Сәл үркектеу ме қалай. Бізге екі қадам қалғанда тоқтап, үлбір ернін еріне қимылдатып қана сәлеметсіз бе деді. Кірпігін маған қадады. Қайтып қараған жоқ. Мына атан өгіздей ағаңның сезімі дегенің әлгі қыздан да нәзік қой. Маған көзін төңкеріп бір қарағаны жетіп болды. Тар моншаның буына түскендей балқып кеттім. Өрт болып жанып тұрғанымды мына қыз неге сезбейді. (Ол ескі диванды тоқпақтай жұдырығымен салып-салып қалды). Тым болмаса іштегі оттың жалыны шарпыған бетіме анау мөлдір көзімен бір қараса болмай ма. Бетінде қаны жоқ қу жақ Айтанның алдында майысып, «аға» деп (сөзінен садаға кетсін ол) қарындас бола қойыпты. (Қолына түссе көрер едім қарындасын пышаққа лектіретін қаздай қаңқылдатқанын).

	—Аға, біздің ұлдар мен қыздар орналасып болды. Жұмысқа кірісуге әзірміз. Бастығымыз жұмыс орнын көрсетсін дейді.

	Айтанды да кісі деп, ұялып, сызылып, бидай өңі қызара түсіп, осы сөздің өзін әрең айтып тауысты. Үлбір ерніне дейін қан жүгірді. Ер жігіттің түсіне кіретін, сүю үшін ғана жаратылған ерін. Көрдің бе ей, мына жаман ағаңның ыпкүсын.

	Сонымен, әлхисса, Айтанда ес жоқ. Мен болсам «айналайын, жүре ғой, жұмыс орныңды тап қазір көрсете қояйын»— деп перизаттың ақ саусағын алақаныма алып, түлкі жымысқыға салмаймын ба. Қаздың жұмыртқасындай сопақша бетінен аймалап, жымиып тұрған уыз ернінен сүймеймін бе. Ал мына нақұрыс, қазықталып қалған буыршындай да бұлқына алатын емес.

	—Балалар бұлақтан су құйып алсын, қазір барамын, деп керіліп тұр. Қыз гүл іздеген көбелектей көзді қызықтырып, ындыныңды құртып кетіп барады.

	Айдын бетінде жүзген аққу да мұндай болмас. Аты кім екен, қап, сұрап алмағанымды қарашы.

	—Бәтіш,— деді Айтан.

	* * *

	—Осы кезде дегбірім таусылды,— деп Нұртілек жанындағыларға қарады.— Анамның аты қараңғы түндегі айдай жарқ ете қалды. Анамның аруағы өзі кешірсін, лақпа мастың аузынан шыққан есімді атап, «Бәтіш» деп орнымнан ұшып тұрыппын. Ол күпәйкемнің етегінен умаждап ұстай алып, мені шөгерте салды:

	—Ей, сен немене, сондай кісінің атын естімеп пе едің, шешең ұл тапқандай атып тұрып. Ағаңның басынан кешкен хикаясын айтқанда тыңдамайтын тапырақты тұмсықтан төндіріп, тыпырлатпай қоятын әдеті де бар. Байқа, бала!

	—Ойбай, құлағым сізде.

	— О, то-о-то. Иә, сонымен Бәтіш деп мың сан қайталап, мен де тұрмын. Айтан да қалшиып қалған. Ұнатпай бажырайып бетіне үңілсем, қыздың ту сыртынан көзінің астымен шаншыла қарап қалған екен. Ішінде қандай ала күшік қыңсылап жатқанын сезе қойдым. Қойныма су құйылып кетті. Лезде қайнап, қайта тасыды.

	—Әй, бақа құсап бажырайып қайтесің өзің. Етегіңе намаз оқитын сияқты едің ғой... Айтан шабына шоқ түскендей тас-талқан болды. Бірақ жаяуға жол беретін мен бе?

	Тақырға шөп шығара алмайтынын білген соң қолын бір сілтеп, кетіп отырды. Сен жүйкеңнен жүдей бер, мен ақылымнан адаспаймын дедім ішімнен. Көп киіктің оқшаулау жүретін біреуі болады. Бәтіш те солай екен. Жанындағылармен көп шүйіркелеспей, бүршік тергенде оқ бойы алда, не бір қырын бүйірде жүреді. Қайтсін, байғұс, панасыз болған соң балалар үйіне түскен екен де, оқуға құрбыларынан кеш кірісіпті. Бітіргені сегізінші болса да жанындағылардан жасы артық. Пісіп тұрған алма дерсің. Үзіп алғысы кеп, өліп жүрген ағаңның мына қып- қызыл көзі екі ай дегенде ағып түсе жаздады ғой.

	* * *

	Құдайдың өзі-ақ қазақтың жалпақ жазирасының жонын қайыстырып өсіріп қойған қолдың саласындай қалың орманның ара-арасына сыналап ағаш еккен деген не сұмдық. Тіфу, әлгі Айтандарың қылтиып шыққан әрбір шыбыққа құрсақты әйелінен ұл туғандай болып қуанатыны не деген нақұрыстық деймін. Әлгі оқушы балаларды да тіфу, соған баулып, прәполка деген митың-митың бір жұмысқа жапты да қойды. Байғұстар ошаған демейді, шөгір демейді, шақпашөп демейді, қолымен жұлады. «Тамырымен жұл, басын шалғаныңмен қайта қаптап кетеді», деп Айтаның атша мініп алды ғой байғұс балаларға. Әй олар да өлермендер екен. Айтанның қасы мен қабағын бағып қалған сорлылар. Биялай берсе — арамшөп жұлады, тәпкі берсе — топырақ қопсытады. Біздің жұмыстан детдомымызға қанша пайда түсті деп шоттың тасын қағып отыратынын қайтерсің. Әй, оны да қойшы, маған ұнамайтыны Бәтіштің Айтанның айтқанын екі етпейтіні. Өзі оқшау жүрсе де групорг дей ме, бастықсымақ бірдеме. Сонысын сылтау ғып қылдырықтай қыздың жанына атан түйедей боп Айтан барғыштай береді...

	Сол кеште де ақ шаңқан лагерьді жағалап, даланың қырмызы түлкісіне қақпан құрғым келіп, із байқап жүр едім. Доп ойнап жатқан желең көйлектілердің ішінен Бәтішімді көре алмадым. Көзім бөрінің көзі емес пе, жағалай жыңғыл тал өрген Еркебұлақтың бір қылтасынан қылаң еткен қараны шалып қалды. Бұлаң бүлкіл, түлкі жымысқы, мысық жүрістің неше атасын білетін мынау ағаң қиядағыға қиялай тартты ғой...

	* * *

	—Жә,— деп қалды осы кезде Айтан оқыс үн қатып.— Әрі қарай не айтарыңды мен жатқа білемін. Бірақ махаббаттың киесі атқыр Касқырбай сөйлегенде қасиетті сезімді қасқырша паршалап не тамтығын қалдырды дейсің. Менің өз аузымнан тыңда. Балаларым деп сендерден несіне ұялайын. Махаббат — адамның кіршіксіз сезімі, қырдың гүлі, өмірдің тірегі. Оны Абай аталарың, Біржан, Ақан ағаларың қасиеттеп жырлаған, ұрпақ үшін жырлаған. Солар аялаған махаббаттың бал шырынына мас болған өмірімнің шырынды бір айын айтуға хақым жоқ па. Сендер естісін, махаббат құдіретін қастерлесін деп те айтам.

	Айтан өткір бәкісімен жонғылап отырған балтаның сабындай ғана қу бұтақты тізесіне бір салып, шарт сындырып, лақтырып жіберді. Өңі де жаңағы бұтақтай қуарып тұр еді, әңгімесін бастағанда аздап қан жүгірейін деді.



	III

	—О күнде лесниктер қазіргідей орман шаруашылығының орталығында тұрмайды. Қай жерде ағаш, орман-тоғай, сонда жалғыз-жарым тұра береді. Орманшылардың арасындағы ең жасы мен едім. Нұртілек, сен туған үйіңді құтсыз деме, сен оны тозған уақытынан ғана бері білесің. О баста Еркебұлақ орманшылығының кіндігі — кеңсесі де, орманшының үйі де болған. Шешем, інім — мына Әзтайдың әкесі Эзімжан үшеуміз тұрған үй.

	Оқушылардың жазғы еңбек лагері Жидекті алаңқайы Еркебұлақпен қаусырмаласатын қолтықтан орнаған. Сұлу жер. Жап-жасыл бұраң талдары Еркебұлаққа ғашық болғандай тағзым етіп басын иіп, мөлдірінен сүйіп тұрар еді. Мәңгі ғашық. Ешқашан арасын алшақтатып, іргесін бөлмеген бірегей бірлігі «тау мен тау қосылмайды, адам мен адам қосылады» деген нақылдың өзіне түзету енгізгендей.

	Сөзді талғап қана сөйлейтін Бәтішжан Еркебұлақтың күміс тастасаң көрінетін құмқайран аппақ суын «тізе бүгіп», ұлпасымен ғана майда сипап тұрған солқылдақ талды сүйріктей саусақтарымен ұстап, ақ білегіне салып, жоғары демеді. «Жетеді, жігітім, өліп-өшпей,— деп сыңғырлап күлді.— Бір мезгіл аспанға да қара. Күндіз қарасаң — күн бар, түнде қарасаң — ай бар, оны азсынсаң — жамыраған жұлдыз бар. Бәлкім, бақытың биікте шығар. Қолыңды соз, көкірегіңді аш, бозбала».

	Ол табиғатпен ғажайып сөйлесетін еді. Боз талды бозбалаға теңеп, оған әзіл арнап, ерке ойын іздеген киіктің лағындай ойнақы қылықпен нұрланып, наз айтып барып әз ықтиярына жіберіп еді, «бозбаласы» ерке сұлу суына қарай шырқырай жөнелді.

	—Қап, болмайды екен, мынау бізге не деп сыбырлап кетті, ағасы?— деп Бәтіш маған көз тастады.

	—Ол ма, ол «айым менің мында ғой, жұлдызым менің жанымда ғой, сағындым ғой, сағындым ғой, жаным»,— деп ақ аруын бетінен шолп еткізіп сүйіп алды, қарашы әне аймаласуын. Аруы қытығы келіп күліп жатыр — сылқ-сылқ. Бетінде нұр ойнайды — гүл-гүл.

	«Ерніңді менен айырып, «таста мұны, аспандағы айға қара» дегенде күміс қоңырау үнім жарға соғылды, мөлдір көзіме құм құйылды. Маңдайыма иірім-иірім әжім түсті. Көз жасым омырауымды жуды. Енді, міне, тағы да біргеміз, шөп-шөп сүйісіп, сыңғыр-сыңғыр күлісіп жатырмыз. О жасаған, бір қатыгез келіп біздің мәңгі махаббатымызға сұқтанбасын, қауышқан ыстық құшағымызға суық көзімен сұғынбасын, аймалап жатқан айдынды өмірімізді лайламасын. Әр жүрек махаббат үшін, мәңгі сүю үшін жаратылған. Бөгденің махаббатына сүйсін, өз махаббатыңды ізде. Жүректің тілімен, даланың гүлімен, ақшаңқан күніңмен қара мақпал түніңмен іздеңдер. Махаббат аспанда емес, жерде, жаныңда» деп сыбырлайды жаным...

	Жаңағы тал ұлпасын ұстаған, өрімтал айдарын сипаған ып-ыстық қолын дірілдеген гүлдің ортасындағы өте нәзік өзек сүйрігі үзіліп түспесінші дегендей сезіммен ұстадым. Ол тартынбады. Болар-болмас дірілін жүрегіммен сезіп, қорғасын болып еріп бара жаттым.

	—Ағасы, сіз ақын екенсіз ғой. Сізді орманшы емес, сырлы сезім пернесін басатын күйші деп қалдым. Құттықтаймын ғой деймін...

	Жаным жазық қабақпен, нұрлы көзбен күліп, сәбидің тәніндей жұп-жұмсақ, мақпал алақанын жұмып, қолымды шым-шым қысып қоя берді.

	Жаңа ғана бақыт тұтқасын ұстағандай болған қолымның ыстығын Еркебұлақтың кербез самалына да қимадым. Маңдайыма бер, таңдайыма біт деп іш тілегімді үш қайталап, алақаныммен бетімді жаптым. Қандай қанның ыстық табы десейші. Алақанымның асты күйіп барады.

	—Ағасы,— дейді тағы да батар күннің қызыл арай шапағы сүйген гүл-гүл бетін маған бұрып.

	— «Ағасы» демеші, жаным. Алыстатады. Амалым жоқ, жүрегіңнің төрінде не жатыр — білмеймін. Ең болмағанда Айтан деші. Ағасы дегенде, екі-үш жас үлкендігімді бетіме басып тұр ма деп суыққа тоңғандай үрпиіп қаламын, жаным жаурайды. Ал мен өзіңнен басыма бақыт күткен жанмын. Алдымнан күн шықса, жолыма гүл бітсе — осының бәрі өзіңмен ғана өзектес өріліп тұрған бір жүзімнің сабағы. Осы өрімді тарқатпашы, жаным. Өзіңді көргеннен бергі екі айым екі күн болып, жанымды бір тарының қауызына сыйғызып тұр. Өйткені сен бүрсікүні кетесің. Көкірегімнің тілегін, мұңын, зарын — бәрін, түгел жеткізіп болдым деп білемін. Менің ендігі бақытым, базарым өзіңнің бір сөзіңе сыйып тұр... Бір сөздің ауыздан шығуы — бір секунд, ал құны — бір өмір. Әділ қазы әділ таразылайды мұны. Ол жүрек таразысы болсын. Бөгде тілек таразының бірақ басы, жаным... әділеттік — екі тілек тең болғанда.

	Сезім дірілдегенде бөтен сыбыс құлақ жыртады. Әлдене тысыр-тысыр ете қалды. Табынып тұрған жаным, сәулешім — қарақұс көрген балапандай қойныма кіріп кетті. Дір-дір етеді. Үріккен жүрегі үдере соғады. Кімнің жүрегі? Уақыт санап тұрған сағаттай — тук-тук. Ақжұмыр білегінде қан ойнайды, тамыры бүлк-бүлк. Кімнен қорықтың, неден үріктің? Шыбын жаным кеудемде тұрғанда сені ешкім де менен тартып ала алмайды. Өйткені сен бар бейнеңмен менің жүрегімдесің, көкірегімдесің. .

	Балапан денесін бауырыма қысып, іштей ант берш тұрмын. Оның ойық жаға, гүлді сиса кимано көйлегімен менің тор көз шолақ жеңім екі дененің қызуынан бу тартып бара жатқандай... Ақ иығын аймалап, қос анарын жаба құлаған қос бұрымы тамағымды қытықтайды. Ыстық демі өртеп барады. Қаз мойнында — жалғыз түймедей күрең қылаң. Бұл бақытқа біткен ғой. Тәңір таңба. Сүйейінші...

	Күйді-ау деген ернімді ыстық алақандары қалқалай қойды. Құлын мүсіні бұлт етіп құшағымнан шығып кетті. Манағы жанға рақат жылылықтың орнын салқын қармап, денем тітіркеніп кетті.

	—Өмірімнің жылуы, бақытымның қызуы сен екенсің ғой, күнім. Неге қысылдың? Неге, неге?

	Ол от жанарын бір жарқ еткізді де езу тартып ілгері аттады. Үрке түсіп, суға жалғыз елік құлағанда қосағы жағадан тың тыңдаушы еді. Мен сол сияқтымын, жалғыз состиып тұрмын. Әуелі сыбдырап шөптің басы ңимылдады, судырап құм есілді. Оқтаудай жіліншігіне жабысып қалған жібек шөлкесіне дымқыл құм тиді. (Ол кезде қазақ қыздары бүгінгілердей жалаңаш жіліншігі мен аш балтырын көрсетпеуші еді ғой). Қыпша белі солқылдақ шыбықтай майысты. Жаңа ғана мені көкірегінде қысқан ып-ыстық қолдарын суға салды. Қа-а-ап!

	—Ай-та-аң. Екі айда бірінші рет өз атыммен атады. Қуаныштан жүрегім жарылар ма екен деп едім. Жанына қалай жетіп барғанымды білмеймін.

	—Сіздің атыңыз...

	—Жоқ, «сенің» деші, күнім. Өтінемін.

	—Ұят қой... Таудай адамға оймақтай ауызбен «се-ен» деп тұру анайы ғой.

	—Жаным, мен сенің алдыңда таудай адам емеспін, алақаныңда тұрған торғаймын...

	—Шырылдата берме дейсің ғой.

	—Жан түсінсе, сөз түзеледі деген міне осы,— деп жайраңдап қалдым. Ол сөзіме тура жауап бермей күміс үнін басқа әуенге бұрғандай болды.

	—Ай-таң,— деп есімімді буын-буынға бөліп, ойланып қалған тәрізді.— Шамасы, ата- анаңыз сізді айымыз, таңымыз болсын деп ақ тілекпен қойған есіміңізді. Ал сіз «ң» әріпінен «н» жасап, жақсы есімді бұрмалап жібергенсіз.

	—Апыр-ай, Бәтішжан-ай, есіміммен ғана емес, бүкіл өміріммен өз сүйгенімнің айы мен таңы болуға мынау кіршіксіз ай астында адал ниетіммен ант етейінші. Келші, тізеңді бүкші. Қыздың бидай өңді жүзі мен қайта-қайта кірпік қаққан көзін аулап едім, Еркебұлақтың үкі талына қызықтап тұрғандай, маған назар аудармағандай екен. Өңінде сұраулы пішін бар.

	—Жазда да, қыста да осылай көкпеңбек пе?

	—Иә, мәңігі көк.

	—Неге олай екен, ақыным?

	—Өйткені ол су-перизатқа ғашық. Өмірімнің нәрі — су сұлу деп іздеді. Шарқ ұрып іздеді. Өйткені онсыз күні жоқ еді. Сусыз жер өрімтал үшін — қу тақыр, сусыма құм, көкшақат тас қой. Өрім балғын тамырына қан жүгіртіп, жүрегіне гүл егетін, өміріне көрік беретін ғашығын іздеді. Соны Еркебұлақтың бойынан тапты. Ғашықтар табысқанда бір-бірін аялы алақандарымен, ыстық демдерімен аялайды, қырық екі тамыры солқылдап, соғады. Сондықтан олардың өмірі мәңгі көк, мәңгі жас.

	—Та-ма-ша!— Менің нұрым сүйсініп тұр, сүйсініп тұр. Мен бақытыма таяумын. Естисің бе, Еркебұлақ. Көресің бе өрімтал. Мен де сендердей әдемі жарастық, жан саясын іздеген жанмын.— Бұл кеудемде ғана бұлқып тұрған сөз.

	Жан саям ұясына ой ұялаған жанарымен жәудіреп Зеренді тауының қарауытқан сона-ау биігіне қарады. Көкала, қара ала бұлттарға қонақтағысы келмей өз мекеніндегі ұябасарына асығып, қиядан самғап қанат қаққан қырандай күн өз ұясына бет алған. Тау иығынан қызыл шапақ шашып, жер айдарын аймалап, иіскеп сәл бөгелді.

	— Кімді қимай тұр екен, күн-сұлу?— Әрбір үнің жанымды түлетеді ғой, жарығым.-— Ой тілім айтады мұны.

	—Ғашықтар табысатын шақ қой. Соларға сүйсініп бөгелді-ау сірә,— деп жауап бердім.

	Ол күліп жіберді. Үлбірек жұқа ерні епті қол әсем қызыл тартқандай, құрдың кекіліндей құлпырды. Дереу от жанарына жеңіл мұң ұялай қойды. Үнсіздік. Тылсым сәтті құс-қауырсын желпігендей ғана самал білінді. Ол жаңағы күн сүйген, самырсын қарағайлары сыбдырласқан айдарлы таудан жетті. Жұпар иісін ұнатқандай алма бетін самалға тосты менің жаным. Ол тағы да менің өзегіме от боп түсетін бота көзін төңкерді нұрын төге. Бетіме тура қарап:

	—Тіліме тағы бір сауал үйіріліп тұрғаны,— деді.

	—Баладай тілің — менің жанымның пірі ғой. Құлағымды өмір бойы тігуге әзірмін, сәулем.

	Ол жүзіне жұмсақ қана күлкі үйірілтті де жасыл бояуын күн шапағы құлпыртқан тауға еңсесін бұрды.

	—Өрімтал ма, әлде Айтекең бе... әлде екеуі де ме, әйтеуір жаңа ғана Еркебұлақтың күйін тыңдай тұрып, бізге поэзия тілімен төгіле сөйледі. Сонда өрімтал үшін тау — тақыр, құм — ақыр деді. Ал қарағай неге құм мен тауды таңдайды? Тіпті қара тасты қақ жарып, күнге қарап сыланып тұрған бойшаң қарағайды көріп, қайран қалдым. Білеу-білеу тамырлары граниттей теп-тегіс тастардан да нәр тапқаны ма?

	— Саздауытқа бойлап өскен қарағайды көрдің бе? Ол — тау-тасты, құмдауыт жердің құты. Бұл екеуінің бірінсіз-бірінде өмір жоқ. Бұл да бір табиғаттың тауып қосылған ғашықтары.

	—Қарсы сауал қояйын: қарағай неге мәңгі жас? Жап-жасыл бояуы солып, құты қашқан кезін көрдің бе?

	—Өйткені ол: сіздіңше, ғашығымен қосылған,— деді де сәулетайым сыңғырлап күліп жіберді. Қолындағы көк шарбы кестелі орамалын самалға ойнатып жүгіріп барады. Қырдың қызыл түлкісімен ойнаған ауызданбаған бала тазыдай соңынан қуып жетіп, құшақтай алам, айырылып қалам. Біресе оң қапталынан, біресе сол қапталынан келіп қаламын. Ол алдыртпай бұлт ете түседі. Мен де бұлт етемін деп сүрініп те кетемін. Күн көрінетін көмейінен күлкі құйылып, қабаққа көтеріліп барады. Ентігіп тұр. Алдымызда текше-текше тас.

	—Қыздың жиған жүгіндей екен,— дедім,— мін бар ма?— деп «жүкаяқтың» жанында тұрған сандық сияқты тасқа отыра кеттім.

	—Айттым ғой, Айтекең ақын деп. Сіз білмей жүрсіз. Ақынжандылық бар сізде.

	—Апыр-ай, тағы да сіз?

	—Қойдым, қойдым. Сен дейін, Айтан дейін. Оңда да оңашада ғана.

	—Қолыңды берші, сәулем. Ол іркіліп қалды.

	—Жүрексінбеші, жаным. Сен деуге, Айтан деуге серт берші.

	—Келістім, міне қолым.— Ақ қайранда шоршып ойнаған шабақтың бауырындай жалт етіп кетеріле бергенде ақ білегін мойныма орай тастап өзіме тарттым. Жаныма пенжегімді жайыңқырап тастай салып едім. Отыршы деген ишаратпен үзіліп, қатарыма алдым. Жаныма жақындатсам, қырдың тағысындай көзі мөлдіреп денесі дірілдей қоятыны есімді алады. Ондайда өзі де үркектеп әңгімемен шалатыны бар. Тағы да табылды бет бұрар.

	—Апыр-ай,— деді шын өкінгендей болып,— жаңа ғана зеңгір аспанды қызыл араймен көмкеріп, бізге қарап тұрған алау күн қайда? Зым-зия ғой.

	—Ол ұясына барып қонды.

	—Неге асықты екен?— деді қаракөзім құлағымның түбінен сыбырлап. Тым жақыннан шыққан ыстық демі денемді шымырлатып жіберді.— Көкжиекке тығылып тұрған ұясында не қызық бар? Көгілдір аспанның әміршісі боп неге тұра бермейді екен?

	—Хан сарайындағы салтанат пен кермеқас перизаттарды көзіне де ілмей кететін Жиренше шешен атамыз өзінің тоқал тамына келгеннен кейін «Қайран менің өз үйім, кең сарайым — боз үйім» деп рақаттана керіліп, бой жазып құлағанда екі аяғы сыртқа шығып жатады екен. Сонда да өз үйіне алтынмен аптаған, күміспен күптеген ешбір хан сарайын теңгермеген. Өйткені оның үйінде сүзіліп отырған Қарашаш сұлуы болған. Бәлкім, Күнге де көк аспанның әміршісі болып тұрған патшалығынан гөрі өз ұясы ыстық болар, — деп мен де ыстық демімді ішіме сыйғыза алмай ынтыға сыбырладым.— Мен де сөйтер едім. Бір өзіңе ынттызар еткен құралайым, құдай сәтін салып, сен менің ұяма қонар бақытты сәт туар болса, ыстық ұямды қанатымның астынан шығармасқа серт беруге әзірмін, құсы-ы-ымм.

	Қыздың қолымнан ұстаған мақпалдай майда алақаны сәл іркіле қысты. Жан қуанышы кеудемде секіріп ойнақтап кетті.

	—Созбашы, жаным, өмірлік болуға сөзіңді берші.

	Тағы да сынаптай сырғып кетті-ау гүлім.

	—Аяғына дейін тыңдашы. Мен сені...

	—Ах, назды үніңмен жаным, сөзімді жарым жолдн үзсең де үнің алтын. Тыңдай бергім келеді.

	—Айтан-жан (о-о, «жан» деген сөзді бірінші реет маған телуі). Жүрегіңнің дүрсілін сезгенім жаңа ғана демейін. Жүрек тілі — үнсіз тіл. Айтқаннан гөрі сол көп ұғындырады кейде. Көкірегіңе бір күй біткен екен. Тарт-тарт, күмбірлет күйіңді деп ол сені қинағалы көп күннің жүзі болды. Сен домбыраңды маған арнап тартқың келіп талай талаптандың. Сен талғап, саралап санап, сезім пернесін қуалап, күйге келтіре бергенде мен домбыраның шанағына сала берген қолыңды қағып тастап, дүлей адамша көгалды гүлбағыстаннан ытқып шығып, қу медиенге бет қоям. Сен неге деп сұрамайсың. Менің ырқыма көніп, қозыдай монтиып, соңымнан ересің. Мен сонда бақытымнан безіп бара жатқан жоқпын. Бақытымды іздеп бара жатқандай боламын. Өзім де білмеймін, өте секемшілмін. Қорғансыздығымнан болса керек. Басқа-басқа... Ал сезім дүниесінде алданып қалсам, тым болмаса «қайтқан малдың қайыры бар, қайтқан қыздың орны бар» дейтіндей төркінім де жоқ. Бірақ гәп онда емес. Сезім алданғаннан кейін мағыналы өмір табылар ма? Отасқан да бар, от басқан да бар бұл дүниеде. Екі топтың қайсысында қалам түбінде деп өз-өзімнен қорқам. Махаббат жырын әдемі шерттің бүгін. Елтіп тыңдадым. Сол сәттерде көкірегімде құс сайрап, құйқылжыған үні сенің жырыңмен жалғасып жатты. Табиғатты түсіне білетін адамда терең сезім, нәзік жүрек бар деп бағалаймын. Сезімталдық, адалдық, пәктік күн болып төгіліп тұрған жүрегіңе ғашықпын. Ол мені ешқашан алдай алмас деген сенімді де жұмсақ мінезіңмен, суреткерлік кесек пікірлеріңмен, әмір жайлы ойларыңмен өрнектеп әкеп, өз үніңмен қондырдың жүрегіме.

	—Бірақ...

	Ойпыр-ай, үмітім қайшы қиған лентадай шорт кесіліп түсе жаздады-ау!

	—Бірақ тым үгілмейікші, тым үзілмейікші, өзімізге-өзіміз тым сұқтанбайықшы! Тіл тие ме деп сескенем. Өліп-өшкен махаббат қайғының қара қаның жұттыратынын шежіре шертіп тұрған жоқ па, батырым. Ләйлі мен Мәжнүн... Фархад пен Шырын... Қыз Жібек пен Төлеген... Ақтоты мен Ақан сері... ғашықтардың пірі ғой. Мәңгі бірге жұптасуға бас тіксе де осы періштелердің қайсысы асыл арманына жетті?! Шерменде қылған қаралы махаббат... Осындай сұмдықтан төбе құйқам шымырлайды.

	Мынау дүние не боп кетті? Айнала — тас қараңғы... Тамағым кеуіп барады. Кенегенмен тіліме оралып тұрған орайлы сөз жоқ. Аспанда ай да жоқ. Жұлдыздар ғана қутыңдап, жылусыз құр жылтылдайды. «Махаббат... махаббат,— деп таңдайың тақылдап еді жер үстінің асылын арзытып. Орманыңның бір пұшпағын екі ай қоныстанбаған қызға аптыгып айтқан асығыс, парықсыз жылтырақ сөздерің шыққан тегіне орай көрініс бергені осы да», деп мазақтайтын секілді жымыңдаған жұлдыздар.

	Әп-сәтте күл-талқан болған ойым осылай десе де, тілі құрғыр «тек тұрмастың» кебін кешіп өз бетімен лақты.

	—Махаббат тәңірісі болған есімдерді айттың-ау, сәулем. Бірақ заман басқа, заң басқа.

	Осыны есіңе алсаң етті.

	—Махаббат заңға бағынбайды. Махаббаттың әміршісі — жүрек. Осыған табан тіреп тұрамысың дегенім еді, асылым.

	Бақырауық балалық кезімде болған шығар. Бірақ саналы өмірімде бірінші рет жылауым. Кеберсіген ерніме өз көзімнен ыршып түскен жас тамды. Бәтішім сүйріктей сұқ саусағымен ернімді басты. Қолы жастан үріккендей дір етіп, қара тұнық көзін бетіме тақады.

	—Жа-а-ас. А...а?

	Ол күлмек болып еріндерін дәңгелентті. Мен одан қоңырау үнді күлкі күттім. Жазықсыз жүрегімді қалай түсінер деп қауіптендім. Оның дөңгеленген еріндерінен күлкі табы тез тайды. Өңі басқаша өзгеріп кетті. Ұясы ұлғая қойған көздерінен таңданыстан кейін іле жалғасқан қуаныш лебі тар қапаста қыз қолымен желпіген желпуіш лебіндей болып тынысыма жол ашты. Рақат масаңдық тұла бойымды шымырлатып барады.

	—Табанымның астына мұз тастаса да сенің алдыңда тайғанап жығылмаспын, жаным! Кірпігіңе тамшы шалдырмай, бүкіл өмірімнің нәріне балап өтемін, Бәтішжан. Көзімнен тамған жас куә. Жүрегімнен шыққан үн куә! Жастарға жаңа жол салып берген екеуміздің заманымызда шын махаббат бар. Ол өксітпейді, ол жесір, жетім болмайды.

	—Ойпыр-р-ай, біреу түшкіріп қалды. Естідің бе, Айтан? Текше тастың іргесінен тықыр естілді ғой. Түшкірді.

	Маған қарай тығыла түсті айым. Мен елтіп, көзімді ашпаймын. Алақаныммен ақ жүзінен аймалағым келеді. О, тоба, ойың да алма бетін жас жуыпты. Зады, сезімтал жүрегің тебіренді-ау, мен деп бұлқынды-ау. Ғажап-ай, айқасқан кірпіктерімді ажыратсам, құшағымыз ажырап кетеді-ау деген зәре түйткілі аштырмай отырған көзімнен тағы бір тамшы жол тапты. Неге бүйттім? Өмірі жібімейтін тас жүрек көретіндер де бар еді ғой мені. Бұл қызды маған елтімейтін, ерімейтін тас-емен көріп, көңілім құлазыған күндер аз ба еді. Тәубе... тәубе... Лайы жоқ көңілдің түкпіріндегі мөлдірден бөлінді-ау, сірә, бұл тамшылар. Қуаныш жасы ғой. Қара мақпал түн куә, сылдырлап аққан су куә, маңғаз тұрған тау куә. Қыздың жиған жүгіндей мынау текше тас куә. Біз қуаныштан жыладық, ұғынысқанымыз үшін жыладық. Сыңғырлап күліп, шолп-шолп сүйісіп, сен — мендік, мен — сендік деп даңғырласқаннан да осы баянды-ау деп ырым ойладым. Өйткені жан дүниемді қопарған сілкініс күлкімен өрілген уәдеден күшті еді, жүректің ең үнді қыл пернесін қозғап, тебірентіп еді. Біздер үшін иықтар түйісті, көңілдер сүйісті.

	—Маңайда бір тықыр бар. Әлдекімнің үлкен мұрны шұрылдайтын тәрізді.

	Қымбаттымның қауіп білдірген осы бір сыбыр үнін салмақтауға да қайраным қалмапты.

	—Шүрегей үйрек қырқылдап жүзеді. Сол болар, жаным,— дедім.

	—Кештің қоңыр бояуы қалыңдаған екен, кетейікші.

	Үркек құлындай артына қарады. Өмірімнің гүлі «жүр» деп тұрғанда аяғым құрдай жорғаламай қайтіп шыдайды. Басыма ноқта салып, жер түбіне жетектеп кетсе де мейлі...

	Еркебұлақтың өткел қылтасына келгенде аяғына су тигізбей көтеріп алдым. Киіктің құралайындай сұлу мүсінді, солқылдақ шыбықтай-ақ жеңіл денесі, құмырсқаның қылдырығындай қынама белі кең шапандай құшағымды қыр қызғалдағына, даланың әтіріне толтырып жіберді. Түсіргім келмейді.

	—Түн ғой, жазатайым шөгір жатады, иреңдегең жылан жортады, бір ұшын бассаң келесі ұшы тілерсегіңді соғатын қисық бұта болады. Сенің тал бойыңа солардың бірде-біреуінен мін түсуге тиіс емес. Лагерьге дейін көтеріп апарамын.

	Ол назды әзіл тастайды:

	— «Қыз ауыр ма, түз ауыр ма» дейді ғой исі қазақ. Екеуі де жеңіл болмауы керек. Өмір бойы арқалаймын деп арың түйеше аңқа-таңқа болып қалып жүрмесең...

	—Бақылмын...

	—Әне, Түйетас та көрінді. Түсірші, Айтаңым, ұят қой. Қол созым жерде лагерь тұрған жоқ па. Кешіктік, тәрбиешіміз не айтады әлі.

	Бұл әшейін назы. Тәрбиеші дегені — өзімен жасты қыз. Екеуінде ептеп сырластық та бар. Бригадир шалды қойшы. Жұмыс жүріп жатса, біреу суға кетпесе, біреу мерт болмаса, есебі түгел, төрт құбыласы тең.

	Ай, осы Түйетастар да қызық. Сезім дариясында жүзіп келе жатқан жұп аққудың алдында шөккен түйелерше кесе көлденең кесірленіп жатып алар ма.

	—Әне, оқушылар костер басында ән салып отыр. Әрі қарай жұптасып өтпейікші. Бөгде көз көрсе, ұят қой. Қалшы осы жерде.

	—Қал десең, қайтейін...

	Пәс бола қалған түрімді аяп кеткендей бетіме елжірей қарайды.

	—Көкейімде тұрған бір салмақты әңгімем бар, Айтаңым.

	—Айта ғой, айым... Түйе өркеш тас куә болсын.

	Түнгі дауыстан қаймықты ма, оймақтай аузын, лала гүл болып тұрған ернін бетіме тақады.

	—Қыспаққа салды деме, уақыт тар болған соң, шындық болған соң айтамын.— Ол тағы да әлдеқалай жұғысып кетсе тіліңе тигізген қалта шамның батареясындай дыз еткізетін тогы бар қасиетті қолымен жағымды сипай келіп қарлығаштың айыр құйрығының бір қанатындай-ақ жаңа қойған қияқ мұртыма саусағының ұшын жүргізді.— Айтаңым, сен ақ шеміршек жасөспірім емессің, мұрты тебіндеген, сүйегі қатқан, жалын атқан жігітсің. Өзің айтқандайын, алдыңа дастарқан жайған сайын белін ұстап, кәрі шешеңді қашанғы қажытып қоясың деп қыңқылдайтын қарияң бар. Мені бой жеткен көргеніңмен бері қойғанда екі жыл оқуы бар оқушымын ғой... Біреуге телініп, байлаулы бол дегенім зорлық қой...

	Жұтылып кеткен сөзінің соңы соққыдан кем тиген жоқ.

	—Олай демеші, күнім. Шын сүйген адамдар бір-біріне сыбағаға жақсылық тартып, шын тілеулес болады. Сөзіңді шегеле де алаңдамай оныншыңды бітір. Екі тойды бір ақ жасаймыз, жаным. Ұяма келіп қонғаннан кейін сырттан оқимын деп қай қияға қақсаң да алдыңнан есік жаппаймын. Жарай ма, жаным?

	Ол бітімі толымды өр кеудесін кеудеме тигізді. «Ризамын» деп құлағыма сыбырлады.

	«Осы сәттің ескерткіші болсыншы». Ол самалға сусылдап, көлбең-көлбең етіп көз жауын алған манағы көк торғын қол орамалын төрт бүктеп, шебер кестелеген төгілмелі көмкерме гүлін қызғалдақтай құлпыртып, сыртқа төгілте төс қалтама салды. Қолын жібермей иегіммен омырауыма қыса қойдым.

	—Осы-ақ па, сүйіктім менің?

	—Бір кеш үшін қос жүректің армансыз ақтарылғаны аз ба, қыраным?

	—Гүл араға шырынын сыйламаса, тіл үйіріп, таңдай тамсантар тәттілердің тәттісі жаратылар ма еді? Өз таңдайымды өзім сорғанмен шөлім тарқар ма? Менің ең қымбатты сусын-нәрім ғой бал тамған тілің мен гүл ерніңнің шырыны...

	—Ара дедің, гүл дедің, достым. Даланың гүлі көп қой. Бірінен-бірі өтеді. Бірінен бірі нәзік. Әрқайсысы қайталанбас сұлу. Әттең... кім көрінгенге емін-еркін өткел бере беретін жайдақ суша аяқ асты жатыр ғой. Сондықтан дызыңдаған араға бағасы жоқ — тегін дүние тебінді ғой. Дандайсыған ара біреуінің шырынын сорып алған соң-ақ тұрағы қашып тайғанап, жаттанды дызың «әнін» екінші біреуіне арнап, өліп-өшіп аш өзектеніп, тұмсығын жаңа гүлдің нәріне малады...

	Тағы да алдымды орап кетті. Ақыл таразысына салмай тұрып, көрейін де өлейінге баспайтын салмақтылығы, қыз намысына беріктігі тағы тәнті етті.

	Ай, несін айтасың, бұрынғының қыздары ибалы еді ғой, шіркін. Бетінен былш-былш сүйгізіп, бұзауша жалата беруді намыс көруші еді ғой жарықтықтар. Сонымен олардың жігіт алдындағы бағасы артпаса кемігенін көргем жоқ. Көшеде бір-біріне тас кенеше бысып, жұрт алдында бұзауша жаласып тұрудан өткен сорақылық бар ма. Әлдеқалай киноға бара қалсаң, қарадан қарап отырып маңайындағылардан балаларыңнан ұяласың: ойпыр-ау деймін, ауыздары жабысып қалғаны аздай, бірін-бірі шалқалатып құлатып, сұмдық-ай, кеуделерін жалаңаштап тастап, кіндігіне дейін жаланып бара жатқанда... Тіфу, хайуан бүйткен махаббатыңның сұрын ұрайын дейсің жиіркеніп. Ол махаббат емес, құмарлық. Ал құмарлықта баяндылық жоқ...

	—Өмірімде тірі жан баласынан ешкімге маңдайымнан иіскетіп көргенім жоқ.

	Қара мақпал түнмен үндесіп тұрған мұңды үні тұла бойыма толқын болып тарады.

	—Ай маңдайыңнан жұпар жұтқан тұңғыш мен болайыншы, қалқашым. Менің еркімді енді бөгемеші. Өтінемін...

	Ол кеудемді қытықтап бетін тигізді. Мен маңдайына басымды идім... Жүрек шымырлататын нәзік сезімдер толқын болып тулады...

	—Сен екі күннен соң кетесің. Сағынамын ғой. Ол сағынышты көкірегіме қалай сыйдырамын? Сенің нұрың, сенің мынау бақыт қонуға тиісті ақ күміс маңдайыңның жұпары, бүкіл нәзік болмысың қалай сағынтпас?..

	Сыланған тотыдай әсемім көзден бір-бір ұшып кетіп барады. Күйіп-жанған тәніме дауа іздегендей түйе тастың қос өркешіне асыла бауырымды дымкес салқынға бастым. Әлдеқайда қауіп төнген ұясынан ыршып ұшқан торғайдың шырылы жылатып жібере жаздады.

	—Гүлі-ім, ерт-е-ең, кеш-ке-е-е, Еркебұлақтың басында соңғы рет кездесейік. Бүгінгі уақытта... Тоса-а- мын...

	* * *

	Нұртілек пен Әзтай таң-тамаша. Әлдебір сиқырлы арқанмен маталып қалғандай, қозғалмақ түгілі кіршік те қаға алмай отыр. Ой ескегін есіп, Айтан ағалары айтқан махаббат мұхитында жүзіп барады. Мұндай да таза сүйіспеншілік, пәк сезім болады екен дейді іштей тебіреніп. Атекем кеудесі неткен кең сарай. Мынау сыр, мынау сырлы сезім қалай сыйған. Қатардағы орманшы, қара шаруа, тұйықтау адам деп жүрген кісі өз алдарында өзгеріп, Төлеген тұрпатты бейне боп шыға келді. Боз жорғаны қалай-қалай тайпалтады.

	Кенет кіршіксіз, ақ махаббатына сұр жебе тартқалы келе жатқан қарақшы Бекежанға қарсы «А-а- аһ!» деп ақыра ұмтылғандай оқыс қимыл көрсетті Айтан. Сұмырай! «Соңғы» деген суық сөз қағынып аузыма қайдан түсіп еді. Кеш бойы қара қанжар желкемізге шүйлігіп жүріпті ғой. Желкені қимағанмен қара қабырғаны қақыратып сойып түсерін кім біліпті...

	Айтан ызбарланып, сұрланып отырып қалды.

	—Е-е-ей, ар жағында мен айтатын не қалды енді!— деді бір кезде көкіректегі күйінішін кеудесінен ақтарып,— өзіңнің әңгімеңді жалғастыр, Нұртілек шырақ. Жиырма бесіндегі бір кешін елуден аттағанда жыр ғып айтып, алжасты деме ағаңды. Бұл менің аузы тарс жабылған жүрек сандығымда жатқан терең құпиям еді. Кілтін қалай ашып қойғанымды білмеймін. Осы жерде қалсын, Жыландыда жырланып, Қызыл қорғанда қайталанбасын... Әлгі біздің үйдегі тызалақтаған бейшараның дызылдай қалатыны тектен-тек дейсің бе...

	Ал бірақ махаббатқа кезіксеңдер аялай біліңдер, сақтай біліңдер, махаббат жесір болмасын: оның өкініші — өмір бойы күйдіріп тұратын от, меңдеп алатын дерт...

	* * *

	Айтан сықырлатып тізесін жазып, жүрелеуден малдас құрды да терең күрсініп, мүлгіп отырып қалды. Нұртілектің бетінде қан-сөл қалмапты. Махаббатқа қанжар салған жауыздан әбден безіп, жаны күйзелгені ғой тіпті.

	—Ата-ау, менің болашақ анам байғұс сол кеште секем алған көлеңкенің Қасқырбай екенін қалай сезбедіңіз? Сол жерде белін бұрап, көзін ағызып кету керек еді ғой,— деп қолындағы қу бұтақпен жерді осып-осып жіберді.— Ол сұм не істеген десеңізші. Ту сырттарыңыздан аңдып жүріп, сол бойда түнделетіп жетіп, қан-сорпасы араласқан алаяқ досы Қариолламен қара кеңес құрыпты ғой...



	IV

	—Апыр-ай, қанша дегенмен қызыққанын алып үйренген, алысқанын шалып үйренген текті тұқымсың ғой. Көзімнің құрты түскен қызды мерт болсам да алмай тынбаймын деп қызыл танау болып отырсың. Әй, мол-ло-дец, Қасеке. Ха-ха...

	—Ойбай-ау, Қареке-ау, менде дене күші, сенде ақыл күші бар, екі жарты — бір бүтін, бір мойынның бір ойынның адамдары емеспіз бе? Мен үшін милап көрші. Талай додадан алып шыққан жүйрігім едің ғой,— деп жалбарындым.

	—Ах, хитрый түлкі, күлім-күлім еткен көзінен-ақ бір шешімге келгенін танып отырмын. Енді оның бағасын арттыруы ғана қалды. Мейлі, деймін, қалтамды қағып алмақ түгілі, түгел шешіндіріп тонап алсын Қариолла. Тек құлқыным сүймейтін бір қорқауға жем болғалы тұрған кермаралды бүгін түнде бұғалықтап берсе болды.

	—Оу, Қасеке, құйрық-бауыр жеп, төрде шалқайып отырмасаң да бас құда бол деп қолқалайсың. Бас құдалылық жолы, иә... былай ауырлау ғой. Киітіне бір аттың құны да аталған жоқ. Сөйте тұрып мила дейсің.

	—Ойбай, құлдық, қырдың қызғалдағын біреу үзіп алып кетпей тұрғанда маған алып берсең, бір ат түгілі қос ат мінгіземін, Қареке!

	—Әкел қолды, мырза жігіт! Уәде пісті. Енді іске кірісейік. Ал мініп келген машинаң қайда?

	Қарр-ақ-шы бұл кезде отын дайындаушылардың бригадирі болып алған екен. Бұл жерде де Қариолланың көмегін жырдай қып айтқан. Енді міне, тағы да сол жантықтың нұсқауымен қара ниетін жүзеге асырмақшы әкем:

	—Машина есік алдында тұр,— деп жампаң ете қалады.

	—Шофердің көмейіне кесек тыға аласың ғой.

	—Сүйек-саяққа дәніккен ит қой. Жіліктің майлы басын атасам, сөмпеңдеп соңымнан ереді, қап деген жерден аузын аямай салады.

	—Ендеше істі бітті дей бер. Машинаң қызыл іңірде жарығын сөндіріп, кешегі Текшетастың тасасында тұрсын.

	—Ойбай, Қыз Жібекті алдынан тосып аламын деп зарлап қалған Төлегенін қайтеміз?— деп шар ете қалады әкем:

	— Ха-ха... Хи-хи-и. Саспа, Қасеке, саспа. Екі ат құнын атадың маған. Екінші киітіңді мен өз қалтама салады дейсің бе, орнына жұмсаймын ғой. Облыстық орман шаруашылығы басқармасындағы ревизор... Хи-хи... Менің жезнәкәйім емес пе... Бәлкім, ол кісі ертең төтен тексеріспен Айтаныңның учаскесінен бір-ақ шықса... Ол кеспесе де сен жыққан жас қайыңдардың түбіртектеріне топырақ жаққаныңмен оны жер жұтып оймайды. Жезнәкәйім бір кісінің басын жұтарлықтай актысымен Айтаныңның әңкі-тәңкісін шығарып... Кім біледі осында кеңсеге, төтенше мәжіліске тура алып келер. Мейлі, мәжіліс құрмай-ақ қойсын. Жұмыстық аяғына дейін ұстап, енді қалай кетсең олай кет деп қаңғыртып қоя берер. Ол жаяулап, заулап жүргенде, қызыл іңірде сен шаруаңды бітіре саласың. Андағы аюдың жалындай жүн-жүн омырауыңмен бір соққаннан қалатын қыз жоқ. Бір бүктеп кабинаға тығасың... Айтан Қызыл қорғанға жеткенде сен милиция постысы тұрмайтын көлденең жолмен келіп қалаға құлайсың.

	—Айтқаның келсін, Қареке. Құдай сәтін салса, ЗИС-тің қолқасы аман болса...

	—Қасеке, сілекейіңді шұбыртпай тұра-тұр әлі. Қырсық шалып, бастықтың құрсауы ұстап, ревизор жезнәкәйімді жібермей қойса қайтеміз?

	—Ойбай, атама, Қареке. Қолдағы алтыннан айырылғанша ағаштың астында қалып өлгенім жақсы.

	То-то. Бірақ Қариолла оңайлықпен қайрандап қалмайды. Досы үшін өзінің шақшадай басын шағып ішетін адам.

	Жұмыс істеп тұрған миын жан жолдасына ақылшы, қызметші, тіпті бар ғой, құл қылып қояды. Панимаешь... Бір гәп бар тағы да. Орысша жазу білесің бе өзің?

	— Орыс боп кетесің деп әкем марқұм оқытпай қойған. Қазақшаның өзін жүйрік жазып үйренуге де уақыт жетпей қалды ғой, Қареке.

	—Ә-ә, онда халің қиын. Бұл заманда бой керек емес, ой керек.

	—Апыр-ай, жан дегенде жалғыз досым бір өзің ғана. Сен тұрған жерде артым ашылмас деуші едім, Қареке. Жаңа ғана бақытымды алақаныма әкеліп қондырып едің. Бұлдыратып жібердің ғой түбін.

	Енді қайт дейсің, Қасеке. Қой емес, ешкі емес, адам ұрлап әпер дейсің. Адам болғанда қа-ан-да-ай! Оймақтай аузы, тұңғиықтай көзі... Қас сұлудың нақ өзі!..

	Апыр-ай, Қари дос-ау, сол перизатты сен мақтап мен сілекейімді жұтып отырғанда біреу қағып кетсе бауыздалмай буынып өлемін ғой. Шыбын-шіркей ғып жанымды шырқырата бергенше тоқ етерін айтсаңшы. Меңіреу орманның ішінен бір кесек алтын тапқан екенмін. Соны уысыма қыса алмай қысастанып отырғанымда, менен қайдағы бір жазу жайын сұрағаның — қай мазағың?

	—Ой, Қариолланың миы ма, қатпарларының астында ә дегенде не жатқанын білмей құрисың ғой шіркін, деп тамсана жалғастырды әңгімесін әкем:

	—Әй, бір парақ жазу тап қазір сенің бүкіл тағдырыңды шешейін деп тұрған жоқ па!— деп өзіме шақшия қадалмасы бар емес пе.

	—Құдая, сақтай көр. Рас айтасың ба-а?— деп көзім бажырайып кетті.

	—Бұл дүниеде жазу өнеріне тең келетін өнерді көрген емеспін. Біле білсең ол — кәсіп, нәсіп, ақша-а! Панимаешь. Біздің заманымызда қағаз сүйкей білгендер гонорар алады!

	—Қареке, конарарың немене?

	—Панимаешь, менің жезнәкәйімді бастығы срочно, яғни шұғыл түрде тексеріске жібере қоюы үшін Айтанның үстінен жазылған арыз керек. Ол арызды мен таңнан қалмай қолына ұстатуға тиіспін. Сонда ол ойда жоқта почта жәшігінен алған болып, тура нәшәндігіне алып барады. Әйтпесе жібермейді-ау, жіберме-е- ейді. Ал таң атқанша бір құлаш арыз жазу, оны ревизор шұғыл аттанатын ғып, фактыны ойнатып, тиген жерін ойып түсетіндей етіп сақылдата қайнатып жазу... Панимаешь, қияметтің қиыны. Кейін үйренбесем, мен өзім де жаза алмаймын. Ал көз қысып, қолына қалам берсем, арқасы қозып, жамандайтын адамын ұстарадай тіліп жазатын сенімді жігітім бар-ау. Но «Дружба дружбой, служба службой» дейді біздің орыс жолдастар.

	—Өй, мынауың, біздің қазақтардың «саудада достық жоқ» деген мәтелінің бір сықары ғой, тәйірі. Демек, конарарың бір көн аламын деген сөзі ғой.

	—Жо-жоқ, бір конь, целый ат қымбат. Достың қалтасын өз қалтамдай көретін мен батпан барымтаға бармаймын. Кескенін, әкеліп түсіргенін, жеткізіп бергенін қоса есептегенде бір машина отынның құнына көндіріп көрейін.

	—Бопты. Қазір-ақ, ала ғой, мінекей...

	—Ал тарт ендеше, анау деляналарыңнан қисықтау жерден, рұқсат берілмеген сау қайыңдардан қиып тастауды, томарын қалдырып, бөренелерін жым-жылас қылуды ұмыта көрме, Қасеке!

	—Айтқанықа құлдық. Ал кеттім, Қареке!

	—Тоқта. Ха-ха-а. Әу, Қасеке. Қалыңдығыңды жайдақ жатақханақа, сыпыра сүр бойдақтардың арасына әкеліп жатқызбақсың ба?

	—Ох, шорт-морт. Гәп қайда-а? Қиналатын жер осы екен.

	—Н-да-а. Қасқырым, бұл қалада бір бұрыш табу жеті қабат жер астын қазып-қазып кесек алтын тауып алудан да қиын. Оның үстіне қаны қызып тұрған қырдың қырыпсал жігітіне қалыңдық ойнауға оңаша үй болмай күй бола ма?... Ха-ха...

	—Апырм-ай, Қариолла-жан. Көңілдегіні доп басатын осы қасиетің де бір күні жерде шірір ме екен. Бәрін күні бұрын көріп, біліп отырған досы бар адам не деген бақытты. Тапшы тағы да бір амалын.

	—Н-да-а. Ойланайық. Обмозгуем. Жөппелдемеде қаланың хабарландыруларын да тауып оқып үлгермейсің. Уақыт қысылтаяң болып тұрған қазіргі жағдайда бұл құлыптың бір ғана кілті бар. Ол — біздің қатынның қолында.

	—Қареке, тағы да жақсы милап келесің. Айтшы тезірек. Мен аттанайын.

	—Т-так-так, ол былай... Анау қора-қопсының арғы жағында тұрған қара моншаны көріп едің ғой... Монша деген аты демесең, дайын тұрған бір үй. Әйел затының бір құмары — қымбат киім ғой. Біздің үйдегі бір тонға талғап жүр. Ал досыңның қауқары белгілі. Тапқаны қапқанына шақ жетеді. Понимаешь, оның құрықты салған жерін. Даңғарадай моншаны тап-түйнақтай үй ғып іші-сыртын сылап тастапты. Пәтерші жіберіп, қара тонның құнын осымен шығарамын дейді. Қатынмен қатын болып қалай бажылдасарсың. Отыз сом задаткасын алып, біреулермен келесі күні келісіп жатқанын бір-ақ білдім. Қайдам... күйеуі қызыл мұрындау екен. Ішкіш-ау деп ұнатпай тұрмын. Понимаешь.

	—Ой, Қареке-е, мен десең сол қызыл мұрынды жолаттырма. Ол берген ақша менің қалтамнан шықса арам ба? Міне өз қолыңмен табыс етші замандасқа. Алдымыздан шығып ат байларлық аламын десе де разымын, қалтасынан орын қалдырсын. Ха-ха... Мына бөлекті той-томалақтың ырымына — тіске басар, тамақ жібітер деген сияқты...

	—Келістік, аттан енді, жолың болсын, Қасқырым. Бірақ есіңде болсын, ата дәстүрің бүгінгі күнге жүрмейді. Зорлықшының орны түрме!

	—Тек әрман, шошытпашы мені!

	— «Ер азығы мен бөрі азығы жолда» деген қазағың, жолыңнан қалма, Қасқырым. Иің қанған соң қалыңдығыңды біздің үйдегі дәу періге тапсырарсың. «Ақысын берсең — боқысын шығарады» біздің ханым. Қырдың қытықшылына

	«Еркіммен келдім» дегенді еріксіз айтқыздыратын сиқыры бар оның. Ептілігіне риза болғандығың сондай оның қолына өзіңнен өзің риясыз көңілдің белгісі деп алтын жүзік саласың, Қа-секе-е.. Айтпады деме. Ха-ха... Біздің бикеш солай...

	—Бұл да бір табылған ақыл болды, Қареке. Алда-жалда насырға шаптырам десе, қолынан дойыры түспеген тұқымның тұяғы емеспін бе. Аюға да намаз үйреткен таяқ. Аузымен құс тістеген қайбір арашашы ағайыны бар...

	* * *

	Мас болып ләйліген әкесінің айтқанын сол қалпы баяндап отырған Нұртілек әңгімесінің осы тұсын Айтекеңнің ызалы даусы дар айырды:

	—А-а, сұмдар, о қаныпезерлер, пәк жанды қорлап, жас қайыңды аяусыз қайырып, бір түнде морт сындырды ғой. Обалды білмеген қарақшы, Қасқырбай! «Қызыл іңірде желең жамылып кетіп еді, ұшты-күйлі жоқ болды» деген қызды орманның қорқауынан жазым болды ма деп түні бойы сабылғанда адамның қорқауы есімізге келмепті ғой. Таң атқанда ғана отын дайындаушылардың күдік айтқан жөн сілтеуімен шаршы түстес Қариолланың үйінің төбесінен түстік қой. Сендерге өтірік, маған шын, менің мына шыққыр көзім жан қалқамның жібек шашының маңдай тұсынан бір уысының аппақ қардай болып ағарып кеткенін көрді ғой. Өне бойым солқ етті. «Жинал жаным, кетеміз» дегенді құмдай шашылып, бордай үгіліп, әзер-әзер айттым. Бәтішімнің тұла бойы қалшылдап, еңіреп егілді-ай кеп: «Қорлықты көрдім ғой... Қорлады ғой... Қу тағдыр жаныма жазылмайтын жара салды ғой... Жүр дейсің. Қайда? Мектебіме ме? Құрбыларымның алдына қарабет болып қалай барамын? Қайда-а? Сіздің үйге ме? Ақбасты шешеңе иіліп сәлем беретін бет қалды ма менде?.. Ақша қардай жүзім бар, тітіркенбей қарашы, аялашы деп саған айта алармын ба енді?.. Озбыр соққы белімді үзіп, сүйегімді сындырды ғой... Кебін киюден басқа не қалды енді маған?..» Сай-сүйегім сырқырап барады. «Жо-жоқ, тастамаймын...»

	—Сенімен кездестірген тағдырға да шүкір. Сен болмасаң мен бейбақты сұраушы да, іздеуші де табылмас па еді, қайтер еді. Тар қапаста қалған маған терезенің бір бұрышынан түскен бір сәуледей боларсың да қаларсың. Осыған разы бол, жаным... Қасқыр тамақтап тастаған жетім қозы қораңа қайтып кіріп, мал болмас... Хо-о-ш!

	Салауатты сөйлей білетін шырағым осы сөздерді үзіп- үзіп, өксіп-өксіп айтты да «енді мен сөндім» дегендей, қара моншаның есігін қақырата жауып, жоқ болды.

	Үйшігінде ырылдап жатқан Қариолланың көкшулан иті, қақпағы қалай ашылып кеткенін білмеймін атылып шығып, ұзын сымның бойымен арсылдап тұра ұмтылды. Қара моншаның ыс есігіне тұра ұмтылған мені қара санымнан қауып түсе жаздап, аузы бір елі ғана жетпей, бөксесімен соғып етті. Ит үйшігінің жанынан бермен қарай келе жатқан әйел көрінді. Аяғын санап басып, былқ-сылқ етеді. Сылқылдап күледі. Сағыз шайнаған аузының іші сырт-шырт, шорп-шорп.

	—Жігітім, өңмеңдемей кейін тұрыңыз, ит иттігін жасап қойса қайтесіз. А вообще, мына қағазды оқыңыз.Сосын қайта беруіңізге болады.

	Қағазды жұлып алып, көзіме тостым.

	«Байбөрінов Қасқырбайға өз ықтиярыммен келдім.

	Құдайбергенова Бәтіш».

	Төбеме жай түскендей не болғанымды білмей, есім ауып кетті. Жанымдағы екі жігіт қолтығымнан сүйей берді...

	* * *

	Даусы қарлыға бәсеңдей берген Айтан қалғып кеткен адамша көзін жұмып, бір теңселе түсіп, шақ құламай қалды. Ақ қырау шалған басы төмен тұғжиып барады. Одан сәл қырын отырған Нұртілек те инеліктей бүгіліп кетіпті. Қалақшадай-қалақшадай қос жауырынының ортасынан сай- сай болып аққан тер шие қызыл футболкасын әуелден жұқалтаң жігіттің етінен арылған арса арқасына қарақошқылдантып жабыстрып тастапты. Кенет тізесіне салып, жағын таянып отырған қолын епетейсіз сермеп қалып, шықшытын бүлкілдетіп, жұдырығын түйді де санын шапалағымен сарт еткізіп, орнынан атып тұрды елеуреп:

	—Мм-менің, аз уақытта көргенімді дұшпанымның басына да бермесін. Адам баласынан иттік өтпеген екен әлі!— Ол бір сәт не сөйлеп, не мағыналап тұрғанын да сезбеген секілді: — Біреудің тағдырын тәлкек еткенін, бақытынан тонағанын мақтан етіп, күпсіп көпіргенін, жырындылығы мен қарақшылығына, озбырлығына өзі насаттанып, қиссадай жырлағанын естісеңіздер төбе шаштарыңыз тік тұрар еді. Аузына ақ ит кіріп, көк ит шығып, қара моншаның хикаясын, қаршадай қызды қара күшпен қалай қан қақсатқанын жырлап... Кім, кім сонда бұл жексұрын? Менің әкем... Маскүнем, жанында кім отырғанын бажайлап алмастан шатып...

	Демек, бұл бірінші рет емес, ішкен сайын қайда, кімге болса да аузынан іріп, ақтарыла беретін мақтаныш құсығы.— Мынау Қасқыр ағаң орман өлкесінің бір ақмаралын тояттау үшін таңынан басып құлатты. Ха-ха,— деп насат күлкіге жағын аша бергенде қаным қарайып, атып тұрып, жағасынан алдым.

	Мана сүрініп-құлап жүргенде қалтасынан тырс етіп түсіп қалған бәкісін ұстап отырғам. Қай уақытта жүзін ашып алғанымды, қай уақытта жұдырығыма нығарлап қысып алғанымды білмеймін,— әйтеуір кеңірдегіне тіреп тұрып қалыппын.

	—Әй, сәпіләк, бұл қай иттігің?— деп бақа кезденіп, құты қашып кетті қорқаудың.

	«Кідірме, енді кесіп түс!» деп айқайлайды жынданып, бақсысы ұстап, ереуілдеп тұрған бір қара дойыр сезім. Қара бәкінің жалт-жұлт еткен ұстара жүзі мен біздей істік ұшы жұтқыншағының түймесіне тиіп тұр. Бір демесем — демі бітпек.

	Кенет... Шыр-шыр етіп шешем араға түсті. Таң қалатын ештемесі жоқ. Қан құйылған көзімнің алдына анамның асыл бейнесі келіп тұра қалды. Аялы алақанымен пышақ кезенген қолымды ұстап, бетіме қара тіл қатты: «Күнім, қарашығым, бұның не? Сен аулақ үйдің әр-берісі ме едің. Кісіге қару кезенуші болма деп өмір бойы үйреткен ақылымды аяққа басқаның ба? Нұрым-ау, мынау отырған өз әкең ғой...»

	Қолым тоқ соққандай сылқ ете түсті. «Сасқан үйрек артымен жүзедінің» кері: «Аға, қалжыңым ғой... маған арақ керек, арақ! Өзегім өртеніп барады!» дедім кеуіп қалған тілім аузыма сыймай жаланып. «Арақ» дегенде ұмыт қалғаны есіне түскендей, жаңа ғана тамағына пышақ тақағанымды тарс есінен шығарған «ағам» қуанғаннан құшағына қысып, бетімді сүйіп алды.

	—Әй, өзімнің інім екенсің ғой, бәсе, Біздің үйден бірдеңе табылатынын біліп келген қусың ғой, ә.

	Ал іздейік ендеше ол арақты.

	Не деген сұмдық. Шайлықты деген жүрегім дір етпеді де ғой. Үйдің ішін кинода көрсететін тіміскілердің тінткенінен жаман астан-кестен шашып, әзер тауып алған жарты шиша самогонды қақ бөліп құйғанда қырық күн шелден оралған адамша, шұбырған сілекейіме ие бола алмай жұтынып, тартып жібердім ғой. Неткен ащы су еді. Өзегім, іші-бауырым өртеніп, күйіп барады.

	Қараңғы түн. Мал қорасындай ыбырсып жатқан үй. Ішім аласапыран... «Ей, сорлы, кімді іздеп келдің. Мынандай адамды әке деп өзіңді-өзің зорлап табыстырғанмен бақыт таба алармысың? Келмей жатып, көрмей жатып қаныңды қатырып, басыңды дыңғытып жіберді. Жіби алармысың енді? Кебісімен түнгі көшені тарпылдатып кеткен манағы қара сұрдың кісі түңілтерлік түрін көріп тұрып қалайша шеше дерсің оны?..

	Ой, бақытсыздың-ай! Дөңгелек жер бетінде менен мүсәпір жан бар ма екен?..» Ішімде әлдене кептеліп келіп, тынысымды тарылтып жіберді. Алқымым ісіп-кеуіп, көзім қарауытып барады. Өкіріп жылап жібердім.

	Әйелі ақ төсек жазып қойғандай опыр-топыр көрпе- жастықтың ен ортасында сырт киімімен, лас етігімен шалжиып жатқан Қасқырбай басын көтерді. Құтырған қасқырдың көзі осылай болады деуші еді. Қанталап, қызылды-жасылданып, бір орнында тұрмай ойнақшып, біресе, өңменімнен қадалып, сұрланып жауыға түйіледі. Мынау құтырынды көздері менің шешемнің нәзік жан дүниесін қалай түсінсін. «Аруды аялай білмеген алакөз. Бақытсыз еттің ғой... А-а-а-а- ай!»

	Бір кезде құтырынды көздер пұшаймандыққа, мүсәпірлікке қарай ойысып бара жатқанын аңғарғандай едім. «Ой бауырым-ай, сай-сүйегімді сырқыраттың ғой. Мм-мен-де-е бақытсызбын!» деп бас салды. Өк-өк етіп, ықылықтанып егілсін келіп.

	—Сені сорлы еткен кім? Мені бақытсыз қылған кім? Әйтеуір ғұмырымыз бір-бірімізге ұқсас бейшаралар екенбіз ғой. Келші бір-бірімізге демеу болайықшы!— деп ебіл-себіл еңкілдей былжыраған бетін бетіме тақап, көріскен адамдарша төс қағыстырып тұрып қалды. Екі иығы селк- селк етеді.

	—Бақытсызбын, сен де бақытсызсың,— деп міңгірлеп жылайды.

	—Ба-ақ-қыт деген не?— дедім тілім күрмеліп әзер сөйлеп.

	Ол қанталаған ала көздерін қадап, сәл тұрды да бір байсалды қалыпқа көшкендей томсырая қалды.

	—Бақыт дейсің бе? Сен әлі ақ шеміршексің ғой. Өмірде баянды бақыт жоқ, оны бір деп қой,— деп дірілдеген қолын көтеріп сұң саусағын шошайтты.— Бақыт дегенің жырым- жырым бірдеме. Бүгін бір сәтте соның бір жыртындысын, келесі тағы бір мезгілде енді бір жырымын көріп қалуың мүмкін. Әй, бала-ай, се-ен екеуміз сияқты бейшараларға жырым бақыт та жетеді. Әттең, соның өзін аузыңнан жырып әкететін жырындылар құрып бітпей біз бақытты бола алмаймыз.

	Надандық па, әлде балалық па, әйтеуір сол сөздерге де әжептәуір иланып, бақыттың бір жыртындысын көруге құмарттым.

	—Сіздіңше, қазіргі сәтте бақыттың қандай бір жыртындысын көргіңіз келер еді?— дедім әуестігім ұстап.

	—Қазір ме?— Ол дүрдиген еріндерін жалап, жұтқыншағын сипады.— Дәл қазір менің бір түйір бақытым бір шыны ащы судың ішінде тұр мөлдіреп. Соны тауып әкелсең, көрер едің әкеңдей адамның бақыт құшқан шырайлы шағын.

	Балалық әуестігім бой бермеді. Алдымда тұрған атан түйедей адамның бір шиша арақтан бақыт табатын масайраулы сәтіне куә болғым келді. Тым құрығанда біреудің бақытын көріп мен де, бәлкім, жаралы жүрегіме бір сәт дәт табармын.

	— «Біреудің бақытына себепкер болуың да бақыт» деуші еді шешем. Жарайды ақсақал, әлгі ащы су айдаушының мекен-жайын айтып жіберіңіз...

	— Өй, малладес-с, шешең де, шіркін, ақылды кісі екен...



	V

	Тізіліп көше қуалап бара жатқан бағаналар басында сәуле себелеген бір шам болсайшы. Қоп-қою қараңғылық. Тұңғиық меңіреу дүние. Түкпір көшенің тіршілік жоқтай ызбарлы түні дене түршіктіреді. Түбі сидам, бұта, жапырақты басы сопақшаланып бітетін оңтүстіктің биік теректері қарақшылыққа шыққалы тұрған ұрылардай қараңғылықтың арасынан қараңдап зәреңді алады. Тіршілікке жат сыбыссыз, меңіреу тыныштықты теректердің түбін қуалаған жайдақ арықтың суы ғана мазалайды. Өз мұрнының пысылынан елегзіген адамды су сыбдыры да секемге салады: меңіреу дүниенің үстінен төніп тұрған қараңғылықтың қара сүлбесі қарақшылардың біреудің тағдырын тәлкек қылуды талқылаған ұры сыбыстарындай денеңді тітіркендіреді. Арасында «ма-ла-де- ес, ма-ла-де-есс» деп ысылдайды.

	Әйтеуір, менің ту сыртымда біреу бар. Ол әкемнің ынтызар болған бір сәттік бақытын көруге асыққан менің көңілімді жаратпайтын, оның қас қағым: уақытқа болса да көтеріліп жайраңдап қалуын қаламайтын тәрізді. Тісім- тісіме тимей қалшылдағанымды қызық көргендей, жан- жағыма жалтақ-жалтақ қарағанымды мазақ қылғандай, бірде бұғып, бірде қуып, әйтеуір, көк желкемнен шүйіліп жүріп отырып алып келіп еді қайтарымда қарға адым ұзатпай бас салды. Ту сыртымнан қапсыра қаусырды. Қолы мұндай тегеурінді болар ма, қара қабырғамды қаусырата сықыр-сықыр қысып жібергенде «ағатай-ау, осыдан басқа ештемем жоқ» деп жаңа ғана ақшасын қағып алып, бір жартыға толтырмай құйып берген бозғыл тұман суды шыны-мынысымен қолына ұстата салдым!

	—Ә, ә, самогон қайнатушыны да, жынды суды таратушыны да ұстадық па? Ұстадық. Құйрығынан ұстатпай қойған жылпос еді, енді жалтарып кете алмас,— деп екі милиционер алдымда масайрап тұр.

	Дедектетіп жаңа ғана шыққан үйіме қайта алып келгенде әлгінде ғана арқамнан қағып, бетімнен сүйіп шығарып салған әйел жынданып кете жаздады. «Құйыршық сүйретіп жүрген жансыз екенсің ғой. Тфу, сатқын!» деп бетіме былш еткізіп түкіріп жіберді. Білген былапыт сөздерімен мені жерге шегелеп жатыр, шегелеп жатыр. «Тұяғына сүрініп жүріп, ішкен сенің не теңің» деп тепсінеді. Сержант жігіт әйелге:

	—Жарайды, бәрін де милиция бөлімшесіне барған соң айтасың, тез киін,— деп бұйрық бергенде ғана енді қайда баратынымды бір-ақ сездім.

	—Ағатай-ай,— деп жылап жібердім.— Мен маскүнем де емеспін, алып сатар да емеспін, әкем жұмсаған соң келіп едім.

	—Әкең кім?

	—Байбөрінов Қасқырбай.

	—Ой, тумай кеткір, әкеңнің садағасы кеткір неме!— деп көзімен алара атты әлгі әйел.— Қасқырбайдан тудым дегенше, қасқырдың сарып кеткен жеріне біткен жер құртпын десейші!..

	* * *

	Қатты төсекте жамбасымның тесілгенін де сезбей ұзақ ұйықтаппын. Коридор ішінде жүріс-тұрыс, даң-дұң сөйлеушілер көбейген екен. Жұмыс уақыты басталған-ау деп басымды көтеріп едім, жүрегім лоблып, шекем сынып, қайта құлап түстім. Әлден уақытта сықырлауық есіктен біреу басын сұғып, ең үлкен бастыққа баратынымды айтты.

	—Жолдас подполковник, Байбөрінов алдыңызға келтірілді,— деп әлгі мені алып келген милиционердің өкшесі қатты еденге тақ ете түсті.

	—Жолдас подполковник! Аға, ағатай, мен алып-сатар да, ұры да, арамтамақ та емеспін. Араққа әкем жұмсап еді, то есть әкем емес... Әкемді біледі деген соң барып едім. Мені жұмсаған сол. Жалпы әкесізбін. Іздеп келіп едім, таба алмадым. Енді ауылыма қайтқым келеді. Жалғыз шешем зарығып күтіп отыр мені, босатыңызшы. Жол қаражатын тауып алсам болды, тайып тұрамын елге. Тек босатыңызшы. Менің мұндай жерде отырғанымды естісе, шешем байғұс жүрегі жарылып өледі ғой.

	Адам мейірбандығын тұңғыш рет осы кісіден сезгендей болдым. Басымды пәле-жаладан аршып алды да қалтама қаражат салғызып, шешеңе қайт деп, автобусқа отырғыздырып жіберді. Ал мен ше, иттік жасадым. Жалғызым деп, сақта құдайым деп, мен үшін ғана өмір сүріп отырған жан анашымды алдадым. Шынымды айтпадым. «Астана маңынан болашағы бар жұмыс тауып келдім, еңбек ете жүріп оқимын» деп маңғаздандым. Шешеме ерік берсем, Көкшетау маңынан әрі ұзатқысы жоқ. Менің ішімде қандай ит қыңсылап жатқанын қайдан білсін. Ол кезде жан дегенде жалғыз тірегім — анамның ақ махаббатын да, мөлдір махаббатты лайлаған адамның қарақшылығын да жете ұғынбасам керек. Жағыма жылан жұмыртқалағандай әкемнің жайын да айтпай сызданып жүріп алдым. Әйтеуір кеуде толы кек. Шықшытым бүлкілдеп, тісім шықырлағанда шешеммен бірге өзім де шошып кетіп жүрдім. Кімге кектенем? Кімге ызбарланам? Оны өзім де анық бажайлай алмаймын. Кеудемді мысықша тырнап жатқан ащы запыран әкемді адам қылсам ғана басылатын сияқты болып тұрып алды.

	«Әкем анамның алдында күнәкар. Ол күнәсін дақ қалдырмай жуып-шаю мүмкін емес. Жұбайлық өмірінде көрсетпеген қорлығы жоқ. Әйтсе де ендігі қалған ғұмырында ол менің анамның алдында бас иіп қызмет етіп өтуге тиіс. Бірақ ықтиярсыз болса да қосақталып, бірнеше сәбилі болған шешем әкемді болары болып, бояуы сіңген шақта өз үйінен қуып шығуы қалай? Қарғыс тигір, Қариолла мен оның бейпіл ауыз әйелі менің қара қабырғамды қақырата тілгілеп, аяусыз табалағаны қалай? Мен неге тірі жетім боламын? Анам неге тірі жесір? Әкем ғана кінәлі ме? Ол да адам баласы. Оның да махаббат иесі болуға қақысы бар. Оның да жүрегі сүю үшін, сүйіспеншілік үшін жаратылған. Ендеше ол өз бақыты, өз сүйгені үшін басын бәйгеге тіккен екен, сүйген қызын өз бақталасына бұйыртпай, жүрегінің әмірін орындаған екен деп кім кінәлай алады? Менің алдымда айтып берген әңгімесінен анайылық, кейде тағылық сезілетіні де рас. Әйтсе де қанша дегенмен мас еді сол сәтте. Мастықтың желі қампитып семіртіп отырмағанын мен қайдан білем. Ол өз өмірінің ажарын өзі тоздырып алғанын да мойындайтын, анамды аңсайтын сөздерін де білдірген жоқ па?

	Бәлкім, сол жолы тайқақсымай, өзімнің кім екенімді анық айтып, ағымнан жарылсам, шер тарқатыссам, әлдеқалай болатын еді? Жүрегінің әлдебір түкпірінде ұйқыда жатқан ар-намысы оянып, дүр сілкініп, кешірім сұрауы, бала үшін өткеннің бәрін тастап, оң жолға оралуы да мүмкін ғой. Неткен жасық едім. Подполковникке де ақиқатты түгел ақтарып айта алмадым. Мән-жайды түгел тәптіштесем, сасық самогон үшін әкем күйіп кете ме деп жасқана бердім. Енді не болды? Ол... Ол... өзара мінез жарастыра алмаған анау күйкі шаңырағында отырып-ақ не әйелін, не өзін мерт етіп, құрып кетуі мүмкін. Күндіз-түні аллалап отырып әкесі де жасынан жақсыға баули алмаған екен. Оны жұрттың бәрі біле бере ме? Бас сауғалап, ауылын тастап, қалаға келгенде кездескені Қариолла болса ше? Қара құлқынның құлы ауылдың аңғалын оңды-солды жұмсап, өзінің лас жолымен жүргізіп, ми батпаққа шым-шымдап батыра беріпті. Ал жаңа жерде кіммен жолдас? Оны да біле алмадым. Сол жолы оны сылқита ішкізіп жіберген кім? Дос па, әлде қас па? Тегін табыс оған қайдан құйылып жатыр? Байқа, бала. Көрдім бе, көрмедім бе деген, өмір бойы аңсаған әкең сен мұнда тасыраңдап, қорқытып жүргеніңде мүлдем құрдымға кетіп қалмасын. Оны құтқару керек. Адам қатарына қосу керек. Асыққаның жөн, Нұртілек. Қара сұр қатынның сұрқы жаман. Тұңғиыққа батырып жіберуден тайынбайтын түрі бар. Тек менің шешем одан мүлдем түңіліп біткен, өмірінен мүлдем аластап тастаған болмасын де. Қалғаны менің мойнымда...»

	—Апа, жан апа, бір сыр сұрайыншы.

	Есік алдында күн шуақта отыр едік. Шешемнің бетінде қызыл шырай бар. Көз тоқтата қараған едім. Қызыл шырайы тарқап, өңі бозарып бара жатты. Даусына қосылған сәл дірілін аңғартқысы келмей, «иә сұрай ғой күнім» деді.

	—Әкемнің жайын сұрайын деп едім.

	Жаңа ғана мені айналып-толғанып отырған шешемнің өңінде өзіне жарастық берген нұр бар еді.

	Ерте қартая бастаған жүзі шығып келе жатқан күннің сәулесінен нәр дарығандай реңденіп, онысынан менің жүрегіме де жыр құйылып, көңілім өскен. Әке жайын еске алуым мұң екен, жаңағы күн шуақты қоңыр көлеңкелі бұлт жаба қойғандай болды. Шешемнен өмірі кермеген бұлқан- талқан ашуды күтіп, мойным түсіп кетті.

	—Ес білгелі әкешіл болып бара жатырсың-ау, балам...

	—Тым болмаса әкемнің не жақсы, не жаман адам болғанын білуді де маған қимайсыз ба? (Қаймыққанымнан сізге көштім). Ол кірбің кірген жүзін сәл жұмсартып, менің бетіме тіке қарады.

	—Әкең нашар адам еді деп біреуден балағат естідің бе, ұлым?

	—Жоқ.

	—Әкеңді қаралағың келе ме?

	—Жоқ.

	Шешем сұрағын тоқтатып, кідіріп отырып қалды. Күрсінді. Шәлісінің ұшымен сәл дымдана қойған көзін сүртті.

	—Ендеше сол түсінігіңнен жарылқасын, қалқам. Әкең жаман адам болыпты деп жар салғанмен біреудің әкесі саған әке бола алмайды және ешбір перзент үшін жаман ата- ана жоқ.

	Бас салып апамның бетінен сүйдім. Әрі қарай сөйлетпедім. «Қорқаудың аты өшкен мен үшін, атама оны!» деп айқай салмаса игі деп лүп-лүп еткен жүрегім басқа сөзді қабылдағысы келмегендей тулай жөнелді.

	«Әкемді қайтару керек. Бір түсініксіздіктің шылауында кетіп, бірін-бірі жүдеткен жандардың дәнекері болмасам, кәмелетке толғандығым, сұңғыла болғаным қайда? Нұртілек, бұл құпияңа берік бол. Араға тағы да әзәзіл түсіп жүрмесін. Туған анаңнан да сақта бұл сырыңды. Маңдайыңнан жарқырап күн туғанда ғана тісіңнен шығар болсын құпияң. Ал, ісіңе сәт!..»

	Осы ойдан қанат бітті дерсің. Жыландының мұзбалақ бүркітінің үріміндей дүр сілкініп, қанат қақтым. Арқаны артқа тастап, Алатауды бетке алып ұштым. Таудан құлайтын Көксу күркіреп жатқан көктемде көкке оралған Тентек поселкесіне қайтып келдім.



	VI

	Таныс үйдің қарасы көрінгелі тынысым жиілеп, әлдекімнен жасқанғандай жаси бастадым. Табалдырыққа көтерілгенде жүрегім аузыма тығылып, ентігіп те қалып едім, сәл саябырлап, өзімді-өзім сабырға шақырдым.

	«Қасқыр емес, ол сенің әкең ғой. Осынша абдырап, алқынғаның несі?» деп біреу кінәлап тұрғандай қипақтап жан-жағыма қарадым. Кеудемді толтыра ауа жұттым. Ал шырақ, шешінген екенсің, енді судан тайынбай-ақ қой. Батып кетпей жүзіп шық өнерің жетсе. Тұрма енді.

	Жүрек әміріне бағынып келген адам едім. Тағы да соның шешімді үні жігер берді ме қалай, тұтқасынан нық ұстап, есікті айқара аштым да именуден айығып еңсемді көтере ендім үйге. Әке-шешем өзара күңкілдесіп шәй ішіп отыр екен. Аңтарылып қалды.

	—Ассалаумағалейкум. Ұлы әкесіне өзін-өзі таныстыруға келді,— дедім батылдық билеген бойымды тік ұстап, жайраң қағып,— Қасқырбайұлы Нұртілек Байбөрінов боламын.

	Үй ішін үнсіздік жайлады. Ұрттай берген шайын жұта алмай, аңырып қалған әкемнің жирен өңіне қан құйылып, піскен шаяндай қып-қызыл болып кетті. Тілі күрмеліп, тұтығып қалды:

	—Ой, тұра тұр. Сен ана жолғы... Ініңмін деген...

	—Иә, иә, соның дәл өзімін,— дедім әкемнің сөзін бөліп.

	«Ә, бала керек екен саған да».— Оның жадырап келе жатқан қабағын байқауым мұң екен, осы ой лып етіп, өн бойым қызынып жүре берді. Ілезде ендігі жерде шеше деуге тиіспін ғой деген оймен әкемнің жанында тілі байланып отырған әйелге көзім түсіп кетті. Қанын ішіне тартып, тымырайып қалған екен. Қыр арқама табаны жылбысқы қоңыз келіп қонғандай денем дір етті...

	«Әке — балаға сыншы» деуші ме еді қалай. Қазіргі жағдайда бұл екеуінің орнын ауыстырып, өзімді әкеме сыншы ретінде ұстауды лайық көрдім. Оның әр қадамын, ісін, сөзін өзімше безбендеймін. Бірінші сапарымда көрсеткен қылығының қайталанбауын шошына күтіп жүрсем де әзірге одан аманбыз. Бір көрген түс сияқты бірте- бірте көмескіленіп, ұмытылып барады. Ақыл айтайын десе, өтімді сөзге бейімі бар сияқты әкемнің. Мені жүрер жолын білетін естияр, сүйекті азамат санап сөйлейтіні жаныма жайлы тиетін тәрізді. Марқайып, бірақ ішкі есебімді бірде байқатып, бірде байқатпай алды-артымды бағып жүрмін.

	Кездескеннен кейін көп ұзамай-ақ сонау жолғы оғаш қылығын жуып-шайып, ақталып алған. «Өмірде көрген күйігі көп болған соң ара-арасында қиял билейді, қияс кетеді. Кеудесін күйдіретін өкініш отын ащымен сөндіреді. Жер ортасына жетіп қалған адамның үйірінен айрылған құландай қаңғырып, туған жерден жырақ, жалғыз-жарым жүруі қай еркектің қабырғасын қақыратпайды?..»

	—Жаңылмайтын жақ бар ма, сүрінбейтін тұяқ бар ма, шырағым,— деп бір күні салқар әңгіме бастады.— Қарлығаш екеш қарлығаш та балапанына қанатымен су себеді екен. Мынау отырған түйедей әкең шикі ет кезіңде қолынан көмек беріп, тәй-тәй бастырып, қолтығыңнан демей алмады.

	Енші алла, тұқымым аруақты, жілігі майлы еді. Сүйегіңнің бітімі тартыпты. Тфә, тфә. Етіңнің тірілігімен Көкшетаудан Алатауға асып кеткен, қарасынын қиянға батырған, дақ түскен жүзін Жетісуға жасырған әкеңді іздеп таптың. Осы қылығыңмен мұз болып қалған әкеңнің жүрегін жылыттың, қатқан қанын жібіттің. Өмірдің шырайын ала келгендей болдың. Тәубе-тәубе деймін. Көп күпіршіліктен арылып, енді қалған өмірімді күнәмді жууға арнасам, оған сен себепкерсің, балам. Мен әлі де әлі кетіп, еңкейіп қалған адам емеспін. Қазіргі бір сыдырғы қоңыр дәулетім бір сенің жолыңа жетеді. Кеш те болса еш емес әлі. Асырап-сақтау, өмірге баулу міндетімді өтей алатын халдемін.

	Он тоғызға шыққанша еркек кіндіктің аузынан әкелік ақыл, ойға тұтарлық аталы сөз естіп көрмеген мен үшін бұл әңгіме жан дүниемді кіршіктен аршып, алдымнан таң шапағын шашып келе жатты. Әкемнің әрбір сөзі бойыма бір-бір түйір қуат болып, ыстық қан болып құйылып жатқандай. Тың, бұла күш буып барады. Тау қопарып, тас бұзатын қолым бар міне, деп алақаным дуылдайды, білегімнің бұлшық еттері ойнайды.

	—Әке, ернінен емшек табы кетпеген бала емеспін мен де. Өз қолым өз аузыма жеткен азаматпын. Ешкімге де масыл болып салмақ салмаймын. Алыстағы анамды, жанымдағы папамды қолымның қарымымен, алақанымның алымымен асырай аламын. Сіз көтерген жүкті ендігі жерде мен арқалаймын. Орныңызға мені орналастырыңыз да өзіңіз жаныңызға сая беріңіз.

	Ағымнан ақталып әкеме осылай дедім. Бүкжің-бүкжің етіп ауыр қақтарды арқалайтын жүкшілік жұмыстан әкемді аяғаным да рас.

	Демеусіз, медетсіз болып келген жалғызілікті күйі енді есіне түскендей, оған қайтып көніп келдім деп күйінгендей бір өзгеріске ұшырады әкем. Көздеріне жас іркілгендей болып көрінді.

	—Оу, менің де ұланым, менің де тірегім бар екен ғой, Сайқан,— деп бұрышта үрпиіп отырған әйеліне жуан мойнын бұрып бір қарады да қайтадан маған еңсерілді. Күректей алақанымен маңдайымнан сипады. Сол сәтте оның алақаны мақпалдай жұмсақ, жібектей майда сезілді маңдайыма. Арқамнан қақты. Әлуетті қолдан жып-жылы алақан табын сездім.

	Төбемнен бақыт қүсы көрінгендей, мен оған қол созғандай, ол қонуға құлдилап келе жатқандай сәттерді бірінші рет бастан кешірген сол бір күннің жылуы көпке дейін басылмай, әдемі бояуы сол қалпында көз алдымда тұрып еді. «Шөккен нардай қақ төрдің жартысын алып отырған алып тұлғалы мынау әкемнің алқымына қолымды апарғаным, тамағына қара темір бәкіні тірегенім қандай есуастық болған! Қай туғаным маған осыншалықты елжіреп еді. Бірге туғанның орны — әке орны бөлек екен ғой шіркін. Балаға тиесілі әке бақытын көрсетуге шеше бірінші парыздар...»

	Шынымды айтайын, өмірімде бірінші рет анама налығаным да сол жолы. Әке арына таңба түсіре жаздаған өз қолымды өзім шауып тастағым келді. Қалайша жер болмассың. Шын елжіреп, мейір төгіп, маңдайымнан сипап отыр. Ендігі арманы менің бақытымды көру екенін де айтып салды. Менің «жаныңызға сая беріңіз» деген бір ауыз сөзімнен көңілі семіріп, таяныш тапқанын, жасарып кеткенін, еңбектен қалу былай тұрсын, қайта жұмыстық жонын қайралған алмас арадай тілетінін айтып отыр. Ендігі жерде бар өмірі бір маған ғана бағышталмақ әке ойы мені жадыратып, масайратып жіберді.

	Айтуынша, қант заводының бір жұмысының тұтқасынан ұстадым дегенше күні-түні қораңда бұлақ болып ағып тұратын сүтті сиырдың сүмесін емдім де. Бір үйден екі еркек шықса, сытырлаған ақша қат-қат болып қалтаға түспек. Күнделікті ішіп-жемнен, тіпті менің анама жіберіп тұратын жәрдемнен қалғанының өзі-ақ бір-екі жылда бір мотоциклды, әрі-беріден соң айнадай жарқыраған бір «Москвичті» есік алдына әкеліп қаңтарып қоймай ма? Оны жалғыз мұрагері Нұртілек мінбегенде, кім мінеді, сол қызықтамағанда кім қызықтайды...

	Түсіме де еніп көрмеген ғажаптың ғайыптан маған бітетінін ойлаудың өзі-ақ қолтығымнан қанат шығарып, көңілімді қияға шырқатып жіберді. «Қариолланың жатып атар Қабиы-ау, сонау бір боранда жол үстіндегі жалғыз жаяуға қайырылмастан-ақ қар тозаңына көміп қалай кетіп едің, деп ойлаймын.

	Алдыңа бір келтірермін-ау... Ат тұяғынан ұшқан ардың ұлпасы қалай да, машинаның зырылдаған төрт доңғалағынан бұрқылдаған қара шаңға көмілу қалай болар екен? Дүние кезек. Бірде алдын, бірде артын береді. Кездесерміз тағы да...»

	* * *

	— Сол бір қаралы түннің қара көрпесін көрмей-ақ ұйықтап кетейінші деген ой келгендей төсегіме әдеттегіден ертерек қисайғам. Әкем жұмыстан әлі оралмаған. Кештеткен күні соңынан сотқарлық ере кіретіні мені де зәрезап ете бастаған. Сайқан шешем де есікке күдікпен қарап, мазаланып жүргенін сезгенмін. Бірақ көптен толғантқан ойымды қағаз бетіне түсіріп болған соң үстімдегі ауыр жүктен арылғандай көңілдімін де. Таңертең ертерек тұрып жазғанымды аудандық милиция бастығы мейірімді ағайыма, подполковникке өз қолыммен апарып бермекпін. Төрт бүктедім де орындықтың арқасында ілулі тұрған пенжегімнің ішкі төс қалтасына салып қойдым.

	—Бір кеш бойы не жыр жаздың?— өгей шешем күлген болып езу тартты. Бірақ қара сұр өңінде ызғар бар да жылылық жоқ еді. Бүлк етпей безірейіп тұратын оның бет жүзіне үйрене бастаған мен «жәй әншейін» деп сүлесоқ жауап бердім де жатып қалдым.

	Қанша білмеймін. Әлдекімнің баж-бұж еткен ащы дауысы құлағымды тіліп барады екен.

	—Үйіңе келіп енген ұланың болмады, ысылдап іргеңнен шыққан жыланың болды... Көзің аққыр, көр міне, оқы улы сөздерін. Менің де есейген ұлым бар деп есіп едің, есін жиған соң өз әкесіне өзі көр қазып, тірідей көмейін деп тұр ма, көмеді. Ана хат мілитсәнің қолына түссінші, сүйегің сайдан да табылмай, түрмеде шірімесең, әкел қолыңды...

	— Шірітсе — шірітсін! Көрмеген хұқайым ба ол? Қайта сен иттен құтылатын күн туар ма екен?— деп әкем гүж ете қалып еді, шешем шиқылдап күйеуінің жағасына жармасты.

	—Ә, ә, сен доңыз менен құтылмақ екенсің ғой. Обалы жібермегір, ішімдегі баламмен бірге жер қаптырып кеткелі ойың бар екен ғой. Болма-а-а-ес оның!— деп ысылдады қарасұр одан жаман қарайып.

	—Ой, аш күзендей иілгегі мына бітіміңмен жүктімін деп зарлағалы қай заман өтті, білесің бе?— деп шақшиды әкем.— Әрі-беріден соң тумаған бала түгілі мүшелге келгендерін де тастап жүре бергем.

	—Ә, ә, сенің жараң жеңіл деп тұрсың ғой. Олай құтылмассың менен, бар қылмысыңды ақ қардың үстіндегі қандай ғып заң орнына жайып салсам, жаның жаһаннамға кетпесе, ту қара бет де. Қойнымда жатқан байым демейін, бетіңді тырнаймын, жүзіңді жыртамын. Аямаймын, аямаймын, а-л-л-а аяқ!— деп аузы көпіріп, әкемнің бетіне сұп-сұр тырбиған саусақтарын тарбита кеп ұмтылды. Таудай пілге соқтыққан құртақандай қанден сияқты.

	Сәл сығырайған көзім әкемнің сойқан мінезіне шоқ түскенін шалып қалды. Ол тұтанса, бұл түні өрт ораған аралдың ортасында қалдым деп біл. Жап-жалпақ майлы бетіне тырнақ салмақ болған қарасұрды тарбиған оң қолымен қағып кеп жіберіп еді, анау допша домалап, шкафқа соғылды да, көгеріп қалды. «Өлді- ау!» дедім ішімнен. Зәрем кеткені сондай, демім тарылып, тұншығып барамын.

	—Көк айыл, кк-ө-к ай-ы-ыл!— дейді әкем тістене ентігіп.

	Мұндай жан себілді көрген емеспін. Карасұр қалш- қалш етіп орнынан атып тұрды да стол үстінде жатқан қағазды ала қашты. Менің шыбын жаным шырқырап шығып кеткендей болды. Аудандық милиция бастығына жазған хатым. Қара құсыма тас тигендей талмаурап барамын. Манадан бергі мына қырғын сол хаттың кесірінен басталғанын біліп, ернімді қаната тістедім.

	—Өз обалың өзіңе. Көзіңнің жойылатын жерін өзіңнен қағынып жаратылған жалмауызың көрсетіп тұрғанда мен несіне аяймын сені! Оз қолыммен апарып тапсырмасам әкел қолыңды, қу қояншық!— деп қара сұр қатын хатты қырғидай іліп алып, есікке тұра ұмтылды.

	Әкем от басқандай ырғып кетіп еді, өгей шешемнің ешкі құйрығындай ғана бір тұтам жіңішке қара өрім шашынан шап беріп үлгеріпті жұлқи тартып, түйедей бақ еткізіп, шөгере қойды.

	Күндей күркіреген әкем хатты жұлып алды да ендігі ісім сенімен болсын дегендей, кірпігін әрең қимылдатып жатқан маған алара қарады.

	—Ах, сүмелек! Ініне тығылған тышқандай бұғуын.

	Әкесінің үстінен арыз жазған арсыз, тұр кәне, сереймей!

	Әкемнің ақырғанынан аспан айырылып түскендей екі құлағым бітеліп қалды. Басымды көтере бергенше болған жоқ, болат қысқаш екі иығымды езе қысып, төсегімнен көтере жұлып алды да еденге дік еткізді.

	—Ал, сөйле, жазғышым!

	—Мен сөйлемей-ақ оқып біліп алыпсыздар ғой,— дедім жаңа ғана суаттан суырып алғандай дір-дір етіп.

	—Жоқ, тағы оқы, өзің оқы. Ой, оқы деймін, мүләйімсімей!

	Жаңағы иығымды сытырлатқан қысқаштай екі қолдың біреуі шашымды жұмарлай тартқанда иегім қайқиып, басым кекжиіп, көзім аспанға қарап аларып кетті. Ызалы жас құйылған көзіме шүйілте тосқан хатты «оқы», деп ақырған соң, амал жоқ, қолыма алып, оқи жөнелдім.

	«Аудандық милиция бөлімінің бастығы подполковник Мырзакелдин ағай!

	«Аштықта жеген құйқаның дәмі кетпейді» деуші еді туған шешем. Сол рас екен. Мен сізді әлі күнге ұмыта алмаймын. Байбөрінов Нұртілек деген аты-жөнім самогон шынысымен қолға түскен былтырғы баланы есіңізге түсірер бәлкім. Тағы да сіздің рақымыңызға сенгендіктен жазып отырмын осы хатты.

	Аға, арашалай көріңіз ініңізді, қу жетімек атанбаймын деген намыс отын тұлпар ғып мініп, сонау Арқадан арып- ашып әкемді іздеп, Жетісуға жетіп едім. Әкем табылды. Қант заводы поселкесінің Базар бұрылысы көшесінде жүз бірінші үйде тұрады екен. Қазір мен де осындамын. Бірақ мұндағы тіршіліктен әбден жерініп, тірі өлік болып біттім. Бәлкім, осы хат менің тағдырымды талқан ететін де болар. Өйткені өз ата-анасының үстінен арыз айтқан арсыз бала болып отырмын ғой. Істің тоқ етері былай: менің әке- шешем қант заводында жұмыс істейді. Бірақ адал-ақы еңбектерімен тапқандарынан гөрі ұрлық-қарлықпен жиған лас ақшалары басым болып барады. Әкемнің қойны- қонышы қантсыз оралатын күні жоқ. Кейде қабымен де түсіреді. Онысымен күн көрісі жұқа болған соң шайлығын айырады деп ойлап қалмаңыз. Магазин бағасынан сәл кемітіп, килосын 50-60 тиыннан сатып, көп пайда түсіреді.

	Өгей шешем де әкемнен асып түспесе кем қалған емес, дорбалап тасиды. Завод есігінен қалай өтіп кетеді дейсіз ғой? Шығар есікте тұрған қарауылшымен ым-жымдары бір. Әрқайсысы оған аптасына 3 сомнан беріп, көмейін тығындап қояды. Ол ондайларға тіл қатпай, көз қыстылықпен есіктен еркін өткізе береді.

	Нансаңыз, мен қазір шайға қант салып іше алмайтын болдым. Ұрлықтың қанты тамағыма кептеліп қалатындай қорқамын. Әсіресе жаныма найзадай қадалып тұрған басқа бір жағдайды баса айтқым келеді. Әкем де, шешем де мені өздері батпақ кешіп жүрген лас жолға — арамзалыққа баулуға тырысып бағуда. Олардың түсінігінше еңбек етіп жүрген жерден тиіп-қашты бірдеме алу айып емес. Мемлекеттің түпсіз қалтасы оған бола ортайып қалмайды. Ал жеке адам үшін әр грамм — қосымша табыс, тұрмыс түзетудің көзі. Өйткені тамшыдан дария құралады екен. Қысқасы, маған да қант қымқырушылар қатарына қосыл дейді.

	Жаным түршігіп, тайдай туладым. Туған анамның «Біреудің ала жібін аттама» деген ақылын есіме алып едім, өгей шешем балағаттап бетіме шапшыды. Әкем өгіздей өкіріп, оқты көзімен өңменімнен атты. Ол кісі өз қолымен сатып әкеліп үстіме кигізген қара костюмым бар еді. Тура менің денеме өлшеп-пішіп тіккізгендей бойыма қона кеткен. Өз өмірімде одан қонымды, одан сәнді киім киіп көрген емеспін. Оны көшеге бір киіп шығу мен үшін қандай бақыт десеңізші. Бақытсыздық арқылы бақытқа тап қылдырған Қариоллаға (әкемнің ел жақтағы бір досы) іштей алғыс білдірген кезім де болды. Ол айтпаса, өмірі көрмеген, мұхиттағы балықтай ізсіз ғайып болған, кең дүниенің орамында бір ноқаттай-ақ әкемді іздеп таба алар ма едім?

	Кездескеніме қуандым да, жанында туған әкесі бар баладан бақытты кім бар деп шаттандым да.

	Бірде мені айтқанына көндіре алмай ашудан жарылып тұрған әкем міне сол костюмімді шкафтан жұлып алып, бетіме лақтырды.

	—Мына костюм қандай ақшаға келгенін білесің бе сен? Ұрланып сатылған қанттың ақшасымен!—деп зіркілдеді әкем.— Бірақ киген сайын сен оны сезбейсің. Өйткені омырауында «ұрлықпен алынған костюм» деп жазулы тұрған жоқ. Ал сен киген сайын бір жасай қаласың. Міне бақыт қандай...

	Әкем есірік ашумен лақтырғанда иығыма жалп ілініп тұрып қалған қара костюм мойныма оратылып келе жатқан қара сұр жыландай болып денем түршігіп кетті. Қағып жібердім де далаға атып шықтым.

	Ағатай деймін, жолдас подполковник, құтқара көріңіз мені мынау азаптан. Үйдің ішінде сау адам тыныстар таза ауа жоқ тіпті. Самогон сасиды. Өйткені әке-шешем тегін қанттан ащы су да қайнатады, онымен сауда да жасайды, өздері де аянбай ішеді. Екеуі сасық суды сіміре-сіміре ісініп-кебініп көшеге шыққанда, жұмысқа барғандарында жолдастарымның бет-жүзіне қарай алмай төменшіктеп қаламын. Тәтті шекер емес, у болып барады мына қант. Бүкіл семьямызды уландырып қоясыз ба? Аяңыз бізді, ара түсіңіз, туғандарымды меңдеп бара жатқан удан арылтып, адам қатарына қосуға көмектесіңіз деп қиыламын. Ұрлық түбі — қорлық қой. Әкемді сақтағым келеді көрешек қорлықтан. Қиыла өтінемін, көмектесіңіз ағатай».

	Бейне бір подполковниктің тіке өзіне оқып беріп тұрғандай өз жазған хатымды өзім әдемі мақаммен сыдыртып оқып шықтым. Айыпталушылар тап алдымда қалшиып тұрғанын ұмытып кетсем керек, қағаздан басымды көтергенде ғана үй-ішінің бораны өршімей басылмайтынын бір-ақ сездім. Әкемнің көздері қанталап, шатынап барады екен. Қарасұрдың екі еузіне ақ көбік жиналыпты, түрік еріндері жыбырлап, ақ шелденген көздерінің алды тартып- тартып қалды.

	—Айтақ! Мә-мә!— деп шаңқ етіп екі саусағының арасынан мұрнына тигізе күбіртке жеген бас бармағын көрсетіп, ернін шығарды.— Әкені керек қылған түрін қара, қара беттің. Өз қолымен өз әкесін ұстап беріп тұрып, арашалай көр деп мүләйімсиді. Әкеңді айдатып жіберіп, оның төсегіне өзің жатпақшы болғансың ғой. Қар-ра, жүрек!

	—А- а-па-а!— деген жан даусым шықты. Былапыт сөздер бытпырап атылып жатқан қарасұрдың аузын алақаныммен жапқым келіп ұмтылдым. Ақ ниетімді күйелеме деп жалбарынғым келді. Қайтейін, күйіп кеттім ғой.

	Кенет көзімнің оты жарқ ете түсті. Дүние шыр көбелек айналып кетті. Мен де көлбеңдеп ұшып барамын.

	«Көгершінім, көгершінім, қанатыңды қаға түс. Сағындым ғой, сағындым. Өз үйіңе келдің. Қонсайшы тезірек!»—жан апамның дауысы екен ғой. Қазір, қазір деп қанатымды қағып-қағып жіберіп, жерге қондым. Түйетасқа соғылған екенмін деймін. Талмаурап барамын. Оны анам байғұс сезбейді. Өмірі жасамаған қылық жасап, зарықтырғаның үшін жазалайын ба өзіңді,— деп құлағымды бұрап-бұрап алды. Жан апа-ау, өзім де оңбай жатқанда бұныңыз не, құлағым шым етіп, ашып кетті ғой... Е, жарықтық, біздің Еркебұлақтың үстінен өтетін жауынына дейін жақсы ғой. Құлақ күйдірген ыстықта бір жауып өтсе, жаның рақат табады. Себелей бер, себеле. Жоқ, нөсер болып төгілші. Е-е-е-һе...

	Елеурегеніме жөн болсын. Тіпті қатты ұйқымнан өзімді-өзім шошыта оятып... Ой, мынау екеуінің бетіме ожаумен су құйып тұрғаны несі?.. Қайда жатырмын өзі?..

	Әлдебір түрпі сөздер еміс-еміс бірдемеден хабар беретін тәрізді.

	—Ой, батыр-ау, жұдырығың қатты түйіліп еді, батпандап соғып жіберіпсің ғой тіпті. Кеңсірігін түп орнымен қопарып тастағандайсың.

	Бұл кімнің даусы, ә?

	Аяған болғанымен онша опынып тұрмаған тәрізді.

	Майлы қасықтай жылмаң-жылмаң етеді.

	Қаймыш еріннің ар жағынан жан жыртып шығатын шиқылдақ, таныс дауыс.

	—Аруақты тұқымның баласы-ау,— дейді тағы да әлгі дауыс жағынышты үнмен қыбыжықтап,— сенің соққың мен умаждауыңа мен ғана төтеп бере аламын. «Бас сынса — бөрік ішінде, қол сынса — жең ішінде» деп сыртқа шығармайтын да мен. Бірақ басқалар өйте ала ма? Жұдырықтай баланы батпандай соғып, өлтіріп жіберсең қайтетін едің?

	—Кет қыңсыламай!—деп ақырды әкем.— Жаның ашыса өлімші болып жығылған баланың құлағын неге шайнап тастадың?

	— «Бақа сисе — көлге сеп» деп, күнім-ау, саған болысқан түрім ғой...

	«Кеңсірік пен құлақтан айрылған екенмін ғой. — Мұрнымнан кеткен қанның жып-жылымшы дәмі аузыма келді.— Бүйтіп масқаралағанша неге өліп кетпедім екен?»

	Әп-сәтте көрген қорлығым көзіме жас болып құйылып бара жатты. Жасымды көрсеткенім — мынау екеуінің алдында жасығаным ғой. Жоқ, ол болмайды. Бар қайратымды жиып, орнымнан атып тұрдым. Екі шекем зың етіп көзім қарауытып бара жатқан соң дивандағы төсегіме құлай кеттім. Қанша жатқанымды білмеймін. Кеудеме ауа еркін жетпейді. Тыныс жолымды тарылтып тастаған бір ұйынды бар сияқты. Еркін тыныстайын десем, тар суаттан су сораптаған өгіздің қолқасындай қорқылдайды танауымның іші.

	Екеуі де үрейленейін деді. Дәрігерлік жедел жәрдемді шақыртқылары келгенмен жүректері дауаламай отыр.

	Әкемнің ұнжырғасы түсіп кетіпті. Мойны салбырап жаныма келді.

	—Балам, әкеңді енді шындап сотқа беретін боларсың?

	—Жоқ. Сен өзің де сотталған адамсың. Егессем, егесудің құнына татымайтын адамсың. Сыртың берік болғанмен, ішің шірік. Өзің де құлайсың бір күні.

	Әкем бұл сөзіме шамдана алмады. Мысы құрып,сылқиып отырып қалды.

	—Өй, жүнжіп отырғаныңда байғұс бала өліп кетпесін. Құнына қаласың. Шақырт жедел жәрдемді! — деп қатыны қатқыл үн қатты...

	* * *

	Қып-қызыл ала қан болып сілейіп жатқан түрімді көріп дәрігер тіксініп қалды.

	—Жап-жас жігіттің мұрнын бұзып, құлағын жырып, осыншама қорлаған қандай қанды қол еді? Қылмыс қой мынау,— деп бетіме үңілді. Жараны жуып жатып маған тіл қатты: — Мен тергеу орнына хабарлауға міндеттімін. Ол үшін оқиғаны қысқаша айтып беріңіз.

	Дәрігердің алдында бәйек болып, ұшып жүрген өгей шешемнің өңіне көзім түсіп кетіп еді, кірпіксіз жылан көздері жыпылықтап, танауы қусырылып бара жатыр екен. Әкемнің шикіл сары өңі сұрланып, екі ұрты суала қалыпты. Не айтам дегенше болған жоқ, қарасұрдың қарысып қалған жағы жаңа босағандай сөзді қағып алып кетті.

	—Жазған бала неменеге тап болғанын қайдан білейік. Қан-қан болып еніп келгенде өзіміз де есімізден танып қала жаздадық. «Тамағы тоқ, киімі көк» дегендей, тойынып болған соң осы күнгі жастар жай жүре ме, түн жарымы болғанша қызойнақ жасап, жортуылдауын қоймайды. Көшеде қағынғандар аз ба, үйге қайтып келе жатқанында бір-екі бейбастақпен қақтығысып қалыпты байғұс бала...

	Дәрігер үйге өзімен бірге енген шоферіне жалт қарады:

	—Жаңа ғана біз апарып салған екеуі «ұзын бойлы бір адам пышақтап кетті» деп еді... Осы болмағай?..

	—Болса болар, мынау да серейген неме екен,— деп шофер қыңыр үн қатты.

	Өзара күбір әңгімеге еніп кеткен дәрігер мен шофер менің тіксініп жатқанымды аңғармай, аңғал қалыппен күбірлесіп сөйлесе берді:

	Шофер:— Екеуің бір адамнан таяқ жедіңдер ме?— дедім ғой. «Селебеге дес бере алдық па? Бар қылған қайратым — кеңсірігін ала оңдыртпай бір соғып өттім» деп еді біреуі.

	Дәрігер: — Иә, иә, екіншісінің сөзі де келетін сияқты. Бұзық жалт еткізіп пышағын сермеп, жолдасыма ұмтылғанда, мен ту сыртынан жабысып, құлағын шайнап алдым деп пе еді?

	Шофер:—Ендеше екі мастың «алпыс сомымызды тартып алып кетті» деп әкелері елгендей зарлап жоқтап жатқан ақшасы да осы жігітте болды.

	Өңіне қан тепкен қара сұр қатын күйеуіне жалт қарады.

	Ызбарлы үнмен:

	—Ақшаны әкел!— деді.

	—Қайдағы ақшаны?

	—Жаңа ғана мына баланың қалтасынан шыққанды!

	—Есің дұрыс па өзіңнің?

	—Тантыма есуас. Әкел деген соң, әкел. Арам ақшаны пайдаланып, ас етіп, бізге не қара көрініпті. Ағынан жарылса, баламыздың да жазасы жеңілденеді.

	—Өй, не тантып тұрсың өзі. Қайдағы ақша деймін?— Күйеуінің көзі ақшиып кетті.

	—Комодтың ең астыңғы тартпасын аш. Қанмен келген ақша екенін мен біліппін бе? Өз ақшамызға қоса салғанмын. Алпыс сомын сана да алып кел.

	—Өй, мен сорлының сен тыққан ақшаны тауып алып көрген күнім бар ма еді?

	—И-и, жүр-жүр, көзіңе шұқып көрсетейін. Ібілжіп, бейшара бола қалыпсың ғой бүгін.

	Ол атандай күйеуін бұзауша жетектей жөнелді. Дә рігер мұндай қағылез болар ма.

	—Жо-жоқ, мен ақшаны алмаймын, мен тергеуші емеспін,— деп екеуінің соңынан қуып жетіп, орта жолдан қайтарып алды.

	—Бәрібір тергеу орнына хабарлайсыздар ғой,— деп шешем көзіне жас алғандай болып кемсең-кемсең етті.

	—Әлбетте. Амал жоқ. Хабарлауға тура келіп тұр.

	—Қайтейін,— қарасұр тағы жыламсырады,— екеуміздің арамыздағы жалғыз еді. Тым болмаса жазасы жеңілдесін деп, қылмысын да ашып айтып қойдым... Ендігі жерде күні не болады ботамның?

	—Не деген екі жүзді, салдақы еді!— деп Айтан ытырынып осы кезде жерге бір түкірді.— Бейауыз бетпақтың бетін жыртып бермедің бе табан аузында. Екеуінің де езуін тілу керек еді заң алдында.

	—Жоқ, Атеке. Мен өйте алмадым. Ауруханада құр сүлдерім ғана жатты. Мынау жарық дүние мен үшін қызығы таусылған, мәні жоқ, бос кеуек бірдеме болып көрінді. Ең жақын адамыңнан көрген қорлықтан ауыр ештеме болмас, сірә. Жалғыз ұлына көзін бақырайтып қойып жала жауып жатқанда арашашы бола алмаған әке сорлылығы қас-қағым сәтте-ақ бүкіл өмірімді талқан етіп, қаусатып кетті. Нәр іздеп ұямнан ұшып шыққан ара екем, гүлге емес, шөлге тап болыппын. Одан қайтып ұяма ұшып жете алатын дәрмен қалмады. Аңызғақ күйдірген қурайдай қурап, үгіліп бара жаттым. Анау екі жексұрынның куә болып келіп отырғанын көрсем, басым айналып, құсқым келетін болды. Тергеу тез бітсе екен деп тіледім. Тескен тау асырып жіберсе де бақылмын деген бір берекесіз ой меңдеп кетті. Опырыла құлап, бақытсыздығыма біржола бас идім. Бұлдыр ойымда болмашы бір-ақ сәуле қалды: өгей шешем жүкті екен. Тым болмаса Байбөріновтың бір ұрпағы әкесінің бауырында өсіп, бақытты болсын дедім де кісі тонаған да, пышақтаған да өзім болып, бар «кінәні» мойныма алдым...

	Ақыры не болушы еді, бес жылды арқалап, алтыншы жыл дегенде арса-арса болып келген Нұртілек міне, алдарыңызда отыр...

	* * *

	Әңгіме біткелі Әзтай қипақтап отыр. Айналаны масаның ызыңы естілетін тыныштық билеген. Әйтсе де Айтекең орнынан мызғыр емес. Маңдайы қатпарланып тұқырайып отыра беретін түрі бар. Әзтай амалсыз тамағын қырнады. Атекесі сонда ғана сез бастады:

	—Е-е, адам арманның құлы ғой,— деді ауыр үнсіздіктен кейін күрсіне қабағын көтеріп.— Сені адасқан екенсің деп жазғыруға да болмайды. Балалық сезімің, пәк жүрегің әкені армандады. Жүрек әмірімен арманыңды қудың. Адам үшін әр арманы оқай орындала берсе, бәлкім, дүниеде қызық та қалмас еді, өмір бір орнында таптауырын болып қала берер ме еді, қайтер еді. Бұл дүниеде өне бойы бір тегіс болып келетін даңғыл жол жоқ. Тегістігіне түскенде зырласаң, кедір-бұдырына келгенде сүрініп, құлауың да кәдік. Құлаған жасық емес, қайта тұра алмаған жасық. Осыны ұқ, балам. Туған анаң жығылған жерінде күлге аунап қалмаған. Оның көз жасы жинала берсе, бір көл болар еді. Бірақ қанша жыласа да жасымай өтті өмірден. Өйткені ол да, аруағыңнан айналайын, арман қуды. Арманының асқар ала тауы болып сен тұрдың көз алдында. Егілсін демейін сені, ата-анаң кешкен, өзің кешкен өмірді екшесін деп бір оқиғаны айтайын. Маған қоя алмай жүрген бір сауалыңның сыры да ашылар сонда.

	...Айтан ағасының ұзақ бір әңгімеге көшер сыңайын байқап, Әзтайдың іші жылып кетті. Оның бүгін әлденеге қыжырлана, шықшытын бүлкілдете тартқан екі метрлік арасының бір құлағына тағы да тұрса, алақансыз, иықсыз, саудырап қаларына кәміл көзі жеткен-ді.

	—Жарайды, бүгінгі жұмыс осымен шектелер де,— деді атекесі оған қарап сәл күлімсіреп.— Сырды суыртпақтаған соң түбіне дейін тарамдайық.— Шайды бір демдегейсің тек.

	—Ол өзі ойда жоқта оқ атылған оқиға еді,— деді де, әңгімесін қалай жалғастырарын білмегендей, бөгеліңкіреп отырып қалды.

	Екі жас ынтығып, құлағымыз сізде дегендей еңсеріле түсті. Кенет Айтанның жаңағы бір сәттегі қоңыр үні кілт өзгеріп, құлағын қатты бұраған домбыраның тосын шертілген шегіндей тыңқ ете түсті:

	—Айыпкер, Байбөрінов, тұрыңыз орныңыздан! Сот келе жатыр!

	Алдындағы екеудің көздері адырайып, екеуі де қопаң етіп, орындарынан тұра беріп қайта отыра кетті. Сөз сыпайы болғанмен, Айтанның дауыс ырғағындағы әмірлі үн екі жастың мысын басып кетсе керек. Ол көзілдірігінің үстінен көзін төңкеріп қарады да қолымен басалқы білдірді. Нұртілек пен Әзтай оқ атылған шытырман оқиғаға сүңги берді...





ОҚ АТЫЛҒАН ОҚИҒА




	І

	—Айыпкер Байбөрінов, тұрыңыз орныңыздан. Сот келе жатыр!

	Қасқырбай қақпақтай жауырынын қозғап, жауыр аттай қыржың ете қалды да ұп-ұзын тұрқынан епетейсізденгендей әрең сүйретіле көтерілді. Ұп-ұзын ауыр қолдарын көтере алмағандай екі иығы салбырап түсіп кеткен. Мына тұрған тұрқының алқа-салқалығына қарап, «қайтсін-ай байғұс» деп мүсіркегісі келгендер, көзіне көздері түсіп кеткенде, тіксініп қалды. Келе жатқан судьяға қушиыңқы шекесінен шаншыла бір қарап еді, жап-жасыл көздері ызбарлы жалт етті. Тарбия біткен танауының сия түстенген желбезек үсті бақаның бұқа тамағындай бүлкілдеп барып басылды...

	—Айыпкер Байбөрінов, кінәңізді мойындайсыз ба?

	—Мен бе? Ым-м. Иә. Түсінбестікпен қылықты болып қалғаным рас.

	—Жоқ, айыпкер, сөздің жігін айырып сөйлеңіз. Қылықты емес, қылмысты болдыңыз. Сондықтан біз сізді қылмысты істер кодексінің тиісті статьясы бойынша қылмыскер ретінде қарап отырмыз.

	Айыпталушы амалы таусылғандай судьядан шақшиған көзін тайдырып әкетті. Судьяның тілдеуге де, тілгілеуге де жатпайтын, бірақ салқын үнді, айтарын жіктеп, артық- кемсіз, дәлме-дәл жонып-қырнап сөйлеп отырған сөздері, мынау зал ішіндегі қисынсыз бір қылауы жоқ көрініс; айыпкерлердің тақтай орындығын бөліп тұрған буылтық тіреулі қоршау, соттар жайғасатын жұмсақ креслолардың желкеге дейін жететін арқаларындағы мемлекеттік герб таңбасы, есіктің екі жақтауында қатып қалған қызыл жағалы екі бейне — осының бәрі оның мысын басты ма қалай, мойны салбырап бара жатты.

	Әлде... әлде кім біледі, зал ішін жасын шашқан көздерімен бір шолып өткенде-ақ куәгерлер қатарынан әжімді әйелдің жүдеу жүзін көріп, адамдық ар дегеннен қалған бір түйіршігі болса, сол оянып, кеудесін тырнап кетті ме?.. Әлде оқ атылған сол бір оқиғаның ізін әлі де түлкі бұлаңға салудың амалын іздеп, сол үшін аяғының басына қарап тұрған болар. Иә, ол кезде бұл оқиғаны өзі «баққан» орманның қалың шытырманы арасына түскен инедей санап, «қай тапқыш табар екен, көріп алайын» деп мырс-мырс етіп мұртынан күліп жатқан...

	* * *

	Таң торғайы шырылдамай жатып-ақ араның құлағын ұстағандардың маңдайынан моншақ-моншақ тер білінген кезде орманшы Қасқырбай қоянның жымы сияқты өзі білетін шиыр-шиыр шым-шытырық ізімен сүрлеуге қарай өрледі. «Қареке, күн көтерілмей тұрып табанды жалтыратқан жөн. Ұйқысы жоқ көк соққыр, таң атпай қақшаңдап келіп қалса, екі басымыз жоқ, жалғыз басымызбен жауап беретінімізді білесің ғой. Жігіттеріңнің жаны мұрындарының ұшына келгенше аянтпай қимылдат», деп қатты тапсырды кетерінде.

	Қалың орманның шырпы басынан таң бозғылты білінген сайын мазасызданып, қыбын білетін салт атты ғана жүре алатын жалғыз сүрлеуді оқты көздерімен тінте қарайды. Бірақ өзі үркек аттай елеңдеп, жүруге жеңілірек жаяу жолға жақындамайды. Бетін сойып, балағын жыртса да ит тұмсығы өтпейтін қалың шытырманның ішін қалап алыпты. Түйедей дене бітімі иненің көзінен өткендей икемді. Тиіп кетсең суылдап қоя беретін ну қамыстың арасынан қозғалғанда сыбысын білдірмей келіп жемтігін белінен бір-ақ басатын әккі жолбарыс сияқты, қолдың саласындай болып біткен қу шілік пен жас шыбық нуын сыбдыратпай, аяғын санап басып, Сырғанақ асуының бел ортасына дейін көтерілді. Әрі қарай өрмелеудің қажеті жоқ. Құдай-екем өз қолымен қалай салғандай текше-текше тастардың біреуін таңдап алып, бөксеңді орманға тығып қойып, кеудеңді тасқа тірей етпеттеп, алдыңа қарасаң болды, ініне кіріп бара жатқан тышқанды да көресің.

	Рақат сезім жайлаған Қасқырбайдың денесі таң алдындағы қоңыр самалды да ұнатып мамыражайға құлап барады. «Жүз жасасаң да бір өміріңе жететін байлықтың қожасы болдың,— деп тоғайған көңілімен семіре түсіп жатыр.— Мынау орамыңдағы орманың сен оңды-солды сілтедің екен деп ортаймайды. Ақ жауыннан кейінгі ақ ботадай «боталап» жатқан таусылмас, біреуі кесілсе орнында он шыбық өрбіп шыға келетін шығымды дүние емес пе!»

	Ол былшықтана бастаған көзін сүртіп, жан-жағына масайрай қарады. Жазғы таң буалдыры арасында тербелген ақ бураның санындай аппақ сау қайыңдар мен қысы-жазы сынын бермейтін жап-жасыл сыла қарағайлар аспанға таласқандай бірінен-бірі оза өсіп, жайқалып тұр. Орман «күзетшісі» әрбір ағаш сыбдырына рақаттана елтиді. Самал тербеген қалың жыныс «жырлай» жөнелгенде мұның құлағына уыс-уыс саналып, қалтасына қатталып түсіп жатқан үр жаңа ақша сытыры естіледі, жып-жылмағай стақандарға сыңғыр-сыңғыр құйылып жатқан мөп-мөлдір «қасиетті» судың сыңғыры сезіледі.

	Бірақ дәл осы сәтте бір құлағы кейінгі жақтан дыбыс шалып, түрік жатқан. Таудың жарында жатқан алып тас кенет қозғалып кетіп, жолындағысын жапыра домалатып түскендей сатыр-сұтыр ете қалған дүмпудің жаңғырығы сейілмей жатып, тасада жатқан бұл қуана санын шапалақтады: «Жетіс,— деді қырылдақ дауысын сыртқа шығара.— Жетіс түп жығылды. Бұйырса — бұтарлап, жайын машинаға артуы ғана қалды. Қариолла үшін, осы жерге аяғын тигізіп, қолын байлыққа жеткізген Қариолла үшін Жыланды шұбарының тең жартысын жығып берсе де көп емес. Әттең, тұсаулы аттай секіреңдеп, адымын жаза алмай қор болып жүр. Үйін жаңалап кеңейтіп жатқан қимас досына құдайдың иен ағашынан алпыс-жетіс «шыбықты» да ел алдында адам сияқты әйгілеп беруге құдіреті жетпей, ұры иттей алақтап, сасып-пысып жатқаны мынау. Оның өзінде де директордың қабылдау бөлмесінде отырған бір үрлеуінен қалмайтын шынашақтай қыздың алдынан қыбын тауып «құдіретінің» қолы қойылып, мөрі басылған, толтыруы ғана қалған таза бір квитанцияны жымқырып кету үшін алтын басын иіп, сан рет арын саудаға да салды.

	«Тұра-тұр», деп тістенді ол әлдекімге кіжіңдеп, жетпіске жетпіс қосармын. Оны да, дәл бүгінгідей, учаскеңнің ең ортасынан ойып алармын. Қыңқ етіп көр, арызбен-ақ басыңа зобалаң салып, басар жеріңді топалаң қылмасам, атымды өзге қоярсың...»

	Ол ойына оңынан келген болашақ жоспарына айызы қанып, сілекейін жұтып жатқанда осы маңның қарауылы салған жалғыз сүрлеудің сорабынан көз жазып қалған екен. Ала қанат сауысқанның шықылықтағаны шекесіне тиіп, ойын үзіп жіберді. Шық-шық етіп, елегізіп, бір ағаштан бір ағашқа шоқырақтап ұшуы хайуан ба, адам ба — әйтеуір әлденені көргенін аңғартады. Әне, сүрлеуді қиғаштай зытып бара жатқан ор қоян да салпаң құлағын жымырайтып алыпты. Ақ құйрығы қылт етті де жоқ болды. Шыжалақ сауысқан тағы да шықылықтады. Ниеті бөтен біреуге екі жүзділікпен жол көрсетіп келе жатқандай беті бері қараған.

	—Байқа, түні бойы көз ілмеген адамсың. Бір стақанның буына пісіп, қырағылықтан айрылып қалма. Тұрмыс түзейміз деп жүріп, күйісімізден жаңылып, күзеліп, құрып кетпейік,— деп қатты ескерткен Қа- риолла.

	Зілді ескертпе есіне сақ те түскен орманшы тас тасаланып мүлгіп жатқан жерінен шошынып, суық суға күмп бергендей тітіркеніп кетті де ілезде атып тұрды. Ол ұшып тұрған бетте көз алдындағы киіз үйдің орнындай ғана алаңға қылаң етіп шыға келген адамды көрем деп ойлаған жоқ еді. Тосын сүлбеге сүзе қарады да сүмірейе бұға қойды. Әй, байғұс-ай, ителгінің ілуінен қорыққан үйректей тоңқалаң асып сүңгіп кеткеніңмен су бетіне бір шықпайсың ба деп мазақ қылғандай жалғыз жаяу тура беттеп келеді. Кім екен өзі? Учаскесін аралауға шыққан Айтан ба? Дәл соның өзі болып анау Шоққарағайдың қуысына жетсе Байбөрінов үшін дүниенің тоқымдай ғана болып тарыла қалатынына күмән жоқ. Әлде қаз-үйрек қағуды ойлап Сиыркөлге шыққан саятшысымақтардың біреуі ме? Онда арқасында шошайған мылтығы неге жоқ, тіпті жер танитын адамға ол көлдің түзу жолы да бұл емес.

	Алыстан талып жеткен балтаның дүмін сезгендей тоқтай қалып құлақ түруі де Байбөріновтың сезігін үдетіп, құлағын шыңылдатып, төбе-құйқасын қозғады, арқасы құрыстады. Жанында жан жоқ болса да әлдекімге кіжіне сөйлеп кетті:

	—Ындыны кепкен ит неме! Жанынан безген жалмауыз! Қайыршыдай таң атпай қылқиып жер кезіп, мың сан ағашты бір санап шықпаса, ішкені ірің болып үйде отыра алушы ма еді бұл сүмелек. Бір шыбығына балта тигенін көрсе, қара қабырғасы шабылғандай түнеретін тойымсыз неме балы тамып аппақ болып тұрған жетпіс түпті көрсе менің көзімді құртпай тынбайды. Қарашы, іші бір кәкірді сезгендей, табанынан сапқыр, аяғын жеделдетуін! «Жыландының шұбарына Байбөріновтың балта шабуына ендігі жерде төзе алмаймыз. Арызымен қорқытып, қарақшылық ғұмырын ұзартып жүрген арызшыл, браконьер бүлікті арамыздан тез арада аластау керек» деп бүкіл осы төңіректің жақсы- жаманы бар бүткіл орманшысы бас қосқан жиында мұның бетін тіліп, бауыздамай өлтірген осы Айтан емес пе?

	Қасқырбайдың жез мұрты тікірейіп, бетіне қан тепті. Арқасының «жүнді құртына» жан бітіп, жыбырлай бастады. Алдыңғы сойдақ тістері сүйек күтірлеткендей болды. «Бір қазанға екі қошқардың басы сыймайды». Олай болса... бұл өңірден кімнің кімді аластатқанын түбінде көріп алармын. Әзірше оқыс қимылмен мұның бетін бұрып әкету керек.

	Тарбиған саусақтары жанында оқтаулы жатқан қара мылтығына қарай созыла берді. Қолы мылтықтың ағаш дүміне тимей, сұп-суық темір ұңғысына жанасты. Әлденеден шошынғандай қаруына үрке қарап, мүдіріп қалды. Қол мерген еді. Дәл тигізіп алса ше?.. Он саққа жүгірген ойымен арбасқандай көзі де тұрақ таппай тынымсыз қозғалады.

	Кенет алпамсадай денесін ортасынан бүктеп, бүгжің желіспен жүгіре жөнелді. Жаяу жолдан тым қияс кетпей жалғызды нысаналап келеді. Екі араны арқан бойы жақындатып алғаннан кейін белбеуге қыстырулы балтасын қолына алып, іркіліп, ентігін басты. Бұл кезде жалғыз жүргінші бүйір тұсынан өте берген-ді. Бұл жүзі жалт-жұлт еткен жеңіл балтасын у-уф деп құлаштап сермеп кеп қалды. Тегеуірінді қолдың ырқымен тиген өткір балта кірш етіп арудың балтырындай аппақ қайыңға аяусыз жара салып, кіріп кетті.

	Таңғы тылсым ауаны сіміре жұтып, орман тынысына құлағын түріп келе жатқан Айтан оқыс дыбыстан кілт тоқтап, артына жалт бұрылды. Жүзін көрсетпеген бейтаныс біреу жонын қараң еткізді де қалыңға қарай жылыстай берді. Көңіліне күдік ұялаған Айтан ағаш шапқан ақылсыздың ізіне түсем деп барар бағытынан айрылды. Бірақ оқ бойы жерден із тастаған белгісіз өкшелетпей өкпесін өшіріп келеді. Анда-санда ағаш-ағаштың арасынан, шоғыр-шоғыр талдардың тасасынан бірер қылаң етіп қалғаны болмаса, маңайлатпай безіп барады. Қуғыншының жазық маңдайынан екі көзіне қара тер құйылған сәтте қашқын Саздының қара қожырмақты, іші күңгірт көлеңкелі ну қайыңының, өлең шөбі аттылыны тізесінен тұсап жібермейтін түйе өркеш солқылдақ томарлардың арасына кіріп, жоқ болып кетті. Жаны алқымына келген қашқын болмаса, басында миы бар, есі түзу адам жүретін жер емес бұл ара. Бармақтай қорғасын салған оқпен тура маңдайдан тартпаса, жон арқасы мен бөксесіне анау-мынау бытыра батпайтын, тиіп кетсе сойып түсетін сойдақ тісті тағы қабандар ғана мекендейтін, мұны былай қойғанда маса, сонасының өзі ғана өгізді жарып өлтіретін атақты Сазды емес пе бұл.

	Соған қарамай қауіпті қалыңға жан ұшырып қойып кеткен адамиың қылмыстан құралақан еместігін сезген орманшы Айтан да қорыс саз қонышынан тартып, нешеме жылғы қорда аяғынан алғанын елемей, із кесіп жүре берді. Ми батпақ жұтып қойғандай жым-жылас болған жансыздың бұғып жатқан тұсынан белгі берер ме екен деп сауысқан сықылықтаған, қара қарға қарқылдап ұшқкн тұстарды тұспалдап шарлап та көрді. Шыбын-шіркейге жем болып, көзі-басы іскен кезде ғана енді іздеудің нәтиже бермейтінін сезген Айтан кейін қайтуға бел байлаған.

	«Саздыдан із кесуің де далбасалық қой, әйтпесе табаның тиген жерге қолма-қол су іркіледі. Жапырылған қоға мен өлеңді адам басты ма, не қабандар таптады ма, қайдан білесің?» деп бір нысаналық жерде өзіне мылтық оқтап, айызы қанып насаттанып жатқан бұзық ойлыны ол көре алмағаны рас-ты. Қаншама тер төксе де қашқынның қарасынан айрылып қалған Айтан уақыттың ау-жайын байқайын дегендей аспанға қарады. Жанында серігі бардай сөйлеп: «Күн тас төбеге барып қалған екен. Құрысын қашқыны. Учаскемді аралап шығатын уақытым асып кетті- ау»,— деді даусын шығарып.

	Ит тұмсығы өтпейтін қалың қамыс нуына келіп бас сауғалаған Қасқырбай Айтан сөзін анық естіп, дағдарып қалды. Бал қарағайлары баудай қырқылып, барымтаға ұшыраған ауылдың орнындай ойран-асыр болып қалған Аманқарағай маңын, маңып жүрген бір бұланның жылы- жұмсағы асылған жер ошақты Айтанның бүгін көрмегені жақсы. Көрсе, қапылыста әкесі опат болғаннан жаман жылап, осы төңіректі тұяғынан тік тұрғызбай тынбайды ол пәле. Қайтсем екен? Әлде... әлде өмір бойы алдымды кес- кестеп, сыбағалы асымды аузымнан жырып қалдырып жүрген Айтан атын бір-ақ оқпен жоқ қылсам ба екен?! Жоқтағандарға Қасқырбай орманшы жауап бермейді, Саздының қорқаулары жауап берер.

	Шеке тамыры білеуленіп соғып, миына «тас кесектері тиіп» тұрған Қасқырбай қара мылтығын кезене бергенде демі бітіп, тұншығып барып, кіресілі-шығасылы есін әзер жиды. Қанталаған көздері нысанаға ілініп тұрған Айтанды енді анық көрді. Қалтасынан көнетоз көк жібек кестелі орамал алып, терлеген жазық маңдайын сүртіп тұр.

	«Қартайса да өңін бермейтін, етік кисе де шалбарының тізесін шодырайтпайтын, мұртын уақытымен басып, бойын күтіп, тік ұстайтын кербездігін қайтерсің және»,— деп ойлады Қасқырбай жиілеп соққан жүрегі, ырдулап тұрған қиялы қай қияға алып бара жатқанын әлі де аңғара алмай.

	«Біздің Бәтішті табындырып келе жатқан құдіреті қайда мұның?..»

	Ол дәл нысанадағы Айтанның орнынан енді өз әйелін көріп тұр. Бейбақтығын, жансебілін қайтерсің оның. Құдай қосқан қосағының қойнында жатып, түсінде бөтен біреумен аймаласып, «Айтан, Ай-та- а-н!»— деп жылап, жалбарынып атып тұрған деген не сұмдық! Мен түгілі, оны балалары да естіп жүр. Мынау сол Айтан, сұм Айтан. Менің өмірімнің тікені! Бұршақтай қорғасынмен ғана қағып түсіретін қажетсіз тікенек.

	Тас бауыр! Оның еркіне салса, тірі жанға бір бұтақ та ұстатпас-ау, ұстатпас. Тіпті бар ғой, жап-жасыл алқапты аралатып-балталатуға қалай дәттерің барады деп, деләні жасап кесуге ресми рұқсат берген басшылармен де тәжікелесіп қалатын бұл Айтан мені қайдан аясын. Әй, тас бауыр-ау, тас бауыр!

	Қателеспе, Қасқырым, қателеспесеңші!— деп тағы да бір ой жылт етті. Орман шаруашылығын жүргізуде, орманшы қызметі жайында әліпті таяқ деп білмейтін кезіңде қамқорлығына алған кім еді? Айтан ғой. Сол бір жылы жанын паршалаған қарақшылық қылығына дейін кешіріп, үлкен адамгершілік танытты. Білгенін үйретіп, орманшы өмірінің қыры мен сырына суыртпақтап-ақ қанықтырды. Бірақ сен оған не қайыр қылдың? «Өзім асыраған текешігім еді, өз басыма секірдінің» керін жасадың. Ендігі түрің мынау. Жақсылық иесінің оң ниетін аяққа басып, адал қанын шашпақсың. Қан төгіп бақытты болғанды қайдан көрдің?— Көкейінде тығылып жатқан бір тіл осылай деп сайрай жөнелгенде ми қатпарлары қатты шаншып кеткендей болған Қасқырбай көзін жұма қойды. «Жо-жоқ, кісі қанын арқаламай-ақ қояйын. Аманқарағайдың маңына жолай алмайтындай етіп жай ғана үркіте тұрайын. Мәңгіріп жүрсін. Ішкі есептің жөні кейін табылар...»

	Аузын жинап үлгергенше болған жоқ, жанамалай көздеген мылтығы Айтанның ту сыртынан гүрс ете қалды. Ол миы шық етіп, тұла бойы шым етіп, құлап түскенде-ақ оқ дәрісінің иісін анық сезді. «Талып құламағанына қарағанда дарымай кетті-ау шамасы, «тіфә-тіфә», деп бауырына аунап түсті. Екі қолы өз-өзінен шапшаң қимылдап денесін сипалап еді, жылымшы қан білінбегеніне тәубе қылды. Екі көзі бұрқ еткен көк түтін сейіліп келе жатқан жаққа қадалып қалған. Жан біткендей бір жүйе толқын болып жыбырлап ұзап бара жатқан ну қамыстың басынан басқа ештеңе көре алмады. Қонышындағы балтасын жұлып алып, орнынан ұшып тұрса да бой тасалап іркіліп қалды. Мылтығын үйіне тастап кеткені есіне түсіп, бармағын шайнап қала берді...



	II

	Бәтіш күйеуінің орман арасынан өң-түссіз оралғанынан тіксінді. Әбден зәрезап болған жүрегі тағы қозғалып, қай ығынан шығарын білмей, байыз таппай дөңгеленіп жүгіріп жүр.

	—Не тамақ дайындайын? Шай-пұй іше тұрасың ба, қайтесің?— деп жасқаншақтап жанына келе бергені сол еді, күйеуі ала көзімен ата қиғылық бастады.

	—Сәске түс болғанша дайын тамағың жоқ, албасты басты ма, ей, сені!— деп ақырды.

	Жаны түршіккендей дір етіп екі құлағын екі қолымен баса қойып шығып кетіп еді, іле буы бұрқыраған бір тәрелке кеспе алып кірді.

	—Әй, мынауың кешегі кеспенің сарқыны ғой, ит пе едім мен сарқынды, жуынды-шайынды ішетін. Кеспедей болып кесілгір, әкет әрмен ары! Маған, немене, қаймаққа езген жас жидегің бұйырмап па?

	—Апыр-ау, осы үйдің әкесі-ау, сенің жидекке құмарлығың жоқ еді ғой. Әрі бүгін кір жуайық деп... Иә, жидекке баруға мұршамыз жетіп жатыр ма, тәйірі,— Бәтіш жасқана ренжіп, бұрылып кетті.

	—Ой, ыбылжыған байғұс (бұл оның әйеліне айтатын ең жұмсақ сөзі), мұрныңнан құрт түсіп, бақайыңа сүрініп жүргенде сенің шаруаң өнуші ме еді!

	Күні-түні қамыттан шықпаған жабыдай жүдеп, үнемі шаруа басты болып көзі кіртиіп кеткен әйеліне «атаң-атаң... әкең-әкең»... деп боқтыққа жыққанынан гөрі осы сөз қатты бататын. «Оу, үкінің балапанындай мына балалардың анасысың ғой, үстіңді жүдетпей ел қатарлы сен де жылтырап киін, сәбилерді де жамау-жасқаулымен жүдете берме, ас-судан да қақпа» деп қолына есепсіз бір теңге ұстатып көрді ме бұл семья басы болып. Айлығын алса болды-ақ, жонға лағып шығып кетеді, қорасынан безіп бошалаған сиырдай үй-күйін тастап, қалаға қашқақтайды. Ресторанда болдым, пәленше деген бикешпен кездестім деп мұның жұдырықтай жүрегін паршалағанымен қоймай, үй ішінің жетімсіздігі үшін де қорлайды. Жамау салса да кір шалдырмай балаларын таза киіндіріп, ағыл-тегіл аузынан қалдырмаса да бір сиырдан май-қаймақ айырып, жердің жеміс-жидегін теріп беріп, қозы қарын ғып бөбектерінің бүйірін қабыстырмай отырған тынымсыз, тыпың-тыпың еңбегіне бір түйір мән бермейтіні, от басын бүтін ұстап отырғандығы көрінеу-көзге еленбейтіндігі жүйкесін тоздырып барады.

	Сүзектен тұрғандай жүзі ерте бозарып, әжім ерте шалған бұйығы әйел пәс көңілмен көзі жаутаңдап есіктен шығып бара жатты. Аюдай күжірейіп жарты төрді жалғыз өзі алып, айбат шегіп отырған күйеуі де соңынан есікке қарай ордаңдап еді, әдеттегі қимылына келген екен деп ойлаған зайыбы ұзын бұрымын тегеуірінді қолға өзі тосқандай болып шалқалай берді. Бірақ шашынан шап бермей, бүйірінен бір қағып ете шыққан еркегінің бұл жолғы «мейірбандығына» аң-таң болып қалшиып тұрып қалды.

	Үйден шыға асығыс ат жеккені де, арбаға әйелін ала отырып, балаларын мінгізгені де, жидек теретін шелек, топатай сияқты ыдыстарды жинап әкеліп өзі салғаны да мұның бұрынғы сыралғы сипатымен сыйыспайтын тосын қылықтар еді.

	—Сендерге мен бүгін жидектің көкесін көрсетейін,— деп көңілді үнмен шомбал торының делбесін шарт-шұрт қаға түсіп отыр. Шешесінің алдында отырған төрт жасар Нұрашты да қолына алып, добалдай тізесіне құс қондырғандай етіп отырғызып қойды. Өз-өзінен насаттанып гүж-гүж сөйлегені де Бәтіштің жүрегін тулатып келеді.

	—Мына сары ауыз қызыл сирақтарыңды қойшы,— деді арбада үрпиіп отырған қыздарына қуақылана қарап,— мына Нұраштың өзі менің аузымнан түсіп қалғандай екен-ау, ха- ха.

	Бәтіш жайдақ арбаға төселген көк шөптің арасынан суыртпақ тартқандай бір сабағын суырып алып, басын сындырып жолға тастай берді... Көктен тілеу тілегендей аспанға қарап, ішінен күбірлеп, жұқа еріндерін жыбырлатты... Мынау жат бауыр, жуан мойын адамның беті күлсе де көзіндегі суық ызғардан шошыды ма қалай, кішкентай ұл кемсеңдеп добал тізеден домалап, шешесіне қарай ұмтылды...

	Жидектіге жеткеннен кейінгі ерінің төтен сөзі төбеден түскендей болды. «Ал, балалар, түсіңдер, ыдыстарыңды толтырып жидек тере беріңдер. Біз қазір келеміз» деп көзін сығырайтты. Арбадан түсе берген әйелін иығынан басып шоқита салды.

	—Сен қозғалма. Нұрашты ана үлкен қыздың қолына бер. Ие болсын.

	—Ойбай-ау, ит-құс, бақа-шаян бар деген сияқты...

	—Жап аузыңды. Берген құдай алам десе сен арашалап қала алмайсың. Сызығы таусылғанша адам өлмейді.

	Құлағының түбі қарайып жіпсиін деген томпақ торы ентігін басар-баспаста құйрығын көтеріп міштие бергенде жон арқасын тіліп өткен жекпе қамшыдан кілт шошып, оқыс ырғып түсті. Артқы доңғалақтың мұрындық темірі тізесінен қағып түсе жаздаған жирен шашты ересектеу нәзік қыз Нұрашты көтеріп алған қалпы аузын ашып қала берді. Бәтіш артында қалған балаларға қарап жаутаңдап, іштей егіліп келеді. Арбадан секіріп түсіп қалайын деп ұмтылып еді, ырдуанның қалдайына денесін шандып тастағандай қозғала алмады. Ойласа, бұнысы әл кеткендігі емес, дәрменсіздігі, ат сабалап, көзі ақшаңдап келе жатқан осы адамның әмірін екі ете алмайтын мойынсұндылығы екен.

	«Басыма түсті — мен көндім» деп басыла беріпті байғұс. Бұл қазақ қыздарына тән әдептілік сақтайын, ердің басын сыйлайын, шиеттей сәбилерімді жетімдікке жеткізбейін деп жатып жастық, иіліп төсек болған сайын ол ойранын күшейтіп, қабырғасын күнде қақыратады. «Ей, шырағым, бір мезгіл күн көрсетсейші» деп күңк ете қалғанын көтере алмай құтырған бураша тапап салады. «Әттең, шіркін, қайтейін, бәрі де әлгі балаларым үшін. Текшетасқа да талай шығып төменде гүрілдеп жатқан Кербұлаққа құлап өлмекші болғанда да біресе ішімдегім жарық дүниеге келсін, біресе сырттағым жетімдік көрмесін деп ұңғыға тығындалған, бірақ атылмаған оқтай болып қалып қоя бердім ғой...»

	Бәтіш ащы ішектің ұшын іздеп әуреленген епсіз әйелдей шұбалаң ойдың шетіне шыға алмай ебіл-себіл болып келе жатып өз үйіне қайтып оралғанын да сезбей қалды. «Әй, түс әрі!» деп күйеуі жекіп тастады. Атты тоқтата салып жалғыз үйдің орамын жүгіре айналып шыққан, жапалақ көздерімен айналаны тінтіп, түйежапырақтай екі құлағын жерге төсеп, тың тыңдаған күйеуінің аласұруын түсіне алмай жүрегі тіксінді. Әйтсе де қас пен көздің арасында жанына өшпес жара салған зобалаңды көрем деген ой кәперіне де кірмеген. Маңдайындағы бір тұлым ақ шашынан екі елі аттап барып тағы бір ақ шоғыр қосылғанын ертеңіне шошына айтқан үлкен қызының сөзінен кейін бір-ақ көріп, көз жасына ие бола алмай ұзақ өксіді.



	III

	...Аудан орталығына кештетіп жеткен облыстық прокуратураның тергеушісі мен қылмысты істер зерттеу бөлімінің инспекторы қонақ үйінен тиісті бөлмелерін алып, жайғаса бастаған сәтте біреу сырттан есік қақты.

	—Иә, келіңіз.

	Есіктен еңгезердей адам кірді. Жалаң бас. «Жіп- жирен қысқа шашы кіршнің инесіндей тікірейіп-тікірейіп тұр. Шығыңқы бет сүйегінде сұс бар. Тергеуші оның бегіне бір сәт барлай қарағанда-ақ, қилы-қилы кісілермен істес болған толымды тәжірибесіне сүйеніп, «тегін адам емессің-ау сірә, анау тікірейген шашың сияқты, мінезің де тіксінген, қиқуы, байбаламы көп біреусің-ау, сірә» деп ойлады. Келуші де сұсты көзін бұған сығырайта қарады да амандың рәсімін де жасамастан:

	—Мен Байбөріновпын,— деді менменси тіл қатып.— Сіздер менің арызым бойынша келген боларсыздар.

	Тергеуші де, угрозыскының инспекторы да оның бетіне таңдана қарады. Дәл бүгін Байбөріновпен кездесеміз деген ой жоқ еді оларда. Кешкілік астарын ішіп болып, аудандық тергеу орындарының қажетті адамдарымен әңгімелесіп, болған оқиғаға қаныға түсіп, таңғы салқынмен, Кербұлақ кордонына жүріп кетпекші еді. Сол жерде бір-ақ кездесерміз деп отырған Байбөрінов іздетпей-ақ тура алдарынан шықты.

	—Сіз біздің дәл осы мезетте қонақ үйге келіп түсетінімізді қайдан білдіңіз?

	—Лесной тілигрәп1 бар ғой бізде,— деп кеңк-кеңк күлді ол.

	Тергеуші мен инспектор бірінің бетіне бірі қарап жымиды. «Мынаның күлкісі қалай ызғарлы еді» демесе де бір-бірінің бет әлпетінен бір ойды ұқты екеуі де.

	—Телеграфтарыңыздың жұмысында мін жоқ екен ендеше.

	—Облыстағылар бізді апанында ұйқылы-ояу табанын сорып жатқан аю деп ойлайды ғой, жоқ олай еме-е-есс,— деп даусын кенеді Кербұлақтың орманшысы,— керек жерінде біз кер даланың киігі болып та зымырап, тура астананың өзіне салып жетіп бара аламыз... Әділ тексеріңіздер, әйтпесе...

	—Иә, сөзіңіздің аяғын неге жұттыңыз, іркілмей айтыңыз.

	—Әйтпесе астанаға жол тартамын, қайтсем де әділдік табамын.

	—Әділдікті табу үшін былай келісіп алайық ендеше,— деді тергеуші сабырлы үнмен.— Сіз — арыз иесісіз және арызыңыз телеграмма түрінде үш жерге: астанаға да, облысқа да, ауданға да түсіп отыр. Біз — ақ пен қараны айырушымыз. Ендеше екі жағымыз да әділ болайық, тура сөйлейік. Тек қана шындыққа жүгінейік. Бұл антты кім бұзса да түбінде сазасын тартады.

	Байбөріновтың түсі суыңқырап, ұрт еттері жаңа ғана сойылып жатқан қойдың сүбелігіндей жыбыр- жыбыр етті.

	«Әділдік — менің туым, шындық — бас иетін қазым. Сондықтан мен бұл шарттарыңызға оңай келісемін. Бірақ сіздердің басқан іздеріңізді бағып отыру да парызым».

	—Жақсы, келістік.



	1 Телеграф.

	Байбөрінов кетуге ыңғайланды. «Болса да келіп қалған екенсіз. Оқиғаны айтып берсеңіз қайтеді,»—деп инспектор қағаз-қаламын стол шетіне қоя бастады.

	—Бәрін де жаздым ғой, енді оның несін қайталаймын?— деп Байбөрінов дүңк ете түсті.

	—Әйтсе де. Қағаз бетіне түсірген сөздеріңізді біз сары майдай сақтап отырмыз. Әлденеше рет қайталап оқып та шықтық. Дегенмен қағаздағы сөз адамның өз аузынан естігендей әсер етпейді ғой.

	Арыз иесінің қалың қабағы түсіп, тұнжырай қалды.

	Сәлден кейін:

	—Жарайды, айтып берейін! Бірақ жаңылдырамын деп есептеме, інішек,— деп суық көзін жалт еткізді. Шөгірлі жерде жалаң аяғын аңдап басып келе жатқан балаша әр сөзін санап сөйлеген орманшы тыңдаушыларын әңгімеге онша жарытпады. Тергеушілер үшін оның құрғақ, жансыз баяндауынан қағаздағысына сыналап қосатын ештеме табылатын емес. Қайта әр сөзінің аяғы шолтиып түсіп жатыр. Іріген ескі киізше бірігетін емес.

	Үзік-үзік шолақ сөйлемдерінің басын құрағанда ұзын ырғасы: сол күні түс әлетінде өзінің қарауындағы бір орам орманын ұзақ аралап, үйіне әбден қалжырап оралыпты. Қатын-баласы жидек теруге кетіп қалса керек, үй саңғырап бос қалыпты. Кілт, әдеттегідей табалдырықтың астында тығулы жатыр екен. Кісінің тынысын тарылтатын керемет ыстықта борша-борша болып келген соң кең тыныстап, көзінің шырымын алайын деп төрдегі ашпалы терезенің жартысын айқара ашып тастап, темір кереуетке шалқасынан түсіп жата кетеді. Көзі легіп барады екен. Терезеден құлағына тықыр білінгендей болады. «Бұл кім әй?» деп үн қатып, басын көтерем дегенше болмай терезенің жақтауынан мылтық даусы шаңқ ете қалады. Есі кеткені соншалық, өлген екенмін деп сұлап түседі. Үйдің іші толып кеткен оқ-дәрінің ащы түтіні танауын жарып, есін жияды. Әйтеуір, оқ қағары бар екен, нысанаға алынғаны — басы болса да дін аман қалыпты. Тіпті құрмалдық беретін де жөні бар екен. Жақыннан атылса да аққа қара жұқпай, қарғыс атқыр оқ басыма тер қатпасын деп киіп жатқан қалпағының күн қағарын жанап жырып өтіпті.

	Қара мылтықтың оғы бытырап тимей ме, екі-үшеуі осы жазда ғана әйелі түрлі-түрлі шүберектің қиқы нан қиюластырып, оюлап, әдіптеп тігіп, іліп қойған шыт жаңқа түскиіздің етегін де паршалап, тесіп кетіпті. Жан дәрмендеп ашпалы терезеден атып шықса, сол күні таңертең бөрене шірімесін деп ашып тастаған іргенің көму топырағы үстінде бәтіңкенің ізінен басқа ештемені көре алмайды. Жан- жағына алақтап, жан ұшырып үйін айнала жүгіреді. Бірақ анталап, жалғыз үйдің үстінен басып тұрған қара орманның қай қуысынан іздемек? Өзі ештеме шығара алмайтын болған соң дереу ауданға хабарлапты да, сосын ілгері жаққа арызданыпты...

	Тергеуші арызда да, мынау әңгімені баяндау барысында да шалымы жетпей тұрған бір жағдаятты анықтай түскісі келіп оқыс сұрақ қойды:

	—Айтқаныңыздың бәрі де жадымызда тұр. Әйтсе де ілік аз. Сіздің өзіңіз көмектеспей, мықтап табан тірей алатын емеспіз. Өміріңізге қастандық жасағысы келген кім деп ойлайсыз? Көңіліңізге секем түсіретін біреу бар ма?

	— Қалай деуге болады, жолдас тергеуші,— деп күмілжіді орманшы төмен қарап.— Мынау деп біреуге қол шошайтып көзін шұқу — тап басатын дәлелің болмаған соң, обал, күнә. Осы өмірімде тектен-текке «әй, сен» деп кісіге алара қарап, «ой, сол» деп біреуді ғайбаттап көрген емен. Ал шындық үшін кімді болса да шырқыратам. Әттең дүние, сол шындықты айтқан адам осы күні көпке жақпайтын болып жүр ғой. Кемшіліктерін айтамын, қылмыстарын жазып, шағым жасаймын, әділдікке табынамын деп жүріп өзіме жау көбейтіп алғаным да рас.

	— Мәселенки, солардың бір-екеуін атымен атап, жағдаймен салғастыра жіктеп көрсек қайтеді, ә,— деп әңгімеге инспектор да араласты.

	— Жо-оқ, өйтіп күнәкар бола алмаймын. Өзім етім тұщы адаммын, текке күйіп кетіп жүрермін әншейін. Тергеушілердің шеберлігі білсін де,— Байбөрінов суық ызғармен езу тартты.

	—Иә-иә, сонымен сіздің бізге көмектескіңіз келмейді.

	Солай деп түсінеміз ғой, ә?

	Орманшы сөзін сыздықтаған тергеушінің көмейінен сес сезгендей жыпылықтап көзін төмен бұрып әкетті. Шынында тергеуші сес білдірген жоқ. Алдында отырған орманшының көкейінде күмілжі бірдеме барын шамалап, әңгімені соза түскісі келіп отыр. Сөз суыртпақтаса оқиға пердесі суыртпақталып, селдірей түсе ме деп дәмеленеді.

	«Күдігіңіз болмаса...» деп аузын аша бергені сол орманшы: «Күдіксіз адам бола ма!»—деп сөзін қағып әкетті.— Мысалы, мен аудандық прокуратураның тергеушісінен күдіктендім де бір жағдайды жасырып қалдым. Өйткені бұлар біздің орман шаруашылығымен, оның ішінде кейбір орманшылармен бір құрсақтан шыққандай әбден ауыз жаласып алған. Сондықтан бір сызатты ашып жіберерлік бір сынаны көрсетпей сақтап қалдым.

	—Ол не сына? Тура атымен атаңызшы.

	—Бәтіңке.

	— Бә-тің-ке-е? Қызық екен, ие, айта беріңіз.

	—Оның ұзақ айтатын ешбір тарихы жоқ. Мәселе былай. Оқ атылғаннан кейін қылмыстыны ұстау ниетімен терезеден секірдім дедім ғой. Сонда ең алдымен көргенім — іргенің жас топырағына түсіп қалған бәтіңкенің ізі. Әттең, не керек, қылмыстының жүрер жолының бәріне жас топырақ себелеп қойған ешкім жоқ қой. Іргеден шығып үй маңындағы қазотына аяғы іліккен соң-ақ із жоғалып кетті. Енді кеше дәрет сындырайын деп үй сыртындағы томаршалы шіліктің ішіне шықсам, қуарып қалған быж- быж бұтақты бір түбіртікке бауынан оралып бір бәтіңке жатыр. Сол күнгі із есіме сап ете түскені. Бәтіңкені көтеріп алдым.

	—Қазір ол ботинка қайда?

	—Тығып қойдым.

	Облыстық тергеуші аудандық әріптестерінің «терезе түбіндегі сол күнгі іздерді өлшеп алдық, суретке түсірдік» дегенін есіне түсіріп, іштей қуанып қалды да:

	—Оныңыз дұрыс болған екен. Таңертең біз барғанша бәтіңкені ешкімге бермеңіз,— деп тапсырды.

	Инспектор: «Ал сол ботинканы кімдікі деп ойлайсыз?»

	—Оны маған түбінде сіздер айтып береді ғой деп ойлаймын.—«Қиып түсер» жауабына риза көңілмен сәл жымиған орманшының жүзінде қарсы сұрақпен өзіңді сүріндірдім бе бәлем деген айызданушылық белгі бере қойды. Әңгіме осымен бітті дегендей раймен орнынан көтерілді.

	—Бірақ бір аңғарғаным,— деді көзі олай-бұлай ойнап,— мен де орман кезіп, із кесіп үйренген адаммын ғой, әлгі бәтіңкенің тұмсығы қарап жатқан жағы қылмыскердің қашқан бағыты ма деймін. Ол бағытқа қарағанда Түйетас кордонына қарай өрлеп кеткен сияқты.

	—Мұныңыз қисынға келе қояр ма екен?— деп мырс етті инспектор.— Айталық, «Ұрының арты қуыс» дегендей, қылмыскер кісі өліміне қолын былғаған соң қатты абыржып қашсын-ақ. Ізінше үйден атыла шыққан қуғыншыны сезіп те жанталассын. Сөйтіп зытып келе жатқанда бір бауы шұбатылып түбіртекке оратылып қалған ботинкасын қайта киюге мұршасы келмей кете барды-ақ. Бірақ пыса жүгіріп келе жатқан адамның аяғынан сыдырылып түскен ботинка жібінен оратылған кезде екі-үш рет айналып та кетуі мүмкін ғой.

	—Мені сіз әлі білмейсіз, інішек,— деп орманшы инспекторға қарап қабағын шытты.— Желбуаз сөзге үйірсектігім жоқ. Қисынсыз сөз — қисық ағаш. Бір ұшын баса сала қашамын дегенмен екінші ұшы маңдайыңнан ұрып үлгереді. Ал әлгіндей тұжырым жасағаным — сол бағытта сиырдың жас жапасын басып кеткендігін көргендігімнен.

	—Түйетас кордонында кім тұрады?

	—Айтан Арынғазин. Ол да орманшы. Менімен бақталастау өзі...

	—Ым-м...



	IV

	Сан-сапалақ тергеу жұмысының біреуін бітірер- бітірместе жолға шығып, бір түн мезіліктен арылып, тыныс аламыз ба деген тергеушілердің тәтті қиялын Байбөрінов бауырдай боршалап кете барды. Қылмысты істің ізі қым-қия ойға қалдырып көпке дейін ұйқы бермеді.

	«Аудандағы әріптестері оқиғаның болғанын анықтап отыр. Үйдің ішінен патрон дәрісін тығындаған ескі газеттің мылтық түтіні қақтап, шеті күйген бір жапырағын тауыпты, әрі тұскиіздің шетін жырмалап тесіп, үй қабырғасының бөренесіне бытырай кіріп кеткен оқ қорғасындарын шұқып алыпты. Демек, жауыққан біреудің атуы ақиқат. Бірақ кім? Өзі де олақ біреу, тәжірибесіз неме екен. Әйтпесе ашық терезеден ата тұрып, таяқ тастам жерден тура көздеп түсе алмауын қалай түсінуге болады? Сасқалақтап қолы қалтырасын-ақ.

	Бірақ бір «құдай» айдап, бір «құдай» жетектеп дегендей, оны тапа-тал түсте мылтық асынып келіп кісі атуға кім мәжбүр етті? Өзін-өзі ұстап бергісі келмесе, есі бар адам орманшыны өлтірудің ең қолайлы сәтін ол күнде жүріп жүрген тау-тас пен қалың нудың бір қалтарысында тұрып-ақ таппай ма? Жарайды, Байбөрінов айтқандай, одан кек алғысы келген көп қызылкөздердің біреуі болсын делік. Бірақ ол дәл сол сәтте қастас адамының кереуетте мені ат деп шалқайып жататынын сезе қоятын «біліп келі» бар ма екен? Қалайда гәп тереңде...»

	* * *

	Қылмысты істі тергеушілер ертеңіне орман шаруашылығының орталығына келді. Шаруашылықтың директоры самайына қылау түспеген отыздардан жаңа асқан жігерлі жігіт екен. Әр сөзі орнықты, мінезінде байсалдылық басым. «Байбөріновтың шағымы бойынша» дегеннен-ақ қабағын сәл шытты да, іле езу тартты.

	— Етіміз үйренген оған. Аға боларлық жасы бар, әттең қағып аларлық басы бар!— деп қуақылана күлді.— Табанына шақпақ тас қағып алғандай, басқан ізінен от ұшқындап, өрт шығып жатқаны ылғи. «Бәрің ала аяқсыңдар, тұяқтарыңнан тіге біріңді қоймай, шетіңнен ұстап қырып- жойып, су түбіне батырамын» деп жұлқыспайтын адамы, қағыспайтын кісісі жоқ. Бірақ өз басында кәкір көп екенін өлсе де мойындағысы келмейді. Орманды Отан байлығы деген түсініктен жұрдай. Рұқсат сұрамастан ағашқа ара салып, балта шабады,— деп жас директор сыздықтай әңгімелей отырып Байберінов Қасқырбай жайында жетерліктей мінездеме берді.

	— Орманның ығынан жүргізетін адам емес екенін біле- тұра ұстап отыруларыңыз қызық екен?

	— Оспадар қылығын, жасаған ұрлығын, еңбек тәртібін әлденеше рет бұрмалағанын тізе келіп, өзінің іс-қызметін алып жүре алмағаны үшін жұмыстан шығарылсын деп бұйрық жазып, есеп айырысып, босатып қоя беріп едік,— деді директор қынжылып,— бір айға жетпей қайта алуға мәжбүр болдық. Алматы, Москваға дейін шағымданды. Мұндайды кім көрген. Қызмет істеген жерімде дау-дамай қуып, жан баласымен айтысып заң қуып көрген жоқ едім. Тәжірибесіздік жасаппын. Әрбір қылығына бұйрық берген сайын тәртіп жазасын алып отырған адамға «Бұйрықпен таныстым. Келісемін, ризамын» деп жазғызып, қол қойдырып отыру керек екен. Мен өйткізбеппін. Сондықтаи жұмыстан шығару жөніндегі бұйрығының заңдық күші жоқ, орнына қайтадан алынсын, бос жүріп қалған бір айлық еңбекақысы директордың қалтасынан өндіріліп алынсын» деп аудандық сот шешімін шығарды. Амал бар ма, біз көндік, заңның аты — заң.

	Тергеуші мен инспектор облыстан аттанбас бұрын Байбөріновтің мұнан бұрын жазған арыздарын да аңғарып қарап шыққан «Бүкіл орман шаруашылығында адал бір адам болмағаны ма, көпті жамандаған көмусіз қалмай ма екен»,— деп таң қалған-ды екеуі де...

	Енді орман шаруашылығының басшысымен де, қатардағы қарабайыр еңбеккерлерімен де сөйлесе келгенде Қасқырбайдың қара жүректігі мен арам қолдығына көбірек ойыса берді бәрі де. Ал Арынғазин Айтан дегенде аяздан жылы үйге енгендей бәрі де жадырап сала береді, ішіп отырған асын жерге қоя салып, оның қылаусыз адамгершілігі мен табиғаттың шын жанашыр досы, қырағы күзетшісі екенін айта жөнеледі.

	— Бұдан шығатын қорытынды қандай?— деді тергеуші қонақ үйіндегі бөлмелерінде кешкі шайды іше отырып.

	— Байбөрінов судағы балықтай, ұстауы қиын адам. Сол қасиетін өзі жақсы бағалайды да, пайдалана да біледі,— деді инспектор.— Ал Айтан құзғындыққа бара алмайтын, жаны таза кісінің аужайын аңғартады.

	— Ал «Ел құлағы — елу» деген бар емес пе. Еміс- еміс айтуларына қарағанда екеуінің бас араздығы бір кезде қалыңдықтан басталыпты. Айтанның сөз байласып қойған қызын Байбөрінов тартып алып кетіпті. Бұған не дейсіз?

	— Ол факторды әрине, жоққа шығаруға болмайды. Махаббат сезімі қорланған адам ашынады. Оны уақыт көші де мүлдем өшіріп кете алмайды.

	— С-солай, сс-со-лай, бауырым...

	* * *

	Ертеңіне екі кордонға бөлініп жол жүріп кеткен екеуі кешкісін бір-бірімен тезірек табысуға асықты.

	—Иә, капитан жолдас, не жақалығың бар?— деп прокуратура тергеушісі инспекторды табалдырықтан- ақ сұрақпен қарсы алды.

	Капитан ешбір қыстырма сөзсіз тура фактыларға кезек берді:

	—Өзі кесек бітімді жігіт бола тұра Айтанның аяғы кішкентай екен,— деді күле сөйлеп,— отыз сегізінші размер.

	Тергеуші «тәк-тәк» деп елеңдеп, бүйірі бұлтия қалған сары портфеліне жүгірді. Қағазға орап салып қойған сыңар ботинканы жұлып алып, табанына тесіле қарады.

	— «Тұп-тура — отыз сегізінші размер. Тәк-тә-әк.

	Мынаның екінші сықарын іздедің бе?

	—Іздедім. Айтан үй-ішімен таң-тамаша болып қарамаған бұрыш қалдырмады. Ақыры бір баласы лапастың үстінде қаңсып жатқан жерінен тауып берді.

	—Қалай, парымен шыққаны ма?

	—Жоқ, біреуі ғана табылды. Екіншісі үшті-күйлі табылмай-ақ қойды.

	—Әй, ол міне, Қасқырбайдың үйінде тығулы тұрса қалай табылмақ?— деп тергеуші рақаттана күлді.— Міне, қатар қоя қой. Дәл өзі — бір былғарыдан, бір ине-жіптен шыққан. Эпертизаның деректеріне қарағанда да терезе алдындағы іздердің кішкентайы осы ботинкадан түскен. Тәк-тәк.

	—Міне ұрты мен табанына да қарап қой. Сиырдың жапасынан қалған дақ тұр ма? Тұр.

	—Енді не дейсің? Сіздің Айтаныңыз...

	—Жоқ, асығыс қорытындыға келмей тұра тұрайық, ағасы. Өйткені кереғар ойға келтіретін тағы бір кілтипан бар.

	—Ойбай-ау, сыздықтамай айтпайсың ба тезірек.

	—Айтамын міне,— деп күлді угрозыск инспекторы.— Мәселенің бір түйінін шешуге жәрдемдесетін жағдайды айтпақ түгілі іске ерекше тіркеп қою керек деп білемін. Кеше аудандық милиция қызметкерлерімен бірге Түйетас пен Кербұлақ кордондары учаскелерінің түйісетін жеріндегі Аманқарағайда болдық. Өйткені Айтан біздің алдымызда ғана учаскесін аралауға салт жүріп кетіпті. Тосудың да реті болмады. «Бүгін Аманқарағайға бармақшы, ал ол өзіне тиесілі обходының ең алыс шеті. Кештетіп келеді» деді әйелі. Оған машина баратын жолды бұл кісі де білмейтін болғандықтан орман шаруашылығының орталығына барып, бас орманшыдан жол көрсетуін өтіндім.

	Абырой болғанда Аманқарағайға біз бұрын жеттік. Машинадан түсіп, сұңғыла қарағайларға сүйсіне қарап тұр едік, «е, міне, иесі де келді» деді бас орманшы бекен бүлкілмен салт келе жатқан адамды көрсетіп. Ол аттан асықпай түсіп, бәрімізбен қол алысып амандасты. Жүзінде сәл таңырқау белгісі бар. «Капитандар жиі-жиі келіп тұрса, орман ішіне ара, балта алып келетін алаяқтар, мылтықпен жүріп аң ататын қара ниет «мергендер» азаяр еді» деп әзілдеп те үлгерді.

	—Айтеке, уақытыңыздың бір бөлігін мына кісілерге арнайсыз ғой деймін. Учаскеңізді сосын асықпай араларсыз,— деді бас орманшы.

	— «Құда да аман, құдағи да аманның» керін жасайық та,— деп әзілдей күлді Айтан.— Аманқарағайды аралай жүріп әңгімелесейік. Аманқарағайдың ауасы көкіректі ашады, адамның ойына сәуле түсіреді. Аталуының өзі де көп сырды аңғартпай ма? Аман — қарағай. Ертеде осы маңды алапат өрт алыпты. Бүкіл Жыланды дуанының төрт құбыласы түгел жиналғанда бой бермеген өрттің аран аузынан ауыл орнындай ғана самырсын қарағайды әзер аман алып қалыпты жұрт. Аманқарағай аталуы осыдан. Тырағайлап өгізді-түйелі, аттылы-жаяу болып жиналып аталарымыз алып қалған осы бір оймақтай өңірдің етек-жеңін кеңітеміз деп жылма-жыл балапан қарағайлар егіп келеміз. Аманқарағайдың бірде-бір түбірін кесуге ешкімнің қақысы жоқ. Мынадай керім сұлу қарағайды бауырынан бауыздаудың өзі обал ғой.

	Кенет оның жіті көзі әлденені шалып қалғандай оң жағына қарай оқыс бұрылды. Сілеусін шыға келді ме деп үркіп, үрпиісіп қалғанымызға қараған жоқ. Ілгері емпеңдеп жүгіре жөнелді. Жаңағы жалт бұрылған жеріне көз салып едім, тар жолдың бұрылысынан ұшқарылау тұрған бір балғын қарағайдың қақталған мыстай діңгегіне түскен алақандай аппақ жараны көрдім. Әлдене соғып, аяусыз тырнап, сыдырып түсіріпті қабығын.

	—Ағаш артқан машинаның қалдайы соғылған мынаған!— деп бас орманшының да түрі бұзылыл кетті.

	Менің назарым жол үстіне ауды. Шөптесін жолдың әр жерінен қызыл топырақ қылаң береді. Міне сол қызыл қылаңдардың үстінен жүріп өткен доңғалақ ізін «ЗИС —5» тікі боларсың-ау деп топшыладым. Ілгеріге көз салсам, Айтан мен бас орманшы әудем жер кетіп қалыпты. Жеткізер емес. Мен қуып жеткенше «Япыр- р-ау, бұл не сұмдық?!» деген ащы даусы шықты Айтанның. Жүгіріп келсем, ойран-топыр болған екі-үш үйдің орнындай жердің ортасында тұр жағасын ұстап. Аққұба өңі құп-қу болып кетіпті. Безгегі ұстаған адамдай екі иінінен демін алып, денесі дір-дір етеді.

	—Ойпыр-ай, тіпті қайың мен терек тұрғанда, Аманқарағайдың қасиетті қарағайын кесіп қиратқан қандай қасекілер еді!— деп даусы жарқышақтанып жылап жіберді.

	—Енді, ешқайсың ілгерілемеңдер, оңды-солды жүрмеңдер, ізді басып тастайсыңдар!— деп кесіп айттым да, жаныма аудандық милицияның капитанын алып, іске кірістім. Жас шабылған жап-жасыл бұталар аткөпір болып, аяқ алғызбайды — асыққан адамдар қарағай бұтарланған жеріне бей-берекет шашып тастай беріпті. Кесілген жетпіс түп қарағай санадық. Жас түптер жарқырап кезге ұрынбасын деп әрқайсысының үстін айбақ-сайбақ етіп қызыл-қоңыр балшық қойыртпағын жағыпты. Ессіздер-ау, ойран-асыр болып жатқан жас бұталарды көрмейді деді ме екен? Бірақ балшық езгендері бізге пайдалы болып тұр. Біреу езілген балшықтың бір шетін жаңа керзі етіктің тұмсық жағымен басып өткен екен. Өкшесі түспесе де табанының таңбасы мөріне дейін айқын түсіпті. Ал қызығы сол, Бөйбөріновтың терезесінің алдындағы үлкен етіктің табан ізіне өте ұқсайды.

	—Тұр-ра-тұр!— Манадан бері капитанның сөзін үнсіз тыңдап отырған прокуратура тергеушісінің көзі жайнап кетті. Байбөрінов бүгін маған үлкен ізді өзімдікі деді ғой. Тіпті жап-жаңа керзі етігін де көрсетті. «Кәкір кішкентай ізде, соны зерттеңдер!» деп түксиіп отыр үйінде.

	—Жолдас тергеуші, бұдан не түйін жасауға болар еді?

	—Түйінді кейіндеу жасайық, әрі қарай не болды? Соны айтшы енді.

	—Тағы бір айғақ зат табылды. Біреудің әбден терсіңді болған қол орамалы түсіп қалыпты қалтасынан.

	—Апыр-ай, мына екі айғақты тапқаннан кейін вкспертиза жасаушылар мен иісшіл ит алдыру кереқ еді,— деи дегбірсізденді тергеуші.

	—Өзіміз де сөйттік қой, ағасы-ау. Аудан орталығы жақын емес пе. Шофер мен аудандық капитан зырғытып барып, қолма-қол алып келді. Ал содан кейінгі қызығын айтайын, орамалды иіскетіп, «ізіне түс» дегеннен-ақ қарасұр овчарка үлкен жолға қарай емес, қарғы бауын шірене жұлқып қалып кері бағытқа тартты. Алдымыздан бір өр кез болғаны. Төрт аяқтымыз қасқая қарсыға қарай жүгіріп, екі аяқтыларды еңкілдеткені ғой. Өлдік-талдық дегенде ойда жатқан оймақтай алаңның үстінен төне қарайтын киіз үйдей тастың ығына келді де итіміз пыс-пыс етіп пысқырынып, көбелекше дөңгеленіп, айналшықтап шыға алмай қалды. Тастың қуыс-қуысына, жік-жігіне дейін қарап шықтық. Тастың етегіне дейін қалың терек тіресіп тұр. Ештеме көрінбейді. Тек бір етегіндегі тас үгіндісі мен ақ құмдақты етпеттеп жатқан біреудің етігінің тұмсығы кері сыра берген тырнамды ізі байқалады. Мен де етпеттеп едім, сұлап жатқан екі жақпар тастың ара жігінен алдағы ашық алаңқы анық көрінді. Сол кезде ит иесі сержанттың «ох, лағнет!»— деген жан даусы шықты.— Тастың үгілген қынасы екен десем, біреу ащы насыбай шашып кетіпті ғой. Иісшіл иттің танауын алып тастаған — міне осы насыбай. Қайыңның ащы күлін қосып үккен жасыл жапырақты қол темекісі кеңсірігіне дейін қауып қалған соң бұл түшкіріп тұр. «Енді түк те өнбейді. Құр әуре». Сержант өкініш отына күйіп отыра кетті.

	Терімді сүртіп, осы жұмбақты шешуге сенің септігің жоқ па, «әлде адам аласы ішінде» деген емес пе, бізді сүркілбайға салып қойып, ішіңнен мырс-мырс күліп жүрсің бе? деген сыңаймен қалшиып ат үстінде отырған Айтанға қарадым. Үйін өз адамдарына тінткізіп, ботинкасын іздеткенімді, әрине, бұл әлі білмейді. Білсе әлдеқалай болар еді?

	Көңілімдегі күмәнді ол да сезген сияқты ма қалай, әйтеуір манағыдан да жаман түнеріп тұр. «Акті салғандарың не керек, онымен жетпіс қарағай мен бір бұланның орны толар ма?»— деп безек-безек етеді. Басынан пәле аударғың келген құр тызалағың болмаса қайтсін мұның деген де ой болған менде. Ал жалған ізге салмаса, түтін шығарған тағы бір шаланың шетін нұсқады Айтан:

	—Осыдан төрт күн бұрын мен осы тасқа жетпей бұрылуға мәжбүр болдым,— деді ол ойлы үнмен даусын соза сөйлеп.

	— Беталысым — Аманқарағай еді. Өкпе тұсымнан біреу қараңдап жылыстап кетіп бара жатты. Егер ол балта сермемесе, ұзақ уақыт қумайтын ба едім, қайтер едім? Күдік туған соң қыр соңынан қалмап едім, Саздының батпағы жұтып қойғандай ізім-ғайып жоқ болып кетті. Жылқының жалындай қалың жыныстың ішінде малтығып келе жатқанымда оққа ұша жаздадым.

	Шыдамым таусылып, орманшының сөзін киіп кеттім:

	«Аудандық милиция бөліміне бір хабар түсті ме?» дедім жанымдағы капитанға жалт қарап. Ол басын шайқады.

	«Неге хабарламадың?» Даусым шытқыл шықса да Айтан айылын жиған жоң. Сол саспайтын қоңыр үнімен сыпайы ғана жауап берді:

	—Жүзін түстей алмай қалған соң «әлдекім маған оқ атты» дегенге ел күлмей ме?

	—Сазды жердің ойдым-ойдым суына түскен үйрек болады. Бәлкім, құс атқан біреудің қаңғырған оғы шығар?

	—Бұл сөзді біздің Саздының сырын білмегендер ғана айтады. Әйтпесе қойдай өрген қорсылдақ қабандары мен қалың ағашына мысықша ермелеген сілеусіндеріне жем болғысы келіп жанынан безген біреу болмаса жалғыз- жарым жан аяқ баспаса керек онда. Сызығым жетпеген болу керек, әйтпесе өзіме тура көзделген мылтықтың қап-қара тесік аузына көзім түсе кетіп, жата қал деген қас-қағым сезім күшімен ұшып түсіп, аман қалдым,— деді Айтан.

	Сонымен ұзын сөздің қысқасы сол, қорқынышты Саздының бір тұмсығын да сүзіп шығуға тура келді. Ит баспайтын жер екен. Бірақ төккен терім де текке кетпеген секілді.

	—Өзің оқ атылған жерді таптың ба?

	—Айтан бастап алып барған соң таппай қоямыз ба?

	—Тәк-тәк. Мылтық атылғаны рас болса, ағаштардың біреуін жазатайым оқ шалуы мүмкін ғой. Алдымен соны іздеу керек еді.

	—Мәселе сонда ғой, ағасы. Менің Саздыға салпақтап баруым да сол үшін емес пе. Ақыры таптым.

	—Ой, жар-ра-дың. Кәнекей, көріп жіберейік.

	Денесі ауыр болса да кексе тергеуші жап-жас жігіттей орнынан жеп-жеңіл атып тұрды. Капитанның планшетінен алып, орауын жазып берген заттай айғағын қолына алар-алмастан тесіле қарады. Сөйтті де «Мәс-с- саған!— деп өз планшетіне қарай жүгірді. Кенет көзі күліп жіберді.— Мына қызықты қара. Байбөріновтың үйінің қабырғасынан алынған оқ пен мына оқтың арасында айырма бар ма? Екеуі де бірдей.— Ол құмалақ тартқан құсап екі жерден табылған қорғасын түйіршектерін стол үстіне біреуін үшеу, біреуін екеу етіп бөліп қойды. 16-шы калибрлі мылтықтан атылған бытыра оқ. Магазиннен алынбаған, доп-домалақ емес. Қорғасын құймасынан кесіп отырып, қолдан жасаған.

	—Ой-һойт дерсің, мына патронның аузын тығындаған қағазды қараңыз. (Саздының қалың қоғалы өлең шөбінің іші толған үйір-үйір шілік болады екен). «Мылтық осы тұстан атылып еді» деген жерді тіміскілеп жүргенімізде сондай шіліктердің біреуінің түбінде жалбырап жатыр екен мынау. Сіздегісі үйден табылған. Ал екеуі де бір газеттен жыртылып алынған.

	Екі тергеуші газет жыртындыларынан ұқсас әріптер мен бір мақаланың сөздерін де тауып, әлдебір ойға тірелгендей үнсіз отырып қалды. Сәлден кейін капитан тергеушіге тіл қатқысы келіп еңсеріле бергенде рұқсат сұрамастан Байберінов кіріп келді. Тергеуші мен инспектор күтпеген қонаққа аңтарыла қарағанда оның түсі бұзылып тұрғанын бірден аңғарды.

	—Жолдас капитан, сіз менің арызымды тексерудің орнына Айтанмен ауыз жаласып, оның үйінде боласыз, өзімен бірге орман арасында сейіл құрасыз. Менің үстімнен айтылған өсектерді тересіз, ә? Мұныңыз мемлекет адамымен сиыспайтын қылық болар шамасы!— деп шатынап, орындыққа сызданып отыра кетті.

	Капитан стол үстіндегі айғақ заттарды жинауға ұмтылып еді. Тергеуші қозғама дегендей ым қақты. Көзінен жасыл ұшқын білінген Байбөрінов өрт сөндіргендей болып қызарып шыға келді. Іс жүргізушілердің назары оның әлпетіндегі күрт құбылысты қалт жібермей қағып алды. Тергеушінің аузынан іле шыққан сөз де Қасқырбайға қанжардай қадалды:

	—Азамат Байбөрінов, бізді орынсыз кінәламаңыз. Мен сізбен әңгімелесіп жүргенде капитан да қол кусырып, күнін құр босқа өткізбепті. Оны міне өзіңіз көріп отырсыз. Аманқарағайдың нешеме жыл аман тұрған сау қарағайларынан жетшс түбін қырқып әкетхен, оның үстіне жазықсыз бір бұланның басын мүжіп, етін бұтарлап бөліп алған ұрылардың ойран-топыр орнынан сіздің етігіңіздің де ізі табылып отыр. Міне, эпертизаның суреті, өлшемі. Андағы аяғыңыздағы етік қырық төртінші размерлі. Ұлтанында әлі желініп бітпеген үш бүртік, өкшесінде резинаның өзінен шығарылған тағаны бар. Нанбасаңыз шешіп көрсетіңіз қазір. Демек, Аманқарағайдың араланған ағашы қайда кеткенін, таудай бір бұланның еті кімнің қазанына түскенін айтып бересіз. Саздының ішінде кісіге қарсы оқ атып, қолыңызды қанға боямақ болғансыз, бірақ үйіңіздегі мылтықты емес, басқа мылтықты пайдаланғансыз. Бізге соны тауып беріңіз.

	Сөз бораны Байбөріновтың денесін қалтыратқандай ене бойы селкілдеп, стол үстіне салған қолы жаураған адамның қолындай қу тақтайдың бетімен тықырлай билеп барады. Сезікті қалпын бұдан әрі байқатқысы келмеді ме, әлде жаны ышқынды ма, кенет ол тыныштығы бұзылған оқ жыландай ысылдап, сарт етіп орнынан атып тұрды. Тіл қатамын деп тұтығып, қылғына сөйледі:

	— Мме-ен, бір сүйкегенге жанып кететін шырпы емеспін! Жаңағы фактыларыңыз күшік қыңсыламадан құрылған, шикі, дүмбілез бірдемелер. Оқиғаның өңін езгерткенде кімді қорғап қалғыларыңыз келіп отырғанын ашық білемін, енді тура Москваға үкімет басшысының өзіне жазуға тура келеді. Әділдік іздегені үшін қарапайым еңбеккерді қаралатып, басындырып қоймас. Жергілікті жерлерде еңбекшілердің арыз-шағымдарына сергек қарамайтын бюрократ басшылар барын жоғарыдағылар білмейді дейсің бе? Бі-ле-еді.

	Байбөрінов дөң айбат жасаған күйі қақпақтай жауырынын күдірейтіп есікке беттеді.

	—Тоқтаңыз!— Тергеушінің даусы қатал шықты.— Бүгін үйіңізге қайтпай-ақ қойсаңыз да болады.

	Үйіме қайтпағанда қайда бармақпын!— деп көзін шатынатып бөріше күждие қалды Байбөрінов.

	—Аудандық милиция үйіне жөнелтеміз сізді.

	Жақа ғана айбар білдіріп, тікірейіп тұрған орманшы көгілдір аспаннан қыран көрген қояндай селк ете түсті. Жалт бұрылып тұншыға тілге келді:

	—Бұны қалай, отырғызу деп түсінеміз бе?

	—Иә, солай түсінуге болады.

	—Егерки мен үшін бастарыңызға іс түссе, р-р-ен- жі- мей-сіздер ме?

	—Жоқ, ренжімейміз. Қайда жазсаңыз да хұқыңыз бар. Бірақ таңертеңге дейін біз алдыңызга тартқан оқиғалар жөнінде түсініктеме жазып тапсырыңыз. Қалам, қағаз беріледі.

	Қасқырбайдың иіні түсіп кетті. Сонда да жүні жығылмаған адамның қалпын білдіргісі келіп, барынша байсалды сөйлеуге тырысты:

	—Сіздер біреудің тұзағына түсіп отырсыздар. Әйтпесе өз ауыздарыңыздағы сөзден өздеріңіз қорытынды жасай білер едіңіздер. Фактының өзі мені көр деп көктемде қаны ойнаған бұқадай жер тарпып тұрған жоқ па? Саздының ішінде мылтық атқаным рас. Бірақ мен адам атыппын ба? Үйдегі шиеттей балалардың жас сорпаға аңсары ауған соң сол күні бірер шүрегей түсірдім. Қара мылтықтың бытырасы қаңғыра береді. Желаяқ Айтанның қаңбақтай қай жақта қаңғалақтап жүргенін қайдан білейін. Баяғыда қалыңдығымды тартып алды деп әуелден қаны қарайып жүрген қаскөй неме емес пе. Мені атты деп сылтауратып Байбөріновтың басын мүжімек қой...

	Сол күні қоржыныма екі-үш үйрек түскеннен кейін Аманқарағайға соға кеткенім де рас. Мына шыққыр көзім әлдебір суық қолдардың арам қылығын көрмеді емес, көрді де. Жасын да төкті. Әттең не керек, қолма- қол дабыл көтеруге аузы құрғыр бармады. «Қасқырдың аузы жесе де қан, жемесе де қан» болып, атаққа легіп жүргесін, үндемеген үйдей пәледен құтылады деп жағымды жаба қойдым. Тіпті қырқылған қарағайлардың бес-алтауы менің учаскемнен легіп кеткенін де жасырдым, ішім бұрап қан жылап тұрсам да. Айтыңыздаршы, мен біреуге қарағандай жөнелтсем, өз учаскемнен де қиғызамын ба? Екі иықта бір- ақ бас бар емес пе?

	—Жақсы, бәріне де түсінік беріңіз, сосын тағы да асықпай әңгімелесеміз, отағасы,— деді тергеуші. Сөйтті де телефонның құлағын алды.— Алло, РОВД...

	Байбөріновты алып кетісімен инспектор тергеушіге шұғыл бұрылып: «Асығыстық жасаған жоқпыз ба?— деп күдігін білдірді.

	—Ж-жо-оқ — деді бір ой құшағына берілген тергеуші,— интуицияның да ақталатын жері бар. Осы кісінің өзі е дегеннен-ақ көңіліме күдік түсіріп еді. Көрдің бе, менің дүрсе бас салғаным, ақыры, ілгектің бір ұшын қолымызға лектірді ғой. Аңғарсаң, біз оған «Айтанды сен аттың» деп оның есімін атаған жоқ едік, өзі айтып қойды. Және соңғы сөздеріне қарағанда бізді күні бұрын өзі дайындап қойған сүрлеуге салып жібермекші. Аузымызға ас шайнап бермек.

	—Ендеше бүгін Байбөріновты ұстап қалуымыздың реті мүлдем жоқ та. Түйінді шеше түскен жөн еді.

	— Менің де көкейімді тесіп тұрған сол түйін ғой, інішек. Ол бізді үркітейін деп келіп айғақты заттардан хабардар болып қалды да өзі кілт шошынды. Ал шошынған адам қағынан жеріген құландай құла дүзге шығып кетеді. Сыбайластарын құлақтандырып үлгереді.

	Село тұрғындарымен сөйлескенде бір аңғарғаным бұл әйелін бірде шайнап, бірде түкіріп тастайтын сағыздай сығымдап ұстайды. Оқиға болған күні оның жас баласына дейін алып, тайлы-таяғымен қопарылып кетуінде не сыр бар? Ертең әйелімен сөйлесу керек. Ал Байбөрінов бүгін үйіне қайтса, әйелін тағы да қорқытып, үйретіп тастауы кәміл. Екіншіден, қалада үй салып жатқан бөтелкелес досы бар көрінеді. Қасқырбайдың қалалық отын базасының жұмысшысы, бригадирі, ең ақыры орманшылыққа дейінгі орынға жетуіне көмектесуші де сол. Ендеше, жолдас капитан, сен ертең осы шаруамен шұғылдан. Ол үшін қазірден бастап облыстық ГАИ кезекшісіне телефон соққайсың. Постылардың барлығына сұрау салсын. Мүмкін, соңғы күндері қарағай артып келе жатқан тіркемелі машина біреу-міреуінің көзіне түскен шығар.

	—Құп! Дегенмен Арынғазиннің аяқ киімінің сырын жеріне жеткізуді де ұмытпаған жөн.

	—Әрине, әрине. Менің ертеңгі шаруам сол болмақ,— деді тергеуші.



	V

	...Келін қарағым, ағыңнан жарыл, сол күні көрген- білгеніңді түгел айт, адам тағдыры шешілмек.

	Жасы жер ортадан ауып бара жатқан тергеуші өзінен әлдеқайда жап-жас әйелдің аппақ жүзін шимайлаған әжімнің өз жүзіндегіден де жиі екенін көріп, қайран қалды. Бозқырау ұрған гүлдей өңі ерте солып қалыпты. Аппақ қардай маңдай шашын бүркей береді. Ұзақ уақыт төсек тартып әлі құрыған адамдай үні әзер-әзер шығады. Соның өзінде де есікке жалтақтап, біреу естіп қалатындай кіп- кішкентай аузын алақанымен жаба қояды.

	—Қарағым, жағдайыңа сырттай қанықпын, күн көрісің қиын екен. Әбден жаншылып кетіпсің. Ендігі жерде оған жол бермейміз. Жасқанба, келін!

	—Бір мінезсіз адам жаратыла ма? Қандай болса да тағдыр қосқан күйеуім ғой, осы үйдегі бес-алты қызыл шақаның әкесі. Оның үстіне қалай жаманат жамайын, аға?

	—Жоқ, еріңізге жаманат жап деуден аулақпын, келін. Мүмкін, қылмыскер Айтан Арынғазин болар. Оның бәтіңкесін ұстап беріп отырғанын айттым. Сондықтан қазіргі болжам бойынша Қасқырбайға қастандық жасағаны үшін Айтан сотталады.

	—Ай-та-а-н? Апыр-ау, аға, нақақтан-нақақ кісіні күйдіруге бола ма? — Бәтіштің екі көзі шарасынан шығып, үркіп қалды.— Жж-о-оқ, ондай жаны жібек адам адал қолын кісі қанымен арамдай алмайды. Айтан атты деп, садағасы кеткір-ау, оны біздікі айта ма?

	—Ие, келін қарағым.

	—Мүлде қарабет екен онда. Бір басқа екі өлім жоқ қой әйтеуір. Күйеуімнен күнде өлгенше бір-ақ өлейін,— деп Бәтіш бір бекем жасағандай даусын ширатыңқырады.— Қасқырбайды атқан ешкім де емес, мен өзіммін.

	Тергеушінің күлкісіне Бәтіш шамданған жоқ.

	—Мен кісі атты дегенге нанбай күліп отырсыз ғой, аға,— деді ол мұқайып,— Жаным — арымның садағасы. Енді қалған ғұмырымда шындықтан ауытқып, күнәкар болмай-ақ қояйын. Менің әңгімемді жазып алыңыз.

	Ол жаны түршіксе де өткен оқиғаны есіне түсіруге мәжбүр болып, бір уақыт ойланып отырып қалды. Бұл сұмдық басына түскен, тағдыр отында темірдей күйіп, балғашының тоқпағы астында қамырша иленген Бәтіштің жаралы жүрегіне қара қанжар тигізген қорлығы көп оқиға еді...

	* * *

	Қасқырбай Жидектіден үйге жетіп, ұрлық малын соятындай, жан-жағын шолғыншылап шыққаннан кейін естек қораның қуысынан екі нәрсе алып шықты: бір пар бәтіңкені әйелінің аяғының астына тастай берді де, «танисың ғой мынаны! деп қара мылтықты көрсетті. Бәтіштің шеке тамыры солқ ете түсті. Өткен уақыттың көмескі тартқан бір ізі сол қалпы көз алдына тұра қалды. Жас жүрегіне махаббат күйі ұялаған бақытты шағына қара түн орнаған қара моншаның ішінде жан тәсіліміне келген тушадай тулап, ышқына дауыс сала берген соң Қариолланың осы мылтығын әкеп, үңғысын үңірейтіп, қос анарының арасынан мұздай темірді тіреген. «Енді үніңді шығарсаң, жүрегіңе барып қадалатын бір-ақ оқ шығарамын» деп шүріппені шегерген... «Танимын.» деді Бәтіш өз үніне булығып.

	Күйеуі өз тапқырлығына риза болғандай, «то-то,— деді даусын көтере түсіп,— тағдыр бізге кезек атысуды жазыпты»—деп қарқылдап күлген болды. Онысы Бәтішке шабатын қасқыр тісін сақылдатып тұрған тәрізді болып естілді. Үрейлене «бұл не мазағың?» деді де күйеуіне тура қараудан жасқанып, жүзін бұрып әкетті.

	—Жарайды, қалжың кейін, қазір іске кірісейік!— деп Қасқырбай қабатын төбетше арс ете қалды.— Аяғыңдағы кебісті тез шеш те, мынаны ки!

	—Мені еркектің бәтеңкесімен жарылқайын деп пе едің, балалардың әкесі-ау.

	—Қандендерше қыңсылама дедім ғой саған, айтқанды істе, есуас, өтің жарылмайды!— Қасқырбай шоқпардың басындай жұдырығымен оны нұқып қалды. Ендігі тәжікелесуден ши шығатынын ұға қойған Бәтіш, амал жоқ, аяғына қолқылдатып еркектің бәтіңкесін сұқты.

	—Мә, мылтықты қолыңа ал, қазір мен төрдегі кереуеттің үстіне барып жатамын. Сен ашық терезеден келіп мені атасың. Тойыс, жастықтан жоғарылата бас жақта тұрған тұс киізді көздей атасың. Ол үшін мына терезенің жақтауына былай тұрып, ұңғыны төмендетіп алмай, осы тұрған қалпынан қозғап алмай, дүмін міне былай иығыңа тіре де мына шүріппені басып қал! Сосынғысын тағы да айтамын.

	Ол терезе алдындағы ірге топыраққа қол тырма жүгіртіп, із шиырларын өшіріп тастады да реңі күреңітіп, қапаланып тұрған әйеліне ызбарлы жүзбен сес көрсете қарады.

	— Мына топырақтың үстінен бәтеңкеңді шәрке құсатып сүйретпей, еркектерше екпінмен нық адымдайтын бол,— деп тапсырды. Мылтық атылысымен үрке қашқан адамша шүғыл бұрыл да, топыраққа із түсіре жүгіріп өт! Білдің бе?

	Әлгіндей болыай Қасқырбайдың үні үйден шықты:

	—Әй, неғып тұрсың, бас шүріппені! Ұңғыны байқа! Ат деймін!

	Бәтіштің қолы дірілдеп, мылтыққа жуи алар емес. Улы жыланмен арбасқандай көзін айырмай мылтыққа қарайды.

	«Балалардың әкесі-ау,— деп үйдің ішіне көз жүгіртіп еді, терезенің жақтауына жабысып түсі бұзылып, өңінен ызғар тебіндеп тұрған күйеуін көрді.— Не түлен түртті сені, бұл қай қылығың, мені не жамандыққа бастап тұрсың?» деп ерні әзер-әзер қимылдады.

	—Ат деймін жағың қарысқыр! Бәрі де балалардың қамы. Мен бір қылмысқа лектім. Құтылудың жолы осы ғана, кейін айтамын барлық сырды. Ат енді!

	—Ж-жо-оқ, қинамашы мені, кімді атамын! Қолым бармайды.

	—Ендеше мейлің, мелшиіп тұра бер солай. Шіліңгірлене шыжып тұрған иесіз далада шөп арасында еңбектеген балаң не күйге ұшырап жатыр әлі? Қыбырлаған кесіртке, жыбырлаған жылан... Құдайың білсін. Безірейген түрің жаман, сәбиіңнің өлімін көріп, қара сорпасын ішпексің ғой, сен жауыз!

	Бәтіштің екі шекесі солқ ете қалды. Көзі қарауытып барады. Мынау қара жыланды құйрығынан шап беріп ұстай алмаса, Нұрашы аман қалатын емес. Жаңағы әзірде көзі алайып, қара мылтықтан үрке шегініп еді, енді ентелеп келіп шап етіп жабысты. Құлағына біреу жанталаса сыбырлап тұр: «Қимылда енді. Ұлыңды аман көргің келсе, шапшаң ат та зыт Жидектіге!»

	Терезеге жақындай берген әйелінің түрі бұзылып бара жатқанын байқаған ерінің зәресі кетті. «Әй, сен қолыңды қалтыратпа, міне былай ататын бол!»—деп ақыра тап бергенде, қара мылтық гүрс ете қалды. Қасқырбай есеңгіреп шалқасынан түсті. «Өлдім-ау!» деген ойдан-ақ дүние төңкеріліп кетіп еді, үсті-басын сипалап, әп-сәтте есін жинап алды. Ашық терезеден атылып шыққанда аққұба өңі қап-қара болып, мұзға қадаған сүймендей қаздиып қалған ойелін көріп, қаны басына тепті.

	— Ой, қандес, қаның қараяйын деген екен!— Күйеуі ақырып келіп, жағасынан алып, топыраққа аунаған жемтікті сілікпелеген аш қасқырдай сілкіп-сілкіп жібергенде ғана Бәтіштің бітеліп қалған тынысы ашылды. Үрей билеген көз алдына аспаннан құлдилап келе жатқан имек тұмсық, қасат тұяқ қара құс елестеді. Қытқылдап қанатының астына алатын ана тауықтан адасып қалған қара қанат балапандар бастарын әр көденің түбіне тығып, тырағайлап тарап кетіпті. Ішіндегі ең кішкентай сары үрпегі өткір тырнақтарын жайып жіберіп, төбесінен төніп келе жатқан алапатқа бұл кім деп таңырқай қарайды. «Өлді-ау, іліп кетті-ау!» деп оқыс шыңғырған әйел даусынан құлағы бітіп қалған Қасқырбай сәлден кейін зымырап далаға безіп бара жатқан Бәтішті атпен әрең қуып жетті. Жақындай бере ат үстінен еңкейіп, қос бұрымынан сығымдай шап берді.

	— Тоқта деймін, дүлей.— Ол ат үстінен аунап түсіп Бәтіштің аяқ киімін сыпырып алды.— Енді сөзімді ұғып ал кереңденбей!— деп тағы да ақырды көйлегінің жағасын уыстап ұстап тұрып.— Қазір мен орманшылық орталығынан аудандық милицияға телефон соғып, дабыл көтеремін, тергеушілер келмей тұрып үйдің маңында бірде- бір баланы жіберме, сирағын қырық, өзің де жолама. Бір елі аузыңа екі елі қақпақ қой. Милиция сұраса сен айтатын бір- ақ сөз бар: «Бала-шағаммен жидек теріп қайтып келе жатқанымда мылтық даусын құлағым шалғандай болды. Жүгіре басып үйге келсем, бетінде қан-сөл жоқ күйеуім қашқын қуып келгендей екі бүйірін соғып отыр екен». Вот и все. Басқа сұрақтарға меңіреусің, білдің бе? Смотри, бірдеңені бүлдірдің бар ғой, қорқыратып бауыздап қаныңды ұрттаймын. Сосын мейлі, мені де бауыздасын. Шиеттей балаларымыз әркімнің тәлкегі болып ел тентіреп қалса, кімнің мұрны қисаяр дейсің...

	Қоян жүрек болып қалған Бәтіштің өне бойы мұздап кетті. Күйеуі соны сезсе де, қазықты тоқпақтап қаға түссе, мықты тұратынын еске алды. «Қатын — аузынан қағынбаса ішкені ас болмайтын есуас. Сондықтан сен қарғанып тұрып сендір кәне. Уәдені бұзсам, аузыма қара қан толсын де... Жалғыз ұлымның қызығын көрмеймін де... Алланың атымен ант етемін де!..»

	— Антты бұздым ғой аға,— деп Бәтіш еңіреп жіберді... Әңгіме басталғалы кеңсірігін ашытып сорғалап аққан көз жасын онсыз да аз жұтқан жоқ еді.

	Көпті көрген көне көз прокуратура қызметкері тергеудің түйініне жеткенде жүзіне жаз орнап, бір жасап қалатыны қашанғы әдеті де. Бәтіштің әңгімесінен кейін оның үйінен көңілі құлазып, сүйретіліп, әзер шықты.



	VI

	...— Айыпкер Байбөрінов, біз сізді қылмысты істер кодекісінің статьясы бойынша қылмыскер ретінде қарап отырмыз. Кінәңізді мойындайсыз ба?

	Суға батып бара жатқандай болып өмірінің бір үзігін ғана есіне түсіріп үлгерген Қасқырбай Байбөрінов сәл тыныштықты тіліп түскен сот председателінің сөзінен селк етіп, қайда тұрғанын тез ұға қойды. Көзінде былшық тұрғандай еті қызарған қиығын екі саусағымен бірер уқалап алды да куәгерлер орындығына қарай мойнын бұрды. Азғана күнде ашық маңдайына тағы да талай сызат түсіп, сұңғыла бойы белінен бүгіліп, шөге бастаған Бәтіш те басын көтерген екен. Екеуінің көздері тік қадалып, ұшыраса кетті. «Қолымнан келер не қайраным бар?— дегендей Бәтіштің жүзі жасып қалды. Қасқырбай ажырасатын жерінде де «Тірі жесір етіп қалдырып барамын, кешір!»— дей алмады. «Бәрі де сенің кесірің, ант атқыр!»— дегендей тісін шықырлатын, жыландай жиырыла қарады.

	«...Қатал режимді жеті жыл» деген үкім мойнын үзіп жібергендей басы сылқ ете түсті. Айыпкерлер орындығында отырған Кариолланың бір жыл қара жұмыспен қалдырылғанын да естімегендей болып, селт етіп бетіне де қарамады...

	* * *

	—Қасқыр болып өмір сүремін деген Қасқырбайдың 1940 жылдың шілдесінде сотқа кесілген хикаясы міне, осы балалар,— деп Айтан бешпентіне қисайып, қалтасынан қол орамалын алды. Көзін, маңдай терін баппен сүрткілеп болған соң Нұртілек пен Әзтайға қарап, алдындағы шәкірттерінің зердесін қадағалағысы келген мұғалім сияқты, «түсінікті ме?» деді сөзін нығарлап.

	Бұрап-бұрап алып тар шынының аузына тыққан қағаз тығындай қысылып отырған уақыттың әр минуты жанды қинайды. Ұзақ баяндалған оқиға желісі сиқырлап тастағандай, екі жігітті үнсіздік билеген.

	Жасын көрсеткісі келмегендей Нұртілек екі көзін жерден алмайды.

	—Нұраш-жа-ан?

	—Әу, атеке, түсіндім ғой,— деді діріл аралас үнін әзер- мәзер естіртіп. Түсінбейтін не қа-а-лды-ы енді. Әт-те-ең, мен мұны ерте неге білмедім? Атеке-ау, менен неге жасырдыңыздар? «Менің әкем майдандарда фашистерді қырып жүр» деп мектепте ән айтқан мен емес пе едім? Кімді мақтаныш тұтқанмын сонда?

	Нұртілек бұдан әрі сөйлей алмай, даусы құмығып тұқырып қалды. Төрт жасында болған оқиғаны жігіттік шағында бір-ақ естіп-біліп, күйініп отыр. Екі иығының селкілдегені көрген кісінің төбе құйқасын шымырлатарлық.

	—Жасыма, Нұраш!— Айтекеңнің жұбату даусы да қармақтың қалтқысындай дір-дір етеді.— Көңіліңнің кірі түгел жуылып болатын жас төгілді көзіңнен. Шер тарқады, бірақ шала иірген жіптей босап, өзің тарқатылатын жөн жоқ енді.

	* * *

	Күн бесіндіге ауыпты. Ыстықтың манағы лебі жоқ. Жыландының қиясынан белгісіз бір құстың шаңқ- шаңқ еткен даусы естілді. «Бүркіт қой мынау, бала бүркіт,— деді Айтан жастарды ынтықтырып.— Жарықтық, топшысы бекіп, қанаты қатайып қалған екен. Енді бір-екі күнде ұшатын болар. Ұясынан асылдық пен алғырлық дарытқан мұзбалақ болса, зеңгір биікке ұшар-ау, сірә...»





Э П И Л О Г




	Сарша тамыздың таңы аппақ болып атты. Жаңадан салынған төрт бөлмелі үйдің есігі бөлек, тең жартысын орман шаруашылығының басшылары «ағаш өңдеу цехының әйдік шебері» алсын деп Нұртілекке берген. Жасыл таудың етегіне өрмелеп бара жатқан ақ шаңқан әдемі үйлердің бірі. Шымқай қарағайдан бұралған үйдің ауасы ерекше жеңіл болады. Оған да қанағаттанбай, ағаш қойнауына қарап тұратын ашпалы терезенің бір жартысын ашып қойып ұйықтаған. Жұпар құйылған ашық терезеден сұңқылдаған таң құстарының сан дауысты әдемі әні тербеген шақта Нұртілек оянып, есік алдына шықты.

	«Қалыңдық ойнауға әзірленген жігіт ұзақ ұйықтай ма екен?» деп Айтанның көршілес тұратын үлкен ұлының келіншегі өріске сиыр айдап бара жатып, қағытып күліп өтті. Көктемде ғана келін болып түскенде белі жабысқан әлжуаз қыз еді. Кәдімгідей мықын бітіп, кофтасы тырсиып барады. Нұртілек күліп жіберді:«Сылқым-ау, толып барасың ғой өзің». Келіншек те кем соғатын емес.

	«Қалыңдығыңды әкелген соң бетіне қарап отырғаныңды біз де көрерміз. Хи-хи...» Нұртілек: «Ой, керауыз» деп қымсынып қалды.

	Ойына әлдене түскендей елеңдеп, жолға қарады, жан- жағына көз салды. Селоның әр тұсынан көкшулан түтін көкке созалаңдап көтеріліп қалыпты. Ірі қалаларда газ деген көгілдір от бар деп естігенімен, көзі көрмеген ауыл адамдары шошаласы болмаса, жазғы ыстықта үйге от жағып ас пісіре алмай әуре-тін. Бұжырдан үйренгені іске асып, Нұртілек алдымен қариялардың, одан қалды өтініш білдіргендердің бас- басына бір-бір қазандық пеш салып берген. Қазір қайсысы болсын жанынан өтсе-ақ болды «Өркенің өссін» деп жатқаны. Міне, сондай пеш өз үйінің алдында да тұр. Кәдімгідей мойны, мұржасы бар. Үстіне сүт пісірімдік шағын қазан орнатылған. Беті жабық. Пештің жан-жағы тақырланып, құм төселіп, тастан қаланып қоршау жасалған. Бетімен от лағып кететін жері жоқ. Әйел қолы тисе, жан кіріп, шағын тіршілік ортасы болғалы жұтынып тұр...

	Жүрегінің лүпіліне тұла бойынан жүгіріп өткен ып- ыстық бірдеме барып қосылды. Түнгі қоңыр салқын сіңген суға рақаттана жуынып-шайынып алып, Айтекеңнің үйіне қарай аяңдады. Олар да ерте оянып абыр-сабыр болып қалыпты. Ара-кідік айрандай аши қоятын бір кіді мінезі болмаса өзім дегенге өзегін үзіп беретін жеңгесі алау-далау болып, қазандық басында бауырсақ пісіріп жатыр.

	—Мынау шешең құдағи болып баратын болған соң шаруаның айқай-тоқайын шығарып жатқанын көрдің бе,— деп Айтекең Нұртілекке қуақылана көзін қысып қойды. Өзі өріске шығармай алып қалған тайыншадай қызыл қасқа ісектің төсін қысып, сүбесі мен белдемесіне салалы саусақтарын батырып, күлім-күлім етеді. «Той малың ғой, құдалар бір мелтеңдеп қалсын» деп мұртының қилығын сипап, жанарлы көздері жайраңдап, сусар беркін саусағымен түртіп, бір шекелетіп қойды.

	Айтекеңнің қамқорлыққа толы қоңыр даусы мен көкірегіндегі жылылыққа, өз баласындай көрген жанашырлығына Нұртілек толқып тұр. Бұл әлемде Қызыл қорғанның тұрғындарындай ұйымшыл, ауыз бірлігі жарасқан жандар жоқ сияқты. Орман шаруашылығының жастар ұйымы комсомолдық той жасаймыз деп жар салып қойды. Қалыңдықтың құрбылары мен мұның жаңа достары шаруашылық дирекциясы мен кәсіподақ ұйымы бөлген қаржыға қалталарынан қосып, арсы-гүрсі жүгірісіп, асхананың ішін жайнатып жатқанын және естіді.

	Хабар сирек болса да Нұртілектің Әзтаймен екі арадағы лектестік жібі, ниеттестік, тілектестігі ширай түспесе, босамаған, болжырамаған. Қияндағы Көксеңгірде салынатын жаңа совхоз орталығына кеткелі бір жылдан асып түсті. Сонда да шаңын көрсетпей сағынтып қойды. Қаншама жаңа жолдас табылып жатса да, ең жақын жан таянышы дегенде Әзтаймен тең түсер ешкімі жоқ болады да тұрады. Телефон жетпейтін жер болған соң ерте қимылдап, қиыла хат жазып, бүгінгі сенбінің сәтіне қалыңдықты алып келуге күйеу жолдас болып баруын өтінген. Үйінде тізе бүкпейтін Әзтайдың қолына сол хаттың тиген-тимегенінен де бейхабар. Әйтсе де кешеден бері келіп қалар деген үмітін үзе алмай, үлкен қала жақтан қылт етер машина болса, көзімен сүзіп өткізіп, елегізіп жүр.

	Бұлар алдағы шаруа жайымен күңкіл-шүңкіл әңгімелерін жалғастыра сөйлесіп, үйге кіріп, таңертеңгі шайға отыра бергенде екпінмен келіп есік алдына лоқ етіп тоқтай қалған машина гүрілі естілді. Нұртілек ұрттап алған шәйін жұтуға шамасы келмей тұра ұмтылды. Бірақ сырттағы да шапшаңдық салыстырғысы келгендей әп-сәтте есікті айқара ашып кіріп келеді.

	—Әзт-а-ай!

	— О, Нұртілек!

	Қауышып құшақтаса кеткен екеуі, бірін-бірі қысып- қысып қояды. Айтекеңнің етженді бәйбішесі де кең пішілген көйлегінің салпы етегіне сүріне-мүріне орнынан тұрып кетіпті. «Болады енді түге, біз де амандасайық та» деп килігіп келіп Әзтайдың бетінен сүйіп болып, Нұртілекті де сүйіп алды. Үй ішіндегілер қыран-топан күліп жатыр.

	—Әй, Әзтай алыстан келсін, Нұртілек күнде осында, көз алдыңда емес пе еді?— деп Айтекең де рақаттана кеңкілдеді.

	—Қайдан білейін, өзі солай екен-ау,— деп аңырып қалған бәйбіше де екі иығын селкілдете күліп келіп, орнына жайғасты.

	Қысқаша амандық сұрасқаннан кейін Айтекең жол қамдығын ширатуды еске салды.

	—Машина дайын, мен дайын,— деп Әзтай жарқылдады.

	—Жо-жоқ,— деді атасы бапты даусын ырғақпен созып,— құда, құдағилар сенің жайдақ машинаңа асылып- созылып жата ма. Біз ата-бабамыздың салтымен мұндайда ат жарастылығын қалап алдық. Ашық қорапқа қораның қиындай үйме-жүйме үйілгенше, қақалып шаң жұтқанша мына біздің Көкшенің сары ала, қызыл ала кілемдей күзгі көркіне, емін-еркін ауасына тояттап, маужыраған күніне шеке қыздырып бармайсыңдар ма...

	«Нұртілектің өз үйінің алдынан аттану керек» деген ұйғарымнан кейін оның есік алды абыр-сабыр адамдарға лық толып кетті. «Нұртілек пен күйеу жолдас алға түсе берсін» деді біреу. Ол әлденені ұмытқандай, не көңіліне бірдеме алғандай өз-өзінен қипақтап, кірбің шалған көздерін жыпылықтата берді.

	—Оу, қыз алатын жігіт-ау, қалыңдығықа бармай жатып, берекең кете бастағаны несі, кінәлімісің?— деп Әзтай салдырап күліп алды.

	—Жоға,— деді Нұртілек қабағын шытып, сәл төмен қарап, басқалары естімей-ақ қойсын дегендей Әзтайға ғана арнап ұяң тіл қатты: — Аттанбас бұрын анама барып, батасын алып келсек қайтеді?

	Әзтай ә дегенде «мұның не қалжыңың?» дей жаздап барып күрт сынды. Екі беті ду ете түсті: келгелі Бәтіш апайын есіне алмағанына, марқұмның басына барып келейік деп өзі ұмтылмағанына қатты ұялды.

	Доғасына күміс қоңырау таққан лесхоздың тоқжарау қос жиреніне шүу деп, жұмсақ легшеңкемен ауыл сыртындағы зиратқа қарай жүріп кеткен екеудің соңынан біраз адам сүйсіне қарап қалды.

	—Есейгенін осыдан көр,— деп топ арасынан біреу тіл қатып еді, Айтекең насаттанып жауап берді:

	—Е, біздің Нұртілек басалқы кісі болып қалған жоқ па.

	Кей ауылдардікі сияқты, бұл мекеннің де қалың қорыққа айналған зираттары берекесіз тас үйінділері құсап қораш көрінетін-ді. Енді міне, дәл соның оң қабырғалығынан «мен мұндалап» көгілдір аспан түстес көк күмбезді бейіт көрініп тұр. Әзтай: «Япырмай-ау, мұндай жоқ еді ғой, бұл кімдікі болды?» деп сұрағалы Нұртілекке еңсеріле бұрылса, ол тұп-тура сол күмбезге қарап, түсі бозара түсіп елжіреп келеді екен. Іші бірдеме сезгендей жылып жүре берді. «Ер жігіт екенсің ғой, Нұраш» дей жаздап, әйтсе де күмән түтінін біржолата сейілте алмай мүдіріп қалды.

	Нұртілек қоңыраулатып сар желіп келе жатқан жарау жануарларды божымен тежеп, ақырын аяңға түсіріп, басын көк күмбезге қарай бұрды. Бірақ аттарды анадайдан тоқтатып, божыны садақтың адырнасындай тартып байлап, танаулай берген аттарды қаңтарып тастады. Серігіне ыммен ғана «жүр» деді де легшеңкеден ақырын ғана түсіп, ілгері аяңдады. Қасиетті жердің шөбін де жапырмайын, ретсіз жатқан тасын да теппейін дегендей аяғын санап, еппен майда басып, күмбезді бейітке беттеді. Жақындап келе-ақ басын иіп, үнсіз тәуеп етіп, тұрып қалды.

	Сәлден кейін қасиетті, киелі тасқа қолын тигізгендей өңі бозарып, діріл бар алақанымен күлгін қабырғаны майда ғана сипап өтті. Осылайша зиратты бір айналып түсіп, есігіне таман келді. Ізімен жүрген Әзтай маңдайшасындағы мыс түсті жазуына қадала қарады. Нұртілектің қолында бір шөкім ақ мақта. Жазудың үстіне тұрып қалған жұқа бозамық шаң тозаңын ақ ұлпамен сипап қана сыпырып алды. Бәтіш апай ең кемі жетпіс жасаған болар деп жүретін Әзтайдың көзі адырайып барады. Жарқырап шыға келген жазу ол кісінің бар болғаны қырық бесінде қайтыс болғанын әйгілеп тұр еді.

	—Жас кеткен екен-ау!— деген сөз аузынан қалай атып шыққанын білмей қалды. Нұртілек көзінің жасын төгіп жіберді.

	—Тым құрығанда бес жыл рақат көре алмады-ау,— деп өксіді.— Өзің ойлашы Әзтай, қайтыс болған кезіндегі түрі кімге ұқсайтын еді? Кемі жетпіс бестегі кемпірге. Бейнет бәйгесінде менің анамнан озған тірі пенде бұл төңіректе болмаған шығар. Мына жазуды мен сондықтан да көзімнің жасын көл ғып төге тұрып жаздым ғой.

	«Жалғыз ұлына деген махаббатың бұлақтай мөлдір, көлдей шалқар еді. Мөлдірді лайлап, көлді шөл еткен рақымсыз балаңды кешір, қасиетті анам.

	Кінәсін кеш ұққан ұлың Нұртілек»



	Мәңгі тұрар жазуды бейіт бетіне тым қатал жазған екенсің, Нұртілек,— деді Әзтай діріл шалған үнмен.

	—Әттең, «мәйіт басындағы тасқа ауыр таңбаны көп түсірме» деп Атекем ырық бермеді, әйтпесе бағым бұдан да көп, бұдан да ауыр еді ғой.

	— «Ештен де кеш жақсы» деген халық. Анаңның, аруағы енді разы шығар. Өзіңді өзің мақтамен бауыздай бермесеңші, Нұртілек. Анаңның өлмес қасиетті рухы үшін сен еңселі болуға парыздарсың.

	Нұртілек қыры қатқан қаракөк шалбарының қалтасынан төрт бүктеген орамал алып, көзінің жасын құрғатты. Бейітке қарап тұрып әлі де жан толқуы, жүрек қылы діріл берген даусымен мөлтек сырдың сынығын сездірді: «Анадайдан қол бұлғап, еңсемді көтеріп осы күмбез тұрмаса қалай өмір сүрер едім деп ойлаймын кей- кейде. Жаныма жарық түсіріп тұрған өмірлік шырағданым тәрізді...»

	* * *

	Құда-құдағилар, жора-жолдастар әлем-жәлем киініп, екі-үш жеңіл арбаға бөліне мініп, айдарларынан жел есе саңғырласып барады. Оған қосылған күмбір-күмбір қоңырау үні де салтанатты танытады. Жылы мәнермен өрілген көгілжім күмбездің жанындағы ой селеуін өлі де көкейде ұстап келе жатқан екеуі ғана. Басқалардағыдай жанар жарқылы бұларға әлі қонақтай қоймаған. «Жоқ, Бәтіш апайдың түпсіз терең көл-дария махаббаты шөл болмапты. Асыл ана махаббаты қасиетті екен ғой. Ұлын ақыры бұралаң жолдан суырып алып, оң сапарға салыпты...»

	Ой түйініне осылай тірелген Әзтай серпіліп сала берді. Ауыздықтарын қарш-қарш шайнап келе жатқан қос жиреннің тізгінін босатып, жұмыр сауырларынан қамшымен сипап өтті. Бөкен бүлкілдеп зерігіп келе жатқан пар ат делбені сүзе тартып, тайпала жөнелді. Біреуі аршын төсін аша, шеткісі қаз мойнын иілтіп алып көсілтіп, қарсы алдарынан қоңыр самал естірді. Доғадағы жұп-жұмыр жез қоңырау үні күмістей сыңғырлап, алысқа ұзады. Өткен күндердің қилы-қилы қатпарларын қуалаған ой орнына қонып, бой серги бастады. Көңіл төріне қанатты құс қонғаннан кейін Әзтай әлі сұрап үлгірмеген істің бажайын байыптайтын сұрақтарына көшті:

	—Ал, қара жолдың төсін дүрсілдетіп келеміз. Сенің жүрегіңнің дүрсілі тіпті күшті болар? Қалыңдығың қайда тұрушы еді өзі?

	—Қызыл қорғанда.

	—Ал біз қайда бара жатырмыз?

	—Қалыңдыққа.

	—Нұраш-ау, жұмбақтап сілемді қатырмай-ақ айтсаңшы.

	—Бір ауылда тұрған соң бір үйден шығып бір үйге кіру қызық емес екен. Осы жерден он бес километр жерде Қошқарбай ауылында тұратын ағасының үйінен алып шығамыз.

	—Ім-м... Айтқандай, Бәтіш апайдың келініне арнаған жүзігі қайда?

	—Қолында. Кигізіп те қойғанмын. Әуелі қолын алып қашып, «Бір кездегі Қабидың кердең шешесінің кигізген жүзігі ғой мынау» деп шырылдап жолатпады. «Онда арам еді, енді адал,— дедім.— Жан апам күс қолымен, маңдай терімен сатып алған. Болашақ келініне кез болсын деп арнап қалдырған».

	—Сосын қолына салды ма?

	—Қуана-қуана салды. «Тағдыр осы алтын жүзікті мен туғанда-ақ өзі соқтырып, «сенікі» деп жазып қойған екен... Жазмыш. Рақмет шешеме»,— деді жанары жалт-жалт етіп.

	—Опыр-ай, ә...—деп тамсанып қалды Әзтай.— Жазмыш... Іле есіне бірдеме түскендей Нұртілектің иығынан жұлқи ұстады:

	—Өй, тұра-тұр, ол жүзіктің тарихын қызың қайдан білген?

	—Е, ол қыз Нұрғайша есімді болса ше?..

	—Не дейді, баяғы Көкшетауда кездестіріп, аузыңнан тастамай өліп-өшіп жүретін Нұрғайшаң ба ей? Әй, қусың өзің. Қармағыңнан құтқармапсың ғой.

	Нұртілектің жүзінде алау білінді. Салмақты жауап қатты:

	—Ол үміт отын сөндірмепті, мен махаббат отын сендіре алмаппын.

	—Ғаж-жап! Қайыра қайдан таптың?

	—Қызыл қорғаннан. Орман шаруашылығы жанынан ағаш өңдеу цехы ашылып, соған инженер болып келіпті.

	—Әзір асқа тік қасық болдым десейші.

	Екеуі де қарқылдап кеп күлді. Қос жирен құлақтарын қайшылап сар желісті екпіндетіп жіберді. Доғадағы қоңырау жаңа үнмен сыңғырлап, қасқа жолдың үстінде күй әуеледі.

	...Той дастарқаны үстінде үшеулеп күлгені бар. Әзтай Нұрғайшаның алма бетіне жаутаң-жаутаң қарай берген еді, Нұртілектің бүйірінен түртті:

	—Аузың салымды-ай сенің,— деді сыбырлап.— Сенен бұрын мен кездеспегеніме тәубе де, ұзын тұра.

	«Сыбырлағанды құдай естімей ме» дегендей, қатар отырған үшеуі де күлді...

	* * *

	Арада төрт-бес жыл өткен. Нұртілек ағаш өңдеу цехының бастығы болғаннан бері облыстық қалаға жиілеу қатынай бастаған. Цехтың қуаты күшейтілетін болған соң ол-пұл станоктар мен жабдықтарды өз көзімен көріп жүріп алғанды ұнатады. Бос қыдырудан жаны безеді. Бір ізбен келеді де, бір ізбен кетіп қалады. Осы жолы да Әзтаймен кездесемін деп ойламап еді, бетпе-бет келіп қалды.

	— Оу, өзің бастық болғаннан бері жолауды қойдың ғой,— деп Әзтай өкпе-назын қоса жатып жабысты:— Түстенуге кеш келдің, түнеуге дес келдің. Үйге апармай жіберсем кер де тұр енді.

	— Келесі келгенде қалай да соғайын, бұл жолы босат,— деп Нұртілек қиылды.— Асығыс едім, ағатай.

	— Е, үйдегі шие ерінің көзін сүзіп қалған шығар?

	— Жоға. Бүгін қосылыппыз ба?— деп жымиды ол.

	— Енді кімге асығасың?

	— Әкеме.

	— Әке-ең? Ол қайда еді?

	— Ауруханада. Бауырынан ауырады.

	— Сайқан шешең де келді ме?

	— Жоқ. Әкемнен әл кеткен соң далаға қалдырып, үй- мүкәмәлін артып алып тайып тұрыпты.

	— Барар жер-басар тауы болмаған соң келген екен ғой?

	— Иә...

	— Қалай кешірдің, Нұртілек-ау?

	— Әзеке, сені әлі тойға да шақыра алмай жатырмыз. Биыл егіз сәбилі болдық қой. Солардың әкесі болған маған өмір берген бір түйіршік қаны үшін бәрін де кешірдім...





	Оглавление

	Пролог

	ӘЗТАЙДЫҢ ӘҢГІМЕСІ

	НҰРТІЛЕКТІҢ ӘҢГІМЕСІ

	АНА АМАНАТЫ

	ЖЫЛАНДЫДАҒЫ КЕЗДЕСУ

	ШИЫР ЖОЛДА

	ОҚ АТЫЛҒАН ОҚИҒА

	Э П И Л О Г





Notes


	[←1]

Большой увал, Дурава — кордон аттары.





[←2]

Деләні — деляна — отын дайындауға бөлінген ағашты жер.





