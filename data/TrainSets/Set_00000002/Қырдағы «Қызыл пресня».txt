	Сейітқазы Досымов

	Қырдағы «Қызыл пресня»





I


	Рас, сол жыл мүлгіп жатқан жалпақ даланы дүбірге бөлеп, дүр сілкіндіріп жіберді. Ел ішінде: «Тың, тың игерушілер...» деген сөз гулеп тұрды. Осы дақпырт Ақмоладан шалғай қоныс тепкен, ат төбеліндей Шалқарға жеткелі де біраз болған еді.

	Халық бұл жаңалыққа елеңдесіп отырғанда, марттың орта шенінде шана үстіне вагон қондырып сүйреткен «ДТ» тракторы ауылды басына көтеріп «арылдап» келіп, кеңсенің алдына тұмсық тіреді. Вагоннан төрт-бес бейтаныс кісі қарғып-қарғып түсіп, совхоз кеңсесінің есігіне беттеді. Есіктің жабық екенін көріп, өзара ақылдасқандай жаяу борасынға жон арқаларын тосып, темекілерін тартып, біраз тұрып қалды.

	Дəл осы кезде, бұл жолаушыларды кешеден тосып жүрсе де, дəл керек кезде орнында болмағанына əрі өкініп, əрі қысылып, Қабыл да бір тұстан екі өкпесін қолына алып жетті-ау. Жағалай қол беріп: «Келулеріңізбен! Мен бір болмашы нəрсеге қолым байланып қап, ұсталып қалғаным... Кешіріңіздер!» – деп, есікті ашып, құрақ ұшты.

	– Атым – Қабыл. Осы совхозда бухгалтермін. Фамилиям – Көлбаев. Жергілікті қазақпын. Шаруашылық негізінен малмен айналысады. Ептеген егініміз де бар, – деді жұртты төрге оздырып жіберген соң əңгімесін жүйелеп баяндап.

	– Иван Павлович Кольцов, – деп таныстырды өзін орта бойлы, қапсағай келген орыс жігіті. Сосын сəл езу тартып, күлген болды. – Əлі бұйрық берілмеген директормын. Мына жігіттер де мен сияқты, бірі бас инженер, екіншісі құрылыс инженері, үшіншісі бас бухгалтер, төртіншісі бас агроном болып кете барады... Бірақ совхозының əлі орыны да жоқ!

	Отырғандар көңілді күлісіп қалды.

	– Бізде жер жетеді, ортасынан ойып аласыздар əлі...

	– Жол ауыр, күн суық екен, шаршап қалдық... Қонақ үйлеріңіз бар ма? – деді «директор». – Жұмысты ертең ертелеп бастармыз...

	– Бар, – деді Қабыл көңілдене түсіп. – Бар болғанмен оған бүгін бармай-ақ, бізде мейман боласыздар, дайындалып отырмыз. Кəне, жүріңіздер...

	Жігіттер бір-біріне қарасты. Танымайтын, білмейтін, ғұмырында табаны тимеген жерлері бұл. Қазақстан жайына сырттай қанық болғанмен, ешқайсысы күні бүгінге дейін қазақтың табалдырығын аттап, үй иесінің қолынан дəм татып көрмепті.

	– Мен бармаймын, – деді болашақ бас агроном бірден.

	– Осы кеңседе-ақ түней саламын.

	Ақыры айтқанында тұрды. Ол жалғыз өзі қалды да, қалғандары Қабылдың соңынан ерді. Үйі кеңседен қашық емес болатын. Лезде-ақ келді.

	Жатаған төрт бөлмелі үйдің түкпіріне қонақтарды оздырып, Қабыл өзі дəлізде іркілді.

	– Рəтай, тамағың дайын ба? – деп сұрады.

	– Дайын. Екі күн күткен қонағың осы-ақ па? Жоқ, тағы бар ма?

	– Енді бір кісі бар, кейінірек келеді, – деп, Қабыл жымиып қойды өзінің ескі əдетімен.

	– Мен бір аудан, не облыстан келетін көп кісілер екен деп шашылып жүрсем, кіл бір жалданып үй салатындарды жиып əкеліпсің ғой, – деп Рəтай күңкілдеп қалды.

	– Бұл кісілер Москвадан келгендер... Ертеңнен бастап осы бізге таяу арадан жер алып, тыңнан совхоз құрады. Келешекте мына бос жатқан даланың бəрінде сыңсыған ақ бидай өсетін болады. Бірдеңкені біліп айтсайшы, əуелі!..

	– Е-е, манадан сүйдемейсің бе!.. Мен қайдан білейін?! – деп Рəтай енді жазылып сала берді. Жайраңдап жүріп, дастарқанды жайды.

	– Əлгі кісің қашан келеді? – деп əлсін-əлі ретін тауып сұрап қояды.

	Шай ішіп, қуырдақ жеген соң, бəрінің арқа-бастары кеңіп, шекеден жіпсіп тер шықты.

	– Хозяйкам маған ұрсып отыр, – деді осы мезет Қабыл шай құйып беріп отырған келіншегіне қарап.

	Қонақтар етек-жеңдерін тез жиып, түзеле қойды.

	– Ұрысқанында мəн бар. «Ана кеңседегі жігітті жалғыз тастағандарың не? Ұят емес пе? Ертіп келіңдер!» дейді, – деді Қабыл. – Иван Павлович, менің əйелімнің айтқанын орындасақ қайтеді? Екеуміз барып, ертіп келейік.

	– Мақұл!

	Екеуі орынынан тұрып, киіне беріп еді, қалғандары да өре түрегелді.

	– Бірге барамыз.

	– Бой жазайық.

	– Темекі тартсақ қайтеді, – десіп, ақыры бəрі қайтадан кеңсеге келді. Келсе, азынаған бөлмеде болашақ бас агроном бухгалтердің столының үстінде бүрісіп, ұйықтап жатыр.

	– Тұр!

	Ол жалма-жан атып тұрды. Жүздері жарқын, көңілді достарына таңырқай, қызыға қарап қалды.

	– Бізбен жүремісің, жоқ осылай жата бересің бе?

	– Тоңып қалдым. Не деген суық еді!

	– Тоңсаң жүр!

	Шай қайта жасалды. Бас агроном да лезде-ақ «қатарға» ілікті. Кешікпей ет те дайын болды. Қойдың уылжып піскен басын Иван Павловичтің алдына қойып:

	– Біздің халқымыздың дəстүрі бар, ең сыйлы қонағының алдына бас тартады. Бүгін «тісі» жоқ директор болғанмен, ертең бұйрық жазылған соң күшіңе мінесің, бар билікті қолыңа аласың, сол кезде қарамай кетіп жүре ме деп, алдын ала жағымпазданып жатырмын, – деп күліп жатыр Қабыл.

	– Елдің салты ғой бұл, бəрін де үйреніп алып, өзімізге жол бермей кетесіңдер əлі-ақ.

	Иван Павлович не істерін білмей, басты қолына ұстап, қатты састы. Рəтай бəкі ұсынды. Жолдастарына қарап еді, олар да иықтарын қиқаң еткізіп, білмейміз дегендей сыңай танытты.

	– Қабыл Кулбаевич! Рақмет! Мынаны өзіңіз алыңыз!

	Мұның есесіне бесбармақтың түбін түсірейік. Рақмет! – деп басты қайтып берді.

	Қабыл бастың құйқасын кесіп жағалай таратып берді жəне оның ұсыну тəртібін айта отырды.

	– О-о, енді білдік! Екіншілей есте болатын болды, – деп қонақтар мəз болысты.

	* * *

	Ертеңіне бəрі кеңсеге жиналды. Совхоз басшылары жиналысқа кеткен еді, ауданнан оралмапты. Ақылдаса келе Қабыл жол көрсететін болды. «ГАЗ-69» машинасымен алдын ала белгіленген жерге келіп, ұзақ жүріп, айнала төңіректі шолғындады. Жаңа шаруашылықтың жерінің орналасу картасына шұқшиысты. Картада көрсетілгеніндей, су көздері мен жергілікті құрылыс материалдарын өндіруге арналған шикізат қорын байыптай келіп «Нар тəуекел! Əкел қазықты!» – деді Иван Павлович. Өңі бір қызарып, бір бозарып, жүрексініп те тұрған сияқты.

	Совхоздың аты жазылған төрт бұрышты қайың қазық тоң жерге ендей кірді. Қай тұсынан қарасаң да «Краснопреснен» совхозы деген жазу сонадайдан көзге шалынады.

	– Ал, совхоздың өмірге келуімен құттықтаймын! – деп Қабыл Иван Павловичтің қолын күлімсірей қысты. Ол жаңа совхоздың ертеңін ойлағандай үнсіз, толқып тұр екен.

	– Мен əлі толық күшімде емеспін ғой, – деді Иван Павлович. – Бұйрық жазылған жоқ.

	Тұрғандар да қоса күлісті.

	Бір тұстан бұлардың жүріп өткен ізін қуалай шана үстіне вагон қондырып сүйреткен трактор да екі иығынан дем алып жетті-ау.

	Күнұзақ суық сорып, жел өтінде дірдек қағып бəрінің əбден мазалары кеткен-ді. Пешінен от маздап тұрған жылы вагонға кірген соң барып, ажарлары кіріп, көңілдене түсті. Жаңа совхоздың алғашқы ресми актісі – №1 бұйрық жарық көрді.

	Бұйрық: «Совхоз директоры И. П. Кольцов 1954 жылғы 16 марттан бастап өз міндеттерін орындауға кіріседі».

	– Пах-пах, өзіне-өзі бұйрық жазған қандай жақсы, ə! – деп, жұртты күлдірді көпшіліктің бірі. Иван Павловичтің өзі ғана күлген жоқ, манағыдай бір түрлі ойланып-толғанып тұрды.

	* * *

	Шалқарға тың игерушілердің алғашқы тобы ымырт үйіріле ілікті. Жаңалық жерде жата ма, кешелі-бүгін жергілікті тұрғындар құлақ түріп отырған, бəрі үйлерінен жүгіре-жүгіре шықты. Қауырт келгендер ішінен совхоздың алдын ала жасаған дайындығына көңілдері толмай, айғай шығарғандар да болды.

	– Өңменіңнен өткен қақаған суықта мына даладай «ат қораға» қалай жатамыз?! – десті.

	– Жататын төсек-орын, көрпе-жастық, простыняға шейін бас-басымызға берулерің керек.

	– Тап ертеңнен бастап подъемный бермесеңдер көресіңдер, артымызда жылап қалған бала-шағамыз, шал-кемпіріміз бар, соларға шұғыл ақша жібермесек болмайды, – десіп, даурығысып жатқандар да бар. Директор саспады.

	– Сендер курортқа, санаторийге келген жоқсыңдар, тусырап жатқан қу медиен далаға келдіңдер. Осы даланы түлетіп, тың жерді игергенде барып, қолдарыңды жылы суға малып, молшылыққа кенелесіңдер, – деді ол байсалды үнмен. – Барды қанағат тұтыңдар. Жүре-келе бəрі дұрысталуға тиіс.

	Осы топтың ішінен Кенжетай анау бір шетте мына даурығысқандар тобына қосылмай, үн-түнсіз тұрған дембелше келген ақ сары жігітке іш тартты. Жай басып, қасына барып:

	– Інім, амансың ба? Ұлтың не? Қай жерліксің? – деді қолын ұсынып.

	Анау қысылып, қазақ кісінің не деп тұрғанын мүлдем түсінбесе де, ыржиып күліп, қолын соза берді. Екеуі қолдарын қыса сілкілеп, сəл-пəл іркілді.

	– Сенен ұлтыңды, қай жерден келгеніңді сұрайды, – деді ауданнан келген уəкіл.

	– А-а, мен бе, орыспын, Александр Савельевич Коротков, – деді жас жігіт.

	– Мен осы жердің туды бітті қазағымын, – деді Кенжетай. – Сен жатақхананы қайтесің, одан да біздің Рыскүл жеңгеңнің шайын ішіп, бой жылытпаймыз ба, жүр.

	– Саған біздің үйге жат деп тұр, – деді уəкіл. Коротков иығын қиқаң еткізіп, таңдана қарады.

	– Пəтер ақысы қанша екен? – деді уəкіл. Ептеп еміс-еміс орысшаға түсініп қалатын Кенжетай мына сөзден кейін Коротковты қолынан сүйреп ала жөнелді. Жол-жөнекей:

	– Маржа бар? – деп қойды. – Жана-а?.. Александр тосыннан қойылған сұраққа аяқ астынан не дерін білмей, мүдірді. Үйленгенмін дерін де, үйленбегенмін дерін де білмеді.

	– Не женатый еще! – дей салды. Аузынан қалай шыққанын өзі да аңғармады.

	Екеуі майда қадаммен жүріп отырып, ауыл шетіндегі жатаған үйдің есігін ашты.

	– Рыскүл, а, Рыскүл, – деп Кенжетай ішке дауыстай кірді. – Қонақты қарсы ал, ұзақ жолдан қажып келді ғой. Есімі – Əліксандр.

	Аяғының ұшынан басып жүріп, келіншегі лезде-ақ самаурынға шоқ салып, шайды бож еткізді, дастарқанды жайып тастады. Көптен ат ізін салудың орайы келмей жүріп, аяқ астынан, күтпеген жерден келіп қалған қайнысын қарсы алғандай Рыскүл ағынан жарылды.

	– Картоптың килосы қанша? – деп сұрады шай үстінде Коротков.

	– Кило-пилоңды білмейміз, адал еңбек сауған халықпыз, – деді Кенжетай.

	– Көктемде де қар суырып тұрғаны қалай? Москвада қазір жылы.

	– Е-е, бізде өмір бойы осы ғой. Қайта биыл түске дейін мүйіз, түскен кейін киіз боп тұр ғой. Нағыз қыстың өзін көресің əлі...

	Бір-бірінің тілін түсінбесе де, іштей ұғысты білем, қайтып көп сөзге келмеді.

	Коротков ерте тұрып, сыртқа шығып ауыл маңына көз салды. Назарға ілігер ештеңе таппады, тақтайдай жазық дала көсіліп жатыр. Мезгіл марттың ортасы болса да ақ қар жамылып, көк мұз жастанып, күн қызуына жылы шырай танытар түрі жоқ... Өне бойы түршікті, қонған үйіне қарай кең адымдап барып, кілт іркілді. «Қондырғаныңа рақмет! Ендігім ыңғайсыз болар. Кешегілер не күйде екен, əйтеуір, жым-жырт болды. Соған қарағанда жатақхана жамбасқа жайлы тиді білем. Қой, соларға барып, мен де өз күнімді көрейін» деп енді жатақхананы бетке алды. Осы кезде:

	– Ау-у... Əліксандр, – деген дауыс ту сыртынан шықты. Жалт қарады, қора сыртында мұның келер жолын манадан тосып тұрған Кенжетайды көрді.

	– Сен қысылмай-ақ біздікінде бол, бір асым етті сен үшін емес, өзіміз үшін асамыз. Қашан баспаналарың бітіп, оң қол, сол қолдарыңды танығанша жүре бер... Мен де тракторшымын, сендер келгелі ойым бұзылып жүр... «Қызыл Пресняға» қоныс аударам-ау, əсті... Інім, тың бороздасын екеуміз тартамыз, ішіңде болсын... – деп түсіндірген бұған.

	Ертеңіне тың игерушілердің тағы бір тобы келді. Алаулатып, жалаулатып автоколоннаның маңдайшасынан асыра «Тың игеріледі!» деген жазуы бар қызыл плакат ілінген.



	Едем мы, друзья,

	В дальные края.

	Станем новоселами

	И ты, и я!..





	– деген əн бүкіл көсілген кең далаға жайылып, бойларында күш-жігерлері тасыған кіл өрімдей жастар машинадан дабырласа түсіп жатыр. Ішінара жігіт ағасы болып қалғандар, орта жастағы кісілер де қылаң берді.

	Жаңа қоныстанушылардың дені Москваның Красно-преснен ауданынан болғандықтан, совхоз да осылай аталған-ды. Олар ошарыла бірден совхоз «орталығына» аттанды. Келе əуелі дайын тұрған он шақты вагон мен төрт-бес құрулы шатырға орналасты. Сыймағаны Шалқардағы жатақханаға, уақытша жергілікті тұрғындардың үйлеріне тарап, жататын болды.

	– Жолдастар! Жұмысты неден бастау керек? – деді директор шыңылтыр аяз бет шымшыған мидай далада, көпшіліктің ортасында тұрып. – Жылы орнымызды, ыстық ұямызды қиып келген соң, жұртты елең еткізетіндей еңбегімізбен көрінуіміз керек пе, жоқ па?

	– Əлбетте!

	– Сол үшін келдік емес пе?! – деген дауыстар əр жерден шықты.

	– Əне, қараңыздар, – деді директор оң қол жағын нұсқап, – анау үйіліп жатқан құрастырмалы үйлер, бүгін-ертеңдер тағы да əкеліп қалар... Сондықтан балта ұстап, шегені түзу қаға алатындарың бірыңғай шығыңдар. Шоферлар да, тракторшылар да жеке бөлініп тұрсын...

	Топ үшке жарылды.

	– Біз құрылысшылармыз!

	– Біз шоферлармыз!

	– Біз тракторшылармыз!

	Сапта тұрған солдаттай дауыстары иен даланы жаңғыртты. Иван Павловичтің көзіне жас келіп қалды. Өн бойы шымырлап басылды.

	– Ендеше, құрылысшылар, өз іштеріңнен бригадаға бөлініп, бригадирді өздерің тағайындаңдар! Құрылысшы инженерлерің орталарыңда, міне, менің қасымда тұр, енді іске кірісіңдер! – деп бір істің басын қайырды. – Ал, механизатор жолдастар, қолда бар бес «водовоз», екі «ДТ-54» жүретін болсын. Он бесің аудан орталығынан жаңа техника əкелуге барасыңдар! Қалғандарың қара жұмысшы бола тұрыңдар...

	Қалай десе де, құрылыс материалы тым тапшы. Не істеу керек? Өзара ақылдаса келе ағашты өздері дайындайтын болып шешті. Жергілікті тұрғындар орталықтан жетпіс бес шақырымдай жерде ит тұмсығы өтпейтін тоғай барын, өздері де ағашты содан алатынын айтқан соң, директор бас боп алдымен өзі көрмек болып, жолға шықты. Ауа райы ашық, күндегіге қарағанда күн сынық мінез танытып тұрды. Айтқандай-ақ, ағаш кесетін жерді белгілеп, ертеңнен бастап арнайы бригада ұйымдастырмақ оймен Иван Павловичтер кері қайтты.

	Əудем жер жүргеннен соң, ескі «Газ-69» қақалып-шашалып тұрды да қалды. Шофер ары шұқылап, бері шұқылап ештеңе шығара алмады. Отыра бергенді жөн көрмей, шоферға: «Сен жөндегеніңше көр, қолыңнан келмесе орныңнан жылжыма, барған соң трактор жібереміз», – деп ескертіп, құрылысшы инженер мен директор жаяулап тартты.

	Алғашқыда қарқындары ширақ, біраз жолды өндіре жүріп тастағанмен, келе-келе алға басқан аяқтары кейін кете бастады. Бусанып, қалың киімдерін ауырсынды. Жалтақтап артқа қарайды, машина көзден ғайып болыпты. Алға қарайды, жып-жылмағай, айнала төңірекке көз тігеді, тақтайдай теп-тегіс, ақ көрпесін бүркене түсіп, бұйығы жатыр. Қыбырлаған бір нəрсе байқалмайды, тек екеуінің ғана жүрегі дүрс-дүрс соғады, əйтеуір, бірімен-бірі септесіп, алға қарай ілби берді.

	Күн қызарып батты. Манағыдай емес, нағыз «шағырмақ аяз, шарт мінез» үстемдік алды. Басында тоғайға барғандағы жолдың сұлбасымен машинаның ізін қуалай жүріп отырған. Енді ымырт үйіріліп, қас қарая одан көз жазып қала берді. Ай əлі тумаған, жұлдыздар аяздан қаймыққандай шүпірлеп, тым шығандап шығып кетіпті. Не электр жарығы көрінер емес, не бейсауат жүрген машина гүрілі естілмейді.

	– Иван Павлович, енді қайттік?! – деді құрылысшы инженер.

	– Саспа, əлі-ақ совхоздың үстінен түсеміз. Тек аяқ астынан бораны көтеріліп жүрмесін де... Біздің шофер да тəжірибесіз біреу болды ғой, əйтпесе ендігі бізді қуып жететін реті бар еді... – деп директор əлде де үмітін үзбей артына бұрылып ұзақ қарады. – Көрінбейді... Сен ол шоферды танисың ба? Маған ұсынған сен емес пе едің?

	– И-ə-ə, мен едім... Танитын едім, екеуміз бір селодан едік, – дегенді зорға қиналып айтты инженер.

	– Сен, немене, шаршап қалғансың ба?

	– Жо-о-қ! Əлі-і т-ың-мы-н... – Ол жол сорабынан шығып, аяқтарының шалынысқандарына қарамастан, мұрты бұзылмаған қарды омбылап, жолды тыңнан бұзып, төтесінен салмақ болды...

	Директор əлден соң артына бұрылып қарап еді, қарайған тірі пенде көрінбейді, жер жұтқандай бəрі тып-типыл. Жүрегі зу етті. Сумаңдаған жаман ой өн бойынан электр тогындай жүгіріп өтті. «Қасқыр жеп кетпесе игі». Қауқар қылар қолында қаруы жоқ болса да, кері бұрылды. Бірталай жер жүрген соң солға бұрылған ізді анық байқады, жүрегін тоқтатып бажайлап, алға көз тігіп, тың тыңдап сəл тұрды. Дəл осы кезде жердің астынан шыққандай құмығып «Иван-н-н!» деген дауыстан селк етті. Дауыс шыққан тұсқа өзін-өзі ұстап, нық басып барды. Инженер етпетінен құлаған екен, омбы қардан көрінетін емес. Жалмажан иығынан тартып «Тұр, тұр!» – дейді бұл. Онда естір құлақ болғанмен, сөйлеуге иегі жуыспайды, өне бойы дел-сал, жинап ала алмайды. Амалы таусылып, тұрып-тұрып «екеуміздің белдігімізді байластырсам, сөйтіп, оны шалқасынан жатқызып, екі қолтықтың астынан алсам...» деген ақылға келді. Екі белдік қысқалық жасағанмен, амал бар ма, еңкейіп, жалғыз қолдап сүйретуге тура келді. Осылай оны біраз жер сүйреледі, өзі де əбден қалжырап, буын-буыны дірілдеп, аяғы тайғанақтап тіреуден қалды. «Ойпырмай, кіші бесіннен бері қалайша елу шақырым жер жүрмедік екен, ə... Əлде жолдан ауытқып, бағытымызды өзгертіп алдық па екен, ə... Ең болмаса араға бір ай салып та өлмедік-ау!!! Естіген елден ұят-ты... «Білмейтін жердің ой-шұқыры көп» деп еді осында бір қазақ... Ол да тракторшы, Кенжетай Алпысов. Сол айтып еді-ау!. Е-е, и-е-е...»

	Бар күш-жігерін салып, инженерді мықшита тарта жөнелді. Əбден терлетіп, ауырлық жасаған соң, шолақ тонын серігінің үстіне жапқан-тын. Əлден соң тер қатып, тоңайын деді. Тонын қайта киді. Екі қолын алма кезек ауыстырып, бір сүйем жер болса да алға жылжыта берді...

	Сағат түнгі он бірге іліккенде бүйірден бір машинаның фары алыстан жарқ-жұрқ көрінді. Бұл алға ышқына түсті. Кенет мұның жолын екінші бір жол қиып түсті. «Не де болса осы жерден бір үміт» деп дамылдап, əлгі машинаны тосты. Сүт пісірімдей де болған жоқ, машина мұның қасына келіп қалды. Қол көтеріп тоқтатты. Шоферға:

	– Далада қалған жандармыз. Жолдасым жүруге жарамайды. Көмектесіңіз, – деді Иван Павлович жалынышты үнмен, иегі иегіне тимей қалшылдап.

	– Қай совхоздансыздар?

	– «Краснопресненнен».

	– Қайдан-қайдан?! «Краснопресненнен»?!

	– Иə-ə-ə...

	– Ол мына біздің совхоз ғой... Онда не істейсің?

	– Директор-р!..

	– Директор!

	– Иə-ə-ə...

	Шофер «рас па, өтірік пе» дегендей кабинадан атып түсіп, бетіне тесіле қарап, шырамытты. Дереу екеулеп инженердің қолы-басын уқалап, жылы кабинаға отырғызды. Сөйткенше арттан тағы үш машина келіп тоқтады. Төртеуі де заводтан жаңа шыққан, совхозға алып келе жатқан беттері екен.

	Олар мəн-жайға қанған соң, жол білетін екі шофер далада қалған машинаға жөнелді де, екі шофер селбесіп «Крас-нопресненге» тартты...

	– Бұл жаққа қалай шығып кеткенсіздер? – дейді шофер директорға. – Тура жүргендеріңізде күн батпай-ақ барып қалатын едіңіздер. Ну, ештеңе емес, аздап бейнет тартқандарыңыз болмаса...

	Кольцовта үн жоқ, өң мен түстің ортасында сұлқ отыр.

	Инженер болса орталарында сұлап жатыр.

	– Қайта құдай сақтаған, егер аяқ астынан боран тұрып кетсе ғой... – деп, шофер рульді қыса түсіп, басын шайқап қояды. – Бақтарыңыз бар екен!





II


	Коротковтың санасына Қазақстанға келгелі «Бүкіл тың жер екі жүз елу мың шаршы километрден астам құнарлы даланы алып, далиып жатыр. Бұл Англияның жерінен асып түсетін көлем», – деп естігені жиі орала берді. Кенжетайдан сұрастырып көріп еді, ол:

	– Болса болар, кім өлшеп көріпті, – деп жауапты келте қайырған.

	Алғашқы борозда Кеңаралдан тартылды. Басында митингі өтті. Бұлардың бригадасына төрт жүз гектар жер тиді. Əп дегенде жұмыс бірден қызып кеткенмен, лезде соңы қожырап қалды. Басты себеп, қатқан көңдей кентек жер түреннің «илеуіне» көнгісі келмейтінін байқатты.

	Кенжетайдың «ДТ-54»-де, Александрдың «НАТИ»-де көк түтінді аспанға атып қанша мықшиғанмен, моторлары өшіп қала берді. Сауырына қол тимей ғасырлар бойы тусырап жатқан ту даланың қоңы қалың, қыртысты, шымыр екен, түрендер сынып, соқа жақтаулары майысып, шыдас берер емес.

	– Енді қайттік?! – болды бригадир Яровойдың бірінші сөзі...

	– Тың!.. Екі жүз елу мың шаршы километр?! Біз болсақ бір шаршы километрін де жырта алмай отырысымыз мынау?! – деп Коротков жерге жата кетті.

	– Апыр-ау, туған жерімнің бұрын мұндай «мінезі» жоқ еді, – деп Кенжетай айран-асыр көңілмен жүрелеп отырып қалды.

	– Бұрын сіздер бір алқапты төңіректеп жылда-жылда жырта бергенсіздер жəне ол үй орнындай ғана жер емес пе?! Ал бұл – тың! – деді бригадир.

	– Тың! – деп мысқылдап қойды Коротков. – Ең болмаса «С -80» болсайшы, мына «тасбақалардың» орнына...

	Кең далада өстіп даурығысып отырғандарында, директор келіп қалды.

	– Барлық жерде де осы кеп. Уақытша соқаның бір-екі түрендерін алып, ілдалдалай тұрыңдар. Бір мəнісі болып қалар, – деп кеңес берді.

	Қанша тездеткенмен соқаның жаңа түрі оны екі күннен соң барып жеткізілді. Сол сол-ақ екен, бəрі өзгеріп сала берді.

	Бұл кезде Яровойдың бригадасына Александр айтқан «С-80» де келген. Оны Кенжетай еншілеген. Сондықтан қыртысты даланың байырғы бапкері өзі бас болып, үнемі алда жүрді. Тұқым себу алдындағы өңдеу жұмыстарын да мүлт жібермей күндіз-түні қадағалап отырды. Бірақ күтпеген жерден Коротков қиғылық сала бастады. Бұрын-соңды дəл мұндай қиындықты басынан кешірмегенін байқатты. Трактордың жаңасын, сеялканың тəуірін берген сайын, байбаламы көбейе түсті.

	– Əй, сенің бұның не? «Не ексең соны орасың» деген бізде мақал бар. Нəсіп болса, күзде ырғын егіннен бас ала алмай қаламыз. Табыс шаш етектен болады, – деп ақыл айтқан болды Кенжетай.

	– Саған не болды, Саша, ертеде крестьяндар: «Сей в грязь, будешь князь» демеуші ме еді, – дейді бригадир Яровой да.

	Түптеп келгенде Коротков бейнеттің ауырлығына шыдай алмай жүрген жоқ еді. Мүлдем басқа нəрсе жүрегін сыздатып, ұйқысын қашырып жүрген. Онысын былайғы жұртқа не деп айтпақ. Бітеу, жараның сыздағанынан ауыр не бар?! Соның күйігінен Кенжатайдан жасырып, кей-кейде дүкеннен бір «Портвейнді» сатып алып, жалғыз өзі тауысады... Бірде:

	– Сіз соңғы кезде келгіштеп кеттіңіз, – деді дүкенші қыз Александрға. – Алғашқыда маған ғашық болып қалды ма десем, жоқ, басқа нəрсеге «ғашық» екенсіз... Қанша өтінгеніңізбен шектен тыс артық бере алмаймын, бізде белгілі тəртіп бар.

	– Оу, өз ақшама болса да ма?!

	– Иə, өз ақшаңызға... Жұмысқа қол байлау болады. Сол еңбек еткеніңіздің арқасы шығар жылтыңдап дүкеннен шықпай қалғаныңыз...

	Александр ашумен дүкен есігін сарт еткізіп, қатты жауып, шығып кетті. Қыз сөзі жанына қатты батты ма, қайтып ол жаққа баспады.

	Бір күні сол дүкенші қызбен ойда-жоқта ұшырасып қалды.

	– Бізге келмей кеттіңіз ғой, – деді қыз қиыла.

	– Барғанда пайда, кəні... – деді тракторшы жігіт.

	– Фу, пайданың көзін білмейді екенсіз, – деп сықылықтап күлді.

	– Атың кім? – деді жігіт оған телміре қарап тұрып.

	– Женя. Ал сіз кімсіз?

	– Александр Коротков.

	– Бүгін дүкенге келсеңіз іздегеніңіз табылады.

	– Қойғанмын!

	– Сонда да келсеңізші... Күтемін...

	– Жарайды. Өзің... Өзің қадалған жерден қан алатын қыз екенсің. Менімен бірге Москваға бара қоямын дейсің бе?

	– Сіз немене, кетейін деп жүрсіз бе?

	– Соны өзім де білмеймін... Бір ойым «осында қал, ақшаны күреп тап» дейді, енді бір ойым «өстіп үй жоқ, күй жоқ, қашанғы жүресің, одан да жағдайлы жаққа барып, күн кеш» дейді.

	– Бірінші ойдан айырылмаңыз... Енді бүгін күндегідей түнімен алқапта жүріп алмай, ертерек келесіз ғой.

	– Жарайды, күт!

	Аузынан қалай шығып кеткенін өзі де білмей қалды.

	«Күт дедім-ау! Неге өйттім? Сонда Москвадағы шекесі торсықтай Викторымды ұмыта бастағаным ба?.. Жо-жо-қ, ол мүмкін емес!.. Өкпелесем шешесіне өкпеледім... Рас, көрмеймін, соңымнан еріп жүрмесең, бəрі бітті деп кеттім. Ашумен қатты айттым... Сонда да Виктор бар ғой. Өзіме тартқан Виктор...»

	Александр осындай ауыр ой үстінде жүрді, оны жұрт қайдан білсін. Бірақ өзі содан қайтып дүкеннің маңайынан жүрмейтін болды. Тіпті темекі алуға бара алмай, басқаларға ақшасын беріп алғызатын болған. Жұмысқа құлықсыз, көңілі əрі-сəрі...

	Əйелі мұның тыңға баруына бірден қарсы болды.

	«Кетсең, жолың əні» деп, ақыры жалғыз жіберді. Өзі баласымен жылы орнын суытпай, ауырмаған жамбасымен жата берген. Соған бұл күйіп-піседі... Бір күні шыдай алмай шет-пұшпақтап Кенжетайға сыр ғып айтқан.

	– Саспа, – деді Кенжетай. – Əлі өзі-ақ соңыңнан іздеп келеді, көр де тұр.

	– Қайдан! – деді Александр. – Күйеуге тиіп кете ме деп қорқамын. Əдемі əйел, жап-жас...

	– Тимейді, – деді Кенжетай. – Құрығанда екі-үш жыл тосады. Сенің мұнда қалай жүргеніңнің аңысын аңдайды, табысыңды таразылайды, сосын...

	– Не сосын? – деп Александр шоршып түсті. – Не сосын?..

	– Сенің атақ-абыройың артып, даңқың дүрілдеп шықса, ел аузына іліксең, өзің туралы газеттен оқып, радиодан тыңдап, теледидардан көрсе... «Əне сенің папаң, қарашы, өңірі орден мен медальға толыпты өзінің, ол сенің папаң» деп ұлыңа мақтана отырып, өзінің де елжіреп кеткенін байқамайды. Сосын хат жазады, кешірім сұрайды...

	– Хат жаза ма?.. Осында Викторды ертіп келе ме?!

	– Келмегенде ше, ондағы Краснопреснен ауданы тың төсіне «көшіп» келіп отырған жоқ па? Бəрібір емес пе, онда тұрдың не, мұнда тұрдың не? Інім, еңбек ет, алажаңқа көңілден арыл...

	Кенжетайдың көңіл аулап, əрі солай болса екен деп үміт артып айтқаны Александрға бірден қонды. Сол күннен бастап ол бұрынғы былқ-сылқ мінезді тастады. Айтты-айтпады, «Күш атасын танымайдының» нағыз өзі болып шықты! Бригаданы бірден өрге сүйрей бастады. Он саусағынан өнері тамған шебер де, техника тілін жетік меңгерген білгір де, қолы қалт еткенде гитар тартып, көңіл көтеретін өзі, өнерпаз да бір өзі. Газет-журналдың бір номерін де жібермей іздеп жүріп оқып, өмірде не болып жатқанынан хабардар ететін насихатшы да Коротков... Бұрын осының бəрін ішіне бүгіп келген еді...

	– Шіркін, жастық! – деп қояды оған Яровой. – Мен сенің жасыңда, сенің жасыңда деймін-ау, тіпті... одан да ерте, не көрмедім. Айтайын, сен де тыңда, Кенжеке... – Екеуі Яровойдың айтқанын жалықпай тыңдайтын.

	...Ел дүрлігіп кетті, кемпір-шал, бала-шаға орманға барып жан сауғалады. Бас көтерердің бəрі қолға қару алып елін, жерін қорғауға аттанды. Шағын ғана Садки селосы толған неміс солдаты. Ұры иттей тіміскілеп босып жүр. Ойына не келсе соны істейді. Онда осы Михаил он алтыға ілікпеген шикі өкпе-тұғын. Құлағынан күн көрінгендей өзі əлжуаз-ақ. Орманды паналап, едəуір күн жүріп қалды. Жүрек жалғар талшығы таусылған соң, көп ойланбастан деревняға тартып кетті. Арлы-берлі андыздаған оқтан да қаймықпады: «азар болса оқ тиер, опат болармын... əкемнен, жерлестерімнен жаным артық па? Мүмкін, олар мыңдаған жауын жайпап тастап, тура қазір үйді-үйлерінде отырған шығар...»

	Михаил ықты-жарға қарамай кең адымдай түсті, жүрегі атша тулап алқымына тығылды. Тапа бір əкесі алдынан құшағын жайып қарсы алатындай, екі өкпесін қолына алып ұшып үйіне келсе... Мəссаған! Алпамсадай екі фриц қонақ бөлмеде шəниіп жатыр. Мұны шыбын құрлы көрмей екеуі бір-біріне қарап сөйлесті де, қолдарын сермеп-сермеп қалды. «Мас екен».

	Ол жылыстап кухняға барып еді, əжесі немересін көріп бас салды, екі көзі бұлаудай боп ісіп кеткен. «Тірімісің, күнім!», «Жылама, əже!» «Мен саған тез-тез картоп пісіріп бере қояйын, ал да зыт, орманға барып бой тасаламасаң, мыналардың беті жаман, көзіне көрінгенге соқтығып, тəлкегін шығарып, ойрандап барады» «Біздің Қызыл Армия қайда?» «Бүгін-ертең келіп қалар...»

	Екеуі осылай өзді-өзі күңкілдесіп, піскен картоп пен басқа да қалған-құтқанды жинап-теріп дорбаға салып, үйден енді шыға бергенде, ту сыртынан бір əлеуетті қол жұлқып тоқтатты. Жалт қарап еді, ақсиып əлгі фрицтің бірі тұр екен. Бірдеңе-бірдеңе деп еді, тіліне түсінбеді. Сөйткенше араға кемпір байғұс келіп дəнекерші болып еді, əлгі оны да көзге ілмеді. Шаңқылдап, аузы көпіріп дорбаны тартып алып қалды. Кемпір жан дəрменін салып ұмтылғанмен, фриц көкірегінен бір-ақ итерді. Мына қорлыққа шыдамаған Михаил жылай қашты, бетінің ауған жағына жүгіре берді.

	Содан «Өлмегенге өлі балық жолығады» деген кеппен аш-жалаңаш жүріп, Михаил бірталай уақытты артқа тастады. Бұл кезде Украинаның көптеген қалалары мен селолары жаудың қанды шеңгелінен босап, тазарып қалған.

	Далалық соғыс комиссариатына барып:

	– Маған қару беріңіз! – деді Михаил бірден.

	– Неге? Сен өзің уыздай жас бала екенсің. Он екіде бір гүлің ашылмаған сары үрпектің нақ өзісің, қалай сенеміз, – деді сабырмен соғыс комиссары.

	– Жоқ! Өз еркіммен жіберіңіз! Мен туған жерімді осыншалық аяусыз жаралаған, жерлестерімді өлімге қиған құзғыннан қайтсем де кегімді алмай тынбан!

	Соғыс комиссары бұған салмақпен, қабағының астынан шүңірек көзін қадай қарап, ойланып отырып-отырып:

	– Əкең тірі ме? – деп сұрады.

	– Тірі болар, əйтеуір, хабар-ошарсыз!

	– Анаң ше?

	– Тірі болар...

	– Бауырларың...

	– Бəрі де тірі шығар деп ойлаймын. Менің көздеген бір-ақ мақсатым бар: қирап қалған туған селом – Садки үшін, сондағы құрбан болған, өз көзіммен көрген боздақтар үшін, солардың кегін алу үшін соғысқа жіберіңіз!

	– Көзің бүркіттің көзіндей өткір екен, жауды қияннан шаларсың, бəлкім... Пулеметті көтере аласың ба өзің? Сүйегің тым майда ма, қалай?

	– Сеніңіз маған, осыдан көресіз ғой, – деп алақанына түкірінді бұл. Кектенгені білініп-ақ тұр.

	– Көрсек көрерміз, – деді ол екіұдай көңілмен. Сөйтіп, қырық төртінші жылдың мартында Михаил солдат киімін киіп, атқыштар полкының пулеметчигі болды. Соғыстан аман-сау қайтып оралғанда:

	– Қанша фрицтті жайраттыңыз? – деп бір кездесуде пионерлер жүргізбей қойды.

	– Адамды адам өлтірген мақтаныш дейсің бе, бірақ сонда қаныма қарайғаным рас еді. Шамада «жоспарымды» артығымен орындаған болуым керек, бас-аяғы бір жыл, екі ай ғана соғысып, осы бір үшеуін бірақ алып, Даңқ орденінің толық кавалері болып шықтым ғой, əйтеуір, – деп құтылған...

	«Көппен көрген ұлы той» емес пе. Михаил да жұрт қатарлы тырбанып бақты. Өзінше ойлап қояды: «Ұлы Отан соғысын да бастан өткізген, пісіп-қатқан кісіміз ғой, тек алғашқы қолбайлауға шыдасам, кейін етек-жеңімді жинап алып бой үйреткен соң, жұмыстың өзі-ақ жеңілдеп жүре беретін қашанғы əдет...» деп. «Бəрін айт та, бірін айт, күлі көкке ұшқан Садки селосын қалпына келтіріскендердің бірі кім? Михаил Трофимович, деп «Ұрысқа кірген күнінен бастап жауына қырғидай тиген, шаршап-шалдығуды білмеген, қайта бір тапсырмадан соң екіншісін орындауға құлшынып тұратын Яровойдың тағы бір сынға түсер күні туды. Ол ұшы-қиырсыз мына көсілген далаға жайқалтып сарбалақ ақ бидайды өсіру...» деп.

	– Кенжетай, – дейді Михаил, – біздің Садки соғыста оттың ортасында тұрды ғой. Енді-енді қалпына келіп қалды. Соғысқа да өзім сұранып барып едім, мына тың дүбірін естіп, тағы да шыдап тұра алмадым, белді бекем буып, өз өтінішіммен осылай қарай тартып отырдым.

	– Бізде «тегін адам таз болмайды» деген сөз бар, Михаил, – деді Кенжетай. – Бекерден-бекер бригадир болмағаныңды сезгенмін. Біздің Шалқардың тусырап жатқан жерін өзің байқадың ғой. Бұған тың игеретін өздеріңдей əлеуетті күш керек, сосын көресің, əлі бұл кең дала адам танымастай болып өзгереді. Сен соғысқа қатысып оқ пен оттың ортасында болсаң, тылда да оңай болған жоқ. Оның үстіне тағдыр салған ауыртпалық менің де еңсемді қос қолдап көтертпеді ғой. Тыңдасаң айтайын, сен де құлақ сал, Əліксандр...

	...Тайтөбеге суық хабар жетті. «Не айтасың, Кенжетайдың нəрестесі қайтыс болыпты» деген. Кенжетай Тайтөбеде салт жатып, жұмыс істейтін. Бар-жоғы сексен пұт астықты жерге сіңіріп, ауыз толтырып нан жейміз бе деп жүрген мың тоғыз жүз отыз бірінші жыл болатын. Не керек, Кенжетай үшін бұл жыл айы оңынан тумады, тұңғышынан айырылды, сексен пұт астық та мандыртпады.

	Келесі жылы Шалқар ауылында ақ сүйек жұт күннен-күнге етек алып, халқының дені өзек жалғар жарты дəнге зар болып, бастарының ауған жағына босып кетті. Осы нəубетпен бірге тағы да Тайтөбеге суық хабар жетті. «Не айтасың, Рыскүлдің сүтпен көтерген нəрестесі шетінепті...» Осы бір «шетінепті» деген сөзден бұлар құтыла алмады, ет жүректерін езілтіп, еңселерін көтертпеді. Екеуден-екеу отырып, оны-мұны қаракетті ілік етіп, тағдыр тəлкегінің ащы-тұщы дəмін аз татқан жоқ бұлар.

	Қара жер қайыспастан-ақ жылда бір перзентін қойнына жасырып «шылп» етпестен жата берді. Кенжетайдың қабырғасына аяздай батса да, Рыскүлге басу айтып, тоқтатып, күні ертең-ақ ел қатарлы терезесі тең, керегесі кең ақар-шақар үй, дəулетті де, берекелі семьялардың бірі болып шыға келетінін айтатын. Сол бір күнге келіншегі асығатын.

	«Ай, қайдам, ондай атты күн туса, кəне!..» – деп Кенжетай алақанына түкірініп, қолға орағын алып, үй орнындай жердегі таздың басындағы шаштай селдір шыққан бидайды оруға кірісетін. Кейде «қай балам аштан өледі, менің осым не?!» деп уайымға да беріліп қалатын. Тағы да онысын əбес көріп, болашағынан күдерін үзбей, көз алдынан бірінен соң бірі бал-бұл ұшқан перзенттері кетпей тұрып алатын. Сонда: «Жақсы болсаң жердей бол, бəрін шыдап көтерген; таза болсаң судай бол, бəрін жуып кетірген», – деп өзіне-өзі қайрат беріп, жігерлене түсетін.

	Оныншы перзент дүниеге келді. Онан соң араға екі жылдан салып тағы үш сəбилі болды. Асылы себептен себеп туса керек. «Сонда əскерге қанша сұранғаныммен жібермей-ақ қойғаны», – дейді Кенжетай. Сосын тағы да ойға кетеді. «Нағыз соғыстың от-жалынға оранып, тұтанып тұрған кезінде мен жылда балалы болып қуанып жаттым, ал сол кезде қан майданда опат болған азаматтар қаншама?

	Бірақ тылдағы өмір де оңай тиген жоқ, оны басынан кешкен өзіміз сияқтылар болмаса, екінің бірі біле бере ме...»

	«Мен бар еңбегімді осы шалға бергенмін», – дейді Рыскүл. Сосын тағы да ойға кетеді: «Күннен күн асқан сайын ұлым талпынып, екі иығын қомдаған балапандай балпанақтай болып өсіп келе жатты. Тоғызын жерге жасырып, жүрегім ұшып қалған сорлы басым, зəре-құтым қалмайды. Əншейін, əке атын жамылғаны болмаса Кенжетайдан иненің жасуындай да пайда жоқ. Баяғы сол Тайтөбеде күндіз-түні бірдей кірпік ілмейді. Онда мұндай жүйткіп тұрған сақадай-сай техника бар ма, баяғы НƏТИ, СТ3 тракторлары. Бір күні түнделетіп келіп тұр. «Қайыр бар ма?» дейді. «Бар» деймін. «Рас па?» дейді ол, түсі суық-ақ. «Өзің түсіңнен шошынғаннан саусың ба» деймін.

	«Оның рас» дейді ол. Тізесін бүгер-бүкпестен, бесікте манаурап ұйықтап жатқан ұлының бетінен иіскеді де, ізінше қайтып кеткені бүгінгідей əлі есімде».

	«Иə, кімге оңай болды дейсің. Кенжетай да жігіттің шыдамдысы...» деп ойлады Яровой.

	«Бəрінен семьядағы бірліктері қандай керемет! Қазақтар осындай деп кім ойлаған» деп өзінше толғанды Александр.





IІІ


	Тыңның бірінші орағы.

	Сарыла күткен орақ айы да жетті.

	– Иə, дəулет дестелері десеңші, – деп үйіне сыймай Александрды қасына ерітіп, егінжайды аралап кеткен сонда Кенжетай. Соңынан совхоз кеңсесіне келіп:

	– Əлгінде Кеңаралда болдық. Комбайндарды түсіре берсе де болатын сияқты, – деген екеуі бірдей қосарланып совхоз директорына.

	– Онда жүріңдер, барып көрелік.

	Кеңарал алқабының егіні сабағынан майысып, жел лебімен шалқар теңіздей толқиды. Директор үш-төрт масақты жұлып алып, алақанына салып үгіп-үгіп жіберіп, баданадай ақ дəндерді санап:

	– Кенжеке, бір масақтан орта есеппен қырық бес-елу дəннен айналады екен, – деді көтеріңкі көңілмен, – сəл көктеу ме деймін. Күн көзі осылай ашық боп тұрса, ертең түстен кейін комбайыншыларды əкеп, орақты бастай берсек болады-ау!..

	– Иван Павлович, бұл көктік етпейді, – деді Коротков.

	– Бастағаның жөн... – деп оның сөзін тірілтті Кенжетай.

	Ортақ бір шешімге келіп бұлар алқап басынан асығыс аттанып кетті.

	Ертеңіне түс əлетінде комбайндар егіс алқабына қарай бет алды. Əр бригада өзінше асығыс, өзінше «пысық» мінез танытады. Яровойдың бригадасы елдің алдымен Кеңаралға келді. Алқапқа бірінші боп Кенжетай десте түсірді.

	Сол сол-ақ екен, бірінен соң бірі – комбайндар тізбегі қаздай қалқып кете барды. Соңдарында күміс белбеудей белдеу-белдеу дəн толқындары дестеленіп қалып жатыр...

	* * *

	«Краснопреснен» совхозы үш жыл ішінде өткізген астығынан мемлекет төрт миллион сомнан астам пайда тапты. Бұл совхозды ұйымдастыруға жұмсалған қаржыдан екі есеге жуық көп еді. Əйтсе де аудандық партия комитетінің кезекті бюро межілісінде Иван Павлович Кольцов жазбаша сөгіс алды.

	* * *

	Соңғы жылдары жоғарғы жақтан бұлтарыссыз орындауды талап еткен сан қилы «ұсыныстар» қарша борады. Оның жүзеге асуын қадағалап, мұқият тексеріп отырды. Сол көп «ұсыныстардың» бірі – дəнді дақылдарды міндетті түрде бөлектеп жинауға көшу тəсілі еді. Алғашқы жылы:

	«Бөлектеп жинауға бейімделген құрал-саймандарды совхоз ала алмады», – деп құтылған Иван Павлович. Келесі жылы да бұл «жаңалыққа» жатырқай қарады. Қарайын деп қараған жоқ, шаруашылықтың мүмкіншілігі осыған əкеп тіреді. Бұл жылы жаңбыр аз жауып, қуаңшылық бел алды, алқаптардағы дəнді дақыл ала-құла болып, біркелкі шықпады, аралары сирек, əрі аласа болды. Мұндай алқапта десте дұрыс түспейді де, ол аңыздың арасында жерге жапсырылып қалады. Кейін ысыра жинағышпен жинап алу қиынға соғатын еді.

	Өкілдер бірінен соң бірі келіп, Иван Павловичті бұлтартпады. Ақыры бөлектеп отыратын ондаған лафетті жатка алды. Сөйтіп, орақ басталған кезде оларды неғұрлым бітік өскен алқаптарға жұмысқа қосты. Августың ортасынан ауғанша жиырма сегіз мың гектар бидайдың төрт мың гектардан астамын бөлектеп орды. Осы тұста жаңбыр жауып кетті де, табаны күректей он күн бойы орақты тоқтатуға тура келді. Егістік жердің батпақ болғаны соншалық, шынжыр табанды тракторлар жүре алмай қалды.

	Августың екінші жартысының аяқ шенінде күннің көзі шығып, ауа райы ашылды да, егін əбден пісті. Оны қолма-қол таяу күннің ішінде жинап алу керек еді. Алқаптарды аралап шығып, мамандар мен механизаторларға ақыл салды.

	– Ал, жолдастар! – деді директор. Масақтағы дəннің дымқылдығы он екі-он бес процентке жетті.

	– Астықтыңмұндайкұрғақболуысиреккездесетінжайт, – деді бас агроном. – Деген бабында тұр.

	– Осы кезде тездетіп жинап алса, ұзақ уақыт бойы сақтауға жарамды болады, – деді аға агроном.

	– Сол үшін ауданның нұсқауын бұзуға тура келіп тұр. Ертең артымызға шала байлап жүрмей ме, қалай қарайсыздар?

	Жиналғандар бір сəт үнсіз қалды. Бəрі директордың аузын бағып, өздерінше пікір білдіруге батпайтын сияқты.

	– Меніңше, бөлектеп жинауды тоқтату керек. Барлық комбайндарды дереу тікелей оруға жұмылдырмай болмайды. Əр шаруашылық өзінің ішкі резервін пайдалануға ерікті шығар, – деді аға агроном Тамара Мусина. – Солай емес пе, Иван Павлович?

	– Солайы солай-ау, ертеңгі «айқайға» берер жауапты да ойласақ, бүгінгі мүмкіншілікті де ескерсек... Жайма-шуақ ашық күндер, шықсыз түндерді пайдаланып қалу үшін, əрине, жарлық беруге тура келеді, – деп директор тапсырманы берді-берді де жіберді.

	Бригадалар күндіз-түн демей, бел шешпей, егін орағына кірісіп кетті, орақ қарқыны барған сайын үдей түсті. Орталық пен бригадалардың қырмандарында тау-тау құрғақ астық үйіліп қалды. Ол сақтауға да өте қолайлы еді.

	Директор «Қызылпресня» комсомол-жастар бригадасындағы штабта отырған. Телефон безек қақты. Трубканы көтерді.

	– Алло! Директор тыңдап тұр... Ауданнан.. Иə, иə... (Дауыс өктем, бəрі сампылдап естіліп тұр).

	– Мəліметте бөлектеп оруды неге көрсетпейсіздер? – дейді.

	– Көрсетпегеніміз, біз егінді тікелей комбайнмен жинап бастырып жатырмыз, – дейді бұл салмақпен.

	– Кім рұқсат берді? Бұл барып тұрған қылмыс, – дейді трубканың ар жағындағы дауыс. – Мен секретарьға айтамын! Бəрін баяндаймын.

	– Өзің біл, болар іс болды, – деді директор енді ширығып.

	Ертеңіне салып ұрып комиссия келді. Келгенмен комиссия тексерерліктей ештеңе де жоқ еді. Комбайндардың соңғы айналымдары ғана қалған-тұғын.

	– Біздің бұл іске батыл баруымызға егіннің толық, əрі біркелі піскені себепші болды. Оның үстіне алқаптардағы егін аласа өсті, – деп комиссияға директор жете түсіндірді.

	– Мұндай жағдайда бөлектеп ору еш нəтиже бермейді, қайта дəннің құйылып түсуінен, орақтың ұзаққа созылуынан ысырап көбейеді.

	Оған мəн берген комиссия жоқ, кешікпей директорды бас мамандарымен қоса аудандық партия комитетінің бюро мəжілісіне шақыртқызды.

	Мəжіліс ұзаққа созылды. Аудан басшыларының «ұсынысына» құлақ асып, бөлектеп орған совхоз директорлары Кольцовқа бүйідей тиіп, «көзге түскілері» де келді.

	– Бүйректен сирақ шығару «жаңалық» емес, бұл бүлдіру, өзім білемдік, өзінен басқаны көзге ілмеушілік, – деді аудандық ауыл шаруашылығы басқармасының бастығы.

	– Бөлектеп оруды жоққа шығарғаны үшін партиядан шығару керек, – деді басқарманың бас агрономы.

	– Орақтың озат əдісін өз шаруашылығында ғана жоққа шығарып отырған жоқ, бүкіл аудан бойынша бұл шараны жүзеге асыруға кедергі келтірді. Қазір басқа совхоздың басшылары Кольцовқа еліктеп, бөлектеп орудан бас тартып отыр, – деді партия комитетінің ұйымдастыру бөлімінің меңгерушісі.

	Жұрттың пікіріне күн ұзақ құлақ түріп отырған облыстық партия комитетінің екінші секретары Сергей Абрамович Макаров сөз алды. Ұзын бойлы, денелі, ат жақты кісі екен. Даусы баяу, əр сөзі қорғасындай салмақты, кімді нысанаға алып сөйлесе де, атқан оқтай қадап айтады.

	– Мен осының алдында ғана сол «Краснопреснен» совхозынан келдім. Атқарылған істің басы-қасында болып, жағдаймен санаса келе Кольцов дұрыс істеген деген тоқтамға келіп едім. Енді, сендер оны бəткерде қылып, жеке басына «тіл» тигізуге бардыңдар. Бұл жақсылық емес, көңілге қонбайтын «ұсынысқа» қарсы тұрғаны үшін жазалауды түсінбедім, – деді. – Егер ол жоспарды орындай алмаса, шаруашылығы кері кетсе, міне, сонда шара қолданса керек еді. Ал Кольцов бүкіл аудан бойынша егін орағын бірінші аяқтаған, əр гектарынан он бес центнерден өнім алған. Қазір бүкіл техникасы сақадай сай, күрделі жөндеуден өткізіп жатыр. Диқандар мен механизаторлардың жүздері шат, шағым айтпайды. Көпшілігі жаңа үйлерге кіріп, қоныс тойларын, тіпті комсомолдық үйлену тойларын жасап жатқандардың үстінен шықтым. Бұдан артық шаруашылық басқаруды мен білмеймін...

	Аудандық партия комитетінің бірінші секретары Сұлтан Артықов:

	– Мен Сергей Абрамовичтің сөзіне қосыламын. Қосыла тұрып бүкіл аудан болып қолға алып жатқан игілікті іске мəн бермеуді – жүре тыңдау деп білемін. Сондықтан Кольцов жолдас жазасыз қалуға тиіс емес. Манадан сөйлеген жолдастардың пікірімен санаспауға болмайды, – деді əр сөзін нығарлай.

	Иван Павлович бюродан терлеп, жазбаша сөгісті арқалап, аулына қайтты. Жол-жөнекей ауыр ойлардан арыла алмады. «Алғашқы үш жылдың қалай өтіп кеткенін де білмей қалып едік. Жұмыла көтерген жүк жеңіл болды ма, орталық усадьба да орнады, құрылыс та қарқынмен жүрді. Егін орағын дер кезінде бастап, үнемі алда жүрдік. Табыс шаш етектен болды. Техниканы дұрыс пайдаландық, тұрақты механизаторлар іріктелініп алынды, еңбек тəртібінде ешкандай кездейсоқтық болмады...

	Біздің ауданның совхоздарында механизаторлар дала қостарында табан аудармастан жеті-сегіз ай бойы (апрельден ноябрьге дейін) тұрды. Мұнда механизаторлар өздеріне бекітіліп берілген алқаптың басында күндіз-түні болды, техниканың арлы-берлі жүруі саябырсыды, жанар-жағар май үнемделеді, əрі дала жұмыстарымен қолы қалт еткенде техниканың босаған бір винтін бұрап бекітсе де, өздері тұрған қостарының басына бір тал шыбық ексе де олжа деп есептелді.

	Түптеп келгенде ауыл шаруашылық жұмыстарының барысында бригадаға керек-жарақтың бəрін жеткізіп беру оңай емес-ті. Ал науқан саябырсыған кезде одан да қиынға түсті. Артық бөлшектерді жеткізудегі іркіліс жəне тұрмыс қажетін өтеудегі қолайсыздықтар еңбекті ұйымдастыруға кері əсерін тигізді, тіпті еңбек тəртібі өрескел бұзылды. Совхоз басшылары мен мамандар қашық жерде болғандықтан, кемшіліктерді жедел түзету үшін қолма-қол көмек көрсете алмады. Осыдан келіп жағдайлары ауырлай түсті. Бүкіл жыл бойы дала қосында болу пайдадан гөрі зиянға апарып соқтырды.

	«Краснопреснен» совхозы қайтті? Тағы да жоғарыдан болған осындай ұсынысқа жаппай аудан, облыс болып қалыптасқан еңбек тəртібіне «түзету» енгізді. Ол «түзету» ешкімнің назарына іліккен жоқ. «Жоспар артығымен орындалған соң, оны қалай орындадың деп сұраған пенде болмады. Біз де «жерден жеті қоян тапқандай» емес, бір қалыпты уақытты өткізе бердік.

	Ал біздегі тəжірибе мүлдем басқаша еді. Дала қостарында жеке басты механизаторлар ғана, оның өзінде де көктемде (апрель, май), күзде (август, сентябрь) ғана тұрды. Семьялы механизаторларды жұмыс кезегі аяқталысымен күнде совхоз орталығындағы үйлеріне апарып тұрдық. Дала жұмыстары бітісімен-ақ, барлық тракторларды, комбайндарды, сынып тұрған басқа да ауыл шаруашылық құрал-саймандарын орталыққа дереу көшіріп алып келетін едік. Сосын əр механизатор өз кəсібіне көшеді, біздер де шетінен жағалап олардың күнбе-күн немен шұғылданатынын, қандай көмек керек екенін біліп, артық бөлшектің тапшылығынан ба, яки басқа бір ақаудың себебінен белгілі бір бригаданың немесе жекелеген механизаторлардың жұмысы тоқтап қалса, онда табанда басқа жұмыс тауып беріп отырдық. Əйтеуір, бір күн еңбек ақысыз қолы қарап отырмады. Жаз айларында механизаторлар уақытша құрылысқа қолғабыстарын тигізді...

	Біз кейін есептесек, орталықта тұратын əрбір бригададан алты мың сом қаржы үнемделіп, тұтас алғанда мұның өзі көл-көсір табыс көзіне айналды. Міне, механизаторлардың көз алдымызда болуының толып жатқан ұйымдастыру, əрі экономокалық артықшылықтары осындай еді. Егер біздің бұл тəжірибемізді естісе, тағы да комиссия келіп, бюроға материалдар жиып жүре ме, кім білсін?!»

	Директорлары сөгіс алып, көңіл күйі болмай келе жатқанын сезіп, мамандар да тіс жармай, үнсіз, ұзақ отырысты. Ескі «ГАЗ-69» ойлы-қырлы жерден жортақтап өтіп, ұзақ жолдың апшысын қуырып-ақ келеді. Əлден соң барып ауыр ойдан серпіліп шоферға:

	– Майың жете ме? Жолда қалдырғаның аз емес сенің, мені қойшы, үйренгенмін... Мына, Тамара жолда қалмасын, болашақ директордың денсаулығын сақтап, осы бастан баулу керек, – деп Иван Павлович артында отырған мамандарға мойнын бұрып жымиып қарады. – Секретарьдың қаһарына іліктік, ертең арада тағы да келіспеушілік болмай тұрмайды... Əркім өз ісін жөн дейді ғой...

	– Неге, Иван Павлович! – деп;

	– Шаруашылығымызды тамаша басқарып келесіз.

	Ертең-ақ орнына алғыс жазылатын сөгіс қой, – деп;

	– Түсінбеушілік бола береді ғой, – десіп, олар директорларын жұбатқан болды.

	– Сөгіс алмаған совхоз директорлары жоспарларын орындамаған, сөгіс алған совхоз директоры үш жыл қатарынан аудан бойынша алда... – деп Иван Павлович басын шайқап, алға қарап түзеліп отырды.

	Көсілген жолдың ұшы-қиыры жеткізер емес, тақтайдай жазық даланың меңіндей ғана боп «ГАЗ-69» күтпеген жерде қорыққан қояндай орғып кетіп, ұйқы меңдеп отырған адамдарын сілкіп-сілкіп тастайды.





IV


	Əуелгіде өзімен бірге келген бас агроном директордың жұмыс тəсіліне мүлдем қарсы болды. Ол тек қана ауданнан алған нұсқаумен жұмыс істеп, өз бетінше бір баспады. Одан нəтиже шықсын-шықпасын, жер жағдайы келсін-келмесін белгілі графиктен ауытқымай, қалған уақытта шалқасынан түсіп жатқысы келді. Оған Кольцов көне ме? Нақты шаралар, нұсқаулар берді, ал ол жүре тыңдады. Бұл қиыншылыққа көндіге алмай кетудің амалын жасап жүргенін бірден ұққан Иван Павлович мəселені төтесінен қойды.

	– Жолдас бас агроном, жұмыс істейміз бе, жоқ па?! – деді.

	– Бұдан артық қалай істеу керек?! – деді ол.

	– Іске жаны ашыған адамның жұмысы бұлай болмаса керек еді. Ешкім мұнда еріккеннен жүрген жоқ, бүкіл халық болып, ел болып қозғалып жатқанда, партия мен үкіметтің алға қойған ісін аяққа таптағың келе ме?

	– Кешіріңіз, байқап сөйлеңіз... Жауап бересіз!..

	– Берсем беремін!..

	Əңгіме осымен тəмамдалған. Бас агроном шағынып, ауданға кеткен, содан қайтып оралмады. Сөйтсе өзі арыз беріп, басқа жерге ауысып кетіпті. Содан бас агроном болып осы уақытқа дейін жай агроном болған Тамара Əкпаровна Мусина бекіді.

	...Иван Павлович сөгіс алып, бюроға түскелі де арадан бір жыл өте шықты. Тағы да егін орағы келді. Егін керемет бітік шықты. Ит тұмсығы өтпейтіндей қалың сабақты əрі масақты болды. Дегенмен бұл егіннің кемшілігі де жоқ емес еді. Біркелкі піспеді. Себебі көктем құрғақ болды, егін сирек көктеп шықты. Жаздың басында жаңбыр мол жауды, енді егіннің сабағы қаулап өсті, бірақ ол əр түрлі болып, бірі ерте, екіншісі кеш көтерілді.

	Мұндай жағдайда тікелей комбайнмен жинап бастыру мүмкін емес. Өйткені əбден піскен, кебу дəнмен қоса шала піскен дəн де бункерге келіп түседі, сөйтіп, қырмандағы астық ұзаққа шыдамай екі-үш күн өткен соң-ақ өзінен-өзі қыза бастайды. Дер кезінде кептірмесе, дəн бүлінеді.

	– Ал не ақыл қосасың? – деді Мусинаға директор.

	– Енді бөлектеп оруға тура келетін шығар, – деді директорға ол.

	– Дұрыс айтасың, ол үшін дайындығың бар ма?

	– Бар! Өздігінен жүретін комбайндар мен тіркеме комбайндардың бəрі дайын. Лафетті жаткалар аздық етеді. Облыстан тездетіп сұрағаныңыз жөн болар, Иван Павлович.

	– Бөлектеп ору үшін қандай жабдықтар керек? Бəрін қағазға түсір, облысқа өзім барып қайтпай болмас, – деп асығыс жолға жиналды директор.

	Қасына төрт-бес комбайншыларды ертіп алып, облыс базаларынан қирап, бұзылған жаткалардың бөлшектерін тауып алып, олардан егінді бөлектеп ору үшін жаңадан агрегаттар құрастырып əкелді.

	Егін кеш пісті, орақтың ұзаққа созылу қаупі төнді. Жекелеген бригадалар тікелей комбайнмен оруға əрекет жасап көргенімен, бункердегі дəн жентектеліп қала берген соң, амалсыз бөлектеп оруға қайтып кіріскен. Өстіп жанды алып-салып, бір қолды екі ете алмай жатқанда, ауданнан телеграмма алды. Онда директор мен партия ұйымының секретарын алда болатын мəслихатқа шақырыпты.

	Мəслихатта бұлар күтпеген жағдайды естіді. Астық дайындаудың қарқынын күшейту үшін енді комбайндармен тікелей ору ұсынылды. Жалпы ұсыныс дұрыс болғанмен, «Краснопреснен» совхозына тиімді емес-ті. Өткен жылғыдай болып жүрмес үшін секретарьдың кабинетінде жеке қалып, жағдайын оңашалап түсіндіріп көріп еді, оған үзілді-кесілді қарсы болды.

	– Сен, Кольцов жолдас, – деді бірінші секретарь, – үнемі бүйректен сирақ шығарасың да жүресің. Сондықтан да бас мамандарың тұрақтамайды, жұмыстан босатуын сұрап, сенің басшылығыңнан құтылғанша асығады. Көптен бөлініп, өз бетіңше қисық жүрсең көзге түсем деп ойлайсың ба? Біз осында ай қарап отырғанымыз жоқ, бəрін де көріп, біліп отырмыз.

	– Сұлтан Артыкович, – деді Кольцов. – Мені қарақан басының қамын ойлайтын адам екен деп ойласаңыз, қателесесіз. Есіңізде болсын, жергілікті кадрлармен санасуыңыз керек сіздің... Түбінде жұмыстың ығын білетін, жоспар үшін күресетін солар...

	Кольцов ойындағысын айтты-айтты да, шығып кетті. Совхозға келісімен барлық мамандардың, бригадирлердің, озат комбайнерлердің басын қосып, мəслихаттың шешімін хабарлады.

	– Болмайтын əңгіме, – деді бірден Кенжетай Алпысов.

	– Тікелей орып та көргенбіз, қазір одан түк те шықпайды, – деді Коротков.

	– Бұл не, бөлектеп ормайсың деп жұртты жазалайды, енді бөлектеп орсаң комбайнмен тікелей ор дейді, – деп күйіп кетті, темекісін үсті-үстіне сорып Яровой.

	– Не дегенмен бөлектеп ормай болмайды. Өйткені кенжелеп өскен көк егін сабағында тұрғандағыдан гөрі дестеде тезірек пісіп, дегдиді, – деді бас агроном Мусина. – Көп болса тағы бір бюроға түсерміз...

	– Жоспарды орындай алсақ, көздеген нысанаға жете алсақ сөгіс емес, орнымнан алып тастаса да риза болар едім, – деп Иван Павлович ойланып қалды. – Нар тəуекел!..

	– Осыдан көресіз ғой, қарғыс емес, алғыс алмасақ қара да тұрыңыз, – деп директордың ойын қайтадан бір шегеледі бас агроном.

	Арадан бірнеше күн өткен соң, аудан орталығынан телефон соғылды. Трубканы Тамара көтермесі бар ма.

	– Мемлекетке неге астық тапсырмай жатырсыңдар? – деді бір гүжілдеген дауыс. Тамара түйіліп қалғандай аузынан сөз шықпай қалды. Трубканы сасқанынан директорға бере салды.

	– Да-а! Директор тыңдап тұрған... Ауыл шаруашылығы басқармасынанба?.. Мемлекеткеме?.. Бізде əзірге бастырылған астық жоқ. Бөлектеп орып жатырмыз... Иə, иə... бөлектеп...

	Трубканы тұғырына қондырды.

	– Ал, Тамара, дайындала бер, – деді директор күліп.

	– Қайда?

	– Бюроға да...

	Комиссия, неге екені белгісіз, кешігіп араға жарты ай салып жетті. Ревизоры да бар, совхоз құрылғаннан бергі документті көтеріп, ал кеп тексер, ал кеп тексер... Директор комиссиядан қыңбады. «Қайта көп мəселенің беті ашылып қалатын болды. Саспаңдар, жұмыстарыңды аяққа құйған астай «жұтып» қоятындай етіп істеңдер», – деп мамандарына күш беріп, қанаттандырып қойды. Өйткені егін орағы тағы да табыспен аяқталып еді. Аудан емес, облыста оза шауып, республиканың ауыспалы Қызыл Туын жеңіп алған. Яровойдың бригадасы туралы «Правдада» үлкен мақала шығып, онда совхоз директорының ұйымдастырғыш қабілеті ерекше аталған. Комиссия бұдан бейхабар сияқты, оқымаған шамада...

	Үш күннен соң комиссия жұмыстарын бітірген, бітірмегендерін директорға айтпастан қайтып кетті. «Бір жерден ілік тапқан ғой. Секретарьдың алдына қашан шақырар екен?!.» деп күтіп жүрді директор. Жоқ, ауданнан емес, телеграмма облыстық партия комитетінің екінші секретарынан келді. Алдыңғы дүйсенбіде, сағат онда қабылдауына шақыртыпты. Айран-асыр ойда қалды. Көптен көкейде қоздап жүрген проблемаларын, ұсыныстарын, ойларын ортаға салудың орайы енді келгенін бірден ұқты, жатпай-тұрмай соған дайындалды.

	Дүйсенбі күні Кольцов обкомның екінші секретары Сергей Абрамович Макаровтың алдында отырды. Жағдай сұрасып, амандық біліскен соң, тікелей шаруашылық мəселесіне көшті.

	– Мен сені шақырғаным мынау еді, Иван Павлович, – деп сигаретін тұтатып алып, құмыға үсті-үстіне сорды. –

	«Краснопреснен» совхозы облыстағы алдыңғы қатардағы шаруашылықтың біріне айналды. Таяуда «Правдаға» да шықтыңдар, құттықтаймын! Онан соң саған сенбегендей Сұлтан Артыкович ревизор жібертіп, арнайы комиссиясы тексеріп ештеңе шығара алмапты. Ол дұрыс болған. Сенің принципшілдігің маған ұнайды. Жəне үнемі жеңіспен аяқталатын батылдығың əркімге-ақ керек!.. Өзіңнің «Нар тəуекелің» құптарлық.

	– Сөзіңіз аузыңызда, Сергей Абрамович, – деді Кольцов.

	– Ең бастысы егінші диқандарға сенім болсын, олардың тəжірибесі мен білімі еленсін! Кез келген совхоздың егіншілері өз жайларын басқадан артық білетіні аян. Өйткені олар сол жерде туып-өскен, тіпті жаңа қоныстанушылар болған күннің өзінде олар да көзін үйретіп, тəжірибе жинақтап алған, жаны ауырып еңбек етеді ғой. Өздері мекендеген жерлердің жайын олардан артық ешкім де жете білуі мүмкін емес.

	Кім болса да қателесуі ықтимал, бірақ алыста жатып алып, өз айтқанымды істетемін деушілерден гөрі олар қатені əлдеқайда аз жібереді, тіпті келер жылдары сол жіберілген қатені қайталамау жолын қарастырады.

	– Оның рас, Кольцов жолдас! – деп Макаров темекісін жаңалап тұтатып алды. – Тұқым себуде артта қалған аудандарға көмек ретінде тракторлар мен сеялкалар жіберіп жатамыз. Осының сол шаруашылыққа тигізер қолғабысы бар ма? Жоқ, құр бекер арлы-берлі сенделіспен уақыт текке кетіп жүр ме? Өз ойың қалай осыған?

	– Мысалы, біздің совхоз тұқым себуді бір жеті бұрын аяқтады. Сеялкалар дала қостарына апарылды, тракторлардың көпшілігі жөндеуден өткізілуде, қалғандары пар өңдеп жүр. Парға жұрт қырын қарағанмен біз одан безгеніміз жоқ. Ал аттың жалы, түйенің қомында деп, артта қалған аудандарға техника жіберуде не мағына бар? Олай дейтінім: тракторларды жиыстырып, сеялкаларды ретке келтіргенімізше май айы бітеді. Екі күн жолға кетеді. Сонда тұқым қашан себілмек? Тіпті қазір ол аудандарда бидай себудің не қажеті бар? Мұның өзі өте қауіпті емес пе? Арпа, тары немесе сұлы еккені дұрыс қой.

	– Айтып отырғаныңның бəрі дұрыс, келісемін. Егер мəселе тек обкомға тіреліп тұрса, түсінуге болар... Министрліктегілер күн сайын дамылсыз телефон соғып, бидай егу жоспарын қайткенде де орындауды талап етеді. Сосын обком ауданды қысады, аудан колхоз-совхоздарды «желкелейді». Шырылдайтын өзің сияқты директорлар... – деді секретарь ойланып, сигаретін жаңалап, қайта тұтатып алып, үсті-үстіне құмыға сорып. Көк түтіні көктемгі ауа райы қолайсыз күндердегі жөңкілген бұлт-бураның шудаларындай үздік-создық көтеріліп басылды.

	– Міне, көрдіңіз бе?.. Бəрі осындай жоспар қуалашылықтан туындап отыр. Пардың да жойылып кеткені осының салдарынан дер едім. Тұқым себуге кіріскенше жұрттың бəрі де парды қолдайды, ал көктемгі дала жұмыстары басталысымен, əлгілердің бəрі егінді неғұрлым көп алқапқа егуге жанталасады. Осындай қарбаласта егіншілікті тиімді жүргізу əдісі естен шығып кетеді, – деп күйіп-пісті Кольцов. – Біздің совхозда астықтың өзіндік құны арзан болып, егіннен тұрақты мол өнім алынып жүргені пардың нəтижесі. Жылда парды керегімізше пайдаланып келеміз, сізден несін жасырайын.

	– Солай де... Ал бізге: «Жер парға қалдырылып, жыл бойына пайдаға аспайды екен, бұған қалайша жол беруге болады? Бұл егіншілік мəдинеті емес, барып тұрған қиянат!» деп ғалымсымақтар кабинетімізден шықпай қойды ғой.

	Тіпті олар: «сонау ежелгі Вавилон мен Римнің «прогресшіл» диқандары да өндірістік негізгі құрал – Жер-ананы ысырап ету болып табылатын парғa қарсы күрескен» деп дəлелдеді. Пар орнына отамалы дақылдарды қауырт дамытып, егіс көлемін барынша ұлғайтуды ұсынды, – деді секретарь өңі түтігіп, екі қолы алдына сыймай, тағы да темекі құтысына тамсана қарады. – Бұл өзі күрделі мəселе боп тұр... Күрделі болғанда да тез арада басын ашып, өмірге енгізетін, кезек күтпейтін проблема-а!!.

	– Менің мамандығым агроном, ептеген тəжірибеме сүйенсем, үлкен ғалымдардың еңбегіне үңілсем, қуаңшылықты шығыс аудандарда таза парсыз егіншілікті жүргізуге болмайды. Мұны тек ғалымдар ғана емес, Қазақстанның, Сібірдің, Завольже мен Уралдың диқан шаруалары да бес саусақтай біледі. Атақты ғалым Терентий Семенович Мальцев революцияға дейінгі уақыттан бері қуаңшылық аймақта егін өсірумен шұғылданып жүр. Егер ғалымның айтқанына жүгінсек: «Біздің жерде шаруалар атам заманнан бері парды егіншіліктің негізгі арқауы деп есептеп келеді. Бұл сөзбен олар тек қана таза парды атады, мен өзім күні бүгінге дейін осылай атаймын. Екпе пар – біздің жағдайымызда пар емес» дейді. Құлаққа кіретін сөз бе? – деді директор қыза сөйлеп.

	– Да-а! – секретарь езіліп отыра бергенді жөн көрмей, орнынан тұрып, арлы-берлі жүріп, терезеден тысқа көз салды.

	Күз күні күңгірт, қабағы салыңқы. Қорғасындай қара бұлттар жел ығытымең баяу жылжиды. Бұл жиын-терімнің бітіп, зябьты қолға алып жатқан кез. Осы есіне түскендей:

	– Зябьті біттіңдер ме? – деді бұған бұрылып секретарь.

	– Байырғы тұрғындар «июль айының басында себілген тұқым құмға түкіргенмен бірдей» дейді. Осы рас сөз, өткен жылы біздің ауданда тұқым себу ұзаққа созылды. Өйткені бұрнағы жылы егін орағы тым кешігіп аяқталды. Ал кейбір жерде егін ору бітпей, қалпынша қардың астында қалғанын көзіміз көрді. Осындай қарбаласта зябь мүлдем естен шықты (Жалпы ауданды айтады, əйтпесе өз совхозы бұл жылдарда сүрінбей өткен).

	Зябь аз болғандықтан, көктемде жерді жыртуға, əрі топырақты өңдеп, тұқым себуге келді. Өзіңіз білесіз, көктем кеш шықты, жауын-шашын мол болды. Міне, осының салдарынан совхоздардың көпшілігі бидайды июнь айында септі...

	– Неге? – деп секретарь директордың сөзін қалай бөлгенін өзі де аңғармай, екі беті ду етіп басылды. Шындыққа көзі жеткен сайын зығырданы қайнап, өзінің көп нəрседен əлі күнге дейін бейхабар жүргенінен іші ұлып жүре берді. Бірақ директорға сездірмеуге тырысып бақты. Өзінше «ауыл шараушылығының қай саласы болмасын шемішкеше шағамын» деп, əріптестерінен оқ бойы озық тұрған секретарьдың қатарына қосушы еді. Бақса, əлі бұл білмейтін қалтарыс, жықпыл аз емес екен. Мына алдында отырған уыздай жас директордың қасында намысы келді, шын арланды... Бірақ айлалылығына салып, оның алдында төмендемей, сол өр мінезімен кеудесін керіп, отыра берді.

	– Майдың жиырма бесінен кейін бидай егуге болмайтынын егіншіліктің сырына мүлде қанық емес адамға да белгілі жай еді. Бірақ «Шаш ал десе, бас алатын» өкілдер «қайткенде де» жоспарды орындауды талап етті. Шаруашылық басшылары өкілден асып кете алмады, оның ертең ауданға, одан облысқа жеткізетін «материалынан» қаймықты. Сөйтіп, біліп тұрып «білмей» қоя салды. Мұның зардабы келесі жылғы алынатын өнімге көріне көзге қауіп төндірді.

	– Қалайша? – Секретарьдың өткір көздері директордың өңменінен өтіп кетті. Түсі құбылып, маңдайынан шып-шып тер шықты.

	– Өйткені келесі жылы июньде егін егу тағы қайталайды... Мысалы, өткен жылы тұқым кеш себілсе – сол жылы егін кеш орылады. Сол жылы егін кеш орылса – зябь кеш əрі аз жыртылады. Өткен жылы зябь аз болса – келесі жылы жердің көбін көктемде жыртуға тура келеді. Келесі жылы жердің бəрін көктемде жырту салдарынан тұқым себер алдында топырақ нашар өңделеді, əрі тұқым асығыс себіледі. Мұның ақыр аяғы неге əкеп соқты. Ауа райы қолайлы болғанымен, аудан шаруашылықтарының көбі өнімді аз алды. Өйткені қара сұлы, тікен жəне қурай егін шығымына үлкен нұқсан келтірді. Міне, Сергей Абрамович, жарамсыз агротехника, «өзім білемдердің» нəтижесі осындай зардапқа əкеп тіреді.

	– Да-а! – деді секретарь. – Да-а!.. Пар керек, таза пар... Мен сенің сөзіңді тірілтейін, Кольцов жолдас! Сен өте дұрыс түсінгенсің жəне бір ғана аудан емес, облыстағы бітеу жараның аузын ашып отырсың. Жиырма бесінші майдан кейін себілген бидайдың пісіп үлгермеу қаупі бар екенін, июльде тұқым себілген егістік жерлердің пайдаға аспай қалатынын бүкіл облыстағы көптеген совхоз директорлары мен мамандары жақсы түсінді. Түсіне тұрып соған барды. Себебі – күзде егін шықпай қалса, ол жұрттың көбіне ортақ, онда кешірім жасалады. Кінəның басын ауа райына аудара салуға болады. Ал көктемде бидай себу жоспарын орындамаса, онда жауап беруге тура келеді! Міне, мəселе қайда жатыр. Біз мұндай «қулық» жасаған үш-төрт совхоздың басшыларын түбірімен ауыстырдық та, шарасыз қалды деп ойлама, директор жолдас!

	Сол күні обкомның секретары мен совхоздың директоры ұзақ əңгімеден соң бір қорытындыға келгендей өзара түсініскен жағдайда жылы шыраймен тарқасқан еді.

	Сергей Абрамович кабинетінен шығып бара жатқан орта бойлы, қапсағай келген, отызға əлі еркін іліге қоймаған жас жігіттің соңынан қызыға қарап «молодец!» деп қойды. Ел аузына ілігіп жүрген директорлар мен бас мамандарды, озат механизаторларды өстіп оңашалап шақырып, сыр тартатын секретарь. Сол алдына келіп жүргендердің ішінде көңілі толып, риза болғаны, «өсіру керек» деп жұмыс кітапшасына белгі соққаны осы «Краснопреснен» совхозының директоры, Иван Павлович Кольцов болды.





V


	«Краснопреснен» совхозының eгic даласын аппақ қар басып жатыр. Əр гектары шамамен он төрт-он жеті центнер өнім беретін бірнеше гектар егін қар астында қалған. Бұл Мусинаның директор болған жылының алғашқы күзі. Жас директор қысылды, байырғы комбайншылардан ақыл сұрады. (Иван Павловичтің кезінде дəл мұндай егін қар астында қалған жағдай болған жоқ-тын). Олар да Мусинаны түсінді, қол ұшын беріп, осындай тығырыққа тірелген кезде иықтан демегілері келді. Сонын жолын жатпай-тұрмай қарастырды, өзара ақылдаса келе бір игілікті іске қол ұрды. Бас-аяғы екі-үш күнде:

	– Ал, Тамара, барлық комбайнерлерді бригаданың басына жина. Біздің ойлап тапқан «озық» тəсілімізді көрсін, үйренсін, – деді Яровой.

	Тамара «шын ба, өтірік пе» дегендей бригадирдің жүзіне барлай қарады. Қаршығадай болып, ұстаған жерінен айрылмайтын əдетімен қасқайып тұр, кірпігін де қағар емес-ау!

	– Мақұл, келістік, – деді.

	Түстен кейін барлық механизатор Яровойдың бригадасының басына топтанып, жаңалыққа құлақ түріп, ежірейе қарасты. Алдымен көпшілікке түсіндіріп өтті.

	– Міне, – деді Яровой. – Міне, мына комбайнның алдынан ысыра жинағыш тіркелген. Жүріп отырады да, дестедегі егінді ысыра жинап алып, сілкіп-сілкіп қардың бетіне тастайды. Оның соңынан жүрген комбайн əдейі əзірленген егінді жинап бастыруға тиіс деп есеп жасады.

	– Əй, қайдам-ау, бəрі ауызбен айтқандай болса жақсы ғой.

	– Күмəнім бар, бірақ кім біледі... – десті. Осылайша бірі əжуалап, екіншісі кəдімгідей үмітпен, үшіншісі күдікпен қарап, ошарылып тұр.

	Алдыңғы ысыра жинағыш тракторда Алпысов отыр, ол дестені қардың бетіне шығаруын шығарды. Оның соңындағы комбайнда Коротков отыр, ол дестедегі егінді бастырмақ ниетте... Бірақ комбайнның оған шамасы келетін емес, егінді қылқып жіберді де, қақалып-шашалып тоқтап қалады. Əлме-əл моторы сөне береді. Коротков жерге түседі де, дірілдеп-қалшылдап тоңған қолымен білектерге, жұлдызшаларға, ременьдерге жəне басқа айналмалы бөлшектерге қыстырылған егін сабанын жұлқылай бастайды. Көмекке жүгіріп Яровой жетеді. Екеулеп жүріп қыстырылған егін сабағын бітіреді. Комбайнына қарғып мініп, қайта оталдырады, егінді қайта бастыруға əрекет жасайды. Тағы да əлгіндей жайт аяққа оралғы бола берді. Амалдары таусылып, шабылып жүрген үшеуі бет қарыған аязда булары бұрқырап қолға алған істерін аяқсыз қалдырғылары келмей, əрі жиналып тұрғандардан намыстанып, бір сүйем жерге жылжыса да алға өршелене түседі. Бірақ жұрт күткендей нəтиже шықпады.

	Осы оқиғаның үстіне бірінші секретарьдың өзі түсті.

	Істің барысымен танысты.

	– Жалпы ойларың, ұсыныстарың орынды. Қашан ауа райы ашылғанша, қол қусырып қарап отыру озаттарға жат мінез болса керек. Қайран апай төстерім-ай!.. Мен сен үшеуіңді түсінемін, еткен еңбектерің көз алдымда... Совхозды өгіздей өрге сүйреп жүрсіңдер... Бір бригадаға үш мықтының қалай тап болғанына қайран қаламын! «Нар тəуекелге!» басқан екенсіңдер ғой, ерлерім... – деп, Иван Павловичтің (ол бірінші хатшы боп жоғарылаған) өзі барып бункердің түбінен бір уыс дəн алып, төменде тұрғандарға берді. Бидай дəні мұз түйіршіктерімен, қармен араласып кеткен. Мұз бен қар бидайдан əлдеқайда көп те, салмағы да ауыр екені айдан айқын көрініп тұр.

	Секретарь бастырылған егіннің сабағын əкеліп, масағын қолымен үгіп көрді де:

	– Дəннің тең жартысы масағында кетіп жатыр, бұлай болмайтын түрі бар. Сендер ренжімеңдер, комбайнды тоқтату керек, – деді.

	– Е-е, неге ренжиік, біздікі «сасқан үйрек артымен сүңгидінің» кебі ғой, – деп Алпысов «Примасының» біреуін мүштегіне қыстырып, тамағын бүлк-бүлк еткізіп ұзақ сорып, көк түтінді əлден соң барып бұрқ еткізді.

	– Болмайтын болды, ə... болмайтын болды, ə-ə... – деп Яровой да шыдамсыз мінезімен қол-аяғы сайға тимей комбайнды айналып жүр, əлденесі ұмыт қалғандай, енді соны іздеп таппай жүргендей...

	– Түк те емес, басқа амалын табамыз, бүгінше осыған «риза» боласыздар, рұқсат бара беріңіздер, – деп Коротков жиналғандарды ду күлдіріп, кіршіксіз ақ қардың үстіне тонына оранып құлай кетті.

	Коротковтың сөзіне бірінші секретарь да күліп жіберді.

	– Ал, Мусина жолдас! Алда көп істер күтіп тұрғанын білесің ғой, – деді.

	– Білемін ғой, Иван Павлович, – деді Тамара. – Даусы жарықшақтанып шықты. Осыны байқаған секретарь:

	– «Краснопреснен» совхозының бұрынғы директорының бұрынғы тəжірибесімен шектеліп қалма, өз бетіңше ұйымдастырғыш қабілетіңді таныт, болашағың алда... Жұмысшылардың алдында именіп, жасықтық танытсаң, директор бола алмайсың. Қашанда олардың алдында шоқтығың биік тұрсын! – деп, арқасынан қағып, басқа совхоздарға жүріп кетті.

	Тамара ұстазының соңынан ұзақ қарап: «Құдай-ай, осы кісінің сенімінен шықсам болар еді-ау!» – деп терең күрсініп, машинасына қарай ілбіп басты... «Нартəуекел!» Кольцовтың өзі қолдап отыр. Диқаншылар – Кенжетай да, Александр да, Яровой да, қысылсам, ақыл қосады. Мен неден қорқамын» деп машинасына нық келіп отырды. «Иван Павловичтің «Нартəуекелі» аман болса, Əкпардың қызы да бір жерден шығар, неғыпты!.. «Бір аштың бір тоқтығы бар» деген рас-ay, осы... Өзек жалғар бір үзім нанға зар болып, қолына нан ұстап жеп жүрген балаларға талай көзімізді сатқанымыз ұмытылар дейсің бе? Менің талайыма Болатты кездестірді. Ол да əке-шешеден тұлдыр жетім еді, екеуміз де оқып шықтық. Екі інісі мен бір қарындасы жəне мен болып «Еңбекшілдегі» интернатта жатқанымыз ешқашан ұмытылмас... Кіл əскер семьяларының жетім қалған балалары едік қой...»

	...Ол күнгі интернаттың да күйі шамалы. Тісіңе сағыздай жабысқан қара наны қанағат болатын. Болат екі інісімен бір бөлмеде де, қарындасы қарсы бөлмеде қыздармен бірге тұрды. Ананың ыстық құшағы, аялы алақаны қарындасының есінен шықпай, көзі мөлтілдеп жастан құрғамайтын. Көбінде Болаттың қасында жүреді. Бірлі-жарым басқа балаларға талқан салған қалта келеді. Бір күні:

	– Болат аға, бізге неге талқан келмейді? – деді қарындасы.

	Болат тұнжыраған қалпы тоқырап, біраз тұрып-тұрып:

	– Асықпа, айналайын, неге келмесін, келеді əлі, – деген-ді.

	Мүмкін, қарындасының тұлым шашына алғаш ақ бантикті Тамара таққан шығар. Содан Болаттың Тамарамен достығына қарындасы себепші болған болар... Əйтеуір, үшеуі ерте табысып, біріне-бірі сүйеу болды. Бірде Болат Тамаралардың бөлмесіне бас сұқты. Қарындасының сабақтан келген беті екен, ағасының алдына құлай кетті.

	– Аға, біздің үйден де талқан келді! – Ағасында үн жоқ, қабағынан қар жауардай түйіліп отыра берді.

	– Тамара тəтем айтады, тағы келеді дейді.

	– ?!

	Тамара сонда Болаттың бір сəт мұңайған көздерінің ар жағынан ытқып шыққан жас тамшысын көрсе де, аңғармаған болып еді... Тамара сонда ол мөлдір тамшыларды, бақыттың алғашқы бусанғандағы кінəсіз шыққан белгісіне балаған, анық сенген.

	Содан есейе келе, оқу бітірген соң, Тамара мен Болат семья құрып, отау болып, шаңырақ көтерді. Көп кешікпей комсомолдық жолдамамен тыңға жол түсті, осы совхоздан бірақ шықты. Соңғы келген вагоншалардың бірін еншіледі. Кешкілік монтер келіп, электр сымын жалғап, жарық орнатты. Ұядай екі бөлмеде жалғыз кереуеттен басқа көлденең жатқан қисық ағаш та таппайсың.

	– Тамақ ішпейміз бе? – деді Болат.

	– Асханадан ба? – деді Тамара.

	– Жоқ, өзіміздің үйден ішейік те, – деді Болат.

	– Онда, ертең дүкен ашылғанша ішпей-ақ қояйық, – дейді Тамара. Тереңнен шыққан бұлақ сылдырындай күміс күлкі естілді. Жастығына қарамай өмір тəжірибесіне сеніп директор қойған да болар. Ұстаздардың сол сенімін ақтауы керек Тамара.

	* * *

	Коротков ойламаған жерден Москвадан хат алды. Хатта: «Александр!.. Мен сені сағындым. Мен емес-ау, Виктор... «Папам қашан келеді?» деп күнде миымды жейді. Өстіп жүргенде сенің дидарыңды телевизордан көрдік. Алғашқыда өз көзіме өзім сенбей қалдым... Əбден көзімді жеткізгеннен кейін барып: «Виктор, əне папаң...» дегенімше ғайып болдың, сенің орныңа басқа бір мұрны қоңқайған комбайншы келіп тұра қалғаны. Енді балаңа не дерімді білмей сасқанымды бір сəт есіңе алып ойланып көрші...

	«Қайда менің папам?» деп, тақақтап тұрып алды. «Мынау ма?» деп, əлгі қоңқақ мұрынға тесіле келіп қарайды.

	«Жоқ, ол емес, ауыстырып жіберді. Сенің папаң анау емес пе, ал бұл оған ұқсамайды ғой» деп, сенің қабырғадағы ілулі тұрған портретіңді көрсетіп əзер дегенде көңілін басқаға аудардым-ау!

	Алик!.. Сағындым... Сен мені ұмытып та кеткен шығарсың, əлде үйленіп алдың ба? Бірақ оған қимаймын... Биылғы кезекті еңбек демалысыңда келіп қайт, өтінемін... Тыңның жай-жапсарымен таныстыр, бəлки, өзіңмен ілесе кетермін. Əйтпесе мұнда жалғыздықтан жапа шектім, əйтеуір, ермегім Виктор, басқа іске қолым бармайды. Хат жаз, күтемін!

	Өзіңнің Валентинаң» депті.

	Ол хатты ашып оқуын оқығанмен, қуанғаны да, ренжігені де белгісіз, сұлқ отырды да қалды.

	– Не болды? – деп Кенжетай сасып қалды. – Тыныштық па, əйтеуір?

	– Үйден хат алдым. Викторым аман-есен шауып жүр екен. Осы демалысыңды пайдаланып келіп қайт депті, – деді ол өң мен түстің ортасында отырып.

	– Кім?

	– Валентина... Келініңіз...

	– Менің тілімді алсаң, əзірше барма, көрдің ғой, – деп қойды Кенжетай қаршығадай денесін қомдап-қомдап. – Əйелге мықты болу керек, қашанда оның алдында еңсеңді түсірме, білдің бе?! Саспа, өзі-ақ келеді Уалентин келін, саспа! Бізде «Əйелді бастан, баланы жастан» деген мақал бар. Вот, менің семьямды көріп жүрсің ғой. Бəрі орын-орнында, тəртіпті...

	Александр Кенжетайдың айтқанын құп көргендей, хатқа жауап жазбады. Оның үстіне тыңның аты тың. Диқаншы қауымда қысы-жазы маза жоқ. Кенжетайдың айтқанындай одан соң хаттар үсті-үстіне келе бастады.

	Арада тағы бірталай уақыт өткенде алғашқы миллиард пұт астық Отан қамбасына құйылды. Осы миллиондармен бірге «Краснопреснен» совхозына үш Алтын Жұлдыз оралды. Оның бірі – Коротков, екіншісі – Алпысов, үшіншісі – Яровой.

	...«Правда» газетінен күйеуінің фамилиясын көргенде Валентина əуелде сенерін де, сенбесін де білмеді. Ұзақ тізімнің ішінде «Александр Савельевич Коротков» деген бір-ақ жерде бар екен. Адресі де дəл келіп тұр. Сосын газетке тесіле тағы ұзақ қарады. Көзінің алды тұманданып, қарауытып, басы айналғандай болды ма, əйтеуір, сүт пісірімдей уақыт өз-өзіне келе алмады. «Апыр-ау, маған сонша не болды».

	– Мама-а! Қарным ашты...

	Есікті серпе ашып, ішке Виктор ентелеп кірді.

	– Мама! Қарным ашты...

	– Кел, келе ғой, алтыным... – деп, Валентина ұлының бетінен шөпілдетіп сүйе берді. Ерекше бір қуанышын жасыра алмай ұлына айтарын да, айтпасын да білмей екіұдай көңілде қалды. «Егер айтсам, Виктор екі қолын шапаттап ұшып көкке, ұшып жерге түсері айдан анық. Ал жабулы қазанды жабуымен қалдырып қымтай салсам ше, онда оны біліп жатқан тағы Виктор жоқ қой. Газетке қарап, радиоға құлақ түріп жүрген ол ма? Өз алданышы бір басына жетеді. Тіпті мен айтпасам, əзірше əкесін де көп аса іздей бермейді. Осылай өмірге əкесіз келе салған сияқты, оған мен болсам жетіп жатыр. Өйтпегенде қайтсін, əкесі тыңға аттанғанда, есі кіре қойған жоқ еді. Келе-келе екеуден-екеу тар бөлмеде қамалып күн кеше бердік. Содан бойы əбден үйреніп алған... мен болмасам...»

	Көзіне лықсып келген жасты аңғармады, əрі-сəрі күйде, күнделікті үй тіршілігін неден бастарын білмей, екі қолы ештеңеге бармады.

	– Мама, неге жылайсың, а?.. Ауырып отырсың ба, а?... – десін Виктор мойнына асыла кетіп. Осы кезде барып басынан біреу салып өткендей селк ете түсті. Ауыр ой аспанды бүркеп алған қорғасын бұлттардай ыдырар емес, қайта еңсесін көтертпей қойды. Өн бойы зілмауыр тартып, қарға адым жер жүруге зар, сал аурулы адамдай сол отырған орнынан жылжи алар түрі жоқ. «Құдайым-ау, маған сонша не болды?.. Өзіме де сауап... Қыздай қосылған, сүйіп қосылған қосағымды ренжітіп, айтқанын істемей көңілін қалдырдым ба? Қалдырдым, өкпелеттім... Ол мені қайтып көрместей болып кетті ғой. Мінекей, содан бері ең болмаса бір де хат жазбады. Не деген тас бауыр, ділі қатты еді. Бұрын оны бұндай деп кім ойлаған. Өзі нағыз мəрт жігіт екен де... Ең болмаса тұла бойы тұңғышына бір қайырылып соқпады-ау!.. Түу!.. Ары кетсе бір ай шыдар, сосын тыңың өзіңе, маған жан тыныштық керек, семья керек деп салып ұрып келетін шығар деп жүрсем... Ол ойымның күлін көкке ұшырып кетті, енді қарай көр-ей, герой... Еще, бізді мұнда тастап, кеудесіне Алтын жұлдыз тақты, енді оған өмір сүру оңай... енді оған қатын да көп... ендігі үйленіп те алған шығар-ау. Хатыма жауап та жазбайды... Керек десең, заңды некеден шығып ажыраспағанымызды да ұмытқан. Тапқан екен түк білмейтін ес алмасты... Қазір жолға шығамын, барып тас-ошағын талқан қыламын, алған қатынының шашын бір талдап жұлып қолына беремін, соттасамын... Көрдің бе, мұның жайраңдап, мерейі тасып, алшаң басып жүргенін! Біз болсақ мұнда құсадан жарылардай болып отырмыз... Виктор əкелі жетім атанды, мен боса да болмаса он екіден бір гүлім ашылмай жесір қалдым. Соншама құдайға не жазып едім?!.»

	Валентина бұлқан-талқан ашу үстінде, еңірегенде етегі толып, асығыс жолға жиналды. Бастығына телефонмен мəн-жайды түсіндіріп, кезекті еңбек демалысын беруді сұранды. Қайтып келген соң, арызына қол қоятын болып, бастығы да бірден келісіп, қарсы болмады.

	Ақмолаға табаны тигенде оған арлы-берлі жүргендердің ішінен Александр бірден ұшыраса кететіндей жүрегі алып-ұшып əрқайсысына бір жаутаңдап қарай берді. Аэропорттың анықтама бюросынан «Краснопреснен» совхозына «АН-2» самолетінің сағат үште ұшатынын біліп, қуанып қалды.

	Оған дейін тамақтанып, асықпай тосуға тура келді.

	«Папама қашан барамыз?» – деп Виктор да мазаны əбден алып болды. «Е-е, балам-ay, «папам-папам» деп аузыңды толтырып іздеп келе жатқанда, қарсы ала қойса болар еді-ау! Енді-гі-і бізді ұмытып та кеткен шығар... (Көзіне дөңгеленіп жас үйірілді). Қап! Бекер-ақ келдім бе деймін осы, ең болмаса бір жауап хат жазбады да ғой... Еще, əйел басыммен өзім іздеп келе жатырмын. Ал ол болса кеудесі аяққаптай болып алшаң-алшаң басып жүрген шығар... Оған Қазақстан майдай жаққан, тегі, тіпті тұмсығын тығып алып, басын көтерер де емес қой. Өстіп шаршап-шалдығып, жол азабын тартып іздеп барғанда, таптырса-ау əуелі ол. Таптырмаса қайттім? Қонақ үйі болса жақсы, болмаса ше?.. Валентинаның өне бойы дір етіп, түршігіп басылды. Күткен уақытта «Краснопресненге» самолетке отыру басталды. Мұндай самолетке бірінші рет отыруы еді, ептеп жүрегі толқып басылды. Өзімен иықтас адамдарға қарап «Жаным осылардан артық па» деп өзін-өзі тоқтатты. Викторының қолынан қысып «Папаңның совхозына жарты сағатта жетеміз», – деп оны да көңілдендіріп, ойын басқаға аударды.

	«АН-2» самолетінің көтерілгені сол еді, енді бір мезгілде қалықтап келіп-келіп қонуға бағыт алды. Валентина «уһ» деп демін алып, іштей қуанғанын да жасыра алмады. Тақтайдай тегіс жердің шаңын бұрқ еткізіп, құйрығы қайқаңдап, самолет шарықтап біраз жер «жорғалап» жүріп отырып, кері бұрылып, кілт тоқтады. Бəрі көзді ашып-жұмғанша болғандай көрінді. Викторға папасы күтіп тұрғандай самолеттің есігі ашылысымен жерге секіріп түсіп, сары ала далаға қарап тұрып қалды. Ақ бидай жел лебімен теңіздей толқиды. Үй орындай ғана жерді ойып «аэрофлот» жасап қойыпты, əйтпесе айнала төңірегі түгел егін.

	Валентина баласын жетектеп, қолындағы қомақты сумкасын ауырласа да самолеттен түскендерден қалмай ілесе берді.

	Шатырлы үйлер екі қатар болып жарыса салыныпты. Одан бөлек көзге оқшау көрініп тұрған ештеңе байқала қоймады. «Совхоз орталығы осы ма?..» дегендей Валентина қомсына көз жүгіртті. Сол қол тұстағы жатаған үйдің маңдайшасына «Асхана» деп, оған жалғас: «Азық-түлік магазині», «Шаштараз», «Медпункт» деген жазуларды көзі шалды. «Кеңсесі қайда болды екен? Жергілікті адамдардың бірінен сұрамай болмас... Александрды сұрасам ба екен, əлде...»

	– Қызым, сырттан келіп жол таппай тұрған сияқтысың ғой, – деді бір жетпісті иектеген ақ самай ана.

	– Иə, бірінші рет келіп тұр едім.

	– Кімнің үйіне?

	– Жоқ, мен осында... Александр Савельевич Коротковты білесіз бе?

	– Білмей, не қара басыпты?! Ол жақында герой болды. Ой, өзі де алтын жігіт, тек жалғыз басты, осынша үйлен дейді оған жолдастары, үйленбейді...

	«...Осынша үйлен дейді оған жолдастары, үйленбейді». Валентинаның жүрегі аузына тығылып, қуанарын да, ренжірін де білмеді. Өзінің мына тұрысына намысы келді. Қайда барып тізе бүгерін білмей қиналды. Москвадағы аядай бір бөлмесін ойлады. «Өз үйің, өлең төсегің болғанға не жетсін, шіркін! Осы уақытқа дейін Александр не күйде жүріп еңбек етті екен?! Еще еңбегі жанып, ел аузына ілікті, ə... Молодец! Бізді қарсы алар ма, алмас па?.. Маған өкпесі кара қазандай болғанмен, Викторды кеудесінен итере қоймас, қанша айтқанмен туған баласы...»

	– Қызым, Александрды тек түн ортасында ғана таба аласың. Олар қазір орақта, науқанның нағыз қызған кезі ғой бұл, – деді ана.

	– Қонақ үй қай жерде?

	– Жатақхана ғана бар. Бірақ, Александр онда тұрмайды. Шалқардағы бір қазақтың үйінде жатады, екеуі егіз қозыдай. Ол да герой. Тағы бір достары бар, герой, болған... Үш батыр тың көтерілгеннен бері тізе қосып, ақыры көздеген жерлерінен шығыпты... Оны, мен қайдан білейін, ана механизатор балам айтады ішіп отырып, оттап... Өзінің қолынан келмеген соң, айта береді де қызғанышпен. Мен айттым балама, тыңның келешегі алда, герой болу да алда, еңбек ет аянбай деп. Менікі жөн емес пе, қызым?..

	Ақ самай ана сөзінің аяғын жұтып, Валентинаны қолынан ұстап, бірден үйіне қарай жетектей жөнелді.

	– Дайын үй тұрғанда қайда барасың? Жатақханаға барғанда оның қай жеріне отырасың? Біздің Иван да өзің сияқты бір сұлуға қолы жетпей жүр... Сен, немене, геройдың қарындасысың ба? – дейді ақ самай ана ағынан жарылып. Валентина ұялып, əуелгіде не дерін білмей, əйтеуір, күліп құтылды.

	Кемпір дастарқан мəзірін жасап, Валентинаға совхоз өмірінен толық мəлімет берді. Сөз ауаны жамандау емес, кіл мақтау болды. Өзінің тыңға келіп, өстіп жүргеніне ырзалығын білдірді. Түбінде баласының герой болатынына сенімді екенін айтты.

	Валентина бұл түнді ұйқысыз өткізді. Ақ самай ананың баласы егінжайдан оралмады.

	Ертеңіне ертелеп тұрып, совхоз кеңсесіне барып, Александрға өзінің келгенін жеткізетін адам іздестірді. Басшылардың бірі де орнынан таптырмады, бəрі сағат бес-алтыдан тұрып, жай-жайына кетіпті, жалғыз ғана бас бухгалтер кеңседе қарауылдай қалқиып отыр. Амалы таусылған Валентина ақырындап алдына барып, қысыла сəлемдесті. Жағдайын айтты. Ол бірден ден қойып, соңынан еріп жүрген баласына жаны ашығандай байыппен қарап, телефон құлағына бірден жармасты.

	– Ал-ло-о! Шалқар-р! Маған Алпысовтың үйін қосыңызшы! Алпысовтың!.. Да-да-да! Бұл кім екен, сəлеметсіз бе? Бұл «Краснопресненнен» ғой. Иə, иə. Александр бүгін үйге келіп түнеді ме? Қап-ай, ə. Одан сүйінші сұрайын деп едім... Əйелі іздеп келіпті иə, міне кеңседе отыр. Жарайды, жеткізіп саламыз, – деп трубканы тұғырына қондырды. Сосын терезеден тысқа көз салды.

	– Қазір, – деді бас бухгалтер. – Александр тұратын үйге барып дем ала бересіз. Біз бұл жақтан поляға хабар береміз. Бұйыртса, түске дейін жолдасыңызбен қауышасыз. Виктор папасымен табысады!

	Есік алдына «ГАЗ-69» гүр етіп тоқтай қалғанда, Рыскүл сасқалақтап қалды. Тұңғышы келін əкеп түсіргенде өстіп бір сасып еді, одан соңғы осы болар-ау! Күйгелектеніп, сыртқа шығарын, не шықпасын білмей жүргенде, үйге бала ерткен ұзын бойлы, ақ сазандай əдемі келіншек имене басып келіп кірді.

	– Здравствуйте!

	– Амансың ба, қалқам! Төрлетіңдер!

	Біреуі орысша, біреуі қазақша келте ғана сөйлесті. Одан арғысы айтқызбай-ақ түсінікті болды. Əдеттегідей шайларын ішіп, аяқ-қолын созып дем алды.

	Айтқандай-ақ, Александр үзілісті пайдаланып жеңіл машинамен зыр етіп жетті...

	– Папа! – деп ұлы əкесіне ұмтылды.

	– Саша! – деп көзі жаудырап Валентина тұр.

	Ұлын жерден көтеріп алған күйі, Александр жетіп барып келіншегін ыстық құшағына алды.





