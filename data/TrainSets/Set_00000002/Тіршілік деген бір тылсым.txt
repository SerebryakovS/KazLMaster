СЫНЫҚТЫҢ ПІРІ

1. СӨЗ БАСЫ НЕМЕСЕ БІР ҮЗІК СЫР

Қазақтан сөз қалған ба? «Жақын әулиенің қадірі жоқ» дегені бар. Бала кезден көріп өскен әрі ағайын Қанатбай көкеміздің (әкемнен бес жас үлкен, сондықтан көке дейтінмін) атақ-даңқы тірісінде-ақ түрікмен елінің өзі тұратын Красноводск (қазіргі Түрікменбашы қаласы) төңірегіне ғана емес, берісі Маңғыстау, арысы Ташкентке дейін асқақтап тұрса да, ол туралы қалам тербеу ойға келмепті. Тіпті, дертіне дауа іздеп, сонау Мәскеу мен Ленинградтан келіп жүргендерді де көргеніміз бар. Каспий теңізі мен оның іргесін қуалап, сілемдері Балқан тауына жалғасатын Құбатаудың арасындағы алып қазан шұңқырда шүпірлеген, шулы қаладан бойды аулақ салып, шөбі шүйгін Қайып ата жерінде өзінің азын-аулақ малын жайып қана отыратын көкеміздің жатаған үй-жайының алды қашан көрсең жалт-жұлт еткен машина мен кезек күткен адамнан арылмайтын. Құдайдың құдіретінде шек жоқ қой, қаншама мықты болғанмен шынтуайтқа келгенде кім-кімді де тізе бүктіретін таразы-тағдыр қайыс қара шалдың алдына келместі келтіргенінің талай куәсі болдық.

1977 жылғы маусымда менің әкем қайтыс болды. Қанатекең жеделдес інісінің жаназасын өзі шығарып, бар кәдесінің басы-қасында болып, атқарды. Марқұмның қырық күндік садақасы ыссыға тап келді. Ми қайнатар ыстық күн көзіне түскенді күйдіріп барады. Бар шаруаны жайғасып, киіз үйдің керегесін түріп, шайға енді отырғанбыз. Жүзі таныс бір жігіт босағадан ымдап мені сыртқа шақырды. Үстіндегі киімінен-ақ ауруханада емделіп жатқаны көрініп тұр. "Осында Қанатекең бар деген соң келіп едік", - дейді. Оның сырт жағында көлеңкелеп жиырмаға жуық адам отыр. Бәрі аудандық ауруханада жатқандар екен. Көкейімдегі "күн ыстық, әлі шай ішкен жоқ, ол кісі қабылдай алмайтын шығар" деген жауапты қинала тұрып айттым. Ол да: "Жарайды, ендеше", - деді де, көлеңкеге беттеді. Ішке кіріп, орныма жайғаса бергенде Қанатекең менен: "Жайшылық па?", - деп сұрады. Мен жағдайды қысқа айтып, ауыз жиғанша: "Ойбой, ниет қойып келген ауру адамның бетін қайтармас болар. Келе берсін", - деді. "Көке, әуелі шәйіңізді ішіп алмайсыз ба?"- дегенімде бетіме ажырая бір қарады да, тарамыстанған қағілез денесін ширақ қозғап, жүрелей отырды. Сопақша жүзінің иек тұсына біткен сұйықтау сақалын бір сипап, білегін түріне бастады. Бітіңкілеу көзін ашыңқырап, маған жанарын тіктегенде орнымнан ұшып тұрыппын. Бұл кейпінде ол маған томағасын сыпырып, шың басына қонақтаған мұзбалақтай елестеді. Алдындағы шәйін ысырып қойып, әлгі келгендерді қарауға кірісті. Біз де күттік. Жұрт тарап, көңілі жайланғасын ғана шәй ішілді. Көкенің мен қашаннан байқаған бір әдеті қаралуға келген адамның қолына қарап, "бәлен әкел, түген әкел" демейтін және ол біреуден бірдеңе сұраған екен дегенді де естіген емеспіз. Сонда да жұрт орамалын, тиын-тебенін ұсынып жатады. Кейін сол арадан балалар, үй жинаған келіндер көрпешенің астынан, төсеніштің жиегінен "ақша тауып алдық" деп, мәз болып қалатын.

— Темір шырағым, - — деген еді сонда Қанатбай көкем, - сырқат адам келіп тұрғанда шай ішпек түгілі, мен шыдай алмаймын. Оны қарап, көмектескенше асығамын. Мына саусақтарды көрдің бе (ол етсіз ұзын саусақтарын тосты), менің негізгі құрал-аспабым осы, ауыратын тұсты дөп басамын, әсіресе, сыныққа келгенде құдай қырсықтырмаса, мүлт кетпеймін. Ал адамның іш құрылысына келгенде, қазіргі заманғы, жетілген құрал-аспапқа сүйенген дәрігердей қайдан болайын, дегенмен, келген адамның сағын сындырған емеспін, Алла сәтін салып, ауруынан жазылып кетіп жатқандар баршылық. Мұнда әсіресе, халықтық ем-домға жүгінемін.

— Көке, алғаш сынық салғаныңыз есіңізде ме? — деп сұрадым.

Ол жүзіме күлімсірей қарады да, ойланып қалды.

— Әкем сынық салатын. Ол кісіден көргенімізді көкірекке түйіп өстім. Сосын осы өмірдің өзі үлкен мектеп қой, тезіне салады, үйретеді. Ал сынықшылыққа соғыста жүргенде ден қойдым. Сталинград майданында от пен оқтың арасын кешкендей болдық.

Бірде күні бойы жау жағы күш алып, үсті-үстіне шабуылдап, окоптан бас көтертпеді, гүрілдеген жау ұшақтары, ызыңдаған оқ, гүрс-гүрс жарылыс. Бұйрық - жау әскерінің жолына қазықтай қағылып, бөгеу. Көртышқанша бүкеңдеп, алға жылжыған фашистерге оқ жаудырамыз. "Жалмауызға да жан керек" дегендей, олар бас бағып, тынышталғанда біз бас көтеріп, жан-жағымызға қарап, бір-бірімізге тіл қатамыз, әскери құтымыздан таңдай жібітеміз. Әбден қалжырағандық болар екі көзім удай ашып, кірпіктерім жабысып қалғандай аштырмайды. Сөйтіп жатып қалғып кетіппін. "Әй, балам-ай, орныңнан тұр, қасыңдағы жолдасыңа қара, қол ұшыңды бер!" — деп әкем аян беріп, еңкейіп келіп бүйірімнен түрткендей болды. Шошып ояндым, түсім екен. Жақын жерден жарылған снаряд құлақ тұндырды, окоптың іші ала шаң, сонадай жерде бебеулеп жатқан жауынгер жолдасыма көзім түсіп, жанына бардым. Жарықшақ оңдырмай тиген сол аяғының сау-тамтығы жоқ. Әп дегенде жүрексінсем де, шөлмектей шытынап сынған сүйектерді абайлап, іштей ата-баба аруағына сиынып, кірісіп кеттім. Өйтпегенде ше, санитар жетіспейді, көмектесер жан жоқ. Сынықты өзімше сипап салып, аяғын қозғалып кетпестей ғып таңып тастадым да, санитарларды іздеп, шақырдым.

Осыдан кейін-ақ бойымда бір құдірет күш пайда болғандай еді. Жаралыны көрсем көмекке бейім тұратын болдым.

Тағы бірде жау саябырсыған кез, бізге басқа шепке ауысуға бұйрық жетті. Айтылған бағытты бетке алып келеміз. Қаусап, үңірейген қабырғалары ғана қалған үйдің жанынан өте бергенімізде топталып тұрған бірнеше матросты көрдім. Белгісіз бір күш мені солай қарай сүйрей жөнелді. Саптан жырылып шығып, жақын барсам, әскери-теңіз флотының жоғары шенді бір офицері сұлап жатыр. Аяқ астынан сап ете түскен маған жанындағылар таңырқай қарайды. Мен ауырсына ыңыранып жатқан жаралының кеудесін көтердім, бір иығын оқ пәршелеп, төс сүйегі зақымданған, сипап көрсем, қос қабырғасы сынғанға ұқсайды. Жігіттерге түсіндіріп, әуелі күтірлеп тұрған иығын сылап орнына салғандай болдым, білегін шалма әдісімен мойнына ілдім де, төс сүйегін алақаныммен басып қалып ем, шытыр етіп орнына түсті, ішке кіріп кеткен қабырғасын уқалап көтергендей болдым. Содан бар білгенімше матростардың берген шүберегімен шандып, таңып тастадым. Жедел госпитальға жеткізу қажеттігін тілім жеткенше жанындағыларға айтып, сүріне-қабына жөнеле беріп ем, офицердің бірі: "Товарищ боец, задержитесь, нам бы хотелось знать вы откуда?"- деді. Асыға жағдайымды баяндап, әскери бөлімімді, аты-жөнімді айттым да, жөніме кеттім. Бағытымнан жаңылмаппын, бөлімшемді тез тауып алдым. Ұрыстың сәл де болса, тыншу тапқан кезі еді, сол бойда командиріміз мазалай қойған жоқ-ты. Бірақ ертеңіне кешқұрым комбат өзіне шақырды. Ішімнен "кешегі сұраусыз кеткенімді білген ғой, қайтер екен?" деген оймен барсам, командиріміздің жанында әскери-теңіз флотының формасындағы көрікті офицер отыр. "Өзіңіз сынығын салып, көмек көрсеткен капитан-лейтенантымыздың үлкен өтінішімен келдім. Бұл еңбегіңіз жоғары жаққа хабарланады. Ал, әзірше біздің флот командаваниесінің Алғыс хатын қабыл алыңыз", - деп қолымды қысты. Командирімізге мен туралы айтқан-ау деймін, содан кейін оның ілтипаты мен қамқорлығын сезіндім.

Бір сөз бір сөздің қуғыншысы дегендей, әңгіме болсын деп айтып жатқаным ғой. Сонымен сол Алғыс хат пен теңізші офицердің сәлем хаты менде әлі сақтаулы да шығар...

...Осылайша Қанатбай көкем маған сыр шерткен еді. Онан бері міне, жиырма жеті жыл өтіпті. Уақыттың жүйріктігіне сөз бар ма? "Жақсының жақсылығын айт..." дегендей, өткен күннен қалған бір белгі ғой деп баяндап отырмын.

2. ЖҮСІП БЕРДІҒҰЛҚЛЫ ЖАНҰЗАҚОРТЫҢ АЙТҚАНЫ

Қанатекеңнің сынықтың нағыз пірі екенін мына мысалдан да білуге болады. Бір күні оны Красноводскінің қалалық ауруханасына апатқа ұшырап бас сүйегі сынып, ес-түссіз жатқан әзірбайжан жігітіне көмекке алып барған. Қанатекең әлгі жігіттің төбесінің шашын ұстарамен жып-жылтыр етіп алдырған. Сонан соң сынғаннан іш жағына қарай кіріп кеткен төбесін өзінің аузымен сорып, орнына келтірген. Осы көріністі көрген адамдар: "Сорған уақытта Қанатекеңнің мойны шар болып кеуленіп кетті",- дейді. Содан жаңағы жігіт жазылып шығыпты.

Қанатекең қабырғасы сынып, орнынан қозғала алмай жатқан адамдарың көбінің сынықтарын аузымен сорып орнына келтіретін.

Бір күні мынадай жағдай болыпты. Қанатекеңе Небит-Даг қаласынан шықшыты шығып, аузы арандай ашылып, жабылмай тұрған бір қазақ жігітін әкеледі. Ол аузын қатты ашып есінегенде жақ сүйегі орнынан шығып кетіп, аузы ашулы күйінде қалыпты. Қанатекең қасындағы адамдарға "Қазір мынау менің саусақтарымды тістеп алатын шығар" деп қолын әлгі жігіттің ауызына салып, жақ сүйектерін шұқи бастапты. Бір мезгілде ол қолын жігіттің аузынан тез алып қалыпты. Сол уақытта арандай ашылған ауыз Қанатекеңе "салаумағәлейкум" деп, сәлем беріп жабылған көрінеді.

Тәжімағамбет шалдың Сұлтан деген немересі маған мынадай бір әңгіме айтып еді. 1971 жылдың жазында оған басы бір жағына қисайған орыс кісі "Москвич" машинасымен келіп, Қанатекеңе ертіп апаруын өтінеді. Ол ұшқыш екен. Мойнының күре тамыры ауыратын болып, ақырында басы бір жағына қисайып кетіпті. Дәрігердің емінен еш пайда болмапты. Сонан Қанатекең жарты сағат бойы оның мойнын үздіксіз уқалаған соң, қисайған басы қайтадан өз орнына келіпті. Сол мезгілде әлгі ұшқыш кісі қуанғаннан жылап жіберіпті.

Қанатекең кейде кейбіреулерге "ауыратын себебі жүрегің қорқып қозғалған екен, сондықтан жүрегіңнің тұсына тірі торғайды бас" дейтін. Тұрған деген әйел басынан кешкен мынадай жағдайды айтып еді. Ол бір жаман ауруға тап болыпты. Аурудың асқынғаны соншалықты енді өлетін шығармын деп уайымдай бастапты. Ақыры Қанатекеңе барыпты, ол кісі "жүрегіңнің тұсына тірі торғайды басып тұр да, ұшырып жібер" депті. Үйге келгесін торғайды ұстауды ағайын-туғандарына тапсырыпты. Бірақ біршама уақыт өтсе де, ешкім торғай ұстай алмапты. Ал ауруы болса, үдей беріпті. Жаздың бір күні бөлме терезелерінің желдеткіштері ашық тұр екен. Бір мезгілде бөлмеге желдеткіштен бір торғай ұшып кіріп, төсекте жатқан жаңағы әйелдің жүрек тұсына біраз жабысып тұрып, қайтадан сол желдеткіш арқылы сыртқа ұшып шығып кетеді. Содан кейін жаңағы әйел ауруынан жазылады. Ол: "Торғай болып жүрек тұсыма қонған Қанатекеңнің аруағы шығар" дейтін.

Қанатекең өмірінің соңғы бір жылында сал болып науқастанып жатты. Ауыр науқасқа ұшыраса да, ақыл-есі дұрыс еді. Бірақ, мезгіл-мезгіл "астымдағы кішкентай баланы алып тастаңызшы" дейтін. Мен кейде кішкентай бала сол сірә Қанатекеңнің аруағы болар деп ойлайтынмын.

Әкем айтатын (Жүсіптің әкесі Бердіғұл білімдар, молда кісі еді. Автор): "Емшілерге барғанда тазаланып, аруақтарға сиынып бару керек. Емшіге ниетін дұрыс салмай барған адамға ем қонғанның өзінде, оның зардабы сол емдеген адамның өзіне тиіп, ауру қылуы мүмкін", -деп. Сондықтан шығар, кейбір бақсы-балгерлердің анда-санда кейбіреулерді қабылдамай тастайтыны. Ал қайран Қанатекең болса, күндіз болмасын, түн болмасын, ауырып жатыр деген адамға кәрі демей, жас демей көмегін тигізу үшін жүре беретін, жүре беретін. Ол бүкіл емшілік өмірінде ауырған адамға және оның туған-туысқандарына ешқандай талап та қоймайтын еді, еңбегіне ешқандай ақы сұрамайтын. Жан-жағын қаумалап отырған барлық ауруларды өзінің жағдайына қарамай таң атқанша қарай беретін. Қанатекеңнің осындай ерекше адамшылық қасиетін, асыл ниетін мынадай мысалдан көруге болады. Бірде Қанатекең Красноводскіден Ақтауға құдалыққа келеді. Осы құдалықтың үстінде оны адам емдеуге Жетібайға алып кетеді. Осының өзінен-ақ Қанатекеңнің қарапайымдылығын көруге болады. Ол көмек сұрай барған адамға еш уақытта, қандай жағдай болса да "болмайды" дегенді айтпаған.

Ол сынықшылық, емшілік қасиетімен қатар, дінге берік үлкен молда да еді. Он үш жасынан бастап намаз оқып, ораза ұстаған. Ол кейбір ауруларды ішірткі жазып беріп те емдейтін. Бұған мен өзімнің отбасымның басынан өткен бір мысалды келтірейін. 1985 жылы қаңтар айында бес жасар қызымыздың іші қатты ауыратын болды. Дертінің күштілігі соншалық, ауруы ұстаған кезде жаны қиналғандықтан басын еденге ұратын. Денесінің қан тамырлары жарылып, ішіндегі, қол-аяқтарындағы тұстары қарайып, тері асты қанталап кететін. Әуелі осы қаладағы облыстық балалар ауруханасында емделді. Бір айдай жатқаннан пайда бола қоймағасын, Қанатекеңе апарайын деп шығарып алдық. Сол мезгілде Қанатекең автоапатқа түсіп, мертігіп қалды да, лажсыздан қызымызды Маңғыстау стансасындағы темір жол ауруханасына салдық. Бір айдай жатты. Күн сайын глюкоза жіберіледі, бірақ одан пайда болмады. Емдеуші дәрігер: "Енді ештеңе істей алмаймыз. Алматы не Москваға апарыңыз", - деді.



Сол уақытта Қанатекеңнен "баланы алып келсін" деген хабар келді. Әйелім Қанатекеңнің үйіне баланы апарып, үш күн қонып қайтты. Барған бойда-ақ ата ішірткі жазып беріп, ішкізіпті. Сол үш күн, үш түнде қатты ауырыпты. Сонда Қантекең: "Аурудың өршеленгені жақсы, себебі ол баланың бойынан қашайын деп, ішірткімен ерегесіп жатыр", - депті. Айтқандай-ақ, осында келгенде қызымыз ауруын қолмен сылып тастағандай сап-сау болды. Сонда сонша ауырған сәбиімізді үш күннің ішінде дертінен құлантаза айықтырып берген Қанатеке атаның аруағына тағы да бір тәнті болған едік.

Сырқаттанғанды емдеп, қамыққанды аялап, адамдардан жәрдемін аямаған қайран Қанатекеңді ел де жұмыла бас иіп сыйлайтын. 1968 жылы Қанатекеңнің Алтыбай есімді жалғыз ұлы қайтыс болғанда, Красноводск маңындағы күллі қазақ жұрты атамен бірге қайғырғаны есімізде.

Әңгімемнің соңында Қанатекеңнің өзіме айтқан мына әңгімесін келтіре кетуді жөн көрдім. Ол 1985 жылы ақпанда жол апатына тап болғанын жоғарыда айтып өттік. Сонда ол ауруханада жатып ес жиыпты. Байқап қараса, омыртқасы және екі қабырғасы сынған екен. Содан өзінің жақсы көретін бір сынықшысын шақырыпты. Ол кісі бір сағаттай омыртқасын қарап, бірақ одан ештеңе шығара алмай, ақырында: "Қанатеке, маған бір нәрсе бөгет болып, сынық салынбай тұр", - депті. Содан қатты налыған ата сынған қабырғаларын емшіге көрсетпепті. Біраз ауруханада жатқаннан кейін дәрігерлерге "мен не де болса, үйде болайын, жіберіңдер" депті. Үйге келгесін де он шақты күн өтіпті. "Бір күні қасыма екі қария келіп, арқамды сипап қарай бастады, - дейді Қанатекең. — Бір мезгілде сынған тұс сарт ете түскенде қатты шошып ояндым — бұл түсім екен. Абайлап қарасам, омыртқамның сынығы орнына түсіпті. Содан соң екі қабырғамның сынығын өзім салдым",- дейтін жарықтық..

3. ШЕГЕМ ҚОЖАГЕЛДІ ШӘУДІРҚЛЫНЫҢ АЙТҚАНЫ

Біз Қанатбай сынықшы тұратын Қайып ата жерінен төрт-бес шақырым жердегі Қиянды ауылына таяу теңіз жағасында, кемелерге тұз тиейтін айлақта тұратынбыз. Қанатекең ауылына жиі барамыз. Көлігіміз көбінесе мотоцикл. Бірде үйдің жанында тұрған шынжыр табан трактордан үйілген құмға секіріп ойнап жүрген балаларға еріп, Мақпал деген қарындасым тобығын шығарып алыпты. Жақсылық деген қолы ұсынықты ағам иманды болғыр "шыққан буынын салдым" деген-ді. Бірақ бала жылап қоймаған соң, мотоциклдің қорабына салып алып, Қанатекеңе тарттым. Оның мал жаятын өрісін білетінмін. Баланың аяғын көрген ата күліп жіберді: -Ау, баланың сау аяғын таңып қойған қай сынықшы? — деді де, шыққан тобығын уқалап салып берді. Бақсақ, Жакең ағамыз сәбидің сау буынын таңып қойыпты ғой.

Бізге жекжаттығы бар Қанатекеңмен оны-мұны сұрастырып, әңгімелесіп отырғанымызда жалт-жұлт еткен ақ "Жигули" таяқ тастам жерге келіп тоқтай қалды. Жүргізуші қазақ жігіті екен, келіп сәлемдесті де, машинаның артқы орындығында жамбасын шығарып алған орыс әйелдің отырғанын айтты.

— Жерге түсе алмай ма? — деді Қанатекең.

— Ата, өзіңіз көріңізші, - деп жүргізуші жымиып күледі.

Қанатекең машинаға таяғанда есік ашыла кетті. Ішінде отырған нән ақсары орыс әйелі ақсақалды көріп:

— Ата, здраствуйте, - деді. Аурудан болар өңі күреңітіп кетіпті.

— Здрәсти, қызым!

Қанатекең жанына барып, оның жай-жапсарын сұрастырды, мен де көмектесіп әйелді машинадан түсірдік. Түйенің жарты етіндей ірі екен. Сынықшы басын шайқап, аурудың ұршығын, буынын ұстап көрді де: "Қызым, сен ертең таңертең үйге кел, жамбас сүйегіңнің буыны тайған, мынадай жағдайда салу өте қиын. Мына аяғыңа күш салмағаның жөн. Ептеп ертеңге дейін шыда", - деп, біраз ақыл-кеңесін айтып, шығарып салды.

— Япырай-ай, бір саны кісінің беліндей, мұның жамбасын салу оңайға түспес,- деді де, маған бұрылып, - сен бізге күйеу екеніңді білесің бе, қазір ауылыңа жүре бер, жолшыбай біздің үйге соқ. Келінге айт, екі күн түнеп келетін ала сиырға су бермесін, қораға қамап, тұзын көптеу қылып жем салсын, жүре бер, қалай да айтарсың, - деді. Айтқанын орындадым.

Таңертең Қанатекеңнің ауылына тағы жолым түсті. Кешегі ақ "Жигули" де келіп тұр екен. Келіп қаралушылардың аяғы басылған мезетте Қанатекең кешегі әйелді қарай бастады.

— Ала сиыр қорада ма, суарған жоқсыңдар ғой? — деді.

— Жоқ. Шөлден қабысып, өлейін деп мөңіреп тұр жарықтық, — деді келіні.

- Жақсы болған екен, біз қазір ала сиырды суарамыз, — деді.

Бәріміз сыртқа шықтық. Атаның жігіт болған бір немересі ала сиырды жетелеп алып шықты. Үш күн су ішпеген жарықтықтың іші әбден қабысып кеткен, мөңіреп суға ұмтылады. Қанатекең сиырды бас жібінен тартып ұстап тұрды да, үйден көрпеше алдырып, үстіне жапты. Атамыз не істегелі жүр дегендей бәріміз аңтарылып қараймыз. Содан орыс әйелге қарап:

— Дочка, иди сюда, не бойся, — деді. Шошып кеткен әйел:

— Ой, я боюсь, я не смогу, — деп безек қақты. Біздің жан-жақтан кеу-кеулеуімізбен ғана қорқасоқтап сиырға жақындады. Көмектесіп, жабыла көтеріп әйелді сиырға мінгіздік-ау, әйтеуір. Қанатекең дайындап қойған жібімен әйелдің екі табанын сиырдың астынан түйістіріп, мықтап тартып, сірестіріп байлады. Біріміз әйелді ұстап, біріміз сиырды жетелеп, құдық жанындағы су астауына келдік. Әйелдің отырысын, жіптің байланғанын мұқият қарап шыққан сынықшы:

— Ал енді суды құйыңдар, — деді. Шөлден өлуге келген ала сиыр ештеңеге қарайтын емес. Көзі аларып, астау толы суға бас қойды. Көріп тұрмыз сиырдың қарыны әп-сәтте үрген шарға ұқсап қампиып барады. Бір кезде бірдеңе сырт ете түсті. Әйел "ох" деп айқайлап жіберді. Қанатекеңнің жүзіне күлкі үйірілді: "Орнына түсті",- деді де, шиеленіп қалған жіпті кездікпен кесіп жіберді. Ептеп әйелді жерге түсірдік, алғашында ақ тер, көк тер болып ауырсынған ол аяғын аңдап басып, жүріп кетті. Сондағы оның атаға деген риясыз алғыс сезімін айтсаңыз, сөз жетпейді ғой. Көріп тұрған жұрттың бәрі қуанып, әйелдер көздеріне жас алды.

Бұл менің есімде қалған бір оқиға ғана. Ауыл арасы жақын болғандықтан мұндай жайлардың талайын көрдік. Мен қазір ойлаймын, енді осы Қанатекең сияқты адамдар дүниеге келер ме екен? "Алтынның қолда барда қадірі жоқ" деген осы-ау...

4. БЕРІШ ҚҰДАЙБЕРГЕН КӨПЕКОВ МАРҚҰМ АЙТҚАН-ДЫ

Шағадамнан Бекдашыға шығатын үлкен асфальт жолдан шығысқа қарай Қайып ата жеріне бұрыла жөнелетін сан машиналар шұбаған керуенге ұқсайтын. Олардың ат маңдайын тірейтіні — Красноводск қаласының солтүстік-батыс тұсындағы Қарабауыр еңістігінің батыс бетіндегі Қайып ата қосқатын мекендеген "Қанатекеңнің ауылы" деп аталатын қасиетті орын. Дертіне дәру іздеген жандар Қанатекеңнің шипалы бармағынан ләззәт тауып, жүздері арайланып, қуаныш сезіміне бөленіп, көтеріңкі көңіл мен келген көліктеріне мініп, қайта аттанып жататын. Осындай дүбірге бөленген ат төбеліндей төбешік үстінде өмір шамы жанып тұрғандай сезілетін еді.

Қанатекең халық емін кейінге жалғастырған, сан сырқатқа шапағатын тигізген, сынықтан сарнағандардың жанын жай таптырған шипалы қол сынықшы, талантты тәуіп еді. Оның көзі тірісінде Красноводск қаласы мен ауданының жұмысшы кенттері мен малшы ауылдарының әрбір шаңырақ отбасы мүшелерінің емделмегені кемде-кем шығар. Бұл өңірден басқа да - қазақ, өзбек, түрікмен, қарақалпақ, әзірбайжан елдерінен, Ресейден келіп сан ұлт өкілдері емделген.

Ұлы Отан соғысы кезінде қан майданда жүріп, ауыр сынық жарақатын алғандарды дәрігерлерге жеткенше сынығын салып үлгерген. Сол бір қиын сәттерде хирургтерге жәрдемдескен. Тоқырау заманы кезінде тоқтай шапқан жүйріктей көсіліп сілтей алмаған.

Алайда, халық Қанатекең бойындағы қасиет-дарынын пайдаланған.

Менің ауру кезімде осы кісіге емделгенім бар-ды. Жабырқау жаныма медет берген жақсылығына орай, кезінде, 1981 жылдың 31 шілдесінде Қанатекеңе арнау өлең жаздым. Тәуіптер тізгінінің тежеулі кезінде жазылған бұл өлеңнің ой тебіренісі болса да, толғауы толық тасқындамаған шығар. Бүкпелі дәуірде жарыққа шықпаған бұл өлең сол жылдардың өзінде-ақ жыршылар аузына ілігіп, ел арасына ептеп тарап кеткен жайы бар.

Сол бір архивімде сақталған "Халық емшісі Қанатбайға" деген өлеңімді оқырман қауымға ұсынғым келеді.

Жәй көзге сіз қазақтың қара шалы,

Бойыңа бұқаралық жарасады,

Соншама қарапайым болсаң дағы

Даңқыңыз асқар таумен таласады.

Көрсетсең қасиетпен тамашаны

Қатерден қам көңіл жан әрі асады.

Шаршы төр, киелі орын — отбасыңнан

Келгендер риза болып тарасады.

Ерекше адамшылық қасиетің

Еліңе арналды бар асыл ниетің.

Кереметтей көреміз өзіңді біз,

Қастерлеп, жұмыла жұрт бас иетін.

Аурулар қамаласа жан-жағыңды

Батырдың дертке дауа бармағыңды

Сарнаған, бебеу қаққан, сынғандарға

Қолма-қол сан көрсеттің аруағыңды.

Емдедің, қамыққанды аяладың,

Ұдайы жәрдеміңді аямадың,

Сырқаттан сауыққандар еш ұмытпас

Сіздей бір жанға шипа сая бағын.

Жүрсең де ел-жұртыңмен біте қайнап

Атынды аңыз етті бүкіл аймақ.

Емсектік, сынықшылық талантыңа

Бір емес талай ұлттың өкілі айғақ.

Тілейді қалың елің саулығыңды,

Армандайды: "ұзақ өмір, сау күніңді"

"Сыйға-сый, сыраға-бал",-дегендей-ақ,

Халқың бар көтерердей тау жүгінді.

Бабаңнан қалған өзің-қарашаңырақ

Орнаған басыңызға тамаша бақ,

Кейіннен аңыз қылар жас ұрпақтың

Өмірін талай қалдың арашалап.

Дерт келсе құдіретпен құмарланған

Уәлилер өтті аруағын бұлғалаған,

Осы кез зайырыңа ел таң қалып,

Көпшілік деп ойлап жүр жұмбақ адам.

Емессіз қара бақсы — сарыны жыр,

Біртуар сіз халықтың дарыны бір.

"Бұрынғы білгірлердей аруақты",-деп

Айтады адай елі - қарымы нұр.

Уа, жұртым жақсыңды енді көрші міне!

Бұл күнде елдің тиген еншісіне.

Көп көңіл аз ғана бір сөз арнадым

Халықтың қадірменді емшісіне.

Әр дәуір әупірімін берер ме екен?

Мұндай жан дүниеге келер ме екен?

Япыр-ау, Қанатекең қасиеті

Кейіннен ұрпағына ерер ме екен?

5. СӨЗ СОҢЫ НЕМЕСЕ РУХЫҢМЕН ҚАМДАЙ ЖҮР, КӨКЕ!

Атағы жер жарған сынықшы һәм халық емшісі ретінде қалың бұқараның құрметі мен ілтипатына бөленген Қанатбай Боқайұлы кеңес үкіметі тарапынан ықыласқа, қолдау-көмекке ие болды десек, асыра айтқандық болар еді.

Алпысыншы жылдары Красноводск қалалық ауруханасының ел аузында жүрген, білгір дәрігер-хирургі Светлов (аты есімде жоқ) қана сынықшының ерекше қабілет қарымын бағалап, ауруханаға ауыр сынықтармен түскендер болса, кейде Қанатекеңді арнайы шақырып, кеңесіп тон пішкендей келісіп, бір-бірін түсініп жүріпті. Журналист, марқұм Жарылқасын Ыбырашұлының бір айтқаны есімде: "Бала кезімде,-деді ол,- велосипедпен таудан төмен зулап келе жатып оңбай құлап, жауырынымды сындырып алдым. Қанатекеңе апарып салғызып, жақсылап таңып берсе де, біреулердің айтуымен ағайым қалалық аурухана хирургі Светловқа алып барды. Ол сынған жауырынымды олай-былай қарап, алаңдайтын ештеңенің жоқ екенін, сынықтың орнына түскенін айтты. Мынау ақсақалдың қолтаңбасы ғой, тек сол ғана осылай ғып таңатын еді"- деп сұрады. Мен: "Иә, сол Қанатекең"-деп едім, маған қарап: "Что еще тебе надо",-деп шығарып салды".

Алайда Светлов қайтыс болды да, оның орнына келгендер Қанатекеңнің ел ішіндегі абырой-беделінен қауіптенді ме әлде көре алмастықтан ба, әйтеуір оны ауруханаға жолатпауға тырысты. Автомашина апатына ұшырап немесе басқа жағдаймен ауыр халде ауруханаға түскендерді көрсету үшін олардың туған-туыстары сынықшыны палатаға жасырын кіргізіп жүретін. Онымен де қоймай шаш ал десе бас алатындар, орган қызметкерлері оның үйіне тексеру жүргізіп, адам емдеуіне үзілді-кесілді тыйым салған кездерін де білеміз. Бірақ оған баруын халық тоқтатқан емес, айылын жиған Қанатекең де болмады. Бірде, өзім куә болған мынадай жағдайды айта кеткім келеді.

Түрікменстандағы Балқан облысының орталығы Небит-Даг қаласында ұмытпасам, сексен үшінші жылы атеистік тақырыпқа арналып үлкен аймақтық конференция өтті. Оған елдің батысындағы аудан-қалалардан идеологиялық жұмыспен айналысатындар түгелдей шақырылыпты. Красноводск аудандық партия комитетінің идеология кадрларының құрамында менің де (ол кезде аудандық "Жұмысшы" газетінің бөлім меңгерушісімін) қатысуыма тура келді. Облыстың бірінші хатшысынан бастап, республика астанасынан келген ғалым-идеолог, атеистердің күні бойы әңгімесі-әулиеге түнеуге, бақсы-балгерлерге, жалпы дінге қарсы ымырасыз күрес жүргізу. Олардың соңын ала облыстық санитарлық ағарту мекемесінің басшысы түркімен әйел шығып сөйледі. Ол әңгімесін айта келіп, сөз реті факті мен мысалға тірелгенде Қанатекеңді тілге тиек етті. Жүздеген адамның көзі бізге қадалғандай үш-төрт қазақ күмілжіп отырмыз. Сондағы айтатын уәжі "санитарлық жағдай сақталмайды, арнайы медициналық білімі жоқ болса да адам емхана-аурухананы қойып соған ғана барады, бұған қашан тоқтау болады, тиісті органдар қайда қарап отыр" дегенге саяды. Мұндай әңгіме айтылады деп тіптен күтпеген мен булығып, тамағыма өксік тірелгендей болды. Не де болса артын күттім. Енді көсіле бастаған әлгінің сөзін артқы жақтан шыққан " тоқтатыңыз, ондай әңгімеңізді!" деген өткір дауыс пышақ кескендей тыйды. Сілтідей тынған жұрт "бұл кім өзі" дегендей жаппай артқа бұрылды, қаба сақал, кезінде көзәйнегі бар ірі орыс кісі екен. Залдың ортасына қойылған микрофонға келіп: "Сіз ондай байыпсыз әңгіме айтуды тоқтатыңыз - деді қайталап-білесіз бе сіздің қазіргі дәрігерлеріңіз оң аяғы сынғанның сол аяғын таңып қояды, ешқандай білігі жоқ надан адамдар бүкіл медицинаны жайлап барады. Ал, ол ақсақалға келетін болсақ, нағыз сынықшы, емсек, қолы шипалы жан. Мен өзім ол кісіге емделдім және оны жақсы білемін, өйткені Красноводскіде туып-өстім. Оған мен ғана емес бүкіл халық барады, тіпті мына президиумда отырғандардың да оған бармағандары жоқ шығар. Оның несін жасырамыз, нанбасаңыз, өздерінен сұрап көріңіздер,- деп қолымен президиумды нұсқады да, сөзін жалғады,- сондықтан да халыққа пайдасын тигізіп отырған кісілерді орынсыз кінәлағанша қолдау керек, шама жетсе үйреніп, үлгі алу керек".

Еңсемді басқан зіл омырылып түскендей, көзім жасаурап ризалық көңілмен қаба сақалға жалтақтап қарай беріппін. Осылайша сан ұлттан құралған халықтың зор ілтипатына бөленген қазақтың қарапайым қара шалы - Қанатбай көкем үшін төбем көкке тигендей шалқып, Балқан тау баурайындағы шаһарға симай кеткендей болып едім-ау... сонда мен.

Осы орайда көпшілік білгісі келер деген ниетпен Қанатекеңнің Үрім-бұтағына білгенімше тоқтала кеткенді жөн көрдім. Оның руы Жеменейден Кедейдің Ақшасы. Құлұлы Боқайдан бес қыз, Бөлекбай, Қанатбай, Рахмет есімді үш ұл дөреген екен. Бөлекбайдан Дауылбай болып онан әрі жалғасса, інісі Рахметтен Бисен, Тыныштық, Таңат олардың бала-шағасы болып ұрпақ өрбіп жалғасуда. Сөз ретінде айта кеткен жөн. Бисекең Ұлы Отан соғысының ардагері, маңғыстаулық майдангерлер сапында Астанаға дейін барып, құрметке бөленген ағамыз жасы сексенге келсе де қала өміріне, жас ұрпақты отансүйгіштікке тәрбиелеуге ат салысып келеді. Қанатекеңнің жоғарыда айтып өткен бес апасының бірі атақты ақын-жырау Сүгір Бегендікұлының зайыбы.

Ал, Қанатбай көкемізге келетін болсақ, ол 1900 жылы Маңғыстаудағы Сартас ауылында дүниеге келеді. Отызыншы жылдардағы аласапыранда көптеген қандастарымыз сияқты, қағынан тайған киіктей атажұртынан ауа көшуге мәжбүр болып, Қарабұғаздағы сульфат, Қулымаяктегі тұз кәсіпшіліктерінде жұмыс істейді. 1942 жылы Ұлы Отан соғысына қатысып, Сталинград түбіндегі қанды шайқастарда бірнеше жерінен жараланады. Бет-аузы мен бөксесін жарықшақ жарақаттап, бір қолының ортан саусағын жұлып кетеді де, мүгедек болып елге оралады. Содан зейнетке шыққанша Красноводскідегі мұнай өңдеу зауытында жүкші болады. Зайыбы — Сүйіндік руының Бұқарынан Қалмұрат қызы Әдемі. Қанатекеңнің отбасында Алтыбай атты ұлы мен Ақбала, Ағілес, Ағілен деген қыздары өсіп, тәрбиеленді. 1927 жылы дүниеге келген Алтекең қырық бір жасында, ал қызы Ағілен мен Ақбала да кейін дүниеден озды, екеуінен де ұрпақ бар. Қазір Ағілес апай Жаңаөзен қаласында тұрады, ардақты әже.

Жуырда ғана Қанатекеңнің Ақтау қаласындағы 28-ші шағын ауданда тұратын немересі Алтыбайұлы Орынбайдың шаңырағында болдық. Жасы елудің белортасына келіп қалған Орекең " Маңғыстаумұнайгазға" қарасты Қаламқас кен орнында еңбек етеді екен. Кідір жеңгей екеуі қызды қияға, ұлды ұяға қондырып, ұрпақ өсіріп отыр. Орекеңнің анасы 78 жастағы Бибіжан жеңгей де осында екен.

— Сүйіндік руының Бұқары Қалдыбектің қызымын,- деді ол өз әңгімесінде,- осы шаңыраққа 1945 жылы келін болып түстім. Алтыбаймен түтін түтетіп, он үш құрсақ көтердім. Оның жетеуі ұл да, алтауы қыз болды. Ұлдарымнан қалғаны осы Орынбайым ғой. Ақшұқырдағы Мергенбайым мен осы қаланың сегізінші шағын ауданында тұратын Дүйсенбайым үйлі-баранды болғаннан кейін қайтыс болды, шүкір артында бала-шағалары бар ғой әйтеуір. Біздің қазіргі жағдай осы, шырағым...

"Әйгілі сынықшы, халықтың шипагер тәуібі Қанатбай Боқайұлы 1989 жылы 89 жасында дүниеден озды. Өзінің ізі қалған, малын жайып, ой-қиялға берілген жұпар жусанды қыр-белесіне, талайларды емдеп алғыс-сауабын алған ауылына тақау Қайыпатада мәңгі тыныстап жатыр. Қазақстаннан шыққан ұзақтығы 500 шақырымдық үлкен жолдың Шағадамға құлар тұсында тоқтап, Қанатекеңе дұға бағыштап өту оны білетіндердің әдетіне айналған. Түбі шайтан болмаса пенде атаулының ертелі-кеш бақилық болары хақ қой. Осындайда ғұламалар "Адамның артында үш нәрсе қалады",— дейді екен. Оның бірі ұрпағы, екіншісі — өнері, үшіншісі — кісіге жасаған жақсылығы. Құдай көпсінбесін Қанатбай көкеміз де осының үшеуі де бар, қазір оның немере-жиендері, шөберелері, отау тігіп үй болды. Өнері — сынықшылығы, емсектігі, оның бұл қасиеті туралы естеліктер, деректі әңгімелер, тіпті ауызекі аңыз-әфсаналар баршылық. Ал, саналы ғұмырында адамға жасаған жақсылығы ұшан-теңіз.

Отызыншы жылғы ойранда кір жуып, кіндік кескен жерінен амалсыз көшіп, көрші түрікмен елін мекендеген, орыс, түрікмен, армян-еврей, әзірбайжан-татар, т.б. қоян-қолтық қоныстанған көп ұлтты өлкеде қазағымның атақ-абыройын асқақтатқан, құрсау іспетті жабық қоғамда қаншама теперіш көрсе де, мәрттігінен танбаған, ақ жүріп, анық басып, ар-намысына дақ шалдырмаған Қанатбай көкеміз жайында көкейімізде көптен жүрген осынау жазбамызды оның рухына бағыштадық.



Тірлігінде шапағат иесі атанған қайран қара шал - Қанатбай көке, әзірше қолдан келгені осы болды!





ЕСЕНҒАЛИ ШАЙЫР

Маңғыстау тарихта өзінің елдігімен, ел қорғаған батырларының ерлігімен, бүгінгі мол қазынасымен ғана емес, өзіндік айшықты өнерімен де ерекшеленген өлке. Сазгерлік пен әншілік, ақындық пен күйшілікті шебер ұштастырып, халықтың ілтипатына бөленген "Адайдың жеті қайқысының" өзі неге тұрады?

Маңғыстаулық шайырлар — осыдан екі жүз жыл бұрын өмір кешкен Абыл Өтембетұлының одан кейінгі Нұрым Шыршығұлұлының, Ақтан Керейұлының, Қашаған Күржіманұлының, онымен үзеңгілес Сәттіғұл Жанғабылұлының шығармалары бүкіл қазақ әдебиетінің алтын қорына қосылып, ұрпақ мұрасына айналды.

Осынау ұлы бабаларымыздың жыраулық жазба әдебиеті арасындағы алтын көпірі, өлкеміздің бүгінгі ақын-жырауларының ақсақалы, соғыс және еңбек ардагері, қадірменді ағамыз Есенғали Бөкенбаев 2001 жылы 80 жасқа толды.

Есағаңның өмір жолы оның өлең-жырларынан көрінісін табады.

Ақын әйгілі Мұрын жыраудың 130 жылдық мерекесіне арнаған толғауында:

Мұрын ата мен өзім,

Маңғыстауда туғанмын,

Жетім қалып әкемнен

Көздің жасын жуғанмын,

Өлместің күнін көруге,

Белімді бекем буғанмын.

Отызыншы жылдары

Ашаршылық зарпынан

Көршілес түрікмен еліне,

Жаңғақтының жеріне,

Жағдайсыздан кеткенмін.

Ерте есейіп, ес кіріп,

Қиындықтан өткенмін,

Айналайын ағайын,

Айтайын несін өткеннің,

Ыссылы-суық өмірдің

Бәрін тастап соңыма,

Бұл күндерге жеткенмін,

-деп өзі айтқандай, Есағаң Маңғыстаудың Жетібай маңындағы "Айрантақыр" деген жерде дүниеге келген. Қасіретті 1932 жылы он бір жасар ол әкесі Жадырасыннан айырылады. Оның үстіне өзіне сүйеніш тұтып жүрген әкесінің ағасы Отарбай да дүние салады. Анасы Бибіш үйелмелі-сүйелмелі, ұл-қыздары Есенғали, Талшын, Үзіл мен Ұлбөпені ертіп, көршілес түркімен елінің Красноводск қаласына көшіп барады. Әуелі туған жері Қызық мектебінде, одан кейін Красноводскідегі қазақ интернатында оқыған балаң Есенғали отбасының күнелітісі үшін жастығына қарамастан жұмысқа тұрып, анасына сүйеніш болады. Сөйтіп, жүргенде соғыс басталады.

Бала кезінен жыр жаттап, Абыл мен Ақтанға, Қашаған мен Сәттіғұлға еліктеп өскен, көкірегінде ақындықтың оты, құдай берген тума дарыны бар Есенғалиға ұлы дүрбелең, ауыр сын кезең әсер етпей қоймайды. Сөйтіп, 1941 жылы Красноводскідегі "Жұмысшы" газетінде оның алғашқы "Жоямыз жауды" атты өлеңі жарық көреді.

1942 жылы небәрі жиырма бір жасында Ұлы Отан соғысына аттанған Есағаң Европаның көптеген қалаларын жаудан азат етуге қатысады. 1944 жылғы қыркүйекте "Майдан ақиқаты" газетінде жарияланған өлеңінде ақын:

Шынықтырып құрыштай

Мені Отан өсірді.

Өз жерінде дұшпанға,

Салмақшымын кесірді.

Қарапайым қазақпын,

Сүймейтін мен мақтауды,

Қайыра тасқа салғандай,

Қаруым сайлы саптаулы.

Ұясында немістің,

Аянбай соғыс саламыз,

Тырнағынан жауыздың

Тұтқындарды аламыз,

- деп жазады. Сол бір жаралы да жалынды жылдарда ел үшін от кешкен ағамыздың өңіріндегі қос "Қызыл Жұлдыз" ордені мен көптеген медальдар жауынгерлік ерліктерінің айқын куәсі.

Ұлы Отан соғысы аяқталып, майданнан Красноводскіге оралған Есағаң бейбіт еңбекке араласып, халық шаруашылығының түрлі саласында абыроймен еңбек етеді. Арада төрт-бес жыл өткеннен кейін ғана өзінің кіндік қаны тамған Маңғыстауына жол түседі. Сонау балапан басына, тұрымтай тұсына кеткен ауыр жылы ата жұртынан ауып кеткен Есенғали ағамыз өзінің жүрекжарды сағынышын "Туған жерім — Маңғыстау" атты тебіреніске толы толғауымен жеткізеді.

1948 жылғы қазанда Каспий теңізі шығыс жағалауындағы шаруашылықтарының бір топ балықшылары теңіз төсінде сұрапыл дауылға ұшырап, адуын толқынмен, арыстанша алысады. Теңіз дүлейіне қарсы тұра алмай тоғыз қайық суға кетіп, алпыс үш адам мерт болады. Ақын балықшылардың осы ерлігін баяндайтын "Тоғыз қайық" дастанын жазып, ерлерге өлеңмен ескерткіш соғады. Бұл дастан ел арасына кеңінен тарайды.

Есенғали ақын алғашқы балапан жыры жарық көрген сонау 1941 жылдан бері өлең өрнектеп, жыр толғап келеді. Жырларының тақырыбы да, сыр-сипаты да, құрылымы да әр қилы. Нақылдық термелер, арнаулар, тебіреністі толғаулар, төрт тағандар сияқты жүрекке жылы дүниелер.

Кез келген өнер түрі, оның ішінде өлең де тәрбие құралы. Ақынның жаман әдеттерден жирендіретін, жағымсыз қылықтардан бойды аулақ салуға шақыратын, адамгершілік пен адалдыққа үндейтін туындылары жеткілікті.

Сәттіғұлдан бата алып,

Еліме ақын атанып,

Жыр нөсерін төккенмін,

Баспаларға бастырып,

Жыр сүйетін қауымға,

Сөз ұрығын сепкенмін,

-деп ақын өзі жырлағандай Есенғалидың өлеңдері баспасөз беттерінде 60 жылдан бері жарияланып келеді. 1977 жылы ел ақындарының "Шұғыла" атты жыр жинағына топтама өлеңдері енеді. 1991 жылы "Жазушы" баспасынан "Тоғыз қайық" деп аталатын жыр кітабы шықты. Ғалым, өлкеміздің өнерін зерттеуші Қабиболла Сыдиықов: "Атыраудағы жыраулық дәстүр мен жазба әдебиеті арасындағы Халық ақыны", деп бағалаған Есенғали Бөкенбаевтың есімі Маңғыстау асып, түрікмен, қарақалпақ елдеріне мәшһүр болды. Толғаулар мен термелерін жыршылар той-мерекелерде де жиі орындайды. Ақынның қысқаша өмірбаяны "Қазақ Совет энциклопедиясына" және "Маңғыстау" энциклопедиясына енді. Белгілі жыршы Мақсат Аяпов орындаған Есағаңның жыр-дастандары "Тоғыз қайық" деген атпен үнтаспаға жазылып, көпшілікке тарауда.

...Есағаңды мен бала кезімнен білемін. Ал, жақын қарым-қатынасымыз жетпісінші жылдардың басында басталды. Әлі есімде бір күні ол "Жұмысшы" редакциясында қызмет істеп жүрген журналист Есберген Іңірбаев екеумізге телефон шалды. Батыс Түрікменстандағы ірі өндіріс ошағы, қазір үлкен облыстың орталығы — Небиттау қаласының телестудиясы шағадамдық қазақ ақындарын қонаққа шақырып отыр, соған баруымыз керек екен. Бізді сол қалада тұратын ақын Равель Майданов қарсы алып, үйінде қонақасы берді сонда Есағаң. Жігіттер басқа ұлттың арасында бүкіл қазақтың туын көтереміз, абайлаңдар", -деп ескертумен болды. Тіпті біздің оқитын өлеңдерімізге дейін тыңдап көріп, саралап, төмендеу дегенін оқытпады. Бұл оның өлең өнеріне немқұрайлы қарамайтындығының бір ғана мысалы. Жалпы Есағаң түрікмен елінде қазақ тілінде шығатын бірден-бір газет — "Жұмысшыға" үлкен жанашырлықпен қарап, оның бетінен жылт еткен жақсы нәрсе көрсе, қуанып қалатын. Кейде "Бала мына өлеңіңе Ленин комсомолы сыйлығын беру керек",-деп телефон шалады, бұл оның риза болғандағы әдеті. Ал, жарияланған татымсыз нәрсеге, өлеңде кеткен әріп қателерге ренішін жасыра алмайтын.

Қайда жүрсем де қызмет бабымен Ақтауда, Бейнеуде, Жаңаөзенде жүріп, Красноводскідегі Есағаңмен арадағы хат-хабарымыз үзілген емес.

Шағадамда тұрып, қызмет істеген жылдары еңбек демалысын туған жері Маңғыстауда өткізетін Есағаңның туған жеріне арналған жыр-толғаулары көп-ақ Соғыс кезінде жазған сондай бір өлеңі Форт-Шевченко қаласының өлкетану мұражайында көптен бері тұр.

Өрлетіп, алып ұшып жігерімді,

Барады шаттық кернеп жүрегімді,

Өзіңнен туып-ұшқан перзентіңмін,

Табамын туған жерден тірегімді.

Жетібай, Өзенім мен ару Теңге,

Қалалар сап түзеген құба дөңде.

Санасам сан жетпейді байлығына

Маңғыстау мәшһүр болды барлық елге,

-деп жырлайды ол "Маңғыстау көтерді алтын шаңырағын" деген өлеңінде.

1985 жылдың тамыз айында мен Красноводскіден Ақтауға көшіп келіп, облыстық "Коммунистік жол" қазіргі "Маңғыстау" газетіне жұмысқа тұрдым. Үш жылдан кейін жаңа қызметке үйренісіп, газеттің мәдениет бөліміне меңгеруші болып жүргенімде Маңғыстау облысы таратылды. Бұл пәтердің кезегінде үш жыл тұрсам да, үй ала алмай, пәтер жалдап, баспанасыз жүрген маған оңай тимеді. Қатты қиналып, көңілді мұң басып, "Туған жерді аңсау немесе ақын аға Есенғали Бөкенбаевқа хат" деген толғау өлең жаздым. Сағынышқа толы бұл өлең көп ұзамай-ақ "Жұмысшы" газетінде жарық көрді. Кешікпей сол газетте Есағаңның "Ақын ініме" атты жауап өлеңі де жарияланды

.. .Ақындар қайда жүрсе де,

Қызметін еткен елінің.

Арманы болмас адамның,

Ақтаса елдің сенімін.

Тоғышар мен менменнің,

Баса білсе желігін.

Қамқоршысы халқының,

Қиындықтан қаймығып,

Іздемес істің жеңілін...

- деген жыр жолдары маған күш-жігер беріп, кездескен қиыншылықтарға мойымадым.

1991 жылдың күзінде Красноводск қаласы мен ауданында ақын Есенғалидың 70 жылдық мерейтойы дүркіреп өтті. Әлі есімде қарашаның 8-інде Жаңаөзен қаласының әкімі Сұлтан Ноғаев, қалалық кеңес төрағасы Рахман Исаев бастаған отызға жуық ақын-жыршы, термеші-әншілер тойға қатынастық. Қала орталығындағы Мәдениет сарайында мерекелік жиын, ертеңіне ауданның Хасан ауылының жанында ат бәйгесі өтті.

Төмендегі арнау өлеңім ақынның сол тойында оқылып еді:

Тіл мен дін, өнеріне алып теңдік,

Танытқан қай кезде де байыпты елдік,

Шашу ғып тойыңызға, ақын аға

Сәлемін Маңғыстаудың алып келдік.

Жасында қимай оны көшкен едің,

Сиынып аруағына өскен едің,

Ұлына ақ сәлемін айтып қалды

Кір жуып, кіндігіңді кескен елің.

Байлықтың "қара алтынды" өзегінен,

Ақын мен батыр шыққан кезегімен

Жиылып ақын, жыршы келіп қалдық,

Әлемге әйгілі қала Өзенімнен.

Шалдарым ақ тілеуін арнап қалды,

Әулием үш жүз алпыс қолдап қалды.

Бұл тойдың дүбірі жетіп түбегіме

Атағың аспанымда самғап қалды.

Тізгінін бекем тұтып текті жырдың,

Сөздерің ұрпағыңа жетті бүгін,

Шынайы ізбасары өзің аға

Қашаған, Ақтан, Нұрым, Сәттіғұлдың

Ақынның олқы түспес қандайынан,

Жыршының жыр боп аққан таңдайынан.

Өзіңдей перзенті бар халқымыздың

Ешқашан бағы таймас маңдайынан.

Жаныңды баурап ылғи өрісті өлең,

Әр таңда жыр-пырақпен көріс дер ем,

Шабытың қарт Каспийдей буырқанып,

Әр күнің өте берсін жеңіспенен,

-деген тілегіміз қабыл болды ғой деймін міне, одан бері он жыл өте шығыпты. Ақын қазір мұнайшылар қаласында тұрады. Сексеннің сеңгіріне келсе де, Есағаң қаламын тастаған жоқ. Жасының ұлғайғанына, денсаулығының кейінгі жылдары сыр бере бастағанына қарамастан газет-журналдарды қалт жібермей оқып, қолына қаламын алып, өлең жолдарын тізбектеп отырады.

Кезінде Адайдың Сәттіғұл сынды жыр дүлдүлінен бата алып, ел арасында "Есенғали шайыр" атанып, алпыс жылдан астам уақыт бойы жыр толғаған жауынгер ақын Есенғали Бөкенбаев міне, тағы бір белеске көтеріліп отыр. Елімен бірге тыныстап, халқының жақсысына сүйініп, жаманына күйініп, жас ұрпақ тәрбиесіне өзінің өлең-жырларымен, ақыл-кеңесімен үлес қосып келе жатқан қадірменді Есағаңа бар жақсылықты тілей отырып, сексенің құтты болсын, әлі де жастан жасқа жете бер, Маңғыстау ақындарының ақсақалы дегіміз келеді.

Қыркүйек, 2001 ж.





ЖҮРЕКТЕРГЕ ЖОЛ ТАПҚАН

"Азырақ тұрып ортаңда

Көңіліңде тұрсам көбірек"

М. Сатыбалдиев

Ақын Меңдекеш Сатыбалдиевтің өлеңдерімен ең алғаш "Шулайды толқын" атты жинағын оқығанда танысқан едім. Осыдан кейін-ақ ол іздеп жүріп оқитын ақындарымның біріне айналды. Қарапайым, жылтырауық сөзден ада, өткір де ойлы, кейде асқақ пафосты жырлар баурап алатын болды. Оның бір өлеңдері найзағайдың жарқылындай селт еткізсе, екіншілері бал бұлақтың сылдырындай әлдилейді:

...Ізгілік деген кітапқа

ылғи қосып бір жүрген бай тарау,

Атырау елі,

өзіңмен күллі қазақтың бағы байтақ-ау!

Мен мұны айтам

Алатаудың да басына шығып шалқайып,

Мен мұны тіпті

Дүниенің түгел төрт бұрышына да айтам-ау!

- деп тебіренеді. Ол Атырау өлкесі—бүгінгі Маңғыстау жайында. Меңдекеш өлеңдерін боямалап жатпайды, бос даурықпаға да құмар емес-ті. Сөз патшасы - қасиетті өлең өнеріне асқан жауапкершілікпен қарайды. Өлеңдерінің бірінен-бірі тартымды болуы да сондықтан болса керек. Қай өлеңін алсаң да, өз соқпағы бар жолаушыдай өзінше түйін түйеді. "Жігіт сыры" деген өлеңінде былай дейді:

Менің жарым болсаң сен,

Досым түгіл қасым келген кезінде,

Аяғыңның ұшымен жүр, көз ілме.

Ең бастысы — мен көтерер қайғыға

Егілсең де менен бұрын езілме!

Менің жарым болсаң сен,

Аруағын шошындырма бабамның,

Қабағына мұз қатырма анамның.

Мұның бәрін жүрдім-бардым тыңдасаң,

Кемігені деп білемін бағамның!..

Ер жігіттің көңіліне күйттеген ойы, жарына айтар сыр — тілегі міне осындай. Қазақстан мемлекеттік сыйлығының лауреаты Қадыр Мырзалиев Меңдекештің өлеңдеріне айтқан пікірінде былай дейді:

— Бұдан жиырма шақты жыл бұрын өзара жарыса келген жас ақындардың үшеу-төртеуі болмаса, көбі дерлік бірінің көлеңкесінде бірі қалып қойды. Меңдекеш оны жақсы түсінді. Өзінен сәл бұрынырақ шығып үлгерген қаламдас достардың тығыз тобын құр кеудемен немесе лепірме өлең лебімен бұзып өту мүлдем мүмкін емес еді. Сондықтан ол өнердің ең дұрыс және қысқа жолын таңдады. Ол жол — бозөкпе болып босқа шаппай, төте шабу, өзіне де, өзгеге де қасиетті нәрселерді ғана жырлау, аз жазсаң да, саз жазу, әр кезекті өлеңіңді ең ақырғы өлеңіңді жазғандай жаныңды жеп жазу жолы болатын.

Бұл пікірдің дұрыстығын Меңдекеш мына өлең жолдарымен-ақ аңғартады:

Бетіме ызғар беттей ме,

Тұрғанда өрттей тұтап мен,

Айқаста жықсам жетпей ме,

Жалғыз-ақ палуан кітаппен...

Күшіне көптің сыйынғам,

Көптіктен қашқам жоқ, шырақ,

Өмірдің заңы-қиын заң,

Аз-аздап алу, көп сұрап.

Одан мен сірә, қорқам ба,

Өкінбен нұрлы төңірек,

Азырақ болып ортаңда,

Көңілінде тұрсам көбірек.

Тірліктегі жалған марапаттан гөрі ақын арамызда аз болғанмен көңілде көбірек қалуды қалайды. Өзінің ақындық парызын жанымен түсініп, күрмеуге келмейтін қысқа жіптей ғұмырын осы жолға сарп етті. Меңдекештің өлең өнерінде құрыштай шыңдалып, діттеген мақсатының биігін бағындыра бастағанын байқау қиын емес-ті. Мұны оның "Ақ моншақ", "Күн шуағы" атты жыр жинақтарынан, баспасөз беттеріндегі өлеңдерінен аңғаруға болады. Меңдекеш "Қызғыш құс" атты жыр кітабын аяқтай алмай кетті. Қазір "Қызғыш құстың" мазмұн-мағынасымен, жазылу желісімен де біртұтас, кесек дүние екендігі айтылып жүр.

Жырсүйер қауым бүгінінен ертеңі биік көрінетін ақыннан зор үміт күткен болатын. Оны үлгі тұтып, жыр жазу мәнеріне қызыға көз тігіп жүрген жастар, біздер ол кенеттен қайтыс болды дегенде қатты қиналғанбыз:

Жырыңды сенің оқыған шақта сүйсінуші едім,

Кеудеме менің ақпа да төкпе күй құюшы едің,

Жарық жұлдыздай жарқ етіп ағып түстің -ау,

Егіліп іштей күрсінудемін...

-деп басталатын "Арнау" атты балауса өлеңім сол кезде туған еді.

Жүйрік уақыт азамат ақынның асыл жырларын, ел деп соққан ғашық жүректің лүпіліне толы өлмес өлеңдерін өшіре алмады. Қазір ол жайында айтылып та, жазылып та жүр. Республикамызға әйгілі ақын Қадыр Мырзалиев Меңдекеш Сатыбалдиевтің шығармашылығы жайында "Жұлдыздың жарығы" атты мақала жазып, зор баға берді. "Мәдениет және тұрмыс", "Жалын" сияқты журналдардың, газеттердің беттерінен жас ақындардың Меңдекешке арнаған өлеңдерін кездестіруге болады. Мәселен:

Қанаттай жеңіл ашылған кезде беттері,

Ақынның сонау сүйікті соңғы дәптері,

Көрікті ойды шартараптарға жеткізер

Көгілдір жерге көңілінен ұшқан кептері,

— деп жырлайды жас ақын Орынтай Молдахметова Меңдекешке арнаған "Ақын дәптері" деген өлеңінде. Ал белгілі ақындарымыздың бірі Фариза Оңғарсынова оған "Ескерткіш" деген өлең арнады. Онда мынадай жолдар бар:

Өкіндірдің еліңді ерте кетіп,

Біз қамықсақ тірлікте келте-кетік,

"Біздің қарлығаштар!" — деп шашымыздан

Сипайтұғын сен жоқсың еркелетіп...

Өлең былай аяқталады:

Жүректерде жырың жүр, өзің жүрсің,

Тегі осы сен өлмеген шығарсың-ау!

Иә, ақын жырлары көп жүрегінде сақталуда. Ұрпақтан ұрпаққа мирас боп қала береді.





ТОТ БАСПАЙТЫН ШЫН АСЫЛ

Жазылар естеліктер мен туралы,

Біреулер жан еді дер өр түлғалы,

Біреулер тұлпар еді дер де мүмкін

Бүтінделмей кеткен бір ер-тұрманы...

...Қулары таудың қызыл түлкісі дер,

Момындар, біздің үйдің кірпіші дер,

Мәңгілікке өзіммен ала кеткен

Менің нәзік жанымды кім түсінер!?.-

— деп, ақынның өзі жазғандай ол туралы соңғы жылдары, көп айтылып та, жазылып та жүр. Өйткені ол қалай айтса да, тұрарлық қазақ жырының арналы дариясы сынды. Айшықты өлең жолдарымен де, сөз саптауымен де, нала-мұңымен де ешкімге ұқсамайтын ерекше бір әлем. Кез келген өлеңінен ақиқат көрініс беріп, ақын жүрегінің лүпілі сезіліп, адал жаны жайылып жатыр. Ақын апамыз Фариза Оңғарсынова айтқандай, өлең оңашада түсініп, ой тоқтатып оқитын, сонда ғана адамның сырласына айналатын дүние. Адам көп жиналған жерде ұрандап, қаншама дауыстап оқығанмен өлең нашар болса, құлаққа жеткенмен жүрекке жетпейді.

Жалпы халықтан асқан сыншы жоқ. Ол жақсы мен жасықты, алтын мен мысты өзі-ақ ажыратып алады. Мәселен, көптеген ақын-жазушылар жайында жазылған табақтай-табақтай марапат мақалаларды оқып жүрміз. Бірін-бірі қаншама қолпаштағанмен халық өз бағасын беріп, уақыт өз орнына қояды.

Мұқағалидың өлеңдерімен мұнан жиырма жылдай бұрын таныса бастаған едім. Кейін 1974 жылы Қазақ Мемлекеттік университетінде оқып жүргенімде екі-үш рет көруге жазды. Алғашында жерлес ақын ағамыз Дүйсенбек Қанатбаевты іздеп, Жазушылар одағына барғанымда көрдім. Ауылдан келген баламыз, қасиетті отаудың табалдырығынан имене аттап, қызыл кілем төселген үлкен дәлізбен жүріп келе жатқанымда, қапталдағы есіктің бірі ашылды да, екі иығына екі кісі мінгендей ірі кісі шыға келді. Үстінде жеңі шолақ ақ жейдесі бар, шалқалай қайырған қайратты қара шашы дудырап көзіне түсіп кеткен. Екі беті қызарып, иінінен дем алады. Әлдекімдермен қызу айтысып, келісе алмай шыққан жанға ұқсаттым. Бұрын тек суретін көріп жүрсем де таныдым.

— Ей, кімді іздеп жүрсің? —деді.

— Дүйсенбекке келіп едім.

— Ол ана жақта ғой, — деп қолымен нұсқады да, шыға жөнелді. Сол кезде газет-журналдарға Мұқағалиды сынап жазушылар болды.

Әйтеуір кінә тауып бір жеріңнен,

Сынауға тіптен құмар кім көрінген,

Бірақ та,

Білесің бе, ей кім көрінген,

Айтсын деп ақиқатты тіл берілген!!!

— деп ақын сол мен көрген кездерде жазған сияқты. Ол "Білгішіме" атты өлеңінде де өзін жүргізбей жүрген сыншы сымақтарды әшкерелейді:

Тағы да, тағы, тағы да,

Тағы да сына білгішім.

Кіріп ап менің жаныма

Кір іздеп тағы жүрмісің?!

Бір жырым — менің бір балам,

Мезгілсіз шала тумаған,

Мерзімі жеткен шағында

Шығам деп сыртқа тулаған.

Мезгілсіз өлең тумайды,

Көңілсіз болса кім білсін,

Сыбызғы десем қурайды,

Оны да сына, білгішім...

Мұқағали өлеңдеріне жаңа сөз, соны тіркес іздеп әуреленбейді, өлеңнің құрылымын ерекшелендіремін деп буын сындырып, өзің ойланып тап деп тұспалдап, мысалдап та жатпайды. Ағынан жарылған адал жүрегін, ақындық жүрегін жайып салады. Жеке мұңның өзінен үлкен азаматтық ой туындатады, адамгершілікке, жақсылыққа үндейді. Өзі айтатын "қазақтың қасиетті қара өлеңімен" оқырманымен бірге қуанып, бірге мұңаяды, оның жанына жол табады. Жырлары сондықтан да өміршең болса керек.

Бірде, оны Абай ескерткіші жанындағы жатаған орындықта отырған жерінде көрдік. Жолдас жігітімнің тартынғанына қарамастан ол отырған орындықтың шетіне жайғастық Ол селт етпеді. Қанатын қомдаған тау қыранынша жанары шоқтанып, күбірлеп өлең оқыды. Бізге көзі түскенде ұйқыдан оянғандай болып, жылы ұшырай кетті. Тастүйін кейпінен арылып, жанарына күлкі үйірілді. Өлеңдерін сүйіп оқитынымызды айтқанымызда масаттанғандай бір жасап қалды. Қазір дәл есімде жоқ дала, Алматы жайлы шумақтарын айтты. Арада бір жылдай уақыт өткенде сүйікті ақынымыз қайтыс болды дегенді естідік. Төмендегі арнау атты өлеңім сол кезде жарық көріп еді:

Өлеңімен өрнектеп ел мұратын,

Жыр бәйгеде пырағын оздыратын,

Мұқағали ақын жоқ арамызда

Алматының бір әсем кеші есімде,

Көрдік оны Абайдың көшесінде.

— Мұқағали әне отыр, - деді досым,

— Өлең тұнып ойының кесесінде.

Қыз балтырлы қайыңдар арасында,

Ие болып бір ғажап жарасымға,

Омырауын самалға ашып тастап,

Бізге өлең оқыды нанасың ба?

Шабыт отын үйіріп жанарына,

Оқимын — деп өлеңді қарағыма,

Толғап кетті қазақтың Сарыарқасын

Зер жамылды деп біздің дала мына.

Өлді деуге оны адам қимайды анық,

Көкірегіне отты өлең симай қалып,

Мұқағали ағамыз кетті-ау деймін

Болмысымен мәңгілік жырға айналып!

Иә, енді міне уақыт өткен сайын Мұқаң өзінің ешкімге ұқсамайтын оқшау биігімен тұлғаланып барады. Ол тірі! Оның күнделікті сырласымызға, ән-жырымызға айналған өлеңдері бізбен бірге өмір сүре бермек.





ДҮРКІРЕП ЖЕТКЕН ЖЫР-НӨСЕР

(Арқалы ақын Қалбай Әбдіраманов жайлы үзік сыр)

"Ақиқатқа ең жақын адамдар — ақындар"

М.Ганди.

"Қарақалпақстаннан бір ақын келіпті, жиын-тойларда аңқылдап өлең оқиды екен",— дегенді еститінмін. Поэзия өлемінде жұлдыз болып жарқыраған, жыр ақиығы Төлеген Айбергенов туып-өскен өлкеден небір жүйріктердің шығуы заңды ғой. Бір күні жұмысыма қараторы өңді, жігіт ағасы іздеп келді. Бұрыннан таныс-біліс адамша іші-бауырыма кіріп барады. "Мен Қалбай Әбдіраманов деген ағаңмын ғой. Ақынды ақын іздемесе бола ма? Мен өлгенде сендер болмасаңдар кім көмеді?"-дейді. Әп-сәтте сөзіміз жараса кетті. Бір сөзді бір сөз қуып, сыр-сұхбатымыз қыза түскенде: "Тыңдасаң өлең оқып жіберейін!",-дейді."Оқыңыз!",- деймін.

Жыр тиегін ағытып, өлеңді түйдектетеді. Сөйтіп, отырғанда жұмыс күнінің жартысы өте шығыпты. Араға күн салып ол тағы келді. Әңгіме әдеттегінше қайта өрбіді, Қалекең жырларын төгіп-төгіп жіберіп, тынышталып, қайта жадырайды. Бейне бір ніл аспан аяқ астынан бұлт құрсамаланып, қайта жадырағандай әсерге бөленесің.

Ертеңіне үйіне іздеп бардым. Бәз біреулерге сырт қарағанда көп сөзділеу, қожанасырлау көрінетін ақжүрек ақынның жан-дүниесіне үңілгендей болдым. Туған халқына деген сағынышы, кіршіксіз махаббаты баурап алды.

Жауқазын гүлдей бүр ашып,

Далада тудым өзім мен,

Ойнақтап өстім қыр асып,

Сонау бір жастық кезімнен.

Көрмедім жасып, жалтақтап,

Сындарға талай түстім де,

Шалқая бастым шалқақтап,

Кең дала сенің үстінде.

Ақырғы демім жеткенде,

Топырақ қылып төк мейлің,

Сонда да солмай көктемде,

Жапырақ болып көктеймін.

Осы бір жауқазын жырдан-ақ тума дарынның аяқ алысы білінбей ме?! Бұл ақынның отыз жеті жыл бұрын (10.09.65 ж.) "Қазақ әдебиеті" газетінде жарияланған өлеңі. Қалекең ол кезде он сегіз-ақ жаста екен. Сол жылдардағы өлеңдерінің өзінен өршіл рух байқалып, азамматтық әуеннің лебі еседі.

1947 жылы Қарақалпақ елінің Бируни ауданында дүниеге келген Қалбай мектеп қабырғасында жүргенде-ақ, "Қазақ әдебиеті" газеті мен республикалық "Әмудария" журналында балауса жырларымен көрінді. Оның 1965 жылы Алматыға оқуға түсуге барғанда ақиық ақын Төлеген Айбергеновпен кездесіп, дәмдес болуы, бір пәтерде тұруының өзі бөлек әңгіме.

1966 жылы "Балдырған" журналының бірінші санында ақынның "Қыс" атты өлеңі жарияланды:

Келіп жетті қыс тағы.

Күндер өтіп шуақты.

Қарлы боран тыстағы,

Қыс ашуы сияқты,

Тоңып қалар денеңіз,

Келді қыстың кезегі.

Күнге күйген денеміз.

Суыққа да төзеді.

Жұп-жұмыр осы екі шумақ қазақ мектептеріндегі бірінші сыныптың "Ана тілі" оқулығына еніп, 28 жыл бойы оқылып келеді.

"Қыс" атты кітапша шықты. Мұндағы Абай бастаған алты ақынның бірі - Қалбай Әбдіраманов.

Ақынның қарақалпақ тілінде жарық көрген "Жүректегі жазулар"(1977 жыл) атты жинағын оқып шықтым. Шағын кітапша салмақты көрінді. Алғашқы беттегі "Күміс қоңырау" өлеңінде өзі айтқандай ешкімге ұқсамайтын өз даусымен танылуды мақсат тұтады.

Ал, "Әке мейірімі" өлеңін оқығанда еріксіз езу тартасың. Оқиға былай өріледі. Шаруаға қолғабысын тигізіп жүрген Қалбайды әкесі: "Менің балам азамат болған екен", деп қайта-қайта мадақтап қояды. Онан сайын мақтау естігісі келген бала бақшадағы әлі піспеген көк түйнектерді жұлып алып жинап қояды. Мұндай "қызыл қырманды" көрген әке қатты ашуланып, айқайлап тұра ұмтылғанда бала қаша жөнеледі:

Мен зып бердім айдалаға лағып,

Мына сөзді естіді тек құлағым.

— Аяғыңа тікен кіріп кетпесін,

Абдырамай жазыққа қаш, шырағым,

Жинақтағы махаббат, достық, көңіл-күй лирикалары тартымды оқылады. Жүректі селт еткізер өршіл рухтан жаңылмайды.

Барлық нәрсе бермейді ғой біліне,

Мен ғашықпын өз тауымның гүліне.

Жыр жазғанда қандай тіл бар қанеки,

Жететұғын менің ана тіліме.

Әркімге ұлы ата жұрты, Отаны,

Басыңызға күн тумағай қапалы.

Көп тауларды менсінбеймін кейде мен,

Өз тауымды көтерсем деп жоғары.

Алғашқы жинағынан-ақ, жыр сүйер қауымға танылған Қалбай 1981 жылы қарақалпақ тілінде "Келешекке сапар" атты екінші жыр кітабын ұсынды.

Ақын болсам, сөздерім жетсе деймін,

Батыр болсам, жауыңды өкшелеймін,

Сен дегенде жойылып шекаралар,

Құлағыңа дауысым жетсе деймін.

— деп ағынан жарылады ақын. Немесе "Әке кетті өмірден" өлеңінде былай дейді.

Жеңіс келді, халықтың құты келді,

Мұңаяды кім аза тұтып енді.

Азаматтар өлген жоқ бостан-босқа

Бізге келген ажалды жұтып өлді.

Кітаптың алғы сөзінде айтылғандай ақынның лирикасы жігерлілігі, ой-өрісінің кеңдігімен тартымды. Отан, туған жер, адамгершілік, адамның бір-біріне деген мейір-шапағаты-негізгі тақырып.

Қалбай Әбдіраманов қарақалпақ жерінде кеңінен танылған үлкен ақын. Оның жырлары 1980 жылы Қазан қаласында шыққан "Арал толқындары" атты қарақалпақ поэзиясының антологиясынан, көптеген ұжымдық жинақтардан орын алды. Пушкин, Есенин, Исаковский, Твардовский сияқты поэзия алыптарын, бірқатар әзірбайжан, башқұрт, татар, қазақ ақындарын қарақалпақ тілінде сөйлетті. Өзбекстан және Қарақалпақстан халық жазушысы Жолмұрза Аймұрзаевтың мұнан жеті жыл бұрын беделді журналға берген сұхбатында: "Қалбай керемет ақын еді. Маған онсыз қазіргі поэзиямыз қаңырап босап қалғандай болып сезіледі",- деуі тектен емес. Бұл оның қазақтың Төлеген сынды жыр жампозын дәметкен топырақтан тағы бір талантты ақынның шыққанын айтқаны болса керек.

Қалбайдың айтуынша ол он сегіз жыл баспасөзге шығарма бермеген.

Ақын деген шабыт бұлағы,

Бөгей берсең тесіп шығады.

Түрткілеме өз балаңды сен,

Онда ақындар қайдан шығады?

Тек ақымақтар ішер суына

Кірлеп кеткен қолын сұғады.

Ақындарға тимең, адамдар!

— деп ақынның өзі жазғандай біреулер оның кіршіксіз адал жанын жаралап, жырына қол сұққан. Ондайды көтере алмаған мәрт ақын морт кеткен. Енді міне, бойындағы арқыраған жыр тасқыны арнасына сыймай атажұртына табан тіреп отыр. Қалбайдың шығармашылығын шағын мақалаға сыйғызу мүмкін емес. Біз тек елім деп еңіреп келген арқалы ақын жайындағы үзік сырды көпке ұсындық. Оның:

Гүл болып шықты өлеңім.

Құлпырып тастың үстіне, - деп жазғанындай жырлары Маңғыстауға келген соң қайта жаңғырды. "Ақыны көп елдің рух-жігері асқақ болатыны хақ." Ендеше Қалбай Әбдіраманов сынды жыр жүйрігінің өлкемізге келуі-үлкен қуаныш. " Құдайдың бір есімі-халық, одан үлкен құдай жоқ",- деп Қалекең өзі айтқандай, оның еңбегін бағалайтын, бағамдайтын халқы бар. Дана халқымыз болат кездіктің қыл түбінде жатпайтындығын, ал шын асылды тот баспайтындығын айтып өткен. Ендеше, оның жырларының да көмескі тартып, мұқалмасы анық.





ҚАЙТА ОЯНҒАН ЖАНАРТАУ

(Арқалы ақын Қалбай Әбдіраман туралы екінші сыр)

Ол асқаралы Алпысқа шаршап-шалдыққан кейіпте емес, мұзарт шыңда түлеген мұзбұлақтай, кемеліне келіп, шабытты қабат-қабат көктасы арғымақтай алшаңдап жетті.

Алпысыншы жылдардың бел ортасында поэзия аспанында жарық жұлдыздай жарқ еткен ол, көмескі тартқандай көрінбей қалады. Тек тоқсаныншы жылдардың соңына қарай ұйқыдан оянғандай, сілкініп, ширығып қайта тұрады. Іштей тынып жатса керек. "Болат кездік қын түбінде жата ма", содан жыр нөпірі бір толастар емес.

Мұнан алты-жеті жылдай бұрын, ол Қарақалпақ елінен Маңғыстауға омырауын ашып, арқырап келгенде алдынан шығып, "Дүркіреп жеткен жыр-нөсер" атты мақаламмен облыстық газетте лебізімізді білдірген едік. Енді міне, Қалбай ақын туралы ілтипатпен сөз саптаудың сәті түсіп отыр.

1947 жылдың мамыр айында Қарақалпақстанның Беруни ауданында дүниеге келген Қалбай жырсүйер қауымға ерте танылды. Мектеп оқушысы кезінде-ақ "Қазақ әдебиеті" газеті мен Қарақалпақстанда шығатын "Әмудария" журналында оның жауқазын жырлары жариялана бастады. 1966 жылы "Балдырған" журналында жарық көрген "Қыс" атты өлеңі 1995 жылға дейін қазақ мектептерінің бірінші сыныбына арналған "Ана тілі" оқулығынан түспеді. 1977 жылы "Балдырған" журналының бірінші санында "Балдырғанның кітапханасы" сериясымен Абай бастаған Алты ақынның "Қыс" атты өлеңдері кітапша болып шықты. Кітапшада Қалбайдың да өлеңі бар.

Халқымыздың көрнекті ақыны Мұзафар Әлімбаев 1978 жылы "Қазақ әдебиеті" газетінде жарияланған бір мақаласында: "Қ. Әбдірамановтың айырықша ауызға алар бір қырын өзінше айтып, оқыс түйіндер жасауы, жұмылған жұдырықтай шымыр, тегеурінді сөзге бой ұруы ұнайды",-деп жазыпты. Әдебиетіміздің ақсақалдарының бірі - Мұзағаң пікірінің дөп басып айтылғандығын Қалбайдың жырларын оқығаннан-ақ байқауға болады. Сөзіміз дәлелді болуы үшін оның "Маңғыстау" деп аталатын, үш-ақ шумақтық өлеңін келтіре кетейік.

Маңғыстау, айналайын, - Атамекен,

Қисайсам қай қырында жатам екен?!

Сен менің зар күнімсің, Тағдырымсың,

Мен сенсіз сөз сөйлесем қате кетем

Сен десем алыптардай еңселімін,

Бір уыс топырағың - жолсерігім!

Туған жер!

Туыңды іздеп неге келдім,

Жырыммен ақтамасам ел сенімін?!

Теңізім аспанменен керегелес,

Өмірім өміріңнен бөлек емес.

Айналайың қазақтың маң даласы,

Сенен өзге Жерұйық керек емес!

Мұны жүрекжарды перзенттік махаббат, азаматтық әуен, биік отаншылдық рух демеске бола ма? Және бұл жалаң айқай емес. Қалбайдың қай өлеңін алып қарасаңыз да өзіндік үні, айтары, мәнері бар. Туған жер, атамекен өте ауқымды, кең ұғым. Әр ақын өзінше жырлайды. Ал, Қалбайда бүкпе, мына сөзіме, ойыма кім қалай қарайды екен деп тосылу немесе жылтырақ сөзге әуестік, бұрын көп ешкім айтпаған тіркес іздеп әурелену атымен жоқ. Ақындық жырларынан лүпіл қаққан үлкен жүрегі көрініп тұр. Құрсаулы қоғамда өмір сүріп айтарын ашық айта алмаған Мұқағали:

...Айтарын ашып айтқан абайламай,

Дариға-ай,

Махамбеттер, Абайлар-ай!!!

деп армандап кетпеп пе еді. Сондықтан болар, өзіне тән өрлікпен әдебиеттің есігін қаққан Қалбайдың жырларын кезінде Мұқағали да таңырқап оқыған көрінеді. Ол 1966 жылы "Жұлдыз" журналының 8-санында бесінші бетте жарияланған бас мақаласында Қалбай Әбдіраманның жырлары туралы пікір айтқан.

1977 жылы Қалекеңнің қарақалпақ тілінде "Жүректегі жазулар", 1981 жылы "Келешекке сапар" атты жеке жыр жинақтары жарық көрді. 1980 жылы Қазан қаласында татар тілінде шыққан "Арал толқындары" атты қарақалпақ поэзиясының антологиясында орын алды. Көптеген ұжымдық жинақтарда жырлары шықты. Пушкин, Есенин, Исаковский, Твардовский сияқты алыптардың, бірқатар әзірбайжан, башқұрт, татар, қазақ ақындарының жырларын қарақалпақ тіліне аударуға ат салысты.

Қалбай Әбдіраманның 2005 жылы Алматыдағы "Үш қиян" баспасынан жарық көрген "Қазақнама". "Қазағыма хат" деген кітабына жазған алғы сөзінде қаламдас інісі Бегеабат Ұзақов: "1982 жылдан бастап оның шығармаларын тұншықтыру әрекеті басталды. Текстеріне қол тигізілді, сондықтан Әбдіраманов 18 жыл баспасөзге шығарма беруді мүлдем тоқтатты. Ол өз өлеңдерінің бұрмаланып шығуына қарсы еді. Біз ұзақ жылдар бойы жалынды ақыннан айырылып қалдық", -деп жазды. Мұны Қалекең өз оқырманына арнаған өлеңінде өзі де айтады:

Мен қалайша сендерді толқытамын,

Мен сөйлесем өлердей қорқытамын!

Жұмыс жоқ, не қолымда қаламым жоқ,

Он сегіз жыл мұзхана, моргтамын!

Сеніңдер мені тастан берік десе,

Мен мұнда отырғам жоқ келіп кеше!

Мен сендерді қалайша толқытамын

Ешкім келіп мұзымды ерітпесе?!...

Бұл дене сосын қалай қозғалады,

Қозғалған соң бір шындық сөз болады.

Мен тірілсем тарылып мына майдан

Үлесіне құзғынның аз қалады!...

Дегенмен, Қалбай ақын қарап жатпапты. Халқымыздың әдебиеті үшін тер төгіп, 38 жылда жазған 70 томдық қолжазбасы соның айғағы.

Бүгінде Қалекеңнің өзі тұрғынына айналған сүйікті қаласы Ақтауға арнаған өлеңінде мынадай шумақтар бар:

...Ақ шағала, ірге теп Ақ қаладан,

Қазағымнан айналдым бақ қараған!!

Адайларым қолды бер, Адайларым,

Жұлдыздармен тілдескен шақта маған!

Желпінейін, Ақ қала желпін десең,

Тауға шығам, теңізде толқын кешем!

Қолыңдағы сендердің домбыраңмын,

Арагідік болмайды шертілмесем!



Біз бұл шағын мақаламызда Қалбай Әбдіраманның шығармаларына жан-жақты тоқталуды мақсат тұтпадық және оны газет көлемі көтермесі анық. Айтарымыз арамызда жүрген талантты ақынның әлі де бермегі көп.

Уы да бар сөзімнің, суы да бар,

Ақиқаттың төбемнен туы бағар.

Төте тарттым, тіке сөз ұнамаса,

Өзге Қалбай қазағым туып алар,

-дейді ол "Атамекен" атты өлеңінде. Шындығында да "Ақиқатқа ең жақын адамдар -ақындар"(М. Ганди) деп текке айтылмаған. Ендеше оның жырларындағы тауып айтылған, тіке айтылған, тіліп түсер семсер сөз қашан да қажет.





ГҮЛ АПА

"Ақынның жүрегі - Алланың қазынасы"

Мұхаммед Пайғамбар(с.ғ.с.)

Әдетте халық ақын-жазушыны шығармалары арқылы таниды. Оны жақсы білмесе де, бетпе-бет көрмесе де оқырман өзіне ұнаған шығармасы арқылы жақын сырласына, етене танысына балайды. Соған қарап қалам иесі текке тер төкпегендей бір жасап қалатыны бар...

Мен ақын Гүлжауһар Сейітжанды өзін көріп, танысқаннан да он жыл бұрын білетінмін десем артық айтқандық емес. 1974 жылы ҚазМУ-дың журналистика факультетінде оқып жүргенімде Семейдің Аягөзінен келген, аласа бойлы, қағілез, өзі тас қайнататындай алғыр да пысық жігіт, қазірде он шақты кітабы шыққан сатирик жазушы Қазыхан Әшенов біздің старостамыз болды. Сол бірде төбеден түскендей:

— Сен адай екенсің ғой, біздің бір әпкеміз сіздің жаққа тұрмысқа шығып кеткен-ді, -деп қойып қалды. Мен ол кезде Түрікменстанның Красноводск ауданында тұратынмын, соны айтқалы ыңғайлана беріп ем, ол сөз тыңдайтындай болмады. Дегенмен, сол есім жадымда қалды да, Гүлжауһар Сейітжанның қолға түскен өлеңдерін, әңгімелері мен мақалаларын жібермей оқитын болдым. Ал, Қазыхан екеуміздің арамыз курстас жолдастықтан достыққа айналды. Бірер жылдан кейін оның отбасы Аягөзден Алматыға көшіп келді. Қала шетінде тұратын он балалы, қашанда базарлы бұл шаңырақта жиі болып, дастарқанынан сан рет дәм татқан едім. Қазыханның ата-анасы қарапайым, өте жайлы кісілер еді. Ол кезде Алматыға көшіп бару, орналасып кету қиынның қиыны болатын. Бірақ олар қандайда қиындықтан да қайыспай өз балаларының болашағын ойлап, оқыту үшін сондай қадамға барды. Ата-ананың арман-мақсаттары орындалып балаларының барлығы да бүгінде жоғары білімді, білікті де тәрбиелі азаматтар, сан алуан мамандық иелері. Айтайын дегенім, Қазыханның үйінде де жақын туыстары сонау қияндағы Маңғыстаудың адайына келін болып кеткен сүйікті қызы Гүлжауһар жайында сағынышпен айтып отыратын-ды...

1971 жылы ҚазМУ-дың журналистика факультетін бітірген Гүлжауһар арнайы жолдамамен Маңғыстауға келіп, сол жылы өңірдегі алғашқы тележурналист ретінде Ақтау телестудиясында еңбек жолын бастайды. 1973 жылы осындағы облыстық газетке ауысып, аға әдеби қызметкер, әдебиет және мәдениет бөлімінің меңгерушісі болады.

Ақын ретінде көпке танылып, өлең-жырлары республикалық басылымдарда жиі көрініп жүрген Гүлжауһардың 1978 жылы "Жалын" баспасынан "Тұңғыш" атты өлеңдер жинағы жарыққа шықты. Оның туындылары сыршыл көңілдің тұп-тұнық мөлдір сырларындай әсерлі. Мәселен, "Адамдар" деген өлеңінде мынадай жолдар бар:

...Қасиеттер қаншама сыйладыңдар,

Бәрін алдым сендерден иланыңдар!

Сендер салған соқпақтан жоқты таптым,

— Болмаса егер дем берер дарқан әнің,

Борыш жүгін мен қалай тарта аламын?!

Жақсылықтан бір нышан болса менде,

О да, адамдар, сендердің арқаларың.

Ағынан жарылып айтылған осынау өлең жолдарын ақынның азаматтық ұстанымы дерсіз! "Өлең деген өсекші жұртқа жаяр", деп ұлы Абай айтқандай, ол кей біреулерше, өзім болдым, өзім толдымнан аулақ, бар сырын шынайы қалпында жайып салып отыр. "Тұңғыштағы" нәзік те, қайрат пен қайсарлыққа толы жырлардың қай-қайсысы да оқырманын бейжай қалдырмайды.

Гүлжауһардың 1981 жылы Алматыдағы "Жалын" баспасынан " Ақерке" деп аталатын жыр жинағы жарық көрді. Бұл жинақтан да кітаптың алғы сөзінде орынды айтылғандай, сыршыл ақынның әр өлеңінен нәзіктік, биязылықтың лебі есіп тұрғандай әсер қалдырады...

Гүлекеңмен жүзбе-жүз кездесудің сәті 1985 жылы түсті. Маңғыстау облыстық "Коммунистік жол" газетіне тілші болып қызметке тұрғанымда ол редакцияның мәдениет және әдебиет бөлімін басқарады екен. Сол жылы "Жалын" баспасынан Қазақстан жас ақындарының "Қарлығаш" деп аталатын жыр жинағы жарыққа шығып, оған маңғыстаулық журналист - ақын Ғалым Әріп екеуміздің топтама өлеңдеріміз енген болатын. Мұны көрген ақын апамыз қуанып қалды. Газеттің бас редакторы Киікбай Мырзағұловқа айтып, өзі алғы сөз жазып, екеуміздің бірнеше өлеңдерімізді жариялағаны есімде. Бұл да оның өзінен кейінгі, жасы кіші інілеріне деген қамқор көзқарасын көрсетсе керек. Кейіннен Гүлекең хаттар бөліміне ауысып, мәдениет бөлімін басқару менің еншіме тигенде де ол өз көмегін аяған емес.

1988 жылы облысымыз таратылып, "Коммунистік жол" газеті жабылды да, "Қазақ тілі" қоғамы облыстық ұйымы төрағасының орынбасары, облыстық әкімшілікте кеңсе меңгерушісі қызметтерін атқарады. 1998 жылғы тамыз айында мен отбасылық жағдайыммен Жаңаөзеннен Ақтауға қайта көшіп келдім. Қызмет іздеп, сол жылдың басында ашылған облыстық ақпарат және қоғамдық келісім басқармасына бардым. Алдымнан Гүлекең апамыз шыға келді. Жағдайымды білгеннен кейін басқарма бастығы Асқар Киікбайұлы Рзахановқа ертіп апарып, өз бөліміне алатынын айтты. Содан апамызбен бір жылдай бірге қызмет істедік. Көлік жоқ, облыс орталығының мекеме-кәсіпорындары мен ұйымдарын, оқу орындарын жаяу аралап, іс қағаздарының мемлекеттік тілде жүргізілу барысын тексердік. Осындай әрбір тексеру рейдінен кейін екеуміз де көзге түскен кемшіліктер жөнінде газеттерге мақалалар жазып, радио, теледидардан айтып отыратынбыз. Сонымен қатар Ақтаудағы мемлекеттік тілдің жағдайын, ҚР "Тіл туралы" Заңының орындалысын 1999 жылы облыс әкімдігінің алқа мәжілісіне шығардық. Мұның облыс орталығында ерекше бір серпіліс туғызғанын айта кеткен жөн.

Көп ұзамай Гүлекең өзінің шығармашылық жұмысқа кететінін айтып, бөлім бастығы міндетін маған табыстады.

1997 жылы Гүлжауһардың "Маңғыстауым - ғұмырымның арнасы" деп аталатын өлеңдер мен балладалар жинағы жарық көрді. Жалпы адам өмірінде, сонымен қатар біздің өңіріміздегі оқиғаларға негізделіп жазылған бұл жинақты оқырман қауым жылы қабылдады. Осындағы бір ғана "Емші екен бір-біріне адам деген..." деген өлеңді оқып қараңыз, көңілдегі айтылмай жүрген ойыңызды дөп басады.

Қандай күш бар, білдің бе, ғаламда ерен,

дүние, бар тұсыңа хабар берем-

емдейді екен бізді тек ізгі тілек,

емші екен бір-біріне адам деген.

Тәтті сөз, көзқарасың, жақсы әңгімең

дәрі екен таптырмайтын, бақсам кілең.

Ішқұса келіншектер баяғыда

емделген шығар бәлкім бастаңғымен.

Білдің бе, қандай күш бар өмірде бұл, ізгі қасиеттерге үндейтін тақырыптарға құрылған. Мәселен, "Ана, нәресте және хрусталь" деген балладада дүниеқоңыздық, қанағатсыздықтың соңы трагедияға айналып, қос ғұмыр - қызы мен анасының өмірден өткен аянышты халі суреттеледі.

...Ең бастысы көзіңді шел баспасын, көтере алмай бақыт пенен барлықты...-деп түйіндейді автор.

Тот баспайтын алтын кездік сияқты жақсы шығарма да жерде қалмайды. Оқырманын ойландыратын бұл мазмұнды өлеңді ұзақтығына қарамастан бірде жаңаөзендік айтыскер ақын, марқұм Жексен Қоңқаш қалалық көркемсөз оқушылар сайысында жатқа, мәнерлеп оқып, жүлдені жеңіп алған-ды. Жырсүйер қауым жақсы бағалаған бұл кітаптағы тағы бір жетістік -"Ана жырлары" топтамасы. Бір леппен оқылып, әр жолынан сәбиге деген махаббат, жүрек лүпілі есіп тұрған шумақтарда ана бейнесі жақсы сомдалған. Әттең, кезінде Ақтаудағы облыстық баспаханадан 1000 дана таралыммен ғана шыққан бұл кітап көпшілікке жетпей қалды-ау...

Гүлжауһар Нұрсапақызы Сейітжан поэзиялық ғана емес, прозалық шығармалар да жазған. Жоғарыда аталған кітаптарынан басқа оның 1985 жылы "Үміт жағалауы", 1986 жылы "Жол айырық", 1987 жылы "Гүлайым" атты өлеңдер және әңгімелер кітаптары шықты. Қазыналы түбекте 35 жыл еңбек еткен жазушы-журналист ретінде аймақтың әйгілі адамдары, елдегі елеулі оқиғалар туралы да қалам тартты. "Маңғыстау мұнайшылары" (1999 жыл), "Жаңаөзен оттары" (2000 жыл) кітаптары соның айғағы. Ол ел мен жер, Отан жайлы ондаған әндерге сөз жазды. Кезінде облыстың қоғамдық өміріне белсене қатысып, жас қаламгерлерге ақылшы бола білді. Бүгінде өлкемізге белгілі ақын-журналист, Қазақстан Жазушылар Одағының мүшесі.

Ақын "Үйлену тойындағы көңілсіз ой" атты өлеңінде қалтарысы мен бұрылысы көп өмір жолы туралы жазады:

...Дуылымен алмасар көктемдегі торғын күн,

рахаты емес тек қана, азабы бар жолдың бұл,

Жүрген сайын ілгері қарайлайсың артыңа,

балғын шағың жаныңа ыстық тартып солғұрлым.

Жағасында бұл жолдың жатпаса да мәңгі қар,

қалтыратып кей жерде жылуына зар қылар.

Тұтып қалған ішіңді кей түтінге тұншығып,

жанталасқан айғайдан жан дауысың қарлығар.

Тіршіліктің шыққан соң жайдақ мініп күреңін,

Таусылмайды-ау тіпті де...

таусылмайды жыры оның,

Ақ бояуын жағады жағаласып самайға

Қатпар-қатпар терімен шимай болып гүл-өңің.

Ештеңе де ұнамай, кей шақтарда бәрі ұнап,

сәл нәрсеге ренжіп, сәл нәрсеге жадырап,

жүрген шақта құзға әкеп құлатқанша тоқтамас

қу тіршілік қиралаң арбасына салып ап...

-деген жыр жолдары кім-кімді де ойландырары хақ.





ӨЗІНІҢ АЛТЫН ҚАЗЫҒЫН ТАПҚАН ЖАМПОЗЫМ

"Қазақстан киносында ең бастысы - өз халқыңды өзіне мінез-құлқымен және өзіндік ой түйіндеу ерекшеліктерімен көрсете білу деп түсінемін. Кешегі, бүгінгі, ертеңгі күніміз туралы картиналар керек. Кешегіміз – бұл біздің тарихымыз, бүгінгіміз - бұл жаңа дүниенің адамы, ол Байқоңырдан ғарышқа шырқайды, ол қазына аралы атанған Маңғыстауды игеруде, ол жаңа келбетті Қазақстанды жасауда. Ертеңіміз болса - жер шарының бүкіл халқы менің үйіме қонаққа келетін арайлы шақты аңсау ғой",- депті Нұрмұхан Жантөрин өзінің соңғы сұхбатының бірінде. Оның мұнан жиырма жыл бұрын көрегендікпен айтылған осынау пайымы ақиқатқа айналды. Көк байрағы желбіреген Қазақстан бүгінде төрткүл дүниеге мәшһүр егеменді мемлекет, қазыналы Маңғыстау өндірісі өрлеген, маңдайалды облысқа айналды.

Өзінің тума талантымен талайларды тәнті еткен, өнер қайраткері, Қазақстанның еңбегі сіңген және халық әртісі Нұрмұхан Жантөрин 1928 жылғы сәуірдің 22-сінде дүниеге келіпті. 1950 жылы Алматы кино мектебін, екі жылдан кейін Ташкент театр өнері институтын бітірген ол Алматыдағы Мұхтар Әуезов атындағы Қазақ академиялық драма театрында актер һәм режиссер қызметін атқарады. Алғашқы рөлін Марк Донскойдың "Аласталған Алитет" фильмінде 1949 жылы ойнайды. Ол кинофильмдерде 74 рөлді сомдап, М. Әуезов атындағы қазақ мемлекеттік академиялық драма театрында 28 кейіпкердің бейнесін жасады, "Орман балладасы", "Медальдің үшінші жағы", "Қаратаулар қазынасы" сияқты көркем фильмдердің режиссері болды. Оның ойнаған Батый ("Даниил-князь Галицкий"), қойшы ("Амуланға"), Тағай ("Жора"), Танабай ("Қош, Гүлсары"), Шоқан ("Оның уақыты келеді"), Бейбарыс ("Сұлтан Бейбарыс"), тағы басқа рөлдері бұрынғы одақ киносының алтын қорына қосылған-ды. "Ананың ұнамсыз балалары болмайтындығы сияқты менің де ұнамсыз рөлім жоқ Олардың әрқайсысы өзінше тартымды. Кез келгеніне еңбегімді сіңірдім. Әрине, өзінің ауыршылығымен, терең психологиялық иірімдерімен Шоқанмен немесе Бейбарыспен тең түсетіні сирек болар, дегенмен, олардың әрбірі мен үшін ыстық",- дейді Нұрекең өз рөлдері жайында.

Нұрмұхан сынды болат кездіктің қын түбінде жатпайтындығы айдан анық-ты. Сөйтіп, оның ұзақ жылғы жансебіл еңбегінің, экрандық өмірінің жұлдызды сағаты да соқты. Оны "Сұлтан Бейбарыс" фильмі әкелді. "Созвездие-90" атты Бүкілодақтық фестивальде көрсетуге ұсынылған 68 фильмнің 20-сы конкурстық бағдарламаға жіберіледі, ішінде аталған фильм бар еді. Талантты деген 250 актердің арасынан Нонна Викторовна Мордюкова мен Нұрмұхан Жантөрин "Актер мамандығына қосқан көрнекті үлесі үшін" атты арнаулы жүлдеге және дипломға ие болды.

Ол кинематографияда етек алып бара жатқан жағымсыз өзгерістерге, арнайы көріністер қуушылыққа әрдайым қынжылыс білдіреді. Оларды өнер туындысы деуге келмейтін, жеңіл жолмен ақша табудың әрекеті деп ұғады. "Өкінішке орай, соңғы бес жылдың ішінде біздің кино зорлық-зомбылық пен эротиканы көрсетуге зор көңіл бөліп, ойланбастан батыстың фильмдеріне, олардың да нашар туындыларына еліктеуді шығарды. Әдеттегіше картина әділеттіліктің орнығуымен аяқталса да, оның өн бойында жағымсыз типтердің төбелесі, ұрлығы, зорлауы орын алады... Мұнда кино тіліндегі ерекшелікке, ойыңдағы нәзік сезімталдыққа орын жоқ, мұны жағымды үрдіс деуге әсте келмейді", - дейді.

Нұрмұхан аға соңғы сұхбатында: "Мен қазір екі фильмге бірдей түсіп жатырмын. Екеуі де менің қайғы-қасіретті көп-көрген халқым жайында. Бірі 30-жылдары Қазақстанды жайлаған аштықтың трагедиясы, бұл режиссер Дамир Манабаевтың "Сүржекей - ажал періштесі", екіншісі әйгілі орыс жазушысы Михаил Пришвиннің ғасыр басындағы Қазақстанға сапары жөніндегі очеркі негізінде жазылған "Қара араб" фильмі...", - деген екен. "Көзің тіріде бар асылыңды беріп кеткің-ақ келеді..." Бұл - Нұрмұхан ағамыздың арманы еді, өйткені, алпыстан жаңа асқан шағында, 1990 жылы мамырдың 2-сінде оның жүрегі соғуын тоқтатты. Ол әлі де көп нәрсе тындыруға, жұмыс жасауға құштар-ды. Өкініштісі, сұм ажал оның ойға алған істерін аяқтауына мүмкіндік бермеді...

Халық жазушысы, жерлесіміз Әбіш Кекілбаев "Ол түнгі аспандағы Темірқазық жұлдыздай танымал еді" деген естелігінде оқушы кезінде көрген "Қозы Көрпеш - Баян сұлу" фильміндегі Қодар бейнесі ұмытылмастай есте қалғанын, бұл фильм Қодарды көрермен жадында қалардай тамаша сомдаған Нұрмұхан Жантөриннің фильмі болғанын жазады. Міне, осыдан бастап Жантөрин даңқы Темірқазық жұлдыздай жарқыраған екен!

Ал, қазіргі кинокөрермендер оны актердің соңғы ойнаған ролдерінің бірегейі "Сұлтан Бейбарыстағы" Бейбарыс деп біледі, көкірегінде Нұрмұхан Жантөрин солай жатталып қалды, өнер әлемінде тек дара дарындар ғана осылайша көп жүрегіне жол тапса керек-ті...

"Сахна әулиесі" атанған саңлақ актердің отбасылық жағдайына келетін болсақ, Нұрекеңнің зайыбы, театр зерттеушісі Маргарита Иовлева-Жантөрина өз естелігінде ерінің руы Адай, ал оның анасы Ғазизаның Есентемір қызы екенін айтады. Ағамыздың соңында, асылдың сынығындай боп қалған қос қызы Бақыт пен Жанна бар, бірі филолог болса, екіншісі-театр зерттеушісі.

Жуырда ғана өзінің бес жылдығын атап өткен облыстық музыкалық драма театры Нұрмұхан Жантөрин атында. "Театр ашылғаннан кейін оған кімнің атын беру керек деген сауалдың туындайтыны заңды ғой. Осыған орай сан алуан ұсыныстар, талас пікірлер болмай қалған жоқ, жоғары жақтан біздің киелі өлкемізге үш қайнаса сорпасы қосылмайтын біреулердің есімдерін беру керек деп, тықпалап жатқандар болды. Алайда, біздің қалауымыздағы Нұрекең қай жағынан да келіп тұрды, өйткені Маңғыстау оның тарихи отаны, өзі қазақ театр, кино өнеріне өлшеусіз үлес қосқан ұлы актер, қайталанбас тұлға, ұлт мақтанышы. Соның өзінде біз біреулер алдымызды орап кетер деген оймен барынша асықтық және онымыз дұрыс та болды",- деп әңгімелейді театр директоры Нұрнияз Мұханов.

Облыстық музыкалық драма театрына Н. Жантөрин есімі беріліп, "Театр өнеріндегі тұлғаның рөлі" атты ғылыми-практикалық конференцияда облыс әкімі Қ. Көшербаев сөз сөйледі. "Талант болып туылу — тәңірдің ісі. Оған кино алаңы мен театр сахнасы - тағдыр болғанда, Жантөрин болу — жазмыштан!... "

Ол — Туматуги, Қодар, Кебек, Сырым, Мольер, Яго, Макбет болып санамызда сақталды, әсіресе кино өнерінде Шоқан Уәлихан, Сұлтан Бейбарыс болып көкірегімізге жатталды.

Кім білген, бәлкім қыпшақ даласының бір түп жусанын иіскеуді аңсап тұрған Бейбарыс-Жантөрин қанды қиян - Жайығы мен мұңды қиян Маңғыстауын аңсап көзіне жас алған болар. Өн бойына туған халқының киесі жұққан перзенттің сол бір тамшы жасы бүгін оның бабакүлдігі — Маңғыстау топырағына сіңді деп білемін... Ең алғаш Қазақ Ұлттық театрын құру туралы қаулыға 1926 жылдың 13 қаңтарында Қазақстан Орталық Атқару Комитетінің тұңғыш төрағасы, жерлесіміз Жалау Мыңбайұлының қол қойғандығы белгілі болды. Маңғыстаулықтар үшін бұл да қуанышты жаңалық болуы тиіс. Қасиетті өлкемізден шыққан өз заманының көшбасшысы бола білген дарабоз перзенттердің қатарына тағы да бір ат жазылды. Нұрмұхан Жантөриннің есімі елге оралды...", - деген-ді ол сөзінде.

Осы орайда Меңдекеш ақынның Төлеген Айбергеновке арнауындағы мына жыр жолдары есіме түседі.

... Жүзіңді алғаш көргенде-ақ біткен бір сенім

О бастан оқшау ту тіге келген жыршы едің,

Өлгеннен кейін, көп жоқтап жүрміз өзіңді –

өлмеске аяқ басқаның шығар бұл сенің!

Иә, өзі болмаса да есімі, рухы күллі дүниені шарлап келіп, алтын қазығын бабакүлдігінен тапқан Нұрмұхан Сейдахметұлы Жантөрин есімі де халық жадында сақталып, ұрпақтарымен бірге жасай бермек.





МҰРАТ МҰРАСЫНЫҢ ЖАРШЫСЫ

атанған Серік Харесов Жаңаөзен қаласындағы 7 орта мектеп ән пәнінің мұғалімі, халық ағарту ісінің үздігі.

Ол — Мұрат Өскінбаев ақсақалмен қоян-қолтық араласып,- сырлас, дәмдес, шын мәнінде жолдас болған, бүгінде 100-ге толып, мерейтойы аталып отырған өнер тарланы, атақты күйші-композитордың көзі тірісінде күйлерін нотаға түсіре бастаған, сөйтіп сол кезде-ақ оның насихаттаушысы, зерттеушісіне айналған адам. Серік Харесов Атырау, Маңғыстау өңіріне белгілі домбырашы, "Жеңіс даңқы ", "Фонтан ", "Күйтолғау " "Сағыныш ", "Арнау ", "Шаттық", "Аңсау сезімі" сынды күйлер мен күй-поэмалар шығарған күйші-композитор.

— Сәке, алдымен Мұрат Өскінбайұлының өмірі мен шығармашылығы жайында толығырақ әңгімелеп берсеңіз?

— Ол Адайдың Жаңай руынан, Жаңайдың Әлісі. Әлменбеттен Қалманбет туған, Қалманбеттен Өскінбай, Үлкенбай атты екі ұл, Көркей, Шырай, Ақыжан атты үш қыз өрбіген. Қалманбеттің осы бес перзенті бірін-бірі жібермейтін, бірімен-бірі тайталасқан аты шулы домбырашылар болған деседі. Осы бес өнерпаздың өнер тарихында белгілісі Өскінбай Қалманбетұлы (1860-1925). Оның өмірі туралы Қазақ Совет энциклопедиясыньщ 9-томында қысқаша мәлімет жазылған. Қазақ халық композиторларының төл туындыларын салыстырмалы зерттеулерден өткізіп, өзіндік бағасын берген өнертану ғылымының докторы, академик, композитор Ахмет Қуанұлы Жұбанов Өскінбайдың табиғи таланттылығы, шынайы күйшілігі туралы өз еңбектерінде: "Құрманғазы, Дәулеткерей, Дина, Абыл дәстүрлерінің ешқайсысына тікелей соқпайтын творчестволық бағытында да, орындаушылық дәстүрінде де, өз алдына бір төбе болып тұрған адайлық күйлердің негізін бір басына жинақтаған Өскінбайдың халықтық аспап музыкасында алатын орны ерекше",- деп жазады. Академик Ахмет Қуанұлы Жұбанов айтқандайын, қазақ халық композиторларының ортасында өз алдына бір төбе болып тұрған Өскінбайдың күйлерінен біздің дәуірімізге жеткені жиырма шақтысы ғана. Олар: "Шалыс өре", "Жаңылтпаш", "Ыңғай төкпе", "Соқыр қыз", "Жеті бұлбұл" немесе "Бұлбұл ақжелең", "Жирен жорға", "Кербез Айша", "Түрікпен", "Құлбай бақшымен тартыс", "Баланазойы", "Қынжал", "Өмір өтті", т.т.

Осы бір аты аңызға айналған дүлдүл күйші Өскінбайдан Жұмағұл, Хамит, Мұрат, Ишан атты төрт ұл, екі-үш қыз дүниеге келген.

Өскінбайдың жеті перзентінің ішінде Хамит өз заманында Маңғыстау өңіріндегі атақты әншілердің бірі болған. Ұлы Отан соғысына аттанған сапарынан хабарсыз кеткен азаматтардың бірі. Ал Өскінбайдың Мұраты өнер тарихы төрінен орын алған атақты да талантты күйші, қазақ композиторларының бірі. Өскінбайдан өрбіген Мұраттың күйшілік өнерінің бастау қадамы өскен ұясындағы әдемі дәстүрде жатыр десек, ақиқат шындық көрінісі. Мұрат Өскінбайұлы 1904 жылы қаңтар айының бірінші жұлдызы күні дүниеге келген. Кіндік кесіп, туып-өскен жері Маңғыстаудың Қарақия ауданына қарасты Жетібай елді мекенінің "Жетібай құдығы" аталынған жер. Алты-жеті жасында анасы қайтыс болған бала Мұрат аға, інісі, апаларымен бірге әкесі Өскінбайдың қолында тәрбиеленеді. Тұрмыс жағдайына байланысты жөнді сауат ашуға мүмкіндігі болмай, жастайынан еңбекке араласады. 1932 жылға дейін Кендірлі, Фетисов тұз өндіру кәсіпшіліктерінде, Түрікмен КСР-і "Қарабұғазсульфат" тресі Сартас кәсіпшілігінде қарапайым жұмысшы міндетін атқарды.

1934 жылы Түрікмен КСР-і Мәдениет комиссариатының ұйғарым-нұсқауымен Қарабұғаз халық театрына жұмысқа ауысады. Бес-алты жасынан өнерге еліктеп өскен Мұрат Өскінбайдың күйшілік өнерін жете меңгеріп, өзінің бар өмір тіршілігін біржола өнерге бағыттауы осы 1934 жылдан басталған.

1934 жылдан 1954 жылға дейін Түрікмен КСР-інде артистік қызмет атқарған Мұрат Өскінбайұлы академик композитор Ахмет Қуанұлы Жұбановтың арнайы шақыруымен Алматыдағы Жамбыл филормониясына жұмысқа ауысады, кейіннен 1960-шы жылдары ұйымдастырылған "Қазақконцертте" қызмет істейді. 1965 жылы құрметті демалысқа — зейнеткерлікке шығып, 1967 жылы туған өлкесі Маңғыстауға оралады.

— Бұл өмірінің соңғы жылдары болар?

— Иә, Жаңаөзен қаласын мекен еткен Мұрат Өскінбайұлы 1982 жылы ұзаққа созылған науқастан өмірден өтті. Дүние салып, топырағы бұйырған жері әкесі Өскінбай жерленген "Қырғын қауымы" Қарақия жотасының "Доңаза" деп аталатын жері. Халық өнерінің қайнар көздерінің бірі болған талантты күйші, халық композиторы Мұрат Өскінбайұлы өзі өмір сүрген ортасында өнер мұрасын қалдырды. Біздің заман тақырыптарына арналған тың стилдегі "Жан ата", "Қоштасу", немесе "Аттаныс", "Сайлау", "Жеңіс", "1 Май", "Отаным мәңгі жүректе", "Қазақстан", "Жетібай", "Жаңарған Маңғыстау", "Халықтар достығы", "Бірінші косманавт"немесе "Өрен", "Олимпиада -80" секілді бірнеше күйлері күйші-композитордың өнер тарихына қосқан өзіндік үлесі болып табылады. Мұраттың композиторлық, орындаушылық шығармашылығындағы отызға тарта күйлері арнайы оқу орындарына арналған оқулық ретінде Қазақстан Композиторлар одағының ұйғарым бекітуімен баспа бетінде жарық көрді.

— Мұратекең күйші, композитор ғана емес, жыршы, термеші, ақын ретінде де көпке танылған. Оның белгілі ақын Есенғали Бөкенбаевқа арнаған толғауын, Есағаңның оған жырмен берген жауабын білеміз.

— Оның рас, оның өзі шығарған жыр, терме өлеңдері 1986 жылы "Аманат" деген атпенен кітапша ретінде баспа бетінен жарық көрді. Жиырмадан астам күйлері күйтабақшаларға жазылып, халық арасына кеңінен таралды. Орындаушылық шығармашылығындағы отызға жуық күйлері республика радио-теледидар алтын қорында, жиырмадан астам күйлері Құрманғазы атындағы өнер институтының фольклорлық бөлімінде, жүзден астам күйлері республика ғылым академиясының музыка секторы бөлімінде сақтаулы. Құрманғазы атындағы өнер институтының Буданов, Жаңбыршиев секілді түлектері мезгілінде Мұрат шығармашылығынан дипломдық жұмыс қорғаса, академик Ахмет Қуанүлы Жұбановтан бастап, музыка өнері қайраткерлері мен зерттеушілері Қ.Тастанов, Б.Ғизатов, У.Бекенов, Т.Мерғалиев, жазушылар Ә.Кекілбаев, Қ. Сыдиықов, тағы басқа бірнеше журналист қаламгерлер өз еңбектері мен мақалаларында талантты күйші, композитор Мұрат Өскінбайұлының шығармашылығы мен орындаушылығы төңірегінде жылы лебізді ой, пікірлерін жазды. Мұраттан маңғыстаулық терме, толғау өлеңдері мен күйлерін үйренбеген жас өнерпаздар кемде-кем. Олардың қатарында марқұм Әлқуат Қожабергеновтен бастап, М.Панаев, С.Шәкратов секілді республикамызға танымал домбырашылар бар. Халық өзі таңдаған, өз талғамынан шыққан өнерпаздарды кейінгі ұрпаққа шашпай-төкпей жеткізіп отырады, дәріптейді. Мәселен, Мұрат Өскінбайұлы өмірден өткеннен кейін 1984 жылы Жаңаөзен қаласының халқы оның 80 жасқа , 1989 жылы 85 жасқа толу құрметіне арналған өнер мерекелерін ұйымдастырды. Соған орай, Жаңаөзен қаласына тақау Теңге елді мекенінде М.Өскінбаев атындағы көше дүниеге келді. Қаладағы балалар музыка мектебіне М. Өскінбаев есімі берілді. Қаланың екінші шағын ауданындағы ол тұрған мекен-жайға ескерткіш тақта орнатылды. Бұның барлығы өнер адамына деген халықтық сый, құрметтің шын көрінісі деп түсінген жөн.

Бұл өмір бойы бұзылмаған және бұзылмайтын дәстүр болса керек.

— Сәке, сіздің Мұрекеңмен алғашқы таныстығыңыз қалай басталды?

— Мен Атырау (бұрынғы Гурьев) пединституты музыка факультетінің іргетасын қаласқанмын, сол оқу орнында сабақ бердім. Тағдыр айдап, дәм тартып 1980 жылы Жаңаөзенге келіп, Төлесін Әлиев атындағы мектепке қызметке тұрдым, өзім жатақханада жататынмын. Бір күні үзілісте мектептің сол кездегі мұғалімдері Саналбай Тасболатов, Шәріп Төлендиев үшеуміз әңгімелесіп тұрғанбыз. Әңгіме күйге, күйшілікке ойысқан кезде олар Мұрат Өскінбайұлының осы Жаңаөзенде тұратынын айтты. Бұған мен елең еттім. Өйткені бұрын Форт-Шевченкода қызмет істеп Атырауға оралған математик ағамыз Закария Қабдолұлы Жұмағазиевтен Мұрекең, оның күйшілігі жайында естіген болатынмын. Сондықтан әңгімені төтесінен тарттым:

— Ол кісіні қайдан табуға болады, мекен-жайын білетіндер бар ма?

— Осы мектепте, бесінші сыныпта оның немересі оқиды ғой, содан білуге болады, - деді Саналбай.

— Жақсы ендеше, сол сыныпта бүгін менің сабағым бар еді, - дедім мен.

Сонымен 5-сыныпқа бардым. "Сыныпта Әзірбай Өскінбаев деген бала бар ма?" — деймін. "Менмін",— деп кішкентай, арық қара бала орнынан көтерілді. Мұрекең жайлы сұрастырып, мекен-жайын жазып алдым. Ол кезде олар ұмытпасам, қаланың екінші шағын ауданында, екі бөлмелі пәтерде тұрады екен. Бір күні іздеп бардым. Есік алдында Мұрекеңнің зайыбы Нұрбалқан шешеміз самауыр қойып жатыр да, үйде бірі — ірі толық та, екіншісі — арықша, қағілез келген екі кісі отыр екен. Арықшасы бұл үйдің қонағы болып шықты. Аты Сейілхан, руы — жаппас, көп жыл газет редакторы болған өнерлі жан болып шықты. Бірер күй тартты. Кезек келген соң мен "Жалдықараны" тарттым. "Мынау Қалидың тартысы ғой",— деді Мұрекең. Бұл — Қали Жантілеуовты айтқаны. Әңгіме шешіліп сала берді. Сол танысуымыз жолдастыққа, жолдастығымыз сыйластыққа ұласты.

— Сізді жұртшылық Мұрат Өскінбайұлының өнерін, оның күйлерін насихаттаушы, зерттеуші ретінде біледі. Мұны Мұрекеңнің өзі құп көріп, риза болды ма?

— Бір рет үйіне барып отырғанымда ағамызға күйлерін жазып алып, нотаға түсірсем деген ойымды айттым. "Талай адам келді, шығарамыз деп, жазып алады да, "шу қарақұйрық" дегендей хабарсыз кетеді",- деп жатыр Нұрбалқан шешей. Содан оның үш-төрт күйін жаздым. Олар "Өрлеу", "Отаным мәңгі жүректе", Мұраттың орындауындағы Өскінбайдың "Бұлбұл ақжелеңі" бар. Екіншіден, бұл істі қолға алуыма сол кезде мәдениет саласының басшылығында жүрген Т.П.Догадованың күйші-композитор күйлерін нотаға түсіру жөніндегі ұсынысы қамшы болды. Әрине, менен басқа да кейбір домбырашылар оның шығармаларын түсірмек болған, бірақ бұл оңай шаруа емес және олардың түсірген кейбір ноталарын тыңдап көрген Мұрекең жарыққа шығаруларына қарсы болған. Менің жазғандарымды тыңдағаннан кейін өзі "Серік, сенікі дұрыс, жалғастыра беруіңе болады",- деп, ыңғай танытты. Мұраттың "Отаным мәңгі жүректе", "Олимпиада — 80" атты күйлерін тұңғыш рет оркестрге шығарып, өзіне тыңдаттым.

— Сонымен, Сәке, Мұрат Өскінбайұлы күйлерінің нотасың және күйтабағын шығардыңыз, бұл ұстаз-аға, дара талант алдындағы інілік парызды орындауыңыз, қазақтың күй өнеріне, оның ұрпаққа жетуіне, болашақта сақталып, жасай беруіне қосылған зор үлес деп бағаланса керек-ті.

— Мұрат Өскінбайұлы өзі өлсе де өнері өлмейтін, халқымызбен бірге жасай беретін сан қырлы, саңлақ тұлға. Сондықтан да оның күйлерін насихаттау, тарату, ұрпаққа мұра ғып қалдыру ісі жалғаса беретініне сенемін. Көп еңбектену, іздену нәтижесінде 1996 жылы Қазақстан Композиторлар одағы жанындағы "Дайк-пресс" баспасынан "Мұрат Өскінбаев күйлерінің жинағы" аталатын кітапты жарыққа шығардым. Жинаққа рецензияны Қазақстан Композиторлар одағының сол кездегі бірінші хатшысы Базарбай Жұманиязов жазды. Алты мың данамен жарық көрген жинаққа күйші-композитор Мұрат Өскінбайұлының мен нотаға түсірген он екі күйі, А.Тоқтағанов түсірген бір күйі енді. Сонымен қатар Маңғыстау халық композиторлары шығармаларының Мұрекеңнің орындау шеберлігіндегі он жеті күй, барлығы 30 күйдің нотасы жарыққа шықты.

Сондай-ақ менің орындауымда 1986 жылы күйтабақ шықты. Мұнда халық композиторлары Қоңыр Жүсіптің "Қоңыр", Абылдың "Нарату", Өскінбайдың "Бұлбұл ақжелеңі", Есірдің "Күнтайы" және Мұраттың "Құдағайы" бар.



Асқар таулар алыстаған сайын биіктейді ғой. Мұрекең де арамыздан кетіп, уақыт алшақтатқан сайын асқақтай түсуде. Оның 80, 85, 90 жылдық мерейтойлары мұнайшылар қаласы — Жаңаөзенде аталса, енді міне, ғасыр тойы облыс орталығы, ақ шаңқан қала — Ақтауда аталуда. Жуырда облыстық филармонияға Мұрат Өскінбайұлының аты берілді. Өнер адамының бақыты осы шығар деп ойлаймын. Ол өзінің күмбір қаққан күйлері сынды ұрпақтар жадында жаңғырып, сақтала бермек. Оның көзін көріп, өнерін зерттеп, жалғастырып жүрген біз үшін мұнан артық қуаныш бар ма?!

Қазан, 2004ж.





ШАБЫТЫН КҮЙ —АТАНЫҢ ШАРЫҚТАТҚАН

Маңғыстау өңірі екенін білеміз бе?

Күй, күйші дегенде ең алдымен ойымызға артына өшпес мұра қалдырған Құрманғазы Сағырбайұлы түседі. Бірақ, ұлы күйші шығармашылығының шарықтау биігі — Маңғыстау жері болғанын жұрттың бәрі бірдей біле бермесі анық. "Адай", "Амандасар", "Маната", "Бозқаңғыр", "Қызданайдың қырғыны", "Төремұрат", "Айжан қыз", "Балқаймақ", "Ақсақ киік" сияқты күйлері Маңғыстау жерінде дүниеге келген екен.

- Менің арғы атам Қонақбай Құрманғазымен жасы шамалас болған адам. Оның бес баласы Есенғали, Аманғали, Кеңес, Демес, Рамазан ата қонысы болған Нарын құмындағы Құрман ауылында тұрған. 1951 жылы переселен жасап, ол жерлерді зона қылды. Міне, сол еріксіз, зорлап көшіргенге дейін күйші анамыз Дина Нұрпейісованың ауылы бізден сексен шақырым қашықтықта болыпты, - деп әңгімелейді қазір Жаңаөзенде тұратын оралдық өнерпаз Исатай Рамазанұлы. — Дина менің атам Қонақбайдың бес баласының бірі Демеспен құрдас екен, екеуі де күй өнерінде сол кезде Құрманғазыдан кейінгі тартқыштар болған. Дина Құрманғазының шәкірті әрі сазгер болса, Демес күйдің жырауы көрінеді. Бір күйді қайталамай он екі сағаттай тартқан кезі болыпты. 1938 жылы Динаның айтуымен Ахмет Жұбанов Демес атамды Алматыға алып кеткісі келген. Бірақ, ол: "Елден кетпеймін", - деп өзінің ұлы Бақтыгерейді және ауылдас бала Қали Жантілеуовты жібереді. Соңынан Бақтыгерей майданға алынып, қаза табады да, Деместің біздің тұқым білетін "Қайран да, менің қарағым" деген күйі шығады. Оны мен де тартып үйрендім.

Иә, Исатайдың аталары Динамен араласқан, Құрманғазыны қартайған шағында көрген адамдар. Өзі де өнер десе, ішкен асын жерге қоятын Исатай бала кезінен үлкендердің әңгімесін құлағына құйып өскен.

Құрманғазының әкесі Сағырбай Исатай — Махамбет көтерілісіне қатысып, қаза табады. Көтерілісшілерге ниеттес жас күйші оларға арнап "Кішкентай" атты күй шығарады. "Әзірше қолымнан келгені осы кішкентай ғана күй, қабыл алыңыздар" деген ойдан туындаса керек. Көтеріліске қатысы бар деп табылып, Құрекең де қудаланып, ұсталады. Әуелі Астраханның, кейін Оралдың түрмесіне жабылады. Түрмеде Лавочкин деген кісімен достасып, оған арнап "Лаушкен" атты ойнақы биге ұқсас күй шығарады. Күйші түрмеден қашар алдында белгілі "Түрмеден қашқан" күйін шығарыпты. Бұл күй музыкадан хабары мол Перовскийдің де құлағына шалынса керек. "Мына қырғызға сақ болыңдар, қашып кетіп жүрмесін. Күй әуені қашып кетіп бара жатқан адамды мегзейді", -деген екен. Айтқандай-ақ, Құрекең түрмеден қашып шығады. Бірақ, барар жері, басар тауы қалмағандай дағдарады. Соңына түскен өкіметтің құрығы ұзын. Туып-өскен жерінде бай-сұлтандар, нағашы жұрты Атырауда — орыс-казак, Маңғыстаудың Каспий бойы орыс бекіністері. Не де болса алысқа, орысы жоқ жерге кетейін деген оймен, аты-жөнін жасырып, сенімді дос-жарандарымен ақылдасып, құрастырмалы домбырасын қапшығына салып, астына жарау ат мініп, белгісіз ұзақ сапарға аттанады. Ақтөбе мен Атырау аралығында тұратын нағашысы Төремұратқа соғады. "Төремұрат", "Секіртпе" деген күйлері бәлкім осы сапардың жемісі шығар.

Ақтөбе, Жем арқылы Маңғыстау жеріне аяқ басқан Құрекең бір ауылдан екінші ауылға түсіп жүре береді."Нарыннан Құрманғазы деген атақты күйші шығыпты" деген ұзынқұлақ хабар адайлар арасында тарала бастаған кез болса керек. Бір күні бір ауылдың шетіндегі үйге түскен күйшіні құдайы қонақ ретінде үй иелері қарсы алып, құрмет көрсетеді. Үйдің төрінде әдемі қара домбыра ілулі тұр. Сусын ішіп отырып байқаса, домбыра тартатындай, соған лайықты кісіні көре алмайды. "Отағасы да, әйелі де домбыра шертердей ыңғайы жоқ секілді, ендеше басқа біреу бар-ау, ол кім болды екен" деп ойлаған Құрекең үйде адам жоқта домбыраны шертіп қарап, бұрауын бұзып жібереді де, қайта іліп қояды. Кешкі ас алдында 15-16 жасар қыз келеді. Тамақ желініп болған соң әкесі: "Қызым, мына қонақ екеуімізге домбыра тартып бер"- дейді. Айжан орнынан тұрып домбырасын алады да, бұрауының бұзылғанын байқап ренжиді. "Сенің киелі домбыраңа кім қол тигізуші еді,"-деп әкесі жұбатқан болады. Айжан домбырасының бұрауын түсіріп, қағып-қағып жібергенде күмбірлеп шыға келеді. Содан соң бірінен-бірі өтетін сұлу әуендерді төгілдіре жөнеледі. Оның тартысына тәнті бола таңданған Құрманғазы әуелі сүйсіне таң қалып тыңдағанмен біраздан кейін делебесі қозады. "Япыр-ай, мына қыз шыныменен менен асқаны ма, қой бұлай бола қоймас, бұған өзімнің кім екенімді танытайын", деп ойлайды да:

— Қарағым, біздің жақта бұл тартысыңды "былағай" дейді, әкел, мен қалай тартуды көрсетейін, - деп, домбыраға қолын созады. Сонда қыздың әкесі оның сөзіне намыстанып:

— Уа, қарағым, сен нені көкіп кеттің, бүкіл Маңғыстауда, қала берді исі қазақта менің қызымды күй тартудан жеңген адам жоқ, мықты болсаң, ел алдында күй тартысып, жеңіп көр, - дейді.

Сөйтіп адайдың игі жақсылары, көп халық жиналып, Айжан екеуін ортаға отырғызып, күй тартысын қызықтапты. Бір-бірінен қалыспаған қос жүйріктің шеберлігі тең түскен көрінеді. Иыққа қойып, арқаға айналдырып, секіртіп, шоқытып, қағытып, Құрманғазы не түрлі тартысқа салса да, Айжан дәл солай қайталапты. Оңай жеңе алмасын сезген Құрекең оң аяғын қолымен ұстап, домбыраны башпайларымен қаққан көрінеді. Ал, Айжан көп алдында аяғын жалаңаштап көтеруді ұят санаған болуы керек, жеңілгенін мойындапты. Сонда бір үлкен кісі сынай қарап:

— Біздің қызды жеңген беймәлім жан Құрманғазы болмағай, бірақ ол Текенің (Орал) түрмесінде деп естіп едік. Егер босап, не қашып шыққан болса, дәу де болса Құрманғазы, -деген екен.

Құрекең сөйтіп адайлар арасына келер-келместен танылып қалады. Қашаннан меймандос, өнер қадірін білетін жұрт оны көтеріп әкетеді. Көңілі тасыған ол сан түрлі қағыс-тартыс өнерін салып, халыққа "Серпілер" деген күйін шығарыпты. Кейіннен күй "Серпер" аталып кетіпті. Дина Нұрпейісова апамыз бұл күй туралы: "Құрекеңнің өзіндей ыңырантып, ойнатып, күрсіндіртіп, серпілтіп келтіру мүмкін емес, менің тартуым тек әуені ғана" деген екен.

Адайдың бармағынан бал тамған күйші қызы Айжанның өнеріне аса риза болған Құрманғазы "Айжан қыз" атты күй шығарған. Шалқар даланың әнұраны іспеттес "Адай" күйі ұлы күйшінің өзін ыстық ықыласпен қарсы алған еркөңіл халыққа көрсеткен құрметі.

Құрманғазының түрмеден қашып, Маңғыстауға асып кеткен хабарын естіген Каспий бойының орыс-казагы іздеу сала бастайды. Жанында төрт аттылы казагы бар офицер күйшінің жүрген жерін біліп, аңдып ұстап алады. Бұл хабар лезде ауыл-ауылға тарайды. Елдің аузы уәжді кісілері жиналып, орыс-казактарға ақша беріп, алдына мал салып, Құрманғазыны босатып алады. Онымен қоймай "Маңғыстауда қайтыс болды" деген донесение жаздыртады. Сөйтіп, Құрекең Маңғыстауда тағы бірнеше жыл жүріпті. Елдегі шешесінің хабарын естігенде "Қайран шешем", өңіріміздің ала-құла төбелерін көргенде "Алатау", сондай-ақ "Маната" деген күйлер шығарған екен.

Кіші жүзде хандық құлап, өткен ұмыт бола бастаған кезде Құрманғазы да еліне қайтуды ойға түйеді. Туып-өскен жерін сағынып, қуғын-сүргінді өмірін еске алып шығарған күйі "Балқаймақ" көрінеді. Нарынға оралған күйші ел аралап жүріп, тоғыз жасар Динаға кездеседі. Нұрпейістің үйінде қонақ болып, түнімен күй тартқанында кішкентай қыз бала ұйықтай алмай дөңбекшіп шыққан көрінеді. Құрекең кеткеннен кейін ес-түссіз жеті күн ауырыпты. Сандырақтап, әкесінен домбыра сұрай беріпті. Домбыра қолына тиісімен күйшінің түнімен тартқан күйлерін қайталап шығыпты. Бұл хабарды ұзын құлақтан естіген Құрманғазы қайтып оралып, жас Динаны шәкірт тұтып, батасын беріпті және оның күйшілік жолға түсуіне көп септігін тигізген екен.

Бұл әңгімелерді маған айтқан Исатай Рамазанұлы Нарында туып-өскен имандылық жаршысы, ақынжанды азамат. Мен көпшілікке жетсін, кезінде Құрманғазының шабытына дем берген Маңғыстау сияқты киелі, әулиелі топырақта өсіп келе жатқан жас буын ғибрат алсын деген ниетпен жазып отырмын. Күй атасы атанған Құрманғазы қай аңызға да сиятын дара тұлға ғой.

25.07.1996 ж.





ЖАҚСЫДАН ШАРАПАТ

Менің шығармашылығыма шапағаты тиген жандардың бірі — Қабекең, филология ғылымдарының кандидаты, әдебиетші, зерттеуші-ғалым марқұм Қабиболла Сыдиықов болды.

Сексенінші жылдардың басы болатын. Бірде Түрікменстандағы Красноводск аудандық "Жұмысшы" газетінің жауапты хатшысы Есберген Іңірбайұлы үйіне Қазақстаннан аса құрметті қонақтардың келетінін айтып, бірге болуға шақырды. Мен онда "Жұмысшының" бөлім меңгерушісімін.

Редакциямызға жақын тұратын Есбергеннің үйіне барсам, екі қонақ кісі отыр екен. Бірі Қабекең де, бірі Ағзам Ыбыраев деген азамат. Қабекең сол кезде Алматыдан оралып, Форт-Шевченко қаласы тарихи-өлкетану мұражайының директоры екен. Танысып-біліскеннен кейін кезек әдебиет ауылына, поэзияға қарай ойысты. Байқаймын алғашқы пікірлесуден-ақ Қабекең екеуміз бір-бірімізге ұнап қалған сияқтымыз. Ол Қанатбай сынықшыға қаралуға келген екен. Қонақ болып, ел қыдыруға асығыс екендіктерін айтты.

Қабекең сол сапарында Красноводск пен оның маңында тұратын қазақ ақындары — Есенғали Бөкенбаев, әкелі-балалы Өткілбай және Құдайберген Көпековтер сияқты бес алты адамның өлең-жырларын өзімен ала кетті. Бұрын жекелеген өлеңдерім республикалық газет жорналдарда жарияланып жүрген мен де бір топ өлеңдерім мен суретімді беріп жібердім.

Арада біраз уақыт өткеннен кейін Маңғыстаудың сол кезде "Коммунистік жол" аталатын облыстық газетінде "Нұр шаша бер, бейбіт күн" деп аталатын үлкен тақырыппен бес-алты өлеңім суретіммен жарқ ете қалды. Қабекең жүрек тебірентерліктей ғып алғы сөзін жазыпты.

Қабиболла аға 1994 жылы жарыққа шыққан тұңғыш жыр жинағым "Бойтұмарға" да алғы сөз жазды.

Өкінетінім Қабекең ағамызбен көп дидарласып, бірге болып әңгімесін тыңдай алмадық. Анда-санда Алматыға бара қалғанымызда үйіне телефон шалатынмын. "Үйге келсейші,"-деп шақырған кездері де болды, бірақ сәті түспей-ақ қойды. Арнайы бір барармын деп жүргенімде ағамыз дүниеден озды. Енді оны еске алудан, ол туралы естелік айтудан басқа қолымыздан ештеңе келмейтін сияқты.

Қайран Қабеке, Қабиболла аға, жатқан жерің жайлы болсын, тірлікте өте көп еңбектендің, бейнет пен қиындықты да аз көрмедің, бақида жаның жәннәтта болып, нұрың шалқысын, абзал аға!





САЗГЕР

(Жалғас Кеңесұлы жайында үзік сыр)

Әлі есімде тоқсаныншы жылдардың ортасы болса керек. Ол кезде Жаңаөзен қаласында тұратын едім. "Қалаға өнерлі бір жігіт келіпті, асабалығы күшті екен, аты-жөні Жалғас Кеңесұлы", деген хабарды еститінмін. Бірде сол кезде Жаңаөзен мұнай колледжінде оқытушы болып қызмет істейтін, ансамбльде ән айтып жүретін өнерпаз Есболат Аманжолов дейтін жігіт тап бола кетті. Амандық-саулықтан кейін ол: "Бізге жаңадан келген Жалғас деген жігіт сіздің апа туралы өлеңіңізге ән шығарыпты, өткен сенбі күні Жетібайда тойда болдық, сонда орындалды, ақ жаулықты әжелер көзін бір шылап алды",-деді. Кейіннен, 1998 жылы бұл ән Қазақ радиосының республикалық "Жаңа жұлдыздар" байқауында бірінші орынды иеленді.

...Балалық шағы Сыр елінде өткен Жалғас кішкентайынан өнерге жақын тұрды. Құрманғазының, Тәттімбет пен Динаның жан тебірентерлік күйлеріне елтіп, Абай мен Ақан серінің лирикаға толы әндерінен, Әсет пен Нұрғисаның әуезді әндерінен сусындап өскен оның рухани жан дүниесі байып, мектеп қабырғасында жүргенде-ақ сазгерлікке, ақындыққа ден қоя бастады. Ән мен күй десе ішкен асын жерге қоятын ол мектептегі көркемөнерпаздар үйірмесінің белді мүшесі болды. Мектеп бітіргеннен кейін Қызылорда қаласындағы қазіргі Қорқыт ата атындағы мемлекеттік университетінің музыка факультетіне алып барған да осы бір құштарлық еді. Музыка әсершіл нәзік сезіммен, қылаусыз жүректен шығатын туынды. Әйтпесе тыңдаушы жүрегіне жетпес еді. Тырнақалдысы — 1980 жылғы көктемде дүниеге келген "Нәзігім-арманым" әні болды.

Жалғастың сазгерлік өнері өзінің атажұрты —Маңғыстауға, оның ішінде мұнайлы Жаңаөзенге көшіп келгеннен кейін қанаттанып, шын мәнінде өріс жайды. Атап айтар болсақ, ол Фариза Оңғарсынованың, Қайнар Олжайдың, Светқали Нұржанның, Құдайберген Қазыбековтың, Сайын Назарбекұлының, Қаржаубай Рейімбайұлының, Рәуіл Майдановтың, тағы да басқа ақындардың өлеңдеріне ән жазды. Ол арнайы тапсырыспен емес, мерзімді баспасөз беттерінде жарық көрген немесе қолына түскен жыр кітаптарынан өзінің көңіліне ұнаған өлеңдерді әнге айналдырады екен. Оны тіпті өлең авторлары да білмей, кейін естіп жатады. Мұндай жағдай менің басымнан да өткен-ді. Өткен жылы Ақтаудағы облыстық филармонияда Жалғастың "Маңғыстау біздің – әніміз" атты кеші зор өрлеумен өтті. Кеште орындалған әндердің он шақтысы менің өлеңдеріме жазылғанын естіп, таң қалғаным бар. Оның жоғарыда аталғандардан басқа "Айналайын", "Маңғыстау – біздің әніміз", "Ұландар", "Шығайық қырға","Аққулар", "Аққу арман", "Туған күн", "Сағыныш", "Домбыра","Әнші қыз монологы", "Асыл жарым", "Іздеймін сені", "Бала болашағың","Қартаймайды ғашық адам", "Сенсіз таңдар", "Құрылысшылар әні", "Жаңаөзен жас қала", сияқты әндері көпшіліктің көкейіне қонды. Жалғастың Фариза апамыздың сөзіне жазған "Көңіл назы" әні 2002 жылы қазақ радиосының байқауында бірінші орынға шықты. Осы ән және "Апа, сен қартаймайсың" әні "Тамаша" ойын-сауық бағдарламасында орындалса, оның сөзін де, әнін де өзі шығарған "Қайран дүние" әнін ұлттық телеарнадан республикаға белгілі әнші Нұрлан Өнербаев "Ән мен әнші" бағдарламасында орындады.

Оның әндерін сондай-ақ еліміздің Ұлжан Айнақұлова, Сембек Жұмағалиев, Ералхан Әбішев, Бейбіт Сейдуалиева, Бақыт Шадаева, Нұрмағанбет Наренбаев, Ұлықпан Жолдасов сияқты әншілері орындап жүр. Бұл Жалғастың әндерінің республикамызға тарай бастағанын көрсетеді. Жуырда Республикалық авторлар құқы жөніндегі қоғам оның сазгерлік өнерін жоғары бағалап, 34 әнін тіркеуден өткізді және авторлық куәлік тапсырды. Бірнеше әндері республикалық телеарналардың концерттік бағдарламаларынан көрініс тапты. "Әнші қыз монологы" әнін әнші Бақыт Шадаева деректі телефильмде шырқады.

Жалғас мұнан екі-үш жыл бұрын өздерінің алтын тойларын тойлаған еңбек ардагері Кеңес аға мен ардақты ана Жаңыл жеңгейдің он баласының бірі. Қызмет жолын мұғалімдіктен бастаған ол мектеп директорының орынбасары, Жаңаөзен мұнай колледжі директорының орынбасары міндеттерін атқарды. Қазір мұнайшылар қаласындағы мәдениет пен өнердің ордасы -"Өнер" қазыналық кәсіпорнының директоры қызметін атқаруда. Зайыбы Тұмар мектепте мұғалім. Балалары өсіп келеді. Халқымызда сүйсінгенде айтылатын "Сегіз қырлы бір сырлы", "Жігітке жеті өнер де аз"- деген сияқты мәтел сөздер бар. Бұл тура Жалғас Кеңесұлына арналып айтылғандай, өйткені ол сазгерлігімен қоса ақын әрі әнші, концерт жүргізуші әрі асаба, жалпы алғанда, өнерімен өрге жүзген жігіт. Қала деңгейінде өтетін сан алуан шараларға мұрындық болып, өзі ұйымдастырып, өзі жүргізіп жүргенін талай көрдік. Сонымен қатар кейбір әндерінің мәтіндерін жазған да өзі.

Жуырда Жалғастың өмірінде қуанышты оқиға болды. Астанадағы Президенттің мәдени орталығында оған Қазақстан Республикасының мәдениет қайраткері атағы беріліп, белгісі тапсырылды. Бұған Жалғасты білетін, оның өнеріне қол соғып жүретін маңғыстаулықтар түгел қуанды десек, асыра айтқандық емес. Өйткені, бұл оның ширек ғасырлық тертөкті еңбегінің жемісі.

Тоқсан ауыз сөздің тобықтай түйіні дегендей, сөзіміздің соңында сазгер Жалғас Кеңесұлына бағытыңнан таймай биіктерді бағындыра бер дегіміз келеді.

2006ж.





ТАҒДЫР ТОҒЫСТЫРҒАН УӘЙІС АҚЫН ЖӘНЕ САЛАМАТ МҰҚАШОВ ЖАЙЛЫ БІР ҮЗІК СЫР

Мұнан жиырма жыл бұрын, яғни 1988 жылы құрылғанына он бес жыл болған Маңғыстау облысының таратылғанын жұртшылық жақсы біледі. Әрине, "балапан басына, тұрымтай тұсына" дегендей, бұл көптеген жандарға оңай тиген жоқ. Соның ішінде көршілес түрікмен елінде, қазақ тілінде шығатын "Жұмысшы" газетінде он үш жыл қызмет істеп, енді ғана атажұртына табан тіреген маған да қиын болды. Өйткені, менің облыстық "Коммунистік жол" газетінде қызмет істей бастағаныма үш-ақ жыл болған, басымда баспана жоқ, туған-туыстың бәрі Түрікменстанда қалған-ды...

Басқа да облыстық құрылымдар сияқты газет те жабылып, маған Бейнеу аудандық газетіне баруға ұсыныс түскенде көп ойланып жатпадым. Себебі орталықтан шалғай болғанмен әйтеуір Маңғыстау жері және өзімнің сүйікті кәсібім, оның үстіне бір бөлмелі пәтер дайын тұр екен. Сондықтан да Бейнеуде контейнер алаңы жоқ дегеннен кейін алпыс тонналық, жүк тиелетін қара вагонды жалдап,бір бұрышына бала-шағам мен көрпе-төсегімді салып алып, салдырлап көшіп бардым. "Көрмеген жер - көрстан", "Танымасын -сыйламас", деп қазақ айтпақшы, бірақ олай бол май шықты. Елдің азаматтары сау болсын, күпті көңілмен барған маған алғашқы күндерден-ақ қамқор болып, құшаққа тартты. Ауданның сол кездегі бірінші басшысы Дүйсекең, Дүйсенбі Әріпов, аудандық атқару комитетінің төрағасы Қуандық Нұрғалиев, оның орынбасары Ибрагим Мұрасов, аудандық газет редакторы Айтуар Өтегенов, ішкі істер бөлімінің бастығы Қонарбай Қалыбаев, оқу бөлімінің басшысы Мырзабек Болысов, тұрмыстық қызмет үйінің директоры Ыбырай Юсупов, тағы басқа да жігіттер бұрыннан етене таныс жандарша қарсы алды.

Көшіп барған күннің ертеңіне-ақ Сабыр Адай келді, оған ілесе өлеңдетіп, марқұм Уәйіс Қайралапов пен Қаржаубай Жылқыбаев жетті. Әлі есімде Уәкең салған жерден:

Байқаңдар, қасыңдағы мұнараны,

Белгісіз оның қанша тұра алары.

Қандай халық болмасын оның атын

Әр кезде ақындары шығарады...

деп тақпақтай жөнелді. Біздің аз да болғанмен жадымызда ұзақ сақталатындай достығымыз осылайша басталып кетті. Иманды болғыр Қаржекең екеуміз бір кәбинетте отырамыз. Сабыр аудандық мәдениет бөліміндегі қызметіне бара жатып, жолшыбай бізге бір соқпай кетпейді. Ал, кешкі мектептің директоры Уәкең әуелі телефонмен мазалайды және кездесіп әңгімелеспеуіңе қоймайды. Одақтың орталық әдеби газет-журналдарын қалт жібермейді, жаңа шығып жатқан әдебиетті көп оқиды. Өзі оқыған тұшымды дүниелерді сенің де тауып оқуыңа көмектеседі. Ұмытпасам "Звезда" сияқты, бір қалың журналда алғаш жарық көрген "Тайный советник вождя" деген романды қоярда-қоймай оқытып, пікірлескені бар. Өлкемізде жазба ақын ретінде танылған ол табан астында суырып салатын айтыскер де еді.

- Бірде Гурьевке (қазіргі Атырау қаласы) бардым, сол жылдары облыс орталығы болатын. Төрт-бес күн қыдырыстап, бұрыннан аралас-құралас жүрген ақын Ғизат Әбілтаевтың үйіне соңынан бардым, ол кісі ауласында жүр екен. Менің алдымен өзіне соқпай осында жүргенімді естіген болуы керек, қабағы қатыңқылау. Салған жерден өлеңдетіп, тиісе жөнелді:

Сен бе едің ақын жігіт Уәйіс деген,

Бұл жаққа келіп пе едің жай іспенен?

Келгелі төрт-бес күннің жүзі бопты

Үй қалды ма, сен барып шай ішпеген?

— деді. Мен де табан астында жауап қаттым:

Мен едім ақын жігіт Уәйіс деген,

Бұл жаққа келіп едім жай іспенен.

Ол рас талай үйдің дәмін таттық,

Қалып тұр тек сіздің үй шай ішпеген?...

— деп едім, күліп келіп қолымды алып, бетімнен сүйді,-дейтін Уәкең.

Бірде Уәйістің үйінде отырғанымызда ағаштан оюлап жасалған, қаусырмалы қақпаққа көзім түсті. Жоғарыға іліп қойыпты. Мұны байқап қалған ақын:

— Мен орынсыз жерден шатылып, бір таныс кісінің аттестатты жуғаным деп тастай салған отыз сомын көген біреулер "аттестат сатты", деп шағымдануынан сотталып кеттім...

Естуімше бір күндері Бейнеуге Саламат Мұқашов келіпті. Іс басындағы жігіттердің көпшілігін танитын ол бір кезде "Сендерде осы бір ақын жігіт бар еді, сол көрінбейді ғой",-дейтін көрінеді. Хабарды естіп, жағдайды білгеннен кейін: "Ол бір аңқылдаған, адал жігіт сияқты еді, нақақтан күйді ме, әлде қателесті ме анықтау керек екен", деп мән-жайды сұрастырып, жазып алыпты. Сол кісінің тигізген шарапатының аркасында мен босап шықтым. Ақтөбедегі колонияда отырып, үй жиһаздарын шығаратын фабрикада жұмыс істейтінмін. Содан жүректі қуаныш кернеп, шабытым шалқып, Сәкеңе жыр арнадым, оны мынадай қаусырмалы ағаш қақпаққа ойып жаздырдым, екі дана ғып жасаттым. Мұның бірін Саламат Мұқашовқа апарып бердім, екіншісі міне, мынау,-деп орнынан тұрып, ағаштан өрнектеген, ішін ойып өлең жазылған қаусырма қақпақты қолыма берді. Онда былай деп жазылыпты:

САЛАМАТ МҰҚАШОВҚА

Қандай жерде жүрсе де, қайда жатып,

Сөз ірісін сөйлейтін майдалатып,

Сәлем жолдап отырған, Сәке, Сізге

Өзіңіздің Уәйіс Қайралапов!

Жүрмесем де ортамның қолы болып,

Көрмеп ем қатарымның соңы болып,

Халқымның бағы болып жанармын да

Естілмеспін деуші едім соры болып.

Білмеппін. Жатыр екен азабы артта,

Тағдыр мені ілгерді жазалап та,

Оңай ма атағы мен абыройын

Жоғалтып ала қою азаматқа.

Сан түрлі адамдармен сырласыппын,

Біреуі едім өмірге шын ғашықтың.

Шыңыраудың түбіне құлап барып,

Қанаттанып, қайтадан шыңға шықтым.

Дертімнің ем дәрісі табылмастай,

Болып едім, азабым арылмастай.

Өртеніп жатқаннан Сіз құтқардыңыз,

Қанатымен су сепкен қарлығаштай.

Жатқанда бақша түгіл дала гүлдеп,

Өмірде үлесің бар, ала біл-деп.

Сіз маған самғап ұшар қанат беріп,

Космосқа алып шықтыңыз, корабль боп.

Шегініп қала берді жолы тар күн,

Жүректі мұнан артық жылытар кім?

Өмірде бір биікке шыққандаймын

Мұныңызды мен қалай ұмытармын.

Исінен адам жүрген іздеп менің,

Көп еді көңіліме тізгендерім.

Адамның адам үшін қамқорлығы,

Дегеннің үлгісін мен Сізден көрдім

Жатпай-тұрмай ел қамын жейтіндердің,

Мен бүгін өзін көрген кейпіндемін.

Шіркін-ай, болсын дағы бәрі Сіздей

Өздерін азаматпыз дейтіндердің!!!!

Жатыр ем көңіліме қоныс тілеп,

Ізгілігің алдымнан тоғысты кеп.

Ант еттім мен өзіңе ақ жүрекпен

Өтуге өмір бойы борышты боп.

Нұрыңның жұттым бойға тарағанын,

Бұл Сізді жан-жүйеме балағаным.

Сізбенен бір әкесі екеу болып,

Мәз болып жатыр бүгін балаларым.

Бұл ізгілік есімнен кетпес менің,

Сіз үшін кеудеме гүл екпес пе едім.

Сіз көрсеткен ізгілік қарымтасын

Қайтаруға өмірім жетпес менің.

Ізгілік ел есінде қала бермек,

Жаздыңыз жүректегі жараны емдеп.

Тілеймін мазмұнды, ұзақ өмір сүріп,

Халқыңа шамшырақ боп жана бер!-деп.

Зор құрметпен: Уәйіс Қайралапов.

1982 жыл, Ақтөбе қаласы.

Иә, бүгінде Уәйіс ақын да, ол жыр арнаған Саламат Мұқашов та дүниеден озды. Газет беттерінен кезінде облысымыздың бірінші басшысы болған Сәкенің 80 жылдығына орай мақалалар, лебіздер жарияланған кезде менің түсіме Уәкең кірді, рух беріп жүргені болар деп ойладым. Содан оның осы арнау жыры есіме түсті. Тірі болғанда ол да жүрек жарды алғысқа толы арнауын жолдар еді-ау деген оймен осынау жырын көпшілікке ұсынуды парыз деп білдім.





ОН ЖЕТІДЕ ОТ КЕШКЕН

Сол күні Қошоба ауылынан шығып, жүз сексен шақырымдай жердегі Қарабұғаз қаласына жол тартқан жиырма жігіттің ішінде Сұлтан да бар еді. Бұл оның аудандық әскери комиссариатқа екінші сапары. Жетектегі екі түйеге жігіттер кезек-кезек мініп, аяқ суытады. Басқалардан жасы кіші болса да, өзін ересек санаған Сұлтан сыр бермейді. Жаздың күні қандай ұзақ болса, жол да сондай, жеткізбейді. Тас төбеден шақырайған күн тапжылар емес. Аялдаған кезде құтыдағы жылымшы сумен ерін шылайды да, жүріп кетеді. Көкшіл сағымы көлкіген сүреңсіз шел даланы таспадай тілген ақшаңдақ жолмен кәрі Атырау жағасыңдағы қалаға таяған сайын Сұлтанды бір ғана ой мазалауда: "Тағы да кейін қайтармаса екен". Оны кейін қайтармады. Бұған Сұлтанның туған жылына бір жылды қосып айтуы себеп болса керек. Көкейге түйген ойының сәтті шешілгеніне қуанған Сұлтан он жеті жасында майданға аттанды.

* * *

Өзінің жауынгерлік жолын автоматшылар ротасында бастаған кіші сержант Сұлтан Балхаев бүкіл Украинаны, Белоруссияны, Литваны, Шығыс Пруссияны жаяу жүріп өтті. Ол Курск иініндегі шайқастарға да қатысты. Бірде оның бөлімшесіне сол аудандағы жау күшінің орналасуы жөнінде мәлімет түсіру тапсырылды.

Сұлтанның тобы жау тылында алты сағаттан аса болып, орманның алдын ала жоспарланған тұстарын шолып, картаға белгілер соқты. Қарауындағы жігіттерімен аса сақтық пен табандылықты қажет ететін тапсырманы ың-шыңсыз орындаған Сұлтанның көкірегін қуаныш кернеді. Жауынгерлеріне ризашылықпен қарап қояды. Қырғыз Омаровтың жасы 38-де болса, орыс Сема он жетіге жақында толған-ды. Ұлты да, жасы да, мінез-құлқы да түрлі-түрлі осынау жандар бірге туған бауырларындай ыстық. Жалғыз аяқ соқпаққа түскен олар тезірек асып кету үшін ширақ басып жүріп келе жатты.

— Командир, фрицтердің әлгі дзотын байқадыңыз ғой? Өте мықты, біздің адамдардың талайын жер құштырады-ау. Көзін құртып кетсек қайтеді? — деп сыбырлады Сема. Жүзінен балаңдықтың табы кетпеген оның отты жанарынан қайтпас қажыр аңғарғандай болды.

— Тапсырмада белгіленбеген, — деді бұл ұсынысты ой таразысына салып тұрып.

— Алдыңғы шепте тұр ғой, граната жаудырып, бұзайық та, тартып кетейік.

Осындай тоқтамға келген топ ымырт қараңғылығын жамылып, жау шебінде сәл кідірген еді. Біраздан кейін жау дзоты қызыл жалын құшты. Шаң-шұң дауыстар естіліп, аспанға ракеталар атылды. Әр тұстан із тастаған автоматшылар бұл кезде ұзап та кеткен еді.

Көп ұзамай автоматшылар тобы әкелген мәліметтердің құндылығы анықталып, топ мүшелері наградаға ұсынылды.

* * *

Харьков қаласын азат еткен кеңес әскерлері гитлершілдерді Днепрге тықсырды. Сұлтан қызмет ететін 92-гвардиялық Харьков полкі 1943 жылғы қыркүйекте Днепрден өтті. Сұлтан соғыс кезінде көптеген қалалар мен селоларды көрді. Алайда, сол бір Бородавка деревнясы күні бүгінгідей көз алдында. Осы деревняда өші қалғандай жау үсті-үстіне шабуылдады. Автоматшылар ротасы зор шығынға қарамастан табан тіреген окоптарын күні бойы қорғады. Түнге қарай ғана шабуыл тынып, күндізгі оқ гүрсілі толас тапқандай болды. Қолқаны қапкан оқ-дәрі исі сейіліп, күздің қоңыр самалы есті.

Таң елең-алаңда жанына екі автоматшыны ерткен Сұлтан барлауға шықты. Фашистер техникасын осы тұсқа шоғырландырып жатты. Орманның қалыңдау тұсына жасырынған жау "тигрлері" мен "пантераларының" тұмсығы сораяды. Барлаушылар жаудың шайқаска мықтап дайындалып жатқанын көрді.

Бұл жөнінде біздің командованиеге мәлімдеме беріліп, шұғыл шаралар алынды. Таң ата жер солқылдағандай болып, фашистердің тегеурінді танктері шабуылға шықты.

Жаудың он төрт танкісі қатарласа жылжып, окопқа таяды. Олардың соңын ала жаяу әскерлері ілесті. Алдыңғы белеске жақындаған танктің үшеуі өрт құшты. Қалғандары жиілете оқ шығарып, алға ентелеп келеді. Бүкшеңдей жүгірген жау солдаттарын қарауылға алған Сұлтан автоматшылары оқ септі. Кенет бастан тиген ауыр соққы есеңгіретіп жіберді. Миына ине сұғылғандай әсер алды. Есін жиғанда көз алдындағылар шырқ көбелек айналып бара жатты. Бойын зорға билеп, окоп түбіндегі бір бума гранатаны қолына қысып ұстап, жау жаққа көз тікті. Бет-аузын қан жапқан оны рота командирі Якименко қолтығынан демеді.

— Бұйырамын, жедел медсанбатқа барасың! — деді ол.

Алғаш медициналық көмек көрсеткен ақжарқын санитар жігіт жақ сүйегінің жараланғанын, тілінің де зақымданған болуының мүмкін екенін айтып, қолына блокнот пен қарындаш ұстатты. Жақ ашуға тыйым салды. Медсанбатта ұрыстың барысын білуге құштар жаралылар Сұлтанды ортаға алды. Әсіресе , екі жауынгер мұның жанына келіп, сұрақ қоюмен болды:

— Бородавка түбінен бе? — Сұлтан басын изеді. — Біздікілер жауды тоқтата ала ма? — Сұлтан басын изеп, бас бармағын көрсетті. Ашуланған бірі: "Сайтан алғыр, қорыққаны сонша, тіпті тілден айырылыпты," — деді. Міне сонда санитардың блокноты мен қарындашы кәдеге асты.

1710-арнаулы эвакуациялық госпитальдың хирургі Мухин мен емдеуші дәрігер Иконниковке Сұлтанның сынған жағын емдеу оңайға түспеді. Оның алты айдан кейін ғана қатарға қосылуына мүмкіндік туды. Жүзіндегі тыртық пен тілдің білінер білінбес ақауы сол ауыр жарақаттан қалған белгі.

* * *

1944 жылғы маусымда 97-атқыштар дивизиясы Витебск қаласын азат ету жолында кескілескен шайқастар жүргізді. Гвардия аға сержанты шеніндегі Сұлтан осы дивизияның 136-атқыштар полкіндегі автоматшылар ротасы взвод командирінің көмекшісі болатын. Атыс кезінде командирі оққа ұшты да, Сұлтанға шабуыл алдында взводты басқаруға бұйрық берілді.

"Отан үшін алға!" деген дауыс естілгенде жауынгерлер жаңбырша жауған оқ астында жау траншеяларына қарай ұмтылды. Алдыңғылар қатарында окоптан көтерілген Сұлтан бірнеше метр жүгірді де, жолай кезіккен траншеяға бұрылды. Карсы алдынан атылған автомат оғы жердің шаңын бұрқыратып жіберді. Окопқа бұққан Сұлтан кейін шегіне түсіп, өзін нысанаға алған жау автоматшысының орналасқан жерін көргісі келді. Шегіне бергенде екінші тұстан атылған оқ жолын бөгеді. Бұл бұрын байқамаған жау дзотынан «сөйлеген» пулемет еді. Екі оттың ортасында қалған Сұлтан бас көтере алмады. Ажал сепкен жау автоматшысы өз нысанасын іліктірмей қоятын емес. Сәл бөгелсе, аңдысу жаудың жеңісімен шешілмек. Сұлтан соңғы гранатасын оқ шыққан тұсқа дәлдеп лақтырды да, автомат үні өшкен мезет ышқына алға ұмтылды. Кешіккен жау пулеметі оның орнын "сипап" қалды. Гранатадан өлген неміс автоматшысы траншеяға асыла құлапты. Оның дәл жанынан бір жәшік неміс гранатасын тапты. "Енді соғысуға болады", деп ойлады да, жау дзотының амбразурасына бір-бірлеп жеті граната лақтырды. Пулемет үні өшкенде уралап, жауынгерлерді шабуылға көтерді. Дзоттан тоғыз неміс солдаты қолын көтеріп шықты. Олардың соңын ала эсэстік обер-лейтенант көрінді. Есік алдына бөгелген ол пистолетін Сұлтанға кезене берді. Оның қимылын бағып үлгерген Сұлтан бұрын атты...

Осы шайқаста көрсеткен ерлігі үшін Сұлтан екінші дәрежелі Даңқ орденімен марапатталды.

* * *

Ұлы Жеңіс күні келіп, фашизм өз ұясында талқандалғаннан кейін Сұлтекең туған жерге оралды. Қошобаға сондай-ақ өзімен бірге майданға аттанған Қыдырша Тәңірбергенов, Берекет Тасқараев, Қалаушан Қарабалин сияқты ауылдастары да қайтып оралды. Көпшілігі майданнан қайтпады...

Бейбіт өмірде Сұлтан метеоролог мамандығын қалады. Ол ауа райын бақылау станциясының инженер-бастығы болып қырық жылдай еңбек етті. Өз ісінің үздігі атанды. Көптеген шәкірттер тәрбиелеп шығарды. Қазір Ақтау қаласында тұрады, өзі де, зайыбы да құрметті демалыста. Олар он бала тәрбиелеп өсірді. Үлкен ұлы Науан Жаңаөзен қаласында тұрады, автоколонна бастығы. Бір-бір шаңырақ иесі болған Қосай мен Абай Ақтау қаласының тұрғындары. Раиса, Қарлығаш, Гулимат есімді қыздары да тұрмыс құрған, балалы-шағалы. Гүлзирасы осында акушерка. Юнисі де қызмет істейді. Жанарыс, Бекарыс — мектеп оқушылары.

Жылда көктем туып, Жеңіс күні таяғанда 28-гвардиялық Харьковтық екі мәрте Қызыл тулы атқыштар дивизиясының және 97-ші Витебскілік Кутузов жөне Суворов орденді атқыштар дивизиясының ардагері Сұлтан Жақышұлы Балхаевтың атына Москвадан, Ленинградтан, Куйбышев пен Бакуден, Таллиннен, ұлан-ғайыр Отанымыздың түкпір-түкпірінен хаттар ағылады. Міне, мына бір хат Ашхабад қаласында тұратын полктасы Юрий Николаевич Башкуриннен: "Қадірлі Сұлтан, сізге Одессаның жауынгерлік даңқ музейінде сақтаулы тұрған 28-гвардиялық атқыштар дивизиясы ардагерлері суретінің көшірмесін жолдап отырмын. Мықты денсаулық, белсенді іс-қимыл, табыс тілеймін. Жастарға байырғы гвардияның тот баспайтындығын көрсетіңіз."

Осындай хаттарды ол 92-гвардиялық атқыштар полкының парторгы қазір Түрікмен КСР ДОСААФ Орталық комитетінің төрағасы, генерал-майор Аман Розаевтан, автоматшылар ротасының командирі, қазір отставкадағы подполковник И.Я.Василенко, 136-атқыштар полкының штаб бастығы, отставкадағы полковник А.Ф .Хохлов сияқты бұрынғы қанды көйлек қаруластарынан да алды.

Оған отыз бес полктасы, олардың балалары мен туыстары хат жазады. Сондай-ақ Кеңес Армиясының бес ардагерлер комитетімен хат алысады. Сұлтан жауап жазудан жалыққан емес. Ардагерлер музейлеріндегі кездесулерге бірнеше рет қатысты. Ол қарулас достарын іздеп, өзі құрамында соғысқан дивизиялар мен майдандар ардагерлер комитеттеріне хабарлап, Украина, Белоруссия, Литваның орталық газеттеріне мақалалар жазды. Сол үшін де алғыстарға бөленді. Қарақалпақстанның "Советтік Қарақалпақстан" газетінде Сұлтекеңнің "Мен сені іздеп жүрмін" атты мақаласы жарық көрді де, ол көп ұзамай қырық жылға жуық көрмеген майдандас досы Қыдырбай Сабыровпен қауышты.

Елгезек те жаны жас ардагер жастарға интернационалдық және патриоттық тәрбие беру ісіне де белсене араласуда.

22.05.1987ж.





МАЙДАНГЕР

Қазан мерекесі болатын. Қай кезде де жолаушылар арылмайтын қалалық автовокзалда адамдар ерекше көп. Бірі кіріп, бірі шығып сапырылысқан жұрт. Кенет омырауы жарқырап есіктен кірген ұзын бойлы кісі жұрт назарын өзіне аударды. Қолындағы таяғын тек сәндік үшін ғана ұстағандай еңсесін биік тұтып, нық адымдаған ол көзіме оттай басылды. "Япыр-ау, шынымен Жәкең бе?" деп ойладым. Қыран қабағының астындағы өткір жанарына көзім түскенде таныдым. Самайын қырау шалып, жүзінен үлкендіктің белгісі аңғарылғанымен сол өр тұлғалы қалпы. Кассадан билетін алып, сыртқа беттегенде, ілесе шығып сәлемдесіп ем. Сені қайда көрдім дегендей жүзіме көз тоқтатты. Есімімді атағанымда ойланып тұрды да, есіне түсіргендей жадырап сала берді.

Қолыма қалам ұстатып, бастауыш сыныптарда оқытқан аяулы адаммен араға жиырма жыл салып осылай кездейсоқ кездестім.

— Үйге жүр, қарағым, мына жиырма жетінші микроауданда тұрамын. Айтпақшы, Жаңаөзенге жол жүріп барамын деген екенсің ғой, онда адресімді ұмытпа, — деді ол.

.. .Жақай Сарбасов Ұлы Отан соғысының басынан аяғына дейін қатысты. 1939 жылы Кеңес Армиясы қатарына азаматтық борышын өтеуге аттанған ол туған жерге араға алты жыл салып оралды. 138-ші атқыштар дивизиясы атты әскер барлаушыларының взвод командирі ретінде қанқұйлы жауды өз ұясында талқандағанға дейін саптан шыққан жоқ. Кабардин-балқар жеріндегі Прикладный қаласы маңында болған ұрыста алғаш рет, ал Карпат бойын жаудан азат ету жолындағы шайқастардың бірінде екінші рет жарақат алды. Екеуінде де жауынгер достарының арасына тезірек жетуге асықты.

Қашаннан көзі ашық, көңілі ояу Жәкең майдандастарының суреттерін, уақыт табынан сарғайған хаттар мен газет қиындыларын асыл қазынасындай сақтап келеді. Олардың арасында Карпат бойын, Чехословакия мен Венгрияның көптеген қалаларын жаудан азат етуге қатысқаны үшін Суворов орденді, Қызыл тулы Карпат дивизиясының командирі полковник Васильевтің Жоғарғы Бас қолбасының бұйрығымен берген алғыс хаты да бар. Әсіресе, бес барлаушы — Орлова, Бабенко, Антропов, Ковальчуктың ортасында отырған суретіне сол бір жалынды жылдар көз алдынан елестеп өткендей ұзақ қарады.

Сол жақ қолтығында отырған бала Саша Ковальчукты өзінің қандас бауырынан кем көрмейтін. Карпат жерінің ой-шұқырын жетік білетін, ержүрек жас барлаушы көп көмектесті. Бірде барлау кезінде бұлардан оқ бойы ұзап кеткен ол көз алдарында жау отрядының қоршауына түсіп қалғаны бар. Мұны көріп келе жатқан барлаушылар сан соқты. Жауар бұлттай түнере қалған командирінің ойын сезді-ау деймін: "Күшіміз тең емес, Жәке, кейін қайту керек", — деді барлаушы Бабенко. "Жоқ, құтқаруға тырысып көрейік", — деп қысқа жауап қайырды. Жықпыл-жықпыл аңғарды қуалап, жаудың алдын орағытты да, тұтқиылдан оқ жаудырып, шабуылға шықты. Тізеден асқан қардан малтығып жүре алмай келе жатқан дұшпанның көбін ұзатпай жер құштырды. "Саша, жат" деп айқай салып, балаға ұмтылды. Оң аяғының жылан шағып алғандай дыз ете түскенін елемеді. Балаға жете жығылып, бауырына басты. Жылап көріскен Саша мойнынан құшақтап айырылар емес. Жау тобы бұларды көп деп ойласа керек, орманға шегінді. Ет қызуымен сезбепті, оқ оң аяғының қоң етін тесіп өткен екен, ауырсынып орнынан тұра алмады.

Қанға боялған ақша қар үстінде ұзақ жыл көріспеген бауырлардай қос барлаушы - қазақ пен орыс құшақтасып жатты.

— Соғыстан кейін офицер болуды армандайтын, мақсатына жетті ме екен, — дейді Жәкең суретке қарап күбірлеп.

Жақай Ұлы Отан соғысы кезіндегі ерліктері үшін "Қызыл жұлдыз", I дәрежелі Ұлы Отан соғысы, III дәрежелі Даңқ ордендерімен, көптеген медальдармен марапатталды.

Жеңістен кейін 1945-1946 оқу жылында Жәкең біздің ауылға мұғалім болып келеді. Мұндағы мектептің директоры да, төрт сыныпқа сабақ беретін мұғалімі де өзі болды. Түске дейін екі сыныпты, түстен кейін екі сыныпты оқытады. Балаларды соңынан ертіп, мектепке қарай келе жатқан, ауыл сыртындағы тақырға оларды жинап алып, жарыстырып, күрестіріп күле қарап тұрған оның бейнесі әліге дейін көз алдыма елестейді. Ол бізге Отан соғысының отты жылдары, майданнан қайтпаған ауылдастары жайында әңгімелейді. Бірақ өзі туралы айтқанын естіген емеспіз.

Ауыл мектебінде отыз жылдан астам еңбек еткен Жәкең сол мектептен құрметті демалысқа шығыпты. Зайыбы Мақпал жеңгей екеуінің тәрбиелеп өсірген сегіз ұл-қызы қазір халық шаруашылығының сан-саласында еңбек етеді. Тұңғышы Сағида байланыс қызметкері, Зина — тігінші, Зағипа — бухгалтер, Жарылқасын — электрик, Оңдасын — пластмасса бұйымдары зауытының шебері, Роза — есепші, еңбекті оқумен ұштастырып, политехниқалық институтының кешкі бөлімінде оқитын Нұрадин слесарь.

— Сұм соғыстың жан түршігерлік көріністерін өз көзімізбен көрдік. Біздер, ардагерлер, еліміздің бейбітшіл саясатын шын жүректен қолдай отырып, осы бағытта жүргізіліп отырған игі шараларға белсене қатысамыз. Жастарға адамгершілік, патриоттық тәрбиеге жауаптымыз, - дейді соғыс және еңбек ардагері Жақай Сарбасов.

21.01.1987 ж.





"ШАҢЫРАҒЫН КӨТЕРІП, КЕРЕГЕСІН КЕРГЕН ЕДІК" -ДЕЙДІ ЕҢБЕК АРДАГЕРІ КИІКБАЙ РЗАХАНОВ

2008 жылы киелі де қазыналы өңір Маңғыстаудың өз алдына отау тігіп, облыс болып құрылғанына 35 жыл толды. Экономикамыз қарыштап, әлеуметтік ахуалымыз көтерілген, мәдениетіміз бен өнеріміз тасып-толған бүгінгі ұлы өзгерістер мен өркенді істер сол кездерден бастау алған-ды.

Бүгінде атақ-даңқы айдай әлемге жайылған облысымыз қалай құрылды? Осы сауал бізді облыс әкімі жанындағы ардагерлер кеңесінің мүшесі, "Мұнайшы " қоғамдық қорының аймақтық үйлестірушісі Киікбай Рзахановқа алып барған еді.

— Киеке, "Шаңырағы шалқақ, керегесі бүтін, кең түбек, қаншама ойлар кештірдің маған сен түлеп...", деп Меңдекеш ақын жырға қосқан маңғаз Маңғыстау облыс болып құрылған кезде Сіз де сол тарихи істің басы-қасында болды деп естідік....

— Ол рас және сол хабарды алғаш естігендердің де бірімін десем де болады. Қазір сол бір кез туралы оны көріп-білмеген әркімшілер әр түрлі айтып жүр...

1972 жылғы мамырдың 12-ісінде Маңғыстауға Қазақстанның бірінші басшысы Дінмұхамед Ахметұлы Қонаев келіп, Ақтаудан автомашинамен Қарақия, Жетібай, Асар, Қарамандыбас арқылы Өзенге жетті. Және Орталықтан тек өзі ғана келді. Аудан басшыларымен кеңес өткізді. "өзім көзбен көруге келдім, мұндағы өндіріс орталықтары Ақтау мен Өзен ғой, дегенмен, өлкеңіздің болашағы аса зор",— деді ол өз сөзінде. Ол кезде мен Өзен аудандық атқару комитеті төрағасының өнеркәсіп және құрылыс жөніндегі орынбасары болатынмын.

1973 жылғы наурыздың 8-інде кезінде Өзенде қызмет істеген, облыстық атқару комитеті төрағасының орынбасары Логачеваға (ол кезде облыс орталығы Гурьев) телефон соқтым. Ондағы ойым оны халықаралық әйелдер күні мерекесімен құттықтау еді. Ол рахметін айтып күлді де: "Киікбай Рзаханұлы, жақын арада біз бәріміз сіздерді, маңғыстаулықтарды құттықтайтын боламыз",— деді. Мұның мәнісін сұрағанымда Маңғыстаудың дербес облыс болып құрылатынын айтты. Хабарды Өзен аудандық партия комитетінің бірінші хатшысы Қожанияз Есентаевқа айтқанымда, ол: "Ол қайдан естіді екен, біз әлі ештеңе естіген жоқпыз ғой", деді. Наурыздың 9-ы күні аудандық партия, атқару комитеттерінің хатшылары мен орынбасарлары жиналып, ешқайда шықпай, күтіп отырдық 13-і күні Қ. Есентаев мені, аудандық халықтық бақылау комитетінің төрағасы Меңдулла Ғубайдуллинді, аудандық партия комитетінің өнеркәсіп жөніндегі хатшысы Қожабай Дәулетовті ертіп, бәріміз Ақтауға келдік. 14-і күні Алматыға жеті адам ұштық. Бізге Д. Әріпов, X. Есполов, Ф. Теміралиева, Т. Шүйіншалиев қосылды. Бізді Орталық Комитетте Маңғыстау облысын ұйымдастыру жөніндегі комитеттің төрағасы Тұтқабай Әшімбаев қабылдады. Ол облысымыздың құрылуы туралы Жарлықтың бұқаралық ақпарат құралдарына беріліп жатқанын, енді бірлесе жұмыс жүргізетінімізді және қайсымыздың қай қызметке баратынымыздан хабардар етті. Маған Ералиев Аудандық партия комитетінің екінші хатшылығын ұсынды.

Наурыздың 17-сі күні бізді, жаңа ашылып жатқан аудандардың басшыларын Д. Қонаев қабылдады.

Екі күннен кейін облыс активі өтіп, оған Д. Қонаев қатысты, ол өз сөзінде Маңғыстау облысының бір-екі жылда-ақ Қазақстанның басқа облыстарымен теңесетінін айта келіп, табыс тіледі.

Сәуір айында облыстық партия конференциясы өтіп, облыстық партия комитетінің бірінші хатшысы болып Тұтқабай Әшімбаев, екінші хатшылығына Олег Семенович Мирошкин, хатшылары болып Жәрдем Кейкин, Г. И. Шестаков сайланды.

— Облыс жаңа ашылған кезде бұрынғы Гурьевке (қазіргі Атырау) қарап келген өңіріміздің әлеуметтік-экономикалық, дәрежде қандай дәрежеде еді?

— Маңғыстаудың ол кездегі құрылымы күрделі болатын. Негізгі кәсіпорындар: Каспий аймақтық тау-кен комбинаты тікелей Мәскеуге, орта машина жасау министрлігіне, ал "Манғышлакнефть" бірлестігі тіке одақтық министрлікке бағынатын. Бірақ, облыстың бірінші басшысы Тұтқабай Әшімбаев келген бетте-ақ бұлармен тіл тауып, мәмілеге келтірді. Ол кісі адамға сенетін және кімге сенуді білетін, талапкер, темірдей тәртіп иесі болатын.

Содан қызметке кірісіп кеттік. Ералиев (қазіргі Құрық) поселкесіне бір жыл ішінде жоғары кернеулі электр желісі тартылды, асфальт жол салынды. Көп тұрғын үйлер, ғимараттар бой түзеді. Тек Ералиев ауданы емес, басқа аудан-қалаларда да көптеген игілікті істер тындырылды. Қазіргі Шетпеден Атырауға, Бозашыға тартылған асфальт, қатқыл жолдардың құрылысы 1974 жылдың басында басталған-ды. Облыс көлеміндегі барлық аудан орталықтары мен ірі елді мекендерге электр, телефон желілері, асфальт жол тартылып, жаңа типтегі мектеп, балабақша, тұрғын үйлер салынды. Өзенде Қазақ газ өндеу, Ақтауда пластмасса зауыттары іске қосылды. Мұнай мен газ өндіруде республика бойынша бірінші орынға көтерілді. Ең жас облыс өндірістік өнім өндіруде республикадағы алғашқы бес облыс қатарына жетті. Малшылар жер үйден, кепе қоралардан жаппай жаңа үйге шығып, қыстақ мекендерге электр жүйелері жүргізілді...

— Естуімізше, Сізге көп ұзамай басқа, жауаптылау қызмет тапсырылыпты ғой...

— Иә, бір жыл алты айдан кейін, дәлірек айтсам, 1974 жылдың қараша айында мені облыс басшысы Т. Әшімбаев шақырып алды да, "Форт-Шевченко қаласына бірінші хатшы болып барасың", - деді. Қала сол кезде ең артта қалған мекен еді. Балық өнеркәсібі тұралаған, әрі басшылығы Астраханда, өзге өндіріс жоқ. Қала иесіз қалғандай. Форт-Шевченконы бұрыннан білетінмін, бірақ тап мұндай күйде деп ойламаған едім. Тұрғындары мұнда жұмыс болмаған соң басқа жаққа көшіп кеткен. Есептеп көрсек, қаладағы тұрғын үй қорының 80 пайызы ескі, бұзылған. Жол да, электр жарығы да жоқ. Барған күні қонақ үйде шайымды шам жарығымен ішкенім есімнен кетпейді. Ауыз-суды Бакуден кемемен алдырады, ол жоқта әр жер-әр жердегі құдықтар суынан ішеді.

Содан барған бетте кезек күттірмейтін жұмыстардың кешенді жоспарын жасадық. Ең бірінші қажет – электр жарығы. Ералиевтен дизельдерді әкеліп орнатып, сол жылғы жаңа жыл күні қалаға жарық бердік. Қаланың бас жоспарына Ақтаудан электр желісін, асфальт жол тартуды енгізіп, облыс басшыларының көмегі арқасында кейінге қалдырмай сол жылы бастап кеттік. Арнаулы техникалар алдырып, көшелерді тазалауды, асфальттауды қолға алдық. Қалаға жақын жерден су көзі табылып, су құбырын тарттық. Ең бастысы балық өнеркәсібін өз қолымызға алып, дербес басқарма құрдық. Құрылыс жұмысы өркендеді. Тіпті баяғы Форт коменданты Усковтың жазғы саяжайында сығылысып отырған өлкетану мұражайын жаңа үйге көшірдік. Тас карьерінің жұмысы жақсарды.

— Осындай зор күшпен, көптеген адамдардың қайрат-жігерімен құрылған облысымыздың, он бес жылдан кейін таратылуы талайды өкіндіріп, "балапан басына, тұрымтай тұсына кеткен" кездер болды ғой...

— Сөзің аузыңда, мен Тұтқабай ағамен таныстым. Жабылып қалған Маңғыстау облысын қайта құруды сұрап 41 мың адамның қолы қойылған арызды 1989 жылы марқұм Ерғали Төлесінов екеуміз Алматыға апарғанбыз. Талай табалдырықты тоздырдық. Мәселені дұрыс шеше алатын бір адам ол Нұрекең - Нұрсұлтан Назарбаев. Ал, оның қабылдауына жету қиынның қиыны. Сонда қол ұшын берген Түймебай аға болды. Сонда ол бұрын інім басқарған облыс қалпына келсінші деп және Маңғыстаудың болашағына экономист көзімен қарап, бағалады. Нұрекеңе телефонмен хабарласып, бізді қабылдауды өтінді. Нұрекең сыйлас ағаның өтінішіне құлақ асып, бізді қабылдап, сөйлесті және мәселені оңынан шешті. 1990 жылы облысымыз қайта қалпына келді.

Қазақ "Көзден кетсе көңілден кетеді", деп жатады, бірақ облыстың алғашқы басшысы, ірі тұлға Тұтқабай Әшімбайұлын маңғыстаулықтар көңілден кетірген жоқ, кетірмейді де. Жақында оның өзі тапсырма беріп, аштырған қаладағы тұңғыш қазақ мектебіне оның есімінің берілуі де соның айғағы.

— Киікбай аға, әңгімеңізге рахметімізді айтамыз. Сөзіңіздің соңында табалдырықтан аттаған жаңа, 2008 жылға орай, тілегіңізді де білдіре кетсеңіз?

— Рахмет қарағым! Мұнан отыз бес жыл бұрын өзінің алтын шаңырағын көтерген Маңғыстау бүгінде республика облыстарының арасында алдыңғы орында. Әсіресе, соңғы жылдардағы қадамы қарышты. Бұл - Елбасымыздың, облысымыздың қазіргі басшысы Қырымбек Көшербаевтың және аудан-қалаларды заман талабына сай басқарып келе жатқан азаматтардың, бүкіл түбек тұрғындарының елеулі еңбегі. Алдағы жылы да осы бағыттан таймай өлкеміз де, еліміз де өсіп-өркендей берсін. Әлемнің алдыңғы қатарлы елдерінің қатарынан көрінейік.

Заманымыз тыныш, халқымыз аман, бақ-берекеміз баянды болғай!





АНАМ АЙТҚАН ӘҢГІМЕ НЕМЕСЕ БІР АУЫЗ СӨЗ ҮШІН...

Мен кеше "халық жауының" баласы едім,

Бетегеден биік, жусаннан аласа едім,

Өкпелесе біздейлер өкпелесін,

Сталинге не өкпең бар, аға, сенің...

Есенғали Раушанов

Әкем бұл туралы өмір бойы шешіліп әңгімелеген емес. Тек қана: "Біз үш тумалас едік, өзімнен үлкен Көпжас, Жарас деген ағаларым бар еді", - дейтін. Үш ұлдың кенжесі біздің әкеміз — Мыңжас екен. Ағалары жөнінде сұрай қалсақ: "Баяғы ашаршылық кезінде ұсталып кетті" — деп жауап беретін. Мән-жайды кейін анамнан естідім.

1928 жылдары Қазақстанда Голощекин "Кіші Октябрь" атты асыра сілтеуін бастаған кезде үріккен ел түрікмен, қарақалпақ жеріне қарай дүркірей көше жөнеледі. Әкеден жастай қалып, еңбекке ерте араласқан, бай ағайындарының малын бағып, аз ғана дәулет жиған үш жігіт те туған Маңғыстауын тастап, кетуге мәжбүр болады. Әкемнің туған жері Форт-Шевченко, ал анам: "бала кезімізде Жем, Сағыз бойларында көшіп жүретін едік",- дейді. Мал өсірумен ғана айналысқан көшпелі халықты ата мекенінде тек мал ғана ұстап тұра алған. Малдан жұрдай болып тоналған ауыл жұрты енді күн көріс жағдайын ойлап Каспий теңізін жағалап, Шағадамға (қазіргі Красноводск қаласы) қарай босқан, кейбір ауылдар темір жолды бойлап, Ташкентке дейін асып кеткен. "Қазіргі Қазақстан шекарасынан шығып, шұбырындыға ұшыраған шаруалар саны 1 миллион 31 мыңнан асқан. Олардың шамамен 165 мыңы республика шеңберінен ғана емес, Одақ шекарасынан біржола шығып, көрші Қытай, Монғолия, Ауғанстан, Иран, тіпті сонау Түркия жеріне жетіп, кейін өз Отанына қайта алмай қалған. Ал көршілес республикалар мен Ресей Федерациясына қоныс аударып, сол жерлерде орнығып қалғандар саны 450 мыңдай", деп жазды бұл туралы "Қазақ әдебиеті" газетінде демограф, педагогика ғылымдарының кандидаты Мақаш Тәтімов. Красноводск маңында Иранда, Ауғанстанда тұратын ағайындарынан хат-хабар алып тұратындар аз емес. Біздің көршіміз Әлпия шешейдің радиоқабылдағыш арқылы Ираннан аптасына бір рет берілетін қазақша хабарды сарыла күтіп, домбырамен қосыла шырқалатын зарлы әндерді тыңдап, жылап отырғанын талай көргенбіз.

Отызыншы жылдары әкелеріміз еліміздегі ірі химиялық тұздардың кен орны — Қарабұғазда еңбек етіп, оның байлығын ел ырзығына айналдырушылардың алғы сапында болған. Ол кезде жұмыс өте ауыр, барлық іс қол күшімен атқарылады. Ел ішін аштық жайлаған, азық-түлік тапшы, жұмысшылар лас, суық барақтарда тұрған. Бұл әсіресе, бұрын мал соңында жүріп қалған көшпенділерге қиын тигені белгілі. Оның үстіне шолақ белсенділер шығып, жұртты тықсырып маза бермеген.

— Әсіресе, елден ерекшеленуге тырысып, бұтына галифе шалбар, аяғына былғары етік киіп көрінгенге ызғар шаша қарап жүретін шикіл сары жігітті көретін едім, бар бәле содан келіпті, - дейді анам. Жұмысшыларға дігірлеп қоймаған соң, әкейдің үлкен ағасы Көпжас: "көптен ұлы емес, осының қол-аяғын байлап тастайтын екен" — депті. Бұл сөзді әлгіге біреулер жеткізсе керек, сол күні түн ортасы ауғанда үй ішіндегілер тарс-тұрс қағылған есік дүрсілінен оянады. Алдымен үйге ентелей енген денелі қазақ:

— Тұрлыбекұлы Көпжас осында ма, айда бізбен жүресің, — дейді. "Алғашында істің мән-жайын ұғына алмай селтиіп тұрып қалыппыз. Тек енем ғана дауыс салып, жылап қоя берді. Мен сыртқа шыға келсем, есіктің сыртында және аулада түсі суық екі адам тұр, үйге қайта кірдім. Ертеңіне біреулер келіп, үйді тінтті, бірақ ағалы-інілінің үшеуі де сауатсыз болатын не таба қойсын", дейді анам.

Көп ұзамай бір ауыз сөзі үшін "халық жауы" атанып ұсталған Көпжастың інісі Жарас та тұтқынға алынады. Әжеміз Тойған екі ұлының соңынан іздеу салып, талай кеңсені тоздырған. Бірақ нәтиже шамалы. Бір күні ол әлгі шикіл сары белсендіге тап келіп, ұлдарының жайын сұрапты. "Кішісін білмеймін, үлкен ұлың енді қайтып оралмаса керек, үкіметке қарсы сөз айтқан адам оңатын ба еді" деген жауап алған. "Үлкен қайнаға сол кеткеннен хабарсыз кетті. Араға он жылдай салып, кішісі оралды. Сібірдің бір түкпіріндегі лагерьде ит қорлықпен күн кешіпті. Елге әбден титықтап жетті. Содан қайтып оңалған жоқ, өз қолымызда қайтыс болды", — деп әңгімелейді анам.

Маңғыстаудың көптеген қазақтары Красноводск-Ташкент темір жолы бойындағы станциялар мен разьездерді мекендеді. Күні бүгінге дейін тұрып қалғандары бар. Әсіресе, олар Красноводск, Небиттау сияқты ірі өндіріс ошақтарының маңына мол шоғырланған. Бұлардың қазақ мектептері бар. Солардың бірі — Маңғыстаудан біздің әке-шешелерімізге ұқсап ауып барып, сол жерден майданға аттанған Кеңестер Одағының Батыры Мәди Бегеновтың атында. Қазақ тілінде "Жұмысшы" газеті, "Атырау" атты тележурнал бар.

Әкеміз өмірінің ақырына дейін, қырық жылдан астам уақыт бойы темір жолда еңбек етті. Бес қыз, төрт ұл тәрбиелеп өсірді. Өле-өлгенше оның аузынан бұл әңгімені естіген емеспіз. Бұл да отызыншы жылдардағы жеке басқа табынушылықтың, ешнәрсені ашық айтуға үйренбеудің, қорқасоқтықтың зардабы болса керек.

— Ол тек қана туып-өскен жерін сағынып:"Қайран, Маңғыстауым," — деп отыратын. Тарихымыздың ақтаңдақ кезеңі атанған сол кездерде біздің әкейлер сияқты мыңдаған қарапайым шаруалар жазықсыз жапа шегіпті. Өткеніміздің көлеңкелі тұстарын да бүркемелемей ашық айтатын шақ туды. Өйткені, өткенсіз бүгін жоқ.

18. 01. 1989 ж.





ӨНЕГЕЛІ ӨМІР

Әлі есімде мұнан жиырма жылдай бұрын облыстық газеттен Бейнеу ауданына іс-сапармен жол шеккенім бар. Жолаушылар вагонында қатар жайғасқан жылы жүзді, салиқалы сөзді бір ағаймен әңгімелес болдық. Білікті, парасат пайымымен биіктен көрінген ағамызбен поездан бірге түстік. Мен сұраған соң өзімді таныстырғаныммен ол кісіден жөн сұрамаппын. Ертеңіне жұмыс бабымен Бейнеу поселкелік кеңесіне соққанымда сөзіміз жарасқан, сапарлас аға алдымнан шықты. Ол поселкелік кеңес атқару комитетінің төрағасы екен. Менің Жұлдызбай Болысбайұлы Есбосыновпен алғашқы кездесуім еді бұл. 1988 жылы Маңғыстау облысы тарағаннан кейін Бейнеуге көшіп барып, аудандық "Рауан" газетінде жыл жарымдай қызмет істедім. Сөйтіп, Жұлдекеңді жақынырақ танып-білуіме мүмкіндік туған-ды...

...Әкесі Есбосын қайтыс болғанда Болысбай небәрі төрт-ақ жаста екен. Екі апасымен жетім қалады. Анасы, Көшке Жеменей қызы Бибіш қайратты, ер мінезді жан болыпты. Сонысына бағып балаларын ешкімнен кем қылмай өсіріп, төркінінің беделімен Бегімбет жеменей Сартбек бидің қызы Гүлжаһанды ұлына алып береді.

Ал, Болысбай сол өңірдегі жаңаша сауатты бірден-бір адам болғандықтан, ауылдағы сауат ашу мектебінде мұғалім, ал кейіннен ауылдық кеңестің хатшысы болады. Ауыртпалығы зор 30-ыншы жылдары балалары тұрмай шетіней беріпті. Мұны көріп-біліп отырған бүкіл ауыл "артында тұяқ қалса екен" деп тілейді екен. Алладан бір перзент сұрап, Бибіш келіні Гүлжаһанды Бердалы әулиеге апарып түнеткеннен кейін 1937 жылғы қаңтардың 1-інде Маңғыстаудың Тиген ауылында дүниеге келеді. Ал, есімін тіпті ана құрсағында жатқанында Бердалы әулие ұрпағы Маябас қойып кетіпті. Жұлдекеңнен кейін Еркеш, Зәуреш, Айдарбай, Айткүл, Қамажай, Жанжігіт, Ержігіт деген балалар дүниеге келіпті.

Жасынан зерек те ширақ, білімқұмар боп өскен Жұлдызбай мектепте өте жақсы оқып, 1954 жылы Таушықтағы Шахта орта мектебін бітіргеннен кейін Алматыдағы Абай атындағы ҚазПИ физика-математика факультетіне оқуға түседі. Институтта үздік студент, қоғамдық жұмыс белсендісі болды. Гимнастика, еркін күреспен шұғылданып, домбыра оркестрінде ойнады.

Сол жылдарда "Лениншіл жас" газетінде Ә. Мұқашевтің "Өз досым туралы" деген көлемді мақаласы шықты. Мақала Жұлдызбай Есбосынов хақында болатын. Автор жастарды сегіз қырлы, бір сырлы, білімпаз да өнерпаз, мінезге бай, қоғамдық іске белсенді осындай жас жігіттен үлгі алуға шақырады. Институтты 1958 жылы үздік дипломмен бітірген Жұлдызбайдың алдында аспирантураға қалу мүмкіндігі тұрды. ҚазПИ физика-математика факультетін 30 жыл ішінде 12 адам үздік бітірген екен, 13-інші болып Құрмет тақтасына Жұлдызбайдың суреті ілінді.

Отбасы жағдайына байланысты ол Қарақұм орталау мектебіне оқу ісінің меңгерушісі болып барады. Сөйтіп, Бейнеу ауданы тарихындағы тұңғыш жоғары білімді мұғалім еңбек жолын жеті жылдық мектептен бастады. Жағдайдың қиындығына қарамай аудандық жиналыс-жиындарда ауыл мектебінің ауыр халі туралы мәселе көтере жүріп, тұрғындар арасында білім беру, мәдени-спорттық ағарту жұмыстарын жүргізді.

1958 жылдың күзінде Жақия Нақбергенқызына үйленіп, отау құрды. Осы арада аз-кем шегініс жасасақ, Жақия Маңғыстаудың Қараой жерінде 1940 жылғы сәуірде Дәулеталы жары Нақбергеннің отбасында дүниеге келіпті. Әкесі арабша сауатты, көкірегі ояу, көзі ашық кісі екен. Ауылсовет төрағасы, колхоз басқармасы кызметтерін атқарып, 1941 жылы соғысқа аттанады, он үш рет жараланып, елге оралғаннан кейін алған жарақат салдарынан екі жылдан соң қайтыс болады. Ал, анасы руы Ақбота жеменей Сұпыалдиярқызы Ақбибі колхозда еңбек етіп балаларын өсіріп, жетістірді. Қаршадайынан анасының тәлім-тәрбиесін көрген Жақия жеңгей жарты ғасырға жуық уақыт бойы Жұлдызбайға асыл жар, жан-жолдас болып, шаңырағының алтын қазығына айналды.

Сонымен Жұлдызбай Қарақұм мектебінде физика, сурет, шебер қолдар, домбыра, фото, математика үйірмелерін ұйымдастырып, пәндік кештер, оқырмандар конференцияларын тиянақты өткізіп тұрды. Ол жүргізетін ата-аналар университетінің сабақтарына келген ауыл тұрғындарының сынып бөлмесіне симаған кездері көп. Мектепке жел электр генераторы орнатылып, автомобиль аккумуляторы зарядталатын. Мәскеуден посылкамен диафильмдер көптеп алынып, көрсетіліп тұрды. Мектеп директорлары Шайхат Нәжетов, Құрмет Құспанов, мұғалімдер Кенжеғұл Исабергенов, Алдаберген Мейіров, Ботай Келбаев, Нұредан Кенжеахметов, Сұлушаш Қаженова, Ізберген Құрбанбаев, Назым Қамзиева және басақалар бір мақсатқа жұмылған, өзара сенімді ұжым болды. Жазғы жөндеу, қысқы отын әзірлеуді бір кісідей атқарды.

Мектепке шағын электрстанция алынып, оның жұмысына бүкіл ауыл қатысты. Аса қауіптілігіне қарамастан Жұлдызбай қолдан құрастырып жасаған темір электр бағандарының басына құрал-жабдықсыз шығып, мектепке, интернатқа, клубқа, үйлерге электр желісін тартты. Жазғы каникул кезінде мектеп жанындағы 140 оқушы жататын интернатқа шағын монша салып берді. Мектеп шеберханасын, оған қолдан верстактар жасап, орнатты.

Мереке сайын қызықты шаралар ұйымдастыру мен қатар Жұлдызбай комсомол ұжымының жетекшісі ретінде елдің саяси өміріне белсене араласты. Үгітшілігімен қатар өнерпаздығымен де көрінді. Клубта өткен бір кеште Құрманғазының өмірі мен шығармашылығы жайында баяндама жасап, оның 29 күйін орындап бергені бар.

1959 жылдан бастап ол жаңашыл, озат мұғалім атанып, сол жылы орта мектеп директорлары курсынан өтті. Жастығына қарамастан суреті ауданның Құрмет тақтасынан орын алып, алқалы жиындарда аты ілтипатпен аталып жүрді. Мұнайшы, ғалым Құбайдулла Махутов, журналист, марқұм Сайын Әділханов, Қыдырбақыт Сейілханов, Аманғали Шамшадинов, Мұрат Құрбанбаев, Сұлтан Жаңбыров, Нағима Мырзабекова сияқты халыққа белгілі көптеген азаматтар Жұлдызбайдан білім алған.

1962 жылы әкесі Болысбай Самдағы мал шаруашылығы учаскесінің меңгерушісі болды да, Жұлдызбай Сам сеігіз жылдық (кейін орта) мектебіне физика пәні мұғалімі боп орналасты. Мектепке институтты жаңа бітірген Жеткізген Рзаев, Бақыт Балов, Фермебай Ережепов, Ермекбай Оразалиев, Айеке Есбергенов, Жалғас Сағындықов, Құдабай Өсербаев, Асима Самешова сияқты жастар келді. Мектеп жұмысын Құрмет Құспанов, Жанбоз Екібаев үйлестіріп отырды. Ал, мектеп жанындағы үлкен интернатты Қылыш Өтетілеуов, кейін Есенбай Шолтанов басқарды. Жұлдызбай сол кездегі ең жақсы жабдықталған физика кабинетін жасақтады. Физика қоғамын құрып, оған оқушылар тартты. Мектепті бітірушілер жоғарғы оқу орнына көптеп түсті. Бір кездері Бейнеу ауданындағы мектеп директорлары осы Сам мектебінде қызмет істеген немесе білім алған адамдар болды, олар аудандық білім бөлімін басқарды, мектеп мұғалімдері түгелдей Білім үздігі атанды. Жұлдызбай мектеп партия ұйымын сегіз жыл басқарды, сонымен қатар Жеткізген Рзаев екеуі қоғамдық негізде саяси-ағарту кабинетіне жетекшілік жасады. Мектептегі психологиялық ахуалдың жақсы болуы, әр мұғалімнің шығармашылықпен жұмыс істеуі өз жемісін берді. Ж. Есбосынов, Б. Балов, Қ. Өсербаев облыстық педагогикалық оқуға қатысып, тәжірибелері облыс мектептеріне таратылды. Мазмұнды баяндамалары үшін үшеуі де "Білім үздігі" белгісімен марапатталды. Жұлдызбай Маңғыстау ауданы әдістеме бірлестігінің физика секциясын басқарды.

Маңғыстау ауданы бойынша мектепті алғаш медальмен бітірген Баймұханбет Дүйсенбаев (Абылан Мәдиев) осы Сам мектебінен шықты. Ол қазір Қазақ көлік коммуникация Академиясы Ақтау филиалының директоры, профессор. Осы мектеп түлегі Жауынбай Қараев Педагогика ғылымдарының докторы. Білім және ғылым министрлігінде жоғары лауазымды қызметте.

1972 жылы Жұлдызбай № 491 теміржол орта мектебіне директорлыққа тағайындалып, Бейнеу кентіне қоныс аударды. Бұл сондағы жалғыз орыс-қазақ мектебі болатын. Бейнеу-Қоңырат теміржолын, кент құрылысын салуға КСРО-ның түкпір-түкпірінен келген, тағдыры қилы-қилы, сан түрлі ұлт өкілдерінің балаларын тәрбиелеп, білім беру оңай іс емес-ті. Дегенмен, Жұлдызбай мектептің көп ұлтты мұғалімдер ұжымына әрі әріптес, әрі ұстаз- тәлімгер, әрі ғылыми-әдістемелік жетекші, ақылшы-дос бола білді. Мектептегі оқу-тәрбие сабақтары тиімділігін арттыру жұмыстары жақсы жолға қойылды. Жұлдызбай оқу жылы басталған ашық сабақты әуелі өзіне қояды. Оның барлық сабағы жыл бойы ашық есік жағдайында өтеді. Осындай бір ашық сабағы туралы кезінде " Қазақстан мұғалімі" газеті жазды.

Ол 1980 жылдан 1991 жылға дейін Бейнеу поселкелік Кеңесінің төрағалығына сайланды. Қоғамдық-әлеуметтік өмір ұйытқысы болған бұл поселкелік Кеңес екі рет поселкелік және селолық кеңестер байқауының жеңімпазы болды.

Жұлдызбай Болысбайұлы аудандық Кеңеске 6 рет депутат болып сайланып, 11 жыл аудандық Кеңес атқару комитетінің мүшесі болды. Сондай-ақ облыстық соттың мүшесі, аудандық парткомиссия төрағасы сияқты қоғамдық жұмыстарды да мінсіз атқарды. Ал, 1991 жылы баламалы сайлау кезінде аудандық Кеңес төрағасының орынбасары болып сайланды. Өз ісінің білгірі ретінде ауданның әлеуметтік-экономикалық өміріне өз үлесін қосты. Аудандық Кеңестердің таратылуына байланысты Бейнеу аудандық білім бөлімі меңгерушісінің орынбасары болды. 1997 жылы мемлекеттік қызметкер ретінде зейнеткерлікке шыққаннан кейін аудандық білім бөлімінде қызметін жалғастыра берді.

Жұлдызбай Болысбайұлы туралы көп пікірін түйіндесек, ол былайша өрілер еді: өмірінде ешкімге қиянат жасамаған, оның үстінен де ешқашан шағым түспеген. Өз ісінің шебері, қандай қызмет атқарса да жоғары кәсіби білікті маман ретінде танылды. Қандай тексеру болса да жұмысынан кінәрат, бухгалтериясынан бір тиын айырма табылмаған. Жиналыс-жиындарда өз ойын қаймықпай ашық айтып, пікір-таластарда шешендігі, дәлелді ой-пікірлерімен көрінген. Сонымен қатар аудандық, облыстық, республикалық басылымдарда өр кезде мазмұнды мақалалары жарық көріп тұрды. Мәселен, 90-шы жылдары болуы керек, бірде "Қазақ әдебиеті" газетінің бірінші бетінде Мұхаммед пайғамбардың (с.ғ.с.) суреті шықты. Мұның мүлде дұрыс еместігін дәлелдеп жазған Жұлдызбай Болысбайұлының хатынан кейін сурет шықпайтын болды. Газет редакциясы Жұлдекеңнен кешірім сұрап, хат жолдады.

Жұлдызбай Болысбайұлы Бейнеу кентінің құрметті азаматы. 1997 жылы Қазақстан Республикасы Білім және ғылым министрінің Құрмет грамотасымен марапатталды.

Жұлдызбай Болысбайұлы мен Жақия Нақбергенқызы 11 бала тәрбиелеп өсірген, 30-дан астам немере сүйіп отырған ұлағатты отбасы иелері. Тұңғыштары Нұржігіт Өскемендегі Автомобиль жолдары институтын бітіріп, "Бейнеу жолдары" ЖШС жол құрылысы инженері болса, қыздары -Шолпан Атырау пединститутының тарих факультетін, Айман Алматыдағы Абай атындағы ҚазПИ-дің филология факультетін, Жанат Томск политехникалық институтын, Ләззат Ақтөбе педагогикалық институты химия-биология факультетін, Айзада Алматыдағы есеп-кредит техникумын, Қарағанды Мемелекеттік университетін, Балзада Алматы Халық шаруашылығы институтын, Жаңылсын Алматы технологиялық техникумын, Найля Ш. Есенов атындағы Ақтау мемлекеттік университеті инженерлік-техникалық факультетін, Жанар Маңғыстау политехникалық техникумын, Қарағанды Мемлекеттік университетін, кенжелері Тұрсынхан Ш. Есенов атындағы Ақтау мемлекеттік университетінің заң факультетін бітірген. Ұл-қыздардың барлығы да білікті маман ретінде халық шаруашылығының сан алуан салаларында абыройлы еңбек етуде. Сонымен қатар әр қайсы бір-бір шаңырақ иелері.

Жаны жайсаң, тарыққанға қамқор, ағайын-туыс арасында сыйлы, қай кезде де атақ-даңққа ұмтылмай, шындық үшін күресіп, халқына жасаған адал қызметімен құрметке бөленген қадірменді ақсақал, ел ағасы Жұлдызбай Болысбайұлы бүгінде Ақтау қаласында тұрады.





ДҮЙСЕКЕ ӘБІЛҰЛЫ

Ол осы ауылдағы Маршал Әбдіхалықов атындағы орта мектепке таяу тұстағы ақ шаңқан үйде тұрады. Және мен қазір зейнеткер едім деп қарап жатқан ол жоқ. Ауылда, Маңғыстау стансасындағы темір жол басқармасында өтетін шаралардан шамасы келсе қағыс қалмайды. Өткен жылғы тамызда Қазақстан темір жолының Астанада өткен тойына құрметті қонақ ретінде қатысып келді. Мерзімді баспасөз бен теледидардан облысымызда, кең байтақ елімізде болып жатқан жағдайларды біліп қана қоймай, жақсысына сүйінішін, кейбір әттегенайларға ренішін жасырмай, өз пайымдауын ортаға салады. Оның ауыл, аудан әкімдерінің жыл басындағы есеп беру жиналысында кәсіпкерлерге қаратып айтқан сөзі есімізде. "Жапалақ жемін басып жейді, сұңқар жемін шашып жейді", дегендей, шама келсе сұңқар боп күн кешкенге не жетсін. Сондықтан да сұңқарша елге қарайласқаннан ұтпасаңыз ұтылмайсыз, бүгінде Ақшұңқырымыз дәулетіне сәулеті сай іргелі ауылға айналды. Осында жетпей тұрған бір нәрсе бар, ол — мешіт. Бұл үшін тұрғындардан тірнектеп қаржы жинау өнбейтін іс сықылды. Осыны өздеріңіздің қаперіңізге бергім кеп тұр, мұндай сауапты іс елдің есінде қалады, бірден-бірге жетіп, ешқашан ұмытылмайды", - деген-ді.

Өткен жылғы теміржолшылар күні не арналған салтанатты жиында оны төрден көрдік. Омырауы жарқырап тұр. Көзіміз "Еңбек Қызыл ту", "Құрмет белгісі" ордендеріне, "Еңбектегі ерлігі үшін", "В. И. Лениннің 100 жылдығы", "Еңбек ардагері", "Қазақ темір жолына 100 жыл" медальдеріне түсті. Дүйсекең сонымен қатар темір жолдағы ең жоғары атаққа, "Құрметті теміржолшы" атағына ие болған екен.

Ол 1939 жылдың қараша айында Маңғыстау ауданы жерінде дүниеге келеді. Мектептің төрт сыныбын да сонда бітіреді. Ұлы Отан соғысына аттанған әкесі Әбіл Келдібаевтан "қара қағаз" келгеннен кейін Красноводск (қазіргі Түрікменбашы) қаласында тұратын әкесінің інісі қолына алып, 1956 жылы онжылдықты, екі жылдан кейін сол қаладағы темір жол техникалық училищесін бітіріп шығады. Содан алты жыл Красноводск темір жол дистанциясында мастер болып жұмыс істейді.

"Ер туған жеріне..." деп атам қазақ айтқандай, өзі туып-өскен атажұрты Маңғыстау қайта түлеп, алтын шаңырағын көтерген шақта, әуелден де көңілі алаңдаулы Дүйсеке Шетпе қайдасың деп тартып отырады. Бұл оның Нұрыш апамызға үйленіп отбасын құрып, өз мамандығы бойынша жұмыс істеп тәжірибе жинақтап, тіпті Бүкілодақтық социалистік жарыстың жеңімпазы атанып жүрген кезі болатын. "іздегенге - сұраған" дегендей, темір жол енді ғана тартылып жатқан Маңғыстауға ол таптырмас маман-ды. 1964 жылдың мамырында Шетпеге көшіп келгеннен кейін N 99 құрылыс басқармасы темір жолды пайдалануға беру бөлімінің мастері болып жұмысқа кірісіп кетеді.

— Маман ретінде Маңғыстау ауданының Шетпе - Сайөтес аралығын жалғайтын темір жолдың салынуына ат салыстым. 1966 жылдың желтоқсан айында ол пайдалануға берілді. Жолды қабылдап алушы ретінде 201-інші шақырымда "Алтын кәстелдің" қағылу салтанатына қатыстым, - дейді Дүйсекең.

— Ол бір есте қаларлықтай қуанышты сәт болған шығар?

— Әрине, қазыналы өңірге халық шаруашылығы жүктерін тасымалдайтын бірден-бір жол, түбекке жан бітіретін күретамыр іспеттес ғой. Оның өлке дамуында қандай рөл ойнағанын өзіңіз де білесіз.

— Иә, біз дрезинамен N 1 поездің алдында жүріп отырдық. Республика Үкіметінен Бейсебаев, Қазақ темір жолының басшысы Иван Акимович Задорожный, Атырау (ол кезде Гурьев) темір жол бөлімінің бастығы Мұхамбет Қарабаспақов, Маңғыстау стансасынан ПЧ бастығы Сағымбаев бар. Жұмысшы комиссиясы жолды қабылдаған құжаттарын Мемлекетік комиссияға тапсырды. Ол кезде маман жеткіліксіз, әр стансада екі-үш адамнан ғана бар-ды.

— Қанша станса бар?

— Жаңа стансалар ашылды, қазір жаңылмасам Бейнеуден бері он сегізге жетті ғой деймін. Ал, жол түйіскенде қағылған, тот баспайтын темірден жасалған "алтын кәстөл" Сайөтес стансасында сақтаулы, кейін мұражай ашылса тапсырамыз деп қойғанбыз. Қазбалап сұрағаныңа қарағанда марапат жағын білгің келетін сияқты, осы еңбегім үшін КСРО темір жол қатынасы министрі тарапынан аты-жөнім жазылған сағатпен сыйлықтандым. 1967 жылдан бастап темір жолмен халық шаруашылығы жүктері ағыла бастады, "Маңғышлақ-Гурьев" жолаушылар поезының қатынасы жолға қойылды.

Дүйсеке Әбілұлы Шетпе-Сайөтес аралығында аға жол мастері, учаске бастығы болып еңбек етті. 1969 жылғы тамыздың тоғызында ол Сайөтес стансасына көшіп барады. Алматы, Ақтөбе, Новосибирск темір жол институттарында мамандық жетілдіру курстарынан өткен ол Сайөтесте табан аудармастан отыз жыл бойы учаске бастығы болды. Он бес жыл партия ұйымының хатшысы, ауылдық Кеңес депутаты, ауыл ақсақалдар кеңесінің төрағасы, темір жол мекемесінің қозғалыс қауіпсіздігі жөніндегі техникалық кеңес мүшесі сияқты қоғамдық жұмыстарды да белсене атқарды. Ол тәжірибелі маман ретінде Мақат, Қандыағаш, Ақтөбе, Арыс стансаларындағы жолдарды жаңарту, көлемді құрылыс жұмыстарына қатысып тұрды.

Отбасы жағдайына келер болсақ, зайыбы Нұрыш апамыз да вагондарды есепке алу жөніндегі оператор боп 28 жыл еңбек етті. Екеуінің тәрбиелеп, өсірген ұлы Талап пен үш қызы бүгінде бір-бір кәсіптің құлағын ұстаған, жоғары білімді маман.

- Мен Сайөтеске көшіп барғанымда жеті-ақ үй бар еді, - деп еске алады Дүйсеке,-және орыс көп еді. Армиядан келген жастарды темір жол жұмысына ала бердік, тәрбиеледік, істің қыр-сырын жалықпай үйреттік. Стансаның қарсы бетінен алғаш қолдан үй салып алған да мен едім. Қазір өзіңіз білесіз, Сайөтес іргелі ауылға айналды.

Иә, темір жол саласында 41 жыл еңбек еткен Дүйсеке Әбілұлы 1999 жылғы тамызда Ақшұқыр ауылына көшіп келіп, тұрып жатыр. Зейнеткер.

Есімі өлке тарихында жазылып қалған Жаманғара Иса Тілембайұлы шыққан ауылдың бүгінгі бар ақсақалы Дүйсекең шежірені, ел ішіндегі шешендік сөздерді, елдік пен ерлікке үндейтін оқиғаларды, аңыз-әфсаналарды көпшілікке, әсіресе жастарға әңгімелеп отырады. Жылдан-жылға өркендеу үстіндегі елімізге, облысымыздағы игілікті істерге сүйсінеді. Елбасының ұстанған саясатын қолдайтынын, үкімет тарапынан зейнеткерлерге жасалып жатқан қамқорлыққа ризалығын айтады.

"Ақылды қария - ағып жатқан дария", демекші ел ішінде осындай үлкендердің болғанына не жетсін, аман болыңыз, ақсақал, Дүйсеке Әбілұлы!





ҚҰРАЛАЙ

Оны Ақтаудағы мектептер мен оқу орындарында өтетін мәдени көпшілік, әдеби шараларда, байқауларда жиі көретінмін. Осыдан бір жыл бұрын менің Маңғыстау гуманитарлық колледжі студенттерімен өткен кездесуіме мұрындық болғаны бар. Мұрындық болды деймін- ау, аяқ астынан мұзға тайып жығылып, мертігіп жатқан менің қоярда қоймай келісімімді алып, жетелегендей ғып, өте әсерлі әдеби кеш ұйымдастырды. Ал, ол туралы осынау үзік сырды жариялауыма оның шәкірті, Әл-Фараби атындағы қазақ ұлттық университетінің 2-курс студенті Гүлнара Дембергенқызының редакцияға жолдаған хаты себеп болды. "Қайда жүрсек те Құралай апайымыздан білім алғанымызға мақтанып, өзімізді бақытты сезінеміз. Өйткені, оның ұстаз ретінде бізге сіңірген еңбегін ешуақытта ұмытпай, алдында басымызды иіп өтеміз. Анамыздай болып кеткен ұстазымызға мықты денсаулық, бақыт, отбасына бақ-береке тілейміз. Қазақ тілінің мәртебесін көтеру жолында ерінбей еңбектеніп жүре беріңіз",-деп жазыпты ол. Сол сияқты Алматыда жоғары оқу орнында оқитын екінші бір шәкірті Гауһар Тажикова өзінің Құралайға жазған хатын "Сәлеметсіз бе, ұлағатты ұлы ұстазым!..." деп бастапты:"Біз сіз секілді қарапайым, ақылды, біліміне көркі сай, әр оқушының жанын түсіне білетін... біз десе, 11 "ә" десе қорғап, қолдап жүретін мұғалім сабақ бергенін әліге дейін мақтан тұтамыз, өйткені мен өзіңізден алған біліміме сенімдімін. Қаншама жоғары оқу орнында оқып жүрсем де, мен үшін сіздің орныңыз бөлек, Алматыда жоғары білімді ұстаздар сабақ бергенімен, сізге жетпейді..."

Міне осылайша, "Жақсының жақсылығын айт, нұры тассын" дегендей, шәкірт жүрегіне жол тауып, ілтипатқа бөленген, олардың алғыс хаттарына арқау болған және адамгершілігі мен әдептілігі кім-кімді де сүйсіндірген Құралай Шараубайқызы Нұрманова жайлы қалам тартуды жөн көрдім.

Ол көршілес түрікмен елінің Мары облысы Байрамалы ауданына қарасты мал шаруашылығымен айналысатын елді мекенде, көп балалы шаруаның отбасында дүниеге келген екен. 1984 жылы орта мектепті, бес жылдан кейін Алматыдағы Абай атындағы Қазақ Мемлекеттік педагогикалық институтын ойдағыдай бітірген ол, еңбек жолын ауылындағы өзі білім алған мектеп-интернатта тәрбиешіліктен бастайды.

— Институттан кейін ауылда небәрі бір жылдай ғана жұмыс істедім, 1990 жылы отбасымыз Жаңөзенге көшіп келді де, мен қаладағы Т. Әлиев атындағы N 1 орта мектепке қазақ тілі мен әдебиетінің мұғалімі боп қызметке тұрдым. Жас маман кезімдегі жалынды жастығым, ізденіске толы күндерім, яғни шыңдалу жылдарым осы мектепте өтті. Тәлімгерім ұлағатты ұстаз, Қазақстан оқу ісінің үздігі, марқұм Айжан Қарақызы Тәшенова болды, - дейді Құралай.

1998 жылы облыс орталығына қоныс аударуларына байланысты ол Ақтаудағы N 14 орта мектепте мұғалімдігін жалғастырады.

"Құралайдың сабағына бірнеше рет қатыстым. Сабаққа көп ізденіспен, жан-жақты дайындықпен келеді, көрнекіліктері мол. Қазақ тілі пәнінен белгілі тіл маманы Жиде Жеткізгеннің жасаған тірек схемаларын кеңінен пайдаланады. Мәселен, 5 "е" сыныбында қазақ тілінен десант сабақ өткізді. Тақырыбы "Тіл дыбыстары туралы түсінік". Оқушыларға таблица бойынша тіл дыбыстарын түсіндірді. Олар өте тез ұғып алып, жаттығуды меңгергендіктерін көрсетті. Құралай-балалармен тіл табыса білетін, ерінбейтін жалықпайтын мұғалім. Оқушылардың әрқайсысының алдында бір-бір схема, мұғаліммен бірлесіп жұмыс жүргізіп жатыр.

Балалардың бойында тілге, әдебиетке деген қызығушылық жоғары...", "Құралай тәрбие жұмысына да зор көңіл бөледі. Оның 7 - "д" сыныбында жүргізген "Менің Республикам -Қазақстан" атты тәрбие сағаты өте жоғары дәрежеде өтті. Оқушылар бұл сабақтан көп нәрсені ұғып, білді. Көп ізденіп талғамға сай көрнекі құралдарды пайдалана білген мұғалім тәлімдік мәні зор, тағылымды мәселелер турасында әңгіме әрбітгі.

Ұстаздығымен қатар Құралайды мектептің қыруар қоғамдық жұмысының бел ортасынан көресіз. Үнемі ізденіп, тынымсыз еңбектеніп жүретін, жалықпайтын жаңашыл жаннан көп нәрселерді үйренуге болады...". Бұл айтылғандар, әріптестері, қазақ тілі мен әдебиеті пәнінің мұғалімдері Жаңылай Жұлдызбаева мен Рысты Ұзакбаеваның Құралай туралы пікірлері.

— Алғаш рет Жаңаөзен қалалық білім бөлімі ұйымдастырған семинарда әдебиеттен 5-сыныпта Ыбырай Алтынсариннің "Бай баласы мен жарлы баласы" әңгімесі бойынша өткізген ашық сабағым үшін бірнеше тәжірибелі де танымал ұстаздар жылы лебіздерін білдірген-ді. Онан кейін 1998 жылы Ақтауда қазақ тілі мен әдебиеті пәні мұғалімдеріне арналған қалалық семинарда С. Сейфулиннің "Ақсақ киік" өлеңі бойынша N 21 орта мектепте десант сабақ өткізіп, қалалық білім бөлімінің I дәрежелі дипломына ие болдым, -дейді Құралай.

Сондай-ақ ол 2002 жылы облыстық семинарда F. Мұстафиннің 100 жылдық мерейтойына орай, "Суреткер парызы" атты үлгілі сабақ өткізіп, облыстық білім басқармасының дипломымен және сол жылы " Қазақ тілі мен әдебиеті пәнін тереңдетіп оқыту әдістемесі" тақырыбындағы курста жоғары білім деңгейін көрсетіп, іскерлік танытқаны үшін Білім беру жүйесінің басшы және ғылыми-педагогикалық кадрлары біліктілігін арттыратын республикалық институтының Алғыс хатымен марапатталады.

Ақтау" қаласының 40 жылдығына байланысты өткізілген "Жыл мұғалімі-2003" байқауының жеңімпазы атанып, қалалық білім бөлімі мен "Қалалық педтехнология орталығы" МҚКК- ның I дәрежелі дипломына ие болады. Сондай-ақ сол жылы қала, облыс әкімдерінің Алғыс хаттарын да алады.

— Құралай Шараубайқызы оқушылармен қоян-қолтық жұмыс жасап, олардың әрқайсысынан еліміздің болашағын, саналы да тәрбиелі азаматын көруге тырысады. Сондықтан әріптестерімен қатар оқушылардың және олардың ата-аналарының арасында сыйлы, үлкен беделге ие. Ол мемлекеттік стандартқа сай 5, 6 - сыныптарға қазақ тілі мен әдебиетінен тест жасап, мектеп мұғалімдеріне көмекші құрал ретінде ұсынды. Құралай қазақ тілі сабақтарында компьютерлік техниканы қолдану әдісі бойынша курстан өтті. Ол өз жұмысын жанындай сүйетін және білгенін жас мамандарға үйретуден жалықпайтын, үлкенге ізетті, кішіге қамқор, нағыз ұстаз болуға жаратылған жан, - дейді N 14 орта мектеп директоры Мерсат Айданұлы Измухамедов.

Бүгінгі өскелең талапқа сай білікті ұстазға қайда да орын бар. Құралай бес жыл Маңғыстау гуманитарлық колледжінде "Әдебиеттануға кіріспе", "Тіл біліміне кіріспе", "Қазақ тілінің теориясы мен тарихы", "Халық ауыз әдебиеті", "Әлем әдебиеті", "ТМД әдебиеті" пәндерінен болашақ мамандарға сабақ берді.

Ол сонымен қатар ынтымағы жарасқан үлкен отбасының ұйытқысы, алтын қазығы да. Жұбайы, темір жол маманы Елемес екеуі Әлия, Ләззат, Ұлпан, Арухан, Жұлдыз есімді бес қыз бен Италмас атты ұлды тәрбиелеп өсіріп отыр.

Иә, біз де осынау шағын мақаламызға қазақтың адал жар, асыл ана, ұлағатты ұстаз бола білген Құралайдай қыздары әрдайым аман болсыншы деген тілекпен нүкте қойдық





ПАРАСАТ БИІГІНЕН КӨРІНГЕН АБЗАЛ АЗАМАТ БЕСІМБАЙ ХИБАСОВ ЖАЙЫНДА ҮЗІК СЫРЛАР

Мұнан жиырма жыл бұрын, облысымыз таратылған кезде, тағдыр айдап Бейнеуде тұруыма, сондағы аудандық "Рауан" газетінде қызмет істеуіме тура келді. Оған әрине, қуанбасам, өкінбеймін, жер көріп, ел таныдым. Талай-талай марқасқа жігіттермен, жақсы жандармен қауыштым, дәмдес болдым. Сол ауданның орталығында тұратын Хибасовтар әулеті туралы да естіп, білдім.

Әулет басы Хибас ақсақал әкесі Жалғасбай 1932 жылы кәмпескеге ұшырағанда он бесте екен. "Шаш ал десе бас алатын" заманның белсенділері қоралы малдан бір ғана кәрі атанды қалдырып, басқа мал-мүліктің бәрін тәркілеп әкетеді. Бала- шағасын атанға жүкше тиеп алып, босқан елмен бірге түрікмен аспақ болған Жәкең, халықтың жаппай көшуіне қарсы қойылған қарулы тосқауылға кезігеді. Қоян жылының алапат жұтынан, оған ілесе келген тәркілеу, ұжымдастыру науқандарынан әбден ширығып ашынған жұрт алдында от пен оқ тұрса да тайынбайтындай жағдайға жеткен-ді. Сондай бір абыр-сабырдың кезінде, түрікмен жеріне өтер тұста қолынан жарақат алған Жалғасбайға топырақ Красноводск (қазіргі Түрікменбашы) қаласы Ақтас ауылының маңынан бұйырады. Оның үлкен ұлы Қайпы 1937 жылы ұсталып, итжеккенге айдалып, сол кеткеннен қайтып оралмаса, кішісі Хибас Ашхабаттағы балалар үйінен бір-ақ шығады. Осында жүріп бастауыш, онан кейін жеті жылдық білім алған ол, сауатсыздықты жою науқаны кезінде ауылдық жерге, Ташауыз облысының Көнеүргеніш ауданына жіберіледі. Қырықмылтық Қуандық қызы Набашен бас қосып, түтін түтетеді. 1940 жылы Кеңес Армиясы қатарына алынып, Ресей жеріндегі Орал тауларының бір қаласында әскери дайындықтан. Жаяу әскер құрамындағы Хибекеңдерді 1941 жылы, Ұлы Отан соғысының алғашқы күндерінде-ақ алғы шепке тастайды. Әрине, ол кезде жолындағысын жайпап келе жатқан неміс фашистерінің қуатты әскери машинасын бөгеу мүмкін емес-ті. Сұрапыл шайқастардың бірінде сол қолынан жарақат алған Хибасты госпитальда емделгеннен кейін (сол кездегі нұсқау бойынша) елге қайтарды.

Ел басына ауыр күн туғанда мен соғыстан келдім деп еркінситін заман емес, Хибас келе сала әскери комиссариат басшысының көмекшісі болып, әскерге шақырылғандарды Отан қорғауға даярлау жұмысына араласады. Онан кейін ауылдық мектепте сабақ бере жүріп, Нөкіс педагогикалық институтының тарих-философия факультетін бітіреді. Ұстаздыққа түбегейлі ден қойып, елу жылдай, жасы жетпіске келгенше, өзінің сүйікті кәсібінен қол үзбейді. Қожелі ауданы Калинин атындағы колхоздың Мақтымғұлы мектебінің басшысы, ал атажұртына көшіп келгеннен кейін 1976 жылғы шілдеден Бейнеудегі Абай атындағы мектепте мұғалім, оқу ісінің меңгерушісі қызметтерін атқарады. 1999 жылы 60 жыл жұбын жазбай ғұмыр кешкен елінің елеулі, халқының қалаулы қос арысы, 82 жастағы Хибас ата және араға алты ай салып, сексеннің сеңгіріне таяған Набат шешеміз бақилық болды...

Олар жеті ұл, бір қыз тәрбиелеп өсірді. Тұңғыштары Сахи - Бейнеу аудандық мәслихаттың депутаты, жеке шаруашылықпен айналысып, "Ғалымжан - Өрезек" атты ЖШС-ін басқарса, әке жолын қуған ұстаз, Бейнеу ауданындағы "Сыңғырлау" мектебін басқарған Қожабай 1993 жылы өмірден өтті. Онан кейінгі Рахметжан Ақтау қаласында жұмысшы, Мырзахметжан Атыраудағы "Интергаз" АҚ-да басшы қызметте, Алтыбай - "Казтарнсойл" АҚ-ның Бейнеу учаскесінде энергетик, Еркін- ай - Бейнеудегі Абай атындағы орта мектепте орыс тілі пәнінің мұғалімі, әулеттің кенжесі Еркебай жеке кәсіпкер.

Ал, мақаламыздың кейіпкері Хибастың бесінші ұлы Бесімбай 1970 жылы орта мектепті, 1975 жылы инженер-гидротехник мамандығы бойынша Ташкент политехникалық институтын бітіріп шығады. Сол жылы қазан айында еңбек жолын Қожелі аудандық суландыру жүйелері басқармасында учаске инженері болып бастап кетеді. Алғашқы күннен-ақ іскерлігімен көрінген жас маман алты айдан кейін аға инженерлікке өсіріледі. Маңғыстауға көшіп келген 1976 жылдан бастап екі жыл облыстық мелиорация және су шаруашылығы басқармасында аға инженер, онан кейінгі төрт жыл "Казглаводстрой" тресінің N 76 мамандандырылған жылжымалы механикалық колоннасында бас инженер боп қызмет істеді.

Бесімбайдың ғұмырлық тәлім алып, ерекше тәртіп көріп, тәжірибе жинақтаған кезі 1982 жылғы сәуірде басталды. Бұған дейін төрт жыл іріктеуден өткен ол, он бес жыл бойы КСРО мемлекеттік қауіпсіздігін және Қазақстан Республикасының ұлттық қауіпсіздігін қорғау қызметінде болды. Яғни, Ұлттық Қауіпсіздік Комитеті Маңғыстау облысы бойынша басқармасының органдарында әскери қызметтен өтті. Алғашқы екі жылда Жаңаөзен бөлімінде кіші оперативті уәкіл одан кейінгі бес жылда басқармада аға оперативті уәкіл, 1995 жылғы желтоқсаннан 1997 жылдың шілдесіне дейін Жаңаөзен бөлімінде бөлім бастығы міндеттерін атқарды.

— Бесімбай Хибасұлы Ұлттық Қауіпсіздік Комитетінің Маңғыстау облысы бойынша басқармасында (қазір департамент) түрлі оперативті жұмыстарда қызмет істей жүріп, өзін іскер, туындаған қауырт мәселелерге орай, тереңнен ойластырылған шешім қабылдауға қабілетті, бастамашыл, сауатты қызметкер ретінде танытты. Өзін тек қана жақсы жағынан көрсеткен қызметкер ретінде 1994 жылы басшылық қызметке ұсынылды. Ол кіші оперативті өкілден бөлім бастығына, лейтенанттан подполковникке дейінгі жолды жүріп өтті. Қарауындағы қызметтестерімен бірге тапсырылған учаскелерде бірқатар жоғары нәтижелерге қол жеткізді, елеулі операцияларды дайындауға және жүзеге асыруға белсене қатысты, — деп әңгімелейді ҰҚК облыстық департаментінің тергеушісі Мұрат Бақтыгерейұлы Сейдеғалиев.

Әрине, Бесімбай мұндай жетістікке оңай жете қойған жоқ. Бұл отбасында алған тәлім-тәрбиенің, өзіне-өзі қатаң талап қоюдың, көп ізденудің, жалықпай үйренудің жемісі. Ол күні бүгінге дейін өзінің тәлімгер - ұстаздарын құрмет тұтады. Мәселен, Маңғыстау облысы су шаруашылығы басқармасының бастығы, қазіргі зейнеткер Сейдалиев Жаздархан Сейдалыұлы, "Мангышлакводстрой" тресінің бастығы, қазіргі зейнеткер Ақкенжеев Шынабай Ақкенжеұлы, ҰҚК облыстық басқармасының сол кездегі бастығы, полковник Анатолий Алексеевич Климов, басқарма бастығының мамандар жөніндегі орынбасары болған, қазір генерал шеніндегі Михаил Юсупович Дәуенов, генерал Құрманғалиұлы, бөлім бастығы, полковник, қазір ҚР ҰҚК-нің Алматыдағы академиясында сабақ беретін Рафик Ғабдықалықұлы Ғабдықалықов, сондай-ақ бөлім бастықтары болған, запастағы полковник Марат Ғасирұлы Биарыстанов, қазір генерал Қуандық Қайырлиұлы Медеуов, полковник Жүсекеев Абилқасым Серікбекұлы, полковник Александр Василеевич Просняк, тағы басқаларды ілтипатпен еске алады.

— Өмірлік тәжірибелері мол олар, былай дейтін: "қолында күші жоғары куәлігің бар үкіметтің уәкілетті өкілісің. Біріншіден куәлігіңді алға тартып, көкірекке соқпа, екіншіден, кісімен сыпайы бол, халыққа тізеңді батырма, сол халықтың ішінен шықтың және сонда қайта ораласың". Ұстаздарымыз оқытқанда алдымызға үш талап қойды: бірінші, қылмыс белгілерін табу, екінші, оның алдын алу, үшінші, қылмысты болғызбай тастау,-дейді Бесімбай.

— Сонда қалай алдын аласыздар?

— Органның әр қызметкерінің өзінің саласы бар. Мәселен, транспортпен айналысатын оперативті уәкіл аймақтағы сол саланы бес саусағындай білуі тиіс. Оның әлсіз тұстарын, қай жерде, қай бағытта қауіп туындауы мүмкіндігін зерттеп, зерделеп, алдын ала біліп, болдырмауға тырысып бағады. Содан дабыл түскен бойда оның жолын кесу әрекетіне кіріседі.

Иә, Бесімбай айтса айтқандай, ұлттық қауіпсіздік қорғаушыларының облысымыз бойынша атқарған қызметі жөніндегі қазіргі ақпараттарға көз жүгіртсек, мынадай жолдарды оқимыз: "Соңғы жылдары мемлекетке экономикалық және экологиялық тұрғыдан келтірілетін бес миллиард теңгеден астам шығынның алды алынды. Экономика саласындағы түрлі заң бұзушылығы үшін 10 заңды тұлға және 11 адам әкімшілік жауапкершілікке тартылды. Кінәлілерге жалпы сомасы 90 млн. теңгеден асатын айыппұл салынды. Әр түрлі баптар бойынша ұлттық қауіпсіздік органдарының құзіретіне жататын 57 қылмыстық іс қозғалды. Бұл мәліметтердің артында ұлттық қауіпсіздік қызметкерлерінің ұзақ та табанды жұмысы жатыр..."

Шындығында да солай, мысал үшін, ҰҚК департаменті мұнай кәсіпшіліктеріндегі экологиялық зиянын тигізіп келе жатқан "мұнай амбарлары" аймағымызда өткір проблемаға айналған-ды. Әсіресе, Жаңаөзен қаласы маңындағы, жұмысына заңды негізде тыйым салынған мұнай қазан шұңқырлар өте қауіпті. Қазір құзіретті органдар өкілдерінен арнайы комиссия құрылып, бұл бағытта жұмыс жүргізуде. Тағы бірер мысал, оперативгі-іздестіру шарасының нәтижесінде Ақтау аэропортынан 212 мың. 700 АҚШ доллары көлемінде шетел валютасын республика аумағынан алып өтпек болған азаматша ұсталды. Сондай-ақ елімізге мемлекеттік шекара арқылы синтетикалық есірткінің 861 данасын алып өтпек болған азаматтың да жолы кесілді. Бұл фактілер бойынша тергеу істері жүріп жатыр. Мұндай мысалдарды көптеп келтіруге болады. Бір айта кетерлігі, ұлттық қауіпсіздік қызметкерлері қаржы бақылау, салық комитеттері, ішкі істер қызметкерлері, тағы басқа құқық қорғау органдарымен бірлесе, қоян-қолтық жұмыс жүргізеді.

— Өйткені, — дейді Бесімбай - қылмыста, оның ішінде Елбасымыз ерекше назар аударып отырған сыбайлас жемқорлықта шекара болмайды. Сондықтан қоғамда орын алған жемқорлық, есірткі бизнесі сынды дерттерге тиісті орғандар ғана емес, бүкіл халық боп соққы берсе де артық болмас еді.

Орайы келіп тұрған кезде Бесімбайға көкейімде жүрген сұрақтарды қоюдың сәті түсті. Оның біріншісі 1986 жылғы желтоқсан көтерілісі жайында еді.

— Иә, өзіңіз білесіз, ол бір ел дүрліккен қиын кез болды ғой. Ең бастысы, біздің қоғамдық жүйеміз, идеологиямыз басқа еді. Желтоқсанның ызғарлы күндері біздің де оқиға ортасында болуымызға тура келді. МҚК-нің біздің облыс бойынша басқармасынан он жігіт аттанып, Алматыда 36 күн жұмыс жүргіздік. Басшыларымыздың арасында да қазақ десе жаны ауыратын, ұлтжанды кісілер болды. Шыны керек, әлі оңы мен солын білмейтін көк өрім жастардың жаппай қылмысқа тартылып не қуғынға ұшырауының алдын алу үшін қолымыздан келгенді істедік. Бұл үшін олардың көбінің берген түсініктемесін қайта жаздырттық Жоғарыдан қатаң нұсқау түссе де, шамамыз жеткенше жинақталған материалдарды сотқа жібермеуге тырыстық, — дейді Бесімбай.

— Онан кейін, 1989 жылы Жаңаөзенде де сілкініс болды ғой...

— Адамды жағдай билейді" деген бар ғой, Жаңаөзендегі оқиғаға жергілікті халықтың әлеуметтік жағдайының төмендеуі басты себеп болды.

Иә, Бесімбай сондай-ақ өзі қызмет істейтін органға қызметке келген жастардың тәлімгері ретінде де танылып, олардың топшысы бекіп, қанаттарының қатаюына, сөйтіп өз ісінің маманы болып қалыптасуына ат салысыпты. Оның тәлімін алған он бестей жас жігіт кейіннен жоғары шен алып, Департамент басқармасының басшылығына дейін өсті. Мәселен, подполковник, Маңғыстау облысы бойынша ҰҚК Департаментінің басқарма бастығы Асқар Мұғалімұлы Билашов, департамент медициналық бөлімінің бастығы Сәбит Рашидұлы Нұсанов, майор Арман Отарғалиұлы Жантасов, подполковник Юрий Олегович Смолняков, запастағы майор Әмірбек Іңірбайұлы Демегенов, Жаңаөзен бөлімінің қызметкері Сисенбай Әжібайұлы Ізмұханов, департаментте бөлім бастығы, майор Саурбай Жолмағамбетов, ҰКҚ Мұнайлы ауданы бөлімінің бастығы капитан Өтеген Бітімұлы Қыдырбаев, тағы басқалар бүгінде оның ізін басқан шәкірттері. "Өздерін ҰҚҚ-нің қызметіне арнағысы келетін жастар ең алдымен өз Отанының шын мәніндегі патриоты болуы тиіс және оның бойынан тәртіптілік, білімдарлық, мақсаткерлік, адалдық, ұқыптылық сияқты қасиеттер табылғаны жөн. Сондай-ақ жағдайды талдап, пайымдай білетін, шұғыл түрде батыл шешім алатын, жан-жақты да терең білімді, шығармашыл адам ғана бұл қызметті алып кете алады", -дейді Бесімбай өз әңгімесінде.

Бүгінде ҰҚҚ-нің запастағы подполковнигі Бесімбай Хибасұлы кезінде жұмыстағы табыстары мен мүлтіксіз қызметі КСРО Мемлекеттік Қауіпсіздік Комитетінің, Қазақстан Республикасы Ұлттық Қауіпсіздік Комитетінің Құрмет Грамоталары және медальдерімен марапатталды, оған 1996 жылы "ҰҚК құрметті қызметкері" атағы берілді. Ол сондай-ақ еліміздің Президенті Н. Ә. Назарбаевтың Алғыс хатына, Конституциямыздың он жылдығына орай, мерекелік медальге ие болды.

Дегенмен, аталмыш органның ардагері атанып, 44 жасында зейнетке шыққан Бесімбайдың қол қусырып қарап отырмасы анық-ты. Өзінің ұжымымен тығыз байланыста болуымен қатар 1997 жылдың тамызында "Өзенмұнайгаз" ААҚ "Бұрғылау жұмыстары және күрделі жөндеу басқармасы" филиалына азаматтық жұмыс және төтенше жағдайлар жөніндегі инженер болып барды. Ал, келесі жылдың шілдесінде "Өзенмұнайгаз" ААҚ заңгері, 1999 жылғы қыркүйекте осы кәсіпорын заң бөлімінің бастығы, онан кейін заң департаментінің директоры міндеттерін атқарды. Сөйтіп, ол биылғы ақпан айына дейін аймақтағы ең іргелі кәсіпорындардың бірінің құқықтық мүддесі үшін күресіп, заңға қатысты жұмыстарының жолға қойылуына белсене атсалысты. Жалпы мұнайгаз саласында еңбек еткен он бір жылға жуық уақыт ішінде ол үнемі өзінің біліктілігін жетілдіру мәселесімен де тиянақты айналысты. Мәселен, соңғы бес жылда осы салаға қатысты сан алуан тақырыптарда өткен курстар мен семинарларға 9 мәрте қатысыпты.

Бесімбай Хибасұлы — қазір облыс орталығындағы АҚШ - Қазақстан бірлескен мекемесінің құқық мәселелері жөніндегі менеджері. Зайыбы Ұлмекен Амантаева "Өзенмұнайгаз" өндірістік филиалы мұнай-газ дайындау және тасымалдау басқармасында оператор болып қызмет істейді. Екеуі ынтымағы жарасқан, бақытты отбасын құрып, төрт бала тәрбиелеп өсірді. Ұлдары: Сағынбай, Асқар, Болат мұнай саласында сан алуан мамандықта еңбек етсе, қызы Баян — "Маңғыстауинвест" компаниясының заңгері. Бесімбай мен Ұлмекен бүгінде отау тіккен ұлдарынан немере сүйіп отыр.

"Атадан ұл тумас па, ата жолын қумас па" дегендей, заманында қандай қиындық көрсе де мойымаған, болат өзекті жебедей, қайсар да текті аталарымыздың бүгінгі бейнесі осы Бесімбай сынды азаматтар болса керек-ті. Отанға қызмет істеуде, оның мүддесін қорғауда ар-намыстың, адалдықпен әділдіктің ақ туын биік тұтқан оның өмір жолы өскелең ұрпаққа өнеге деген түйінді сөзімізбен мақаламызға нүкте қоюды жөн көрдік.





БІЗ ҚУҒЫН КӨРГЕН ҰРПАҚТАН ТАРАҒАНБЫЗ

...Мен кеше "халық жауының" баласы едім,

Бетегеден биік, жусаннан аласа едім.

Өкпелесе, біздейлер өкпелесін,

Сталинге не өкпең бар, аға сенің?!.

Есенғали Раушанов

Жуырда менің қолыма атыраулық қаламгер Келтір Шәненовтің "Жеменей Адай, Кедей (Нұрмағамбет ұрпағы)" деген әсем безендірілген, қалыңдау кітабы ілікті. Кітаптың алғы сөзінде автордың бұл шежірені жазу үшін отыз жыл ізденгені, тақырыпты зерделеп, зерттегені жайында айтылыпты. Туындыны парақтап отырғанымда, мына жолдар көзіме оттай басылды: "Тұрлыбектен — Көпжас, Жасар, Мыңжас. Бір шаңырақтың арыстай екі азаматы — Көпжас пен Жасар 1930-34 жылдары Ф. Голощекин басқарған кеңестік Қазақстан Үкіметінің халыққа жасаған қуғын-сүргіні мен зорлық-зомбылық істерінің жазықсыз құрбандары болған. Оның бірі 1931 жылы кеңестік НКВД мен ГПУ жендеттерінің қамау орындарындағы тұтқындардың бастарына орнатқан адам төзгісіз неше түрлі сұрқия тәсілді қинаулары мен қатыгездікпен ұрып-соғудың тікелей әсерінен түрмеде азапты жағдайда қаза тапқан, ал екіншісі он жыл қамауда отырып шыққан соң елге келіп, опат болған". Бұл айтылып отырғандар - менің әкемнің екі ағасы. Ал әкем бізге ағалары туралы көп ештеңе айтқан емес. Оқта-текте әңгіме бола қалса, "Біз бір әке-шешеден үш тумалас едік қой. Екі ағам баяғы ашаршылық жылдарының құрбаны болды" деп ауыр күрсінетін. Балалық аңғалдық болар, біз де ары қарай қазбалап сұрамайтынбыз.

Әлі есімде, көз ашқалы Кеңес Үкіметін көріп өскен мен елімнің патриоты ретінде сол кездегі саясат туралы желпіне әңгімелегенімде, әкем бетіме мұңая қарап отырып: "Иә, бұл - сенің Үкіметің ғой" дегені бар. "Неге олай дейсіз?" деп үлкен кісіге айта алмадым. Кейде анамды суыртпақтап сөзге тартамын. Ол әкемнің Кетікте, өзінің Жем, Сағыз бойында туып-өскенін айтып отыратын.

1928 жылдары Қазақстанда Голощекин "Кіші Октябрь" атты асыра сілтеуін бастап, елді ашаршылық жайлаған кезде Маңғыстау халқының жағдайы жеткені түркімен, қарақалпақ жеріне дүркірей көшіп, тіпті бірқатары шетел асып кетті. "Қазіргі Қазақстан шекарасынан шығып, шұбырындыға ұшыраған шаруалар саны 1 миллион 31 мыңнан асқан. Олардың шамамен 165 мыңы республика шеңберіне ғана емес, Одақ шекарасынан біржолата шығып, Қытай, Моңғолия, Ауғанстан, Иран, тіпті сонау Түркия жеріне дейін жетіп, кейін өз Отанына қайта алмай қалған. Ал көршілес республикалар мен Ресей Федерациясына қоныс аударып, сол жерде орнығып қалғандар саны - 450 мыңдай" деп жазды бұл туралы "Қазақ әдебиеті" газетінде демограф, ғалым Мақаш Тәтімов. Түрікменстанның біз туып-өскен Красноводск (қазіргі Түрікменбашы) қаласының маңында Иранда, Ауғанстанда тұратын туыстарынан хат хабар алып тұратындар аз емес-ті. Біздің көршіміз Құнанорыс Тәжібай зайыбы Әлпия шешейдің радиоқабылдағыш арқылы аптаның әр жұма күні берілетін Иранның қазақша бағдарламасын жібермей тыңдап, Маңғыстаудың мәнеріне салып, домбыраға қосылып шырқалған зарлы ән мен жырды тыңдап, көзін сүрткілеп отырғанын талай көрдік. "Бір ағам Иранға ауып кеткен еді дейтін-ді ол. Сол кезде он үш -он төрт жасар баламыз. Бақсақ ештеңенің байыбына барып жатпайды екенбіз ғой. "Тағдырдың талай теперішін бастарынан өткізген қайран біздің ата-аналар-ай" десеңізші!..

Кейде ағайын, туған-тумалас жайлы сөз қозғалғанда, мен шешеме әкемнің, оның әкесінің жалғыздығын айтып, зобалаң жылдары хабарсыз кеткен қос көкем - әкемнің ағалары жайлы сұрайтынмын. "Енем Тойған батыл, еті тірі жан еді. Екі ұлы қатар ұсталғаннан кейін артынан іздеп барып, үлкен бастығына жолыққан көрінеді. Сонда бастық: "Кіші ұлың қайтып келуі мүмкін, ал Үкіметке қарсы үгіт айтқан үлкен ұлыңды "қайтып оралады" деп айта алмаймын" депті" дегенді естігенім бар. Сол айтқаны расқа айналды ғой" дейтін анам. Әрине, ол кезде қызыл империяның қылышынан қан тамып тұрған кезі, отызыншы жылдардағы зұлматты білетіндердің өзі жақ ашпайтын. Ал "Кеңес Үкіметінен мықты, одан әділ дүние жүзінде ел жоқ" деген ұғым жас санамызға әбден сіңген біз әке-шешеміздің өткеніне ой тоқтатып жатпадық.

— Бізге ағайын болып келетін Найзағара, Демеу деген кісілердің ауылдары Иранға өтіп кетті. Біз "Таң алдында шекарадан ары асамыз" деп отырғанда, көштен бөлініп қалдық. "Әкем Тұрлыбек: "Ары өтсең, ұзаққа кетесің, былай қарай көш" деп түсімде аян беріп, Шағадам, Жаңғақтың ойы, Каспийдің бойына қарай қолын сілтеді. "Кім біледі, заман түзеліп, атажұртымыз Маңғыстауға оралармыз" деп әкең осылай қарай көшті" дейтін анамыз.

Сөз орайы келгенде айта кетелік, білетінім — әкеміз Түрікменстанның Красноводск өңірінде теміржолшы болып қырық жылдан астам еңбек етті. Жетпіс екі жасында сол жақтан топырақ бұйырды. Ал Иранға өтіп кеткен ағайындарымыздың ұрпақтары атамекендеріне араға жетпіс жылдай уақыт салып, тек Қазақстан өз Тәуелсіздігін алғаннан кейін ғана қайтып оралды. "Бәріне уақыт — емші" дегендей, жылдар жылжып өтіп барады. Ғұмырының отыз жылын жат өлкеде өткізген біздің де елге оралғанымызға ширек ғасыр уақыт болыпты. Бұл туралы "Атамекен" атты өлеңімде мынадай жолдар бар еді:



...Маңдайыма жазсын, мейлі, қиын сын,

Баба рухы бойға күш боп жиылсын.

Енді менің тілейтінім Тәңірден –

Атамекен топырағы бұйырсын!

Иә, Құдайым қазақты енді қаңғытпасын, фәниде де, бақида да өз жерімізде жүрейік, өз топырағымызда қалайық!..





АНАҢДАЙ АРДАҚТА, ҚАРАҒЫМ

"Қайран тіл, қайран сөз — наданға қадірсіз..."

Абай.

Тіл тағдыры — ел тағдыры. Тілімізді сақтау арқылы жерімізді, елдігімізді сақтадық, мың өліп, мың тірілдік. Тіл — халықтың ажары, базары, бағы, төл мәдениеттің жүрегі. Мұны кім-кімде білуі тиіс. Ал менің тәптіштеп жазуымның себебі бар. Жуырда "Алтын орда" газетінде (13.10.2000 ж.) Жұмабай Құлиев: "Болашақ" бағдарламасымен шетелге оқуға жіберілгендердің бір тобы АҚШ-та премьер Қ.Тоқаевпен кездесіп: "Егер Қазақстанда қазақ тілі үстемдік алатын болса, біз Ресейден немесе басқа мемлекеттерден саяси баспана сұраймыз", — депті. Бізді көгертеді деп жүргендердің ойы әлгі. Бара-бара қазақ тілінің халі не болар екен?" деп жазады. Оған жауап берген Иран мәдени орталығының жетекшісі Ислам Жеменей: — Осыған қарап отырып, біз қойнымызда жылан өсіріп жатқандай әсер қалыптасады. Өткен-кеткенді сараптағанда ешбір зайырлы елдің жас ұландары мынадай көргенсіздікке барған емес, — дейді.

Исламның сөзіне қосылмасқа лажымыз жоқ. Әлгі жастар заң қабылданар кезде қазақ тілінің болашағына сенімсіздікпен қарап, оның мемлекеттік мәртебе алуына қарсы шыққан қазақтар сияқты. Қандайма ұқсас десеңізші?!

Жоғарыдағылар сияқты ана тілінен безген мәңгүрттер аяқ астынан пайда бола қалмайды, әртүрлі жағдай өз тілін білмеуге мәжбүр етеді. Оның бірі ата-анасының өз тілін білмеуінен немесе табиғи тілдік ортаның болмауы салдарынан баланың тумысынан ана тілін білмеуі, екіншісі бала кезден білгенінен есейе келе жиренуі (тілдің беделінің құлдырап кетуі, халық арасында болашағы жоқ тіл ретінде пайымдалуы), үшіншісі — тіл саясатының сөз жүзінде ана тілін дамытуды уағыздап, іс жүзінде оны білуге қажетті жағдай туғызбаудың жүйелі сипат алуы, соның негізінде адамның өзінің балаң кезден-ақ ана тілін менсінбеуі, келе-келе иланған нигилист болып қалыптасуы.

Халық пен оның тілі біртұтас. Төл тілінен айырылған халық тұл. Сондықтан ана тілінен өздігінен айырылатын халық болмайды. Әр түрлі жағдайлармен төл тілінен айырылып, өзге тілге телінген, бірақ атын сақтап қалған, тіпті атын да, өзін де жоғалтып, тарихта қалмаған тіл де, халық та аз емес. Бұл – үлкен орны толмас трагедия. Мысалы, латыш тілінің тағдыры тәлкекке түскенде белгілі неміс философы Кант: Латыш өз тілін жоймауы керек. Тілін жойса, ұлттық сипатын, характерін жояды", деуінің бір ұштығы осында жатса керек.

Патшалы Ресейдің орыстандыру саясатын жүргізгені, ана тілінде қарапайым білім алуға жағдай туғызбағаны баршаға аян. Орыс тілін мемлекеттік тіл ретінде жариялай отырып, өзге ұлттарды өз ана тілінен айыруға әрекет жасады. Мысалы, 1887 ж. "Журнал Министерство народного просвещения" "орыс тілін жазумен бекітсеңіз, оны әбден өңдеп, грамматикалық ережесімен мектепке енгізсеңіз, сол арқылы теңсіздікті жоясыз", - деп бүлк етпестен жазды. Осыдан-ақ "менің сиырым жалап тұрсын, сенің сиырың қарап тұрсынның" кебін көруге болады. Ал халық өз ана тілінде оқығысы келді. Ахмет Байтұрсынов 1914 ж. Думада мектеп мәселелері қаралуға тиіс екендігін айта келіп: "Ана тілімен оқытамыз деген пікір — кім орыстан тегі басқа, тілі басқа жұрттың бәрі қуаттайтын пікір. Ана тілімен оқу бізге де керек екендігінде еш талас болмасқа керек" — дейді (А.Байтұрсынов. "Ақжол", 271-бет).

Кеңес өкіметі билеген ғасырға жуық уақытта қазақ халқы надандық бұлтын түргенмен, оның саны мен ұлттық санасы өскен жоқ Соның басты бір белгісі - қазақ тілінің өркені өсіп, көсегесі көгерген тілге айнала алмауы. Компартияның басшылығымен жүзеге асырылған индустрияландыру, ұжымдастыру, тың игеруге байланысты басқа ұлт өкілдерінің көптеп келуі, шаруашылықтарды ірілендіру желеуімен қазақ мектептерінің жаппай жабылуы, тіліміздің аясын бұзды, жеріміздің солтүстігі мен орталығында, барлық қалаларымызда дерлік қазақтың азшылық болып қалуына әкелді. Бұған "бір тілде сөйлесек, коммунизмге тез барамыз" (Н.Хрущев) деген ұранды қосыңыз. Тіліміздің қолданыстан шығуына осының бәрі зор ықпал етті.

Кеңес өкіметі ыдырап, бұрынғы одақтас республикалар өз алдына мемлекет болып құрылды, сөйтіп қазақ тілін мемлекеттік тілге айналдыру ісі қолға алынды.

Сонымен қатар бұрынғы интернационалдық тәрбиенің орнына жастарды ұлттық рухта тәрбиелеуге негізделген халықтық педагогика ұлттық өмірге немқұрайлы қарайтын кейбір жастардың қазақ халқының рухани, материалдық мәдениетін толық меңгерген, тарихын, әдет-ғұрпын, салт-дәстүрін, тәлім-тәрбие қасиеттерін бойына сіңіріп, ұлтын, Отанын, тілін сүйетін азамат болып өсуін қамтамасыз етуі тиіс. Халықтық педагогиканың негізі қалануы үшін оған сай ұлттық сана-сезім керек, ұлттық сана-сезім болған жерде ана тілі де дамиды. Психология ғылымының қазақ тілінде негізін салған ғалым Жүсіпбек Аймауытов "Тәрбиеге жетекші" (1926 ж.) деген еңбегінде: "Ана тілі — халық болып жасалғаннан бергі жан-дүниесінің айнасы: өсіп, өніп, түрлене беретін, мәңгі қурамайтын бәйтерегі. Жүректің терең сырларын, басынан кешкен дәуірлерін, қысқасы жанның барлық толқындарын тұқымнан тұқымға жеткізіп, сақтап отыратын қазынасы сол халықтың тілі", — деген екен.

Қазан төңкерісінен бұрын ана тілін білмейтін қазақ кездеспеген де шығар. Пәленбай деген қазақ ана тілінде сөйлей алмайды деген мәліметті ешбір әдебиеттен кездестірген емеспіз. Қазақтың ана тілінен айырылуы - қазақ тарихында кеңес үкіметі жағдайында ғана пайда болған соңғы құбылыс. Жас мөлшері бойынша алғанда, республика қазақтары арасында 70-жылдардың соңғы жылында ана тілін жоғалтқандардың басым көпшілігі (58%) 15 жасқа дейінгілердің үлесіне тиеді екен. Демек, бұл жағдай ана тіліне баланы жастан үйрету керек деген сөздің ақиқаттығын дәлелдей түседі. Осы орайда, көрнекті тілші ғалым Ахмет Байтұрсыновтың: "Біз тіліміз бүлінбей сақталуын тілесек, өзгелерше, әуелі өз тілімізбен оқытып, сонан соң басқаша оқытуға тиістіміз", — деген сөзі еске түседі. Өкінішке орай, бодандықтың, құлдық психологияның жемісі болар жастар арасында орысша сөйлеу әлі "модадан" түскен жоқ Әсіресе, облыстық кеден басқармасына, салық комитеті мен полициясына, басқа да заң орындарына барып көріңізші. Қаракөз қыздарыңыз бен ұлдарыңыз шүлдірлеп тұрады. Орысша сөйлегенді біліктілік, өзгеден ерекшелік деп біліп, өзінше дәреже көреді. Шындығында бұл надандық, өзін өзі сыйламаушылық.

Ғалымдардың пайымдауынша, қазақ тілі — ішкі құрылысы жақсы зерттелген, бұрынғы одақтас елдер ішіндегі сөйлеушісінің саны жағынан алғашқы бестікке кіретін, (жер жүзіндегі 5651 тіл арасында 70-ші орында) мемлекеттік қамқорлық болған жағдайда мемлекеттік тіл қызметін абыроймен атқара алатын тіл.

Халықтың келешегі рухани дүниесінің өсуінде, мәдени дамуында екені баршаға мәлім. Ал оның негізі — ана тілінде. Ана тілін білмеу — ананы құрметтемеумен бірдей. Сондықтан да әрбір қазақтың лауазымға, қызметіне, кәсібіне, көзқарасына, жасына, жынысына қарамай қайда жүрсе де, ең басты міндеті - қасиетті тілімізге қызмет ету. Осыны естен шығармайық, ағайын!





ҰРПАҚ ТӘРБИЕСІНДЕ "CEHIКI, MEHIКI" ЖОҚ

Соңғы кезде облысымыздың Ақтау, Жаңаөзен сияқты ірі қалаларында жасөспірімдер тәртіпсіздігінің белең алуы кім-кімді де алаңдатады. Мұны облыс орталығының жергілікті телеарналарынан қайта-қайта көріп отырмыз. Осы жуырда ғана біз жақсы танитын отбасының жаңа ержетіп келе жатқан баласын естуімізше өз тұрғыластары өлтіріп кеткен. Жасөспірімдер арасындағы мұндай шектен шыққан жағдайлар ұл-қыз өсіріп отырған ата-аналарда үрей туғызатыны белгілі. Осы тұрғыда мазалаған ойлар қолға қалам алуға итермеледі.

"Ұяда не көрсең ұшқанда соны ілерсің" дегендей ең алдымен өзінің бауырынан шыққан баласының жай-күйіне, тәрбиесіне ата-анасы жауапты. Ел арасында мынадай аңыз бар. Сәбилі болған бір жігіт ауылдың данагөй қартына кеп: "Ата, мен ұлды болдым, айтыңызшы жақсы азамат боп өсуі үшін оны қалай тәрбиелеген жөн?" деп ақыл сұрапты. "Шырағым, ұлың нешеде? десе, жігіт "Қырқынан шықты", — депті. Сонда ақсақал: "Е-е, онда қырық күн кешіккен екенсің",— деген екен дейді. Бұл баланы бастан дегенді мегзейді. Біз де әке-шеше көріп өстік. Әкеміз бала тәрбиесіне қатал қарады. Тентектік жасасақ, тіпті үйленгенге дейін сабайтын. Ал, шешеміз керісінше балаға бір шапалақ ұрмаған, мейірбан жан еді. Кешкі шайдан кейін шаршағаны басылып, қабағы ашылған әкемізді ертегі немесе қызықты әңгімелер айтып беруін сұрап, мазалайтынбыз. Ол кісі де кері қақпайтын. Содан кейін ел қорғаған батырлар, Есек мерген, Бекет ата, Шопан ата жайында әңгімелер айтып, дұға, аят жаттатып, жаман, әдет-қылықтардан жиренуге, жақсы өнегелерді үйренуге үйрететін. Үйге қонақ келсе: "Мына кісі бәлен жерден келген, бәлен деген ағаң, танып ал", деп отыратын. Қолға су құйылып, ас желініп, аят оқылып, дастархан жиналғанша орнымыздан қозғалмайтынбыз. Ненің жақсы, ненің жаман екенін жасымыздан біліп өстік. Бізге "Батырлар жыры, "Рүстем-Дастан", сияқты көптеген кітаптарды дауыстап оқытатын.

Әрине, ол бұрынғы кез ғой, қазір бәрі басқаша ғой дейтіндер табылар. Бірақ қай заман болса да бала үшін ата-ананың орны бөлек. Себебі сәбидің көзін ашып, көргені, өзіне ең жақын тұтары ата-ана, сондықтан олардың не айтып, не қойғаны, жүріс-тұрысы, тәлім-тәрбиесі көкейінде қалады. Ұлы ұстаз Ахмет Байтұрсыновтың "Баланы ұлша тәрбиелесең - ұл боп өседі, құлша тәрбиелесең құл боп өседі" деген сөзі бар. Ендеше өзінің артында қалатын ізінің, халқының азаматының, елінің болашағының қалай болмағы ең алдымен ата-анаға байланысты. "Отан от басынан басталады" дегендей, еліміз де отбасылардан құралады. Демек, баланың елін сүйген, патриот азамат болып өсуінде ата-ананың рөлі орасан зор. Атақты ғұлама Сократтың: "Балаларыма алтыннан да қымбат мұра - Отаныма деген махаббатымды қалдырдым",— деуі сондықтан болса керек.

Әрине, адам өмірінде қара танытып, қатарға қосатын мектептің, баланың ошағынан сыртқы ортаның берері көп екені сөзсіз. Ұстаздарға үміт пен сенім артып, шәкірт жүрегіне жол тауып, еңбегімен көрінгендеріне көп құрметі зор. Германияда бастауыш сынып мұғалімі болу үшін жеті жыл оқиды екен. Бұл білім мен тәрбие негізінің бастауышта қаланатынын байқатады. Шынында баланың көбінесе бесінші, жетінші сыныптардан бастап мінезі, сабаққа құлқы өзгереді. Тіршіліктің таусылмас күйбеңімен жүріп, бала тәрбиесін ұмытқан ата-аналар өз перзенттерінің өтпелі жасқа жеткенін, енді бірге жүрген ортасының ықпалында екенін кеш біліп, бармақ тістейді. Жаңаөзен қаласында тұратын кезім, бірде подъезге кіріп келе жатсам тоғыз-он жас шамасындағы бала қолындағы істік темірімен қабырғаны ойып тұр. "Әй, балақай, қабырғаны бүлдіруге бола ма?" деп едім, сөзге құлақ түрер түрі жоқ, барып қолынан темірін алып, өзін білегінен ұстап подъезден шығарып жібердім. Біраздан кейін сыртқа шықсам, бір орта жастағы әйел мені көріп, таяп келді де: "Кішкентай балада не алмағыңыз бар, менің баламды неге ұрасыз", -деді әй-шәй жоқ. Мен болған жайды түсіндіріп айтып ем, баласын ақтап сенбегендей түр байқатты. Бір-екі күннен кейін қызметтен келе жатсам әлгі бала қап-қара бояумен үйдің сыртқы қабырғасына баттитып, бірдеңе жазып жатыр. Не дерімді білмей тұр едім, дүкен жақтан қолында пакеті бар шешесі келе жатыр екен. Алдынан шығып, баласының жанына ертіп апардым. Шешесі айқайға басып, баласы далаға қашып, абың-күбің боп қалды. Әрине, баласын жаман көретін немесе ол жаман болсын дейтін ата-ана жоқ, дегенмен, әлгіндей теріс қылығы үшін біреулер ескерту жасаса немесе мектепте мұғалімі ұрысса, баласын жазғырудың орнына, оны судан таза көріп, тұра жүгіретін ата-аналарды көріп жүрміз. Мұндайға арқа сүйеген бала түзеле ме? Сондайдан аулақ болғысы келе ме қазір мектептерде тентектерді тәртіпке шақыру жағы бәсең сияқты. Мәселен, біз жоғары сыныпта оқып жүргенде бірде тоғызыншы, оныншы сыныптардың ер балалары екі жаққа бөлініп, оған училищенің оқушылары қосылып, үлкен төбелес болғаны бар. Сонда біздің бір сыныптасымыздың шекесі жарылыпты. Сол-ақ екен мектепке ішкі істер органдарының қызметкерлері келіп, төбелескендерді анықтап, олардың әрқайсына отыз сомнан (ол кезде аз ақша емес) айып пұл салды. Мұнымен де қоймай ата-аналар мен қоғамдық ұйымдардың өкілдері қатысып, жиналыстар өткізді. Ол кезде бала тәртіпсіздік жасаса ата-анасының жұмыс орнына хабарланатын. Мектеп ұжымы ата-аналармен жиі бас қосып, қоян-қолтық жұмыс жүргізетін-ді. Нәтижеде өрескел тәртіп бұзушылық болмайтын. Қамысты бос ұстасаң қолыңды тіледі дегендей мектепте оқушыларға еркіндік береміз дегенде жеткеніміз бүгінгі жағдай ма? Осы тұрғыда көп болып ойласқан жөн сияқты. Бірде келе жатсам үш-төрт жас шамасындағы үш бүлдіршін бос бөтелкелерді асфальтқа ұрып сындырып жатыр. Келіп қалған мені байқамай қалды. "Оу, міне, жақсы балалар екен. Бірақ бүйтіп бөтелкені көшеге шақпаңдар. Әне қоқыс салатын жәшікті көрдіңдер ғой, соған апарып тастаңдар",-дедім. Үшеуі жарыса жүріп айтқанды орындады. "Үнемі бос бөтелке көрсеңдер сындырмай қоқысқа апарып тастаңдар, бола ма?",- деймін. Олар бастарын изеп, көп іс тындырғандай мәз-мейрам. Мен баламен балаша сөйлесе білген жөн-ау деп ойладым.

Мұнан үш жылдай бұрын, онда № 29 шағын ауданда тұратынмын, даладан у-шу дауыстар естілгендей болды. Сыртқа шықсам елу-алпыстай жасөспірім қолдарыңда таяқтары бар өріп келеді. Үй жанында тұрған автомашиналарды таяқтап, тепкілеп барады. Үш-төрт жас полиция қызметкерлері қолдан келер қайран жоқ әлгілермен қапталдаса жүгіріп келеді. Қолындағы келтегін оңды-солды сілтеп, айқай салып жүрген бір жасөспірімді екі полиция қызметкері білектен ұстай алып,тоқтатып еді. Жоғарғы қабатың балконынан қарап тұрған бір-екі әйел: "Әй, баланы жібер, жолдастарыңды полиция ұстап алды! Не қарап тұрсыңдар оны, әкетіп барады.!"-деп айқай салды. Оларға кейбір әйелдер де қосылып, байбалам салды.

Елдің тыныштығын, жастар тәртібін көздеген жандар сөйте ме?! Байқап жүрміз, полиция қызметкерлеріне жақсы ат жоқ, олардікі дұрыс та болса бұрыс. Мұндай жағдайда олар тәртіпті қалай күзетеді, мүмкіндігінше оларды қолдап, көмектесудің орнына, бұра тартатынымыз қалай?

Баланы есі кіре бастағаннан-ақ жақсы әдеттерге, имандылық пен инабаттылыққа, адалдық пен әділдікке баулыған жөн. Ал, балабақша, онан кейін мектеп баланың отбасында алған тәлім-тәрбиесін дамытып әкетуі тиіс. Сондықтан бала тәрбиесіндегі жандардың өзі халықтық педагогикамен сусындаған жандар болса құба-құп. Ең қиын кезең, баланың өтпелі кезеңі дейтін он үштен он сегізге дейінгі аралық. Бұл кезде мектепке қоғамдық ұйымдар, жасөспірімдер ісі жөніндегі мекемелер көмекке келіп, тәрбиелік сипатта жұмыс жүргізсе дейміз. Әдетте олар алдын алудың орнына жасөспірім бірдеңені бүлдіргеннен кейін барады. Бұл жаста жігіт болуға ұмтылып жүрген жас әрнәрсеге құмар келеді. Әсіресе, арақ пен темекіні бойларына жолатпаған дұрыс. Ертеде бір жас жігіт жолаушылап келе жатып қонаға жапандағы жалғыз үйге тап болыпты. Басқа барар жер жоқ, үйге кіріп отырғаннан кейін, үй иесі әйел: "Жігітім бұл үйге үш шартымның бірін орындасаң ғана қонасың, бесіктегі сәбиді өлтіресің, болмаса менімен бірге жатасың немесе мына құмырадағы шарапты ішесің",-дейді. Жігіт ары-бері ойланып, шарапты іше салуды жөн көреді. Ертеңіне есін жиса сәбиді де өлтірген, өзі әйелдің қойнында жатыр.. Осы аңыз әңгімеден-ақ бар бәленің басы-арақ-шарап екенін ұғуға болады. Ішкі істер органдарының мәліметтеріне жүгінсек, қазіргі күнде жасалып жатқан қылмыстың, жол-көлік апаттарының 90-95 пайызы ішімдік ішкеннің кесірінен болып отыр. Арақ ішкен адам ең кемінде үш нәрседен ұтылады екен. Біріншісі - денсаулығы, екіншісі - ақшасы, үшінші-алтын уақыты. Қазақтың қаншама дарынды адамдары, келешегінен үміт күттірген небір жайсаң жігіттері осы зәһардың құрбаны болды десеңізші?!... Сондықтан да өткінші қуанышынан да әкелетін қайғы-қасіреті басым ішімдіктен, есірткіден жастарымызды барынша сақтандырайық, қорғайық.

Тоқсан ауыз сөздің тобықтай түйініне келер болсақ, қазақ сынды талай қырғынды бастан кешкен халыққа бүгінгі әрбір бала қымбат. Өйткені, біз азшылықтан қорлық көрген халықпыз. Небір жақсылар, аузымен құс тістеген ғұламалар, біртуар дарындар қай кезде де көптен шығады. Бүгінгі жас ертеңгі отбасы иесі, ел азаматы. Оның қандай болмағы өскен ортасына байланысты. Қазақстанға, халқымызға болсын дейтін әрбір отаншыл адам, ұрпақ тәрбиесіне, демек, өз болашағына жүрдім-бардым қарауға тиісті емес. Осыны әркез есте ұстайықшы дегім келеді.





ОТАНШЫЛДЫҚ ПЕН ҰЛТЖАНДЫЛЫҚ СӨЗІМІЗДЕН ҒАНА ЕМЕС, ІСІМІЗДЕН ДЕ КӨРІНІС ТАПСА

2008 жылғы қаңтар айында Астанада Мәдениет жөне ақпарат министрлігінің кеңейтілген алқа мәжілісі өтіп, оған Қазақстан Республикасының Премьер-министрі Кәрім Мәсімов қатысып сөз сөйледі.

— Мәдениет және ақпарат — елдің әлеуметтік-экономикалық өсуіне ықпал ететін мемлекет саясатындағы маңызды бағыттарының бірі. Ол сонымен бірге ұлт қауіпсіздігі мен тұтастығын, нығайтуда айрықша рөл атқарады. Осыған орай, Мәдениет және ақпарат министрлігі алдына мынадай міндеттер қойылады, - дейді Үкімет басшысы, -Алдымызда тұрған басты міндеттің бірі-өмірлік ұстанымы бар, өз Отанының мақсат-мұратына сәйкес қызмет ете алатын жоғары білікті, озық ойлы ұрпақтың қалыптасуына жағдай жасау. Олардың бойына халқымыздың киелі дәстүрі мен әлемдік мәдениет жетістіктерін, ұлттық идеалға негізделген рухани құндылықтарды сіңіру қажет.

Осындайда ойға оралады, сенгіш, еліктегіш, адал да аңғал қасиетімізден бе біз қазақтың өз еді мен жерінен гөрі он бес республиканың басын біріктіріп отырған ортақ отанымыз -Кеңестер Одағының патриоты болыппыз. Сол он бестің ішінен Қазақстан алдымен ауызға алынып, "достық лабораториясы" атанғанына мәз болдық. Қазір қарап отырсақ бұл әр нәрсенің байыбына ой жүгіртпейтін, әсіре патриоттық екенін өмір дәлелдегендей болып отыр. Керісінше, одақ дегенге мән беріңкіремей, тұра шаппай, өз қазанында қайнаған көрші республикалар сол кезде де, қазір де елдігін, ұлттық тілін, салт-дәстүрін жоғалтпай-ақ замана көшінен қалмай алға асып барады. " Көже қарын тояр-ау, көңіл қарын болмаса", деп Мәтжан би айтқандай, ұлттық рухын биік тұтып, рухани құндылықтарын көзінің қарашығындай сақтап келе жатқан елдің ел боларына өз басым сенемін.

Осыдан отыз жыл бұрын, ҚазМУ-дың журфагында оқып жүрген кезіміз. Алматыдан ауылға Ташкент арқылы ұшуға тура келді. Ташкент аэропортында асхана-дәмханалар түнімен үзіліссіз жұмыс істейді. Жұрттың бәрі асығыс. Дәм алуға бірнеше адам қабат келіп қалдық. Кезектің алдында тұрған мен Алматыдағыдай орысшалап, керегімді айтып тұрмын. Сатушы қас қылғандай маған көзі түспей, менен кейінгілерге қызметтеніп жатыр. Шүлдірлеген маған тіпті адам екен деп көзін салар емес. Қысылғаннан "ағатайлап" қазақша сайрадым. Сонда ғана елең еткен өзбегім, бетіме күлімсірей қарап, сұрағанымды берді. Арада отыз жыл өткеннен кейін, 2006 жылдың күзінде Ташкентте тағы да болуыма тура келді. Жиырма жеті миллион халқы бар өзбек елінің астанасы, екі миллионнан астам адам тұратын Ташкент баяғыша өзбекшелеп жүріп жатыр. Ең азы көшелері, біздегідей "тығын" емес, ағылған шетелдік машинаны да көре алмадық. Бәрі-өзінікі.

Тағы бір мысал, сексенінші жылдардың басында туристік жолдамамен Бакуде болдым. Сауда орындарының маңдайшалары, көше атаулары, басқа да жазбалар бәрі өз тілінде -тек қана әзірбайжанша. Орысша сөйлесең, аяушылықпен, мүсіркей қарап, зорға жауап қайырады. Олардың орысша жақсы білгенімен де сөйлемейтінін сонда байқадым.

Ал, 1990 жылы әскердегі жиенімнің артынан Украинаның Кривой-Рог қаласына ұшып бардым. Ұшақтан түскенде алғаш көргенім аэропорт ғимаратының төбесіндегі "Криві ріг" деген жазу болды. Содан кейін Донецк, Днепропетровск қалаларында болдым. Қайда барсақ та сол кездің өзінде украин тілі үстемдік алған. Одақтың ең көп таралымды, басты басылымдары "Правда", "Известия" газеттерін газет сататын дүңгіршектерден іздесек те таба алмадық сатылымнан кілең украин тіліндегі газет-журналдарды ғана көрдік.

Бізге көршілес, бейтарап Түрікменстан да жұрт не десе о десін бүгінде дамудың даңғыл жолына түсті. Көшсе қазақ, орыс көшті, түрікмен қозғалған жоқ. Бұл елдің табиғи ресурстары бір басынан жетіліп, артылады. Тілі жүз пайыз қолданыста, салт-дәстүрі, әдет-ғұрпы сақталған. Шекаралас жатқан бұл елге бірнеше рет барып келуіме тура келді. Бірнеше ақын-жазушыларымен достық қатынастамыз. "Түрікмен халқының халықтығын танытатын төрт асылы бар. Олар-ахалтеке арғымағы, қолдан тоқылатын ою-өрнегі, көз тартатын кілемі, алабай төбеті, дәмі тіл үйіретін охарман қауыны",-дейді мақтанышпен түрікменнің белгілі ақыны Рөвшен Тағанов. Бұған келіспеске лажымыз жоқ.

Ал, жоғарыда аталған елдерден еңсеміз биік деп жүрген бізде көңілді алаңдатар жайлар да аз емес. Ең бастысы ұлттық рухани құндылықтарымызды жұртқа ұқсап төбеге көтеріп отырмыз ба? Қаншама айтылып, жазылса мемлекеттік тіліміздің қолданысы әлі де көңілдегідей емес. Жаһандандырудың әсерінен бе ұлттық салт-дәстүрлеріміз де көмескіленіп барады. Текті ата-бабаларымыздың парасат пайымы, елдікті мұрат тұтқан асыл қасиеттері ұмыт болуда. Өзіміздің алтынымызды көрмей, өзгенің мысына ұмтылғанымыз сияқты жас ұрпақ санасын ұлтымызға жат ұғым жайлады. Адамгершілік, имандылықпен инабаттылықтың орнын қатыгездік, безбүйректік, өзімшілдік, үлкенге иба мен кішіге ізеттің жоқтығы басып барады. Ал, мұны көрсе де көрмегендік, білсе де білмегендік немесе шарасыздық одан сайын асқындыратындығы анық.

Елбасымыз Нұрсұлтан Назарбаевтың "Қазақстан халқының әл-ауқатын арттыру – мемлекеттік саясаттың басты мақсаты" атты жуырдағы Жолдауында еліміздің әрбір азаматының алдына елдік мақсат-мұраттарымызды жүзеге асыруда зор міндеттер қойды. Бұл маңызды құжатта көп сөзден гөрі нақты істерге мән беру және барша отандастарымызды соған үндеу бар. Мәселен, Жолдаудағы: "Бүкіл қоғамымызды топтастырып отырған мемлекеттік тіл ретінде қазақ тілін оқыту сапасын арттыру қажеттігіне ерекше назар аударғым келеді", деген жолдар ел ертеңін бүгіннен қолға алуға, жас ұрпаққа мемлекеттік тілді оның бар құнарын, қадір-қасиетін сақтай отырып оқытуға саяды. Және Елбасымыз бұл үшін қазіргі заманғы озық бағдарламалар мен үздік әдістемелерді енгізу қажеттігін айтады. Ендеше құр сөздің заманы өткенін кім-кімде түсінетін кез жетті. Елдігімізді көтеретін қай істе де жұдырықтай жұмылып, заман көшінен қалмаудың қамын ойлайық, ағайын.





