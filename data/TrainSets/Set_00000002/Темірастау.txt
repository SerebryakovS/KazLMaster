	Кәмел Жүністегі

	Темірастау

	Хикаят



	Қазиа әжей алақанымен күн көзін көлегейлеп, алысқа қарады. Ертемен жіберген бұзаулар ауылдан әлі ұзай қоймапты. Азаматы азайған заманда даланың иті де көбейіп маза бермейді. Осы маңда ит-құс басым. Балаларға да маза жоқ. Бұзауларды қайтарып келеміз деп тұра жөнелетін балалардың артынан да ересектеу бір іздеуші керек. Әне, немересі Иса тықыршып отыр. Әр үйден басын қылтитқан тақырбастарға біреуіне ысқырып, біреуіне кесек лақтырып, тіршіліктерін білдіріп жатыр. Жылда осы колхоз осы маңға келіп қонады. Мынау Балқаш жайлауымен Темірастау жалғасып жатыр. Соғыстың қақаған тұсында онсыз да азайған ортаның малын осы маңға жайып, пішенін де осы жайлаулардан дайындау әдетке айналған. Бір қырдың асты Көкөзекте бір отар қойы, таяқ тастам жерде ортаның жүзден аз-ақ асатын сиыры бар. Екі айғыр иелік ететін азын-аулақ жылқы жаздай көшіп жүретін колхоз орталығымен бірге. Тұқиып төмен қарап ойға кеткен әжесінің көңілі басқаға ауғанын сезген Иса асығын иірген болып әрірек жылжи түсті. Әжесінің мұны тізгіндеп жібергісі жоқ. «Бір кетсең молынан кетесің» деп ұрсады. Кеше кешкі көрген қорлығы есіне түскенде жүрегі сыздады. Қас қарая сүйретіліп зорға жеткенді. Ұрсатынын іші сезіп, алға басқан аяғы кері кетіп, үйде кім барын білмекке қабақ астынан сүзе қарап, амал жоқтан үйге таянып келеді. Оның үстіне таңертеңнен бері тамақ ішпеген, іші де ұлып тұр.

	– Әй, өлдің ғой, өлдің, – деп бас салған әжесі.

	Бауырына басқаны да белгісіз, желкесінен нұқығанын да айыра алмай Иса өтірік жылағансыды.

	– Ә, қамшының астына алайын ба? – деген әжесі сол бауырына қысқан күйі шидің ішіне бір-ақ алып кірді. Тамақты көргенде Иса еріксізден жұтынып-жұтынып жіберді.

	– Өлді деген осы ғой. Үй қарасын көрмеу деген не сұмдық, – деп әжесі әлі сөйлеп жүр екен. – Әуелі мынаны іш, түйіліп қаларсың.

	Бір кесе айранды апыл-ғұпыл іше бастаған.

	– Әй, жай іш.

	Әженің сөзіне сәл тосылса да, кесенің түбін бір-ақ көрсетті. Кекірді. Тұманданған көзі де жайнап сала берген сияқты. Самайынан аққан тер иегіне жеткенін сезіп, ала-қанымен сипады. Алақаны былжырап тұр. Басы-көзіне күні бойы басқан шаң-тозаң термен иленіп алақанына жұққан. Бетін тағы бір сипап еді, айғыз-айғыз болып шыға келді.

	– Әй, мынаның түрін қараңдар. Тіпті, келісіп кетті, – деп ренжіді әже.

	Өзінен сәл үлкен Пәну сықылықтап күліп еді, Иса оған жұдырығын түйді. Інісі Рашидтың Исаның түрінде шаруасы қанша.

	– Мені неге ала кетпейсің деп қыңқылдап жүр.

	– Иә, жетпегені сен едің. Сонан екеуіңді іздеп Қайрақ-тының өзенін шарлап, мына қаңғыбас қайда кетті деп Қарақырқаның жоталарын кезіп кету ғана қалған еді, – дейді әжесі.

	– Әй, мынау қайдан шыққан кір-қожалақ, – деген дауысқа жалт қараған. – Тамаша болыпты ғой.

	– Е, сенің ұлың да жетіспеген шығар. Несіне күлесің, Бексұлу, – деп ренжіді әжесі.

	– Бар бала осы Исаның соңында ғой, – деп Бексұлу сөзін жасытты. Бексұлуға ере келген қызы Кәйлә мазақтап тілін жылтыңдатты. Иса оған қабағын түйді де қойды. Себебі, әжесі «Кәйлә қарындасың» деп түсіндірген. Ана, Шәйкөйлек, Бексұлу, Ақсұлу осы үйге жиен екен. Сонда Кәйләнің қалайша қарындас екеніне Иса түсінбейді. Сонда да әжесінің сөзіне иланды.

	– Ана Төлеуқұлды бүгін Ысқақтың артына мінгестіріп жіберіп құтылдым. Кеше нағыз жебірей Оспанның өзі болып келіпті, – деп Бексұлу шегі қатып күлді.

	Иә, Исаның жебірей Оспан туралы естігені көп. Әжесі де, басқа да ылғи мысал етіп күліп отыратын. Естуінше, Оспанның бала кезі болса керек. Ауылы осы Қайрақтының бойындағы молалардың біріне жақын қоныпты. Ауыл балалары түскі ыстық қайтқан соң бұғынбақ ойнаған екен. Кезекті бір жасырында Оспан жоқ болып шығады. Сонан бар бала іздеп таба алмаса керек. Кеш түсе «Оспан, Оспан. Ал біз үйге қайттық» дескен балалар опырылып ортасына түскен қабірдің бірінен басын қылтитып, «көкею» деген біреуді көріп, «ойбай, көрден жебірей шықты» деп тұра қашып, ауылға барған. «Осылар не деп жүр деп келген үлкендер, әлі де орнынан қозғала қоймай «көкею» деп ыржиып отырған Оспанның үстінен шығыпты. Міне, сонан бері Оспанды «жебірей» атап кеткен. Жебірей Оспанды Иса сан көрді. Ауылдың басқа шалдарынан гөрі денесі әлдеқайда шағын сары шал екен.

	Бексұлудың баласын жебірей Оспанға теңегеніне мырс етті.

	– Күледі-ей мынау. – Бексұлу қабағын түйді. – Мыналарды тыймаса болмайды. Әбден бетімен кетіп бітті. Бұларды тыятын әке біткен соғыста. Не хабар, не ошар жоқ. Біз мынау күндіз-түні салпақтап жүрген.

	Көзін бір сығып алып, Кәйләні ертіп Бексұлу кетті. Жерошақтағы шәйнекке жылытқан судың қақпағын ашып көріп, қолына қарасабын алған әжесі:

	– Енді бері кел, – деген.

	Ащы қарасабын көзіне кіріп, бетін дуылдатса да қыңқ етпеді. Мұндай сабынды жылда тамыз айында әжесі алаботаны өртеп, күлін қайнатып, өзі жасайды. Кішкене-кішкене етіп, «бұзаушылық» деп әр балаға беретіні де бар. Күні бойы иірімде қалған ащы суға да малып, салындыны бірбіріне атып ойнаған балалардың қақ ортасынан табы-латын Исаның қолы күйе-күйе. Әжесінің қарасабыны білегіне тигенде ыңылдап жіберді.

	– Дыбысыңды шығарма. Шақты қазғандай түрін қарашы мұның.

	Әжесі айтқан «шақтыны» бұл да білмейді, әжесі де көрмеген шығар. Тек ана Қарағандыда жер астында сондай бар екен дегенді әжесі «астағафир Алла» дей отырып айтатыны бар.

	Жуу аяққа да жеткен. Әуелі жылы сумен бір шайып тастады да, әжесі:

	– Мынаған не болған? – деп таңдана да, үрке де қарады.

	Иса да не дерін білмей өз аяғына көз жүгіртті. Үсік шалғандай домбыға қызарған сирақтары тілім-тілім. Күні бойы жалаңаяқ шапқылаған табаны пышақ сыртынан қалың болып күстеніп, анау-мынау шөгірдің қадалғанын да ескере бермейтін. Кеше бір үйрек жүгіре алмайтындай көрініп, қараған арасымен қашқан, соны қуалай-қуалай сан жығылып тұрды. Ақыры қу үйрек былай шыға қанатын қатты сермеді де, ұшты да кетті. Сонда қуып жүргенде сирағы біраз ашып еді, сонда тапқан олжасы екен ғой.

	Әжесі қарасабынын сүйкеп өткенде шыңғырып жібере жаздады.

	– Тимеші, әже, тимеші, – деп оның қолын қақты.

	– Қоя тұр, былай. Мынаны ашытып жумаса ертең жаман жара болып кетеді. Сонан соң сені дәрігер алып кетеді.

	Дәрігердің атын естігенде жымдай болды. Дәрігер ине-мен теседі дегенді естігені болмаса, көрген емес. Инемен тамырды тескенде не жаны қалады. Өйтіп емдегені құрысын. Әжесі сияқты батар күнге қарсы отырғызып, су бүркіп ұшықтап жіберсе де болмай ма?

	Аяқ-қолына әжесі жаққан қаймақ «ә» дегенде ашытқан сияқты еді, кейін аяқтың сыздағанын басып, жаны жайланды. Осы әжесінен артық емші жоқ. Тек жаңағы бір қарасабынын қайта-қайта жағып, жанын ауыртқаны есіне түссе денесі дір ете қалады.

	Асығын құлаштай иіріп тастап, Иса әжесіне тағы бір қарады. Мүлгіп отырған сияқты. Әжім басқан жүзін төмен салып, мал қайыратын таяғына сүйеніп, көзін сәл жұмып, үнсіз отыр. Иса аяқтарын жиып алып, ышқырына тықты да көрші Қанапия ұстаның үйінен басын қылтитқан Төкішке қолын бұлғап,ұзай берді. Беті Темірастау жақ.

	– Әй, қайда барасың? – деген әжесінің дауысы жеткен.

	– Бұзау... бұзау қайырам.

	– Тағы ұзап кетпе.

	Әр үйден шыққан балалардың беті әр жақта болғанымен, өзеннің жырасын сағалап, қалың өскен шилерді айналып, ақыр Темірастаудың бер жағындағы қамыс маңына топтасқан.

	– Апаң ұрысты ма?

	– Ұрысты.

	– Мені құйрығымнан шапалақпен тартып жіберді.

	Әке-шешелерінен кешегі көрген құқайларын айтып бәрі мәз. Бұлардың ішінде аса ұрыс естімеген Ерғалы ғана. Әлиман шешесі сабырлы, баяу адам. Әкесі Есімғалы ақсақал ғана аздап зекісе керек. «Ә, солай ма» деп ол басқаларына мазақтай қарап отыр.

	Ұзаңқырап бара жатқан бұзаулардың бетін қайтаруда бұзау жарысқа ұласқан. Исаның астындағысы ала сиырла-рының ала бұзауы. Ала сиыр жылда ала бұзау табады. Биылғысы еркек. Бұзау жарыстың алдында Тасболат, онан сәл кейін Төкіш кетіп бара жатқан. Иса орта тұсында қалыпты. Ала бұзауды бірер рет көк шыбықпен осып қалғанынан ештеңе өнбеді. Арқасына бір қырындап жата қалып, құйрығын бұрап жіберген. Ала бұзау мөңкіді. Мөңкіп-мөңкіп көзі аларып Тасболат мінген қара бұзаумен қатарласты. Еш-кімнің артта қалғысы жоқ.

	– «Ей», «өй», «өк-өк» десіп тепендеген балалар межелі жерге жетіп бұзауларды қоя берісті. Күн де көтеріліп, шекені қыздырып барады. Ышқырларындағы асықпен қоса қыстырған құрттарын алып сорып, Темірастауға беттеген.

	Темірастау жағынан үлкендердің дауысы шықты. Күліскендері болмаса дауыстары анық емес. Иса дауыстарынан- ақ бұлардың кім екенін таныған. Анау сәл қарлығыңқырап шыққан үн Әлінікі, ашық дауыс Қамажан болар. Екеуінің жанында Омаш ақсақалдың Рахмениясы жүргеніне бәс тігісер еді.

	Жүгіре жеткен балаларға жағада отырған Қамажан:

	– Келіңдер, келіңдер, – деп ықылас білдірді.

	– Әй, жақсы азамат болып қалыпсыңдар, – деп Рахмения мақтап жатыр.

	– Бойлашы, бойлашы, – деді Қамажан суда жүзген Әліге.

	Қолын көкке созып бойлаған Әлі шым батып, саусақтарының ұшы да көрінбей кетті. Әлденеге тұншыға булығып, сыртқа атып шықты.

	– Сұмдық терең, суы да тастай суық. Түбіне аяғым жетіп еді, үшкір-үшкір тастар екен, – деген.

	Темірастау атанып жүргені де содан ғой. Әне, арғы жағасы

	да тас. Ұзыны он бес қадам, ені бес қадамдай. Осы-ның бергі жағалауы шым болғанымен оның асты да тас, – деп үстеді Рахмения.

	– Рас. Нағыз астау. Қазақ ат қойғыш қой, тас астау демей Темірастау деуін қарашы. Әлі таңдана бас шайқады.

	Торы атқа мініп, сойылын сүйрете жеткен Әбеу ақсақал екен. Жамырай сәлем берісті. Қалжыңдауды жақсы көретін Әлінің қолын қысыңқырап жіберсе керек, қызарақтаған жігіт ақыры:

	– Әбеке, Әбеке, – деп сауға сұрағандай болды.

	Әбекең мінгені торы ат Түсіптікі. Түсіп оны жарық қарын тобан аяқ торы ат деп мадағы ма, мазағы ма белгісіздеу атайды. Онысы біреу көрсетіп, атын әскер қажеті үшін алып кетпесін дегендіктен болар. Түсіп Исаның әкесі. Жұмысы қалада. Үйіне айына бірер күнге ғана соғуға шамасы келеді. Торы атты жабағы күнінен осы Әбекең баққан. Шарбаққа жығылып, көк еті сөгілген жерден терісінің астынан шегі бұлтиып білініп тұрады. Құлын-тайында үнемі байлауда болып жүрмегендіктен алдыңғы аяғының бірі тобанаяқтау. Иса көрген осы маңдағы жылқының ірісі осы торы ат. Торы ат Әбекеңнің астында тайдай-ақ боп көрінген.

	– Ә, жігітім, солай ма, – деп Әбекең мысқылдай күлді.

	– Әбеке, құрығыңды бере тұрыңызшы, Темірастаудың тереңдігін байқап көрейік, – деп Қамажан жармаса кетті.

	– Ал, өлшей ғой.

	Ұзын құрық ұшына дейін бойлап кетті. Қамажан құ-рықты судың әр тұсына салып «иә» деп басын шайқай береді.

	– Мына бір жерінде ғана түбіне жеткендей болдым.

	– Япырай, ә!

	– Шұңғыма екен ғой

	Әбекеңді көзімен ұзатқан үш жігіт сақалы буырыл тартқан қарияның әлі тіп-тік денесіне риза еді.

	– Осы кісі жетпістен асып кетті-ау, – деді Рахмения.

	– Сексенге жуықтады. Қамажан көйлегінің бір жеңін киіп, алыстап бара жатқан Әбекеңнің соңынан үңіле қарады.

	– Саусақтарының ұзындығы ғажап. Ортаңғы саусағы өтірік айтқан адамға жетінші шамның пиаласының мой-нындай. Қолымды қысқанда тура сықырлатып әкетіп барады, – деп Әлі алақанын жайды.

	Темірастаудың төменгі жағындағы Қамыс арасынан балапанын ерткен үйрек шыға келді де, сасқалақтай құқылдап, нудың ішіне қайта кіріп кетті.

	– Балапан, балапандарды қараңдар!

	Шу ете қалған бала біткен қамысқа қарай жүгірген. Қамыстың бергі жағындағы су тізеден келсе де, орта тұсы тым тереңдеп кетті де, су жұтып шашалған балалар кері серпілді.

	– Қап, ұстатпай кеткенін қарашы, – деп өкінді Адамқұл. – Кенеске апарып беретін едім.

	Бұттарындағы лыпыларын шешіп, сығып жағалауға тастай салып, таяздау жеріне шомылып, су шашып бәрі де мәз. Темірастауға жақын түскендері тоңғандай болып дірілдеп, ыстық құмға аунап жатыр.

	– Но! – деген дауыс бәрін селк еткізді.

	Сонан соң ескі доңғалақтың шиқылы алып жүре берді. «Ши-и-иқ» деп алады да бір сәт дамылдап, қайта «ши-ииқ» деп жөнеледі. Әлем жаратылғаннан бері тынышы бұзылмаған тұнып тұрған ауада арба доңғалағының шиқылының өзі бір әуен боп естілген. Соған еліткен Мешелдің Ермегі өзінше үн қосып, әндеткен болып отыр.

	Арбакештің кім екенін Иса да, басқалары да алыстанақ таныған. Осы шабан қасқа ат, осы әндеткен арба анда– санда ауылға келеді де кетеді. Не бітіріп жүргенін де жөнді ешкім білмейді. Әркіммен тілдесіп, берген қымыз, айранын ішеді де жүре береді.

	– Аты Тойлы көрінеді, – деген бір күні әжесі.

	– Түбі түрікпен, – деп анықтаған ауыл ақсақалы Көп-жекең.

	– Кесікті болған екен, енді жұрт арасында жүруге рұқсат беріпті.

	– Әй, осындайдың өзінен сақтанбаса болмайды. Кім біледі не ойлап жүргенін, – деп Рахменияның әкесі Өмкең сақтық білдірген.

	– Иә, иә, – Талайды басынан кешкен үлкендер бас изескенін көрген Исаның көңіліне бір күдік орнаған. Әжесі де «ауызды жауып жүру» керек екенін құлағына құйып баққан.

	– Но, но! – деп делбе қаққан арба таяй бере бар бала тұра жүгірісті де, ошарыла тұрып қалды. Онсыз да жүрмей келе жатқан атын тоқтатып, орта бойлы, аққұба кісі арбасынан түсті.

	– Қалай, балалар, ту жігіт боп қалыпсыңдар ғой. Сәлем қайда?

	Жапыр-жұпыр қолын берген балалардың сәлемін алып, Тойлы күрсінді. Қалтасынан темекісін суырып, біраз ойланып тұрды да, қорабына қайта салды.

	– Менің де балаларым сендердей еді-ау. Тойлының жүзі күреңітіп кеткен. – Ал жақсы, балалар, сау болыңдар.

	Тойлының арбасына ілескен балалар Балқаш жайлауындағы үстел орынындай қызыл тасқа тізе бүккен. Шабан қасқа атын «но, но» лаған Тойлы да ұзай берді, арбаның шиқылы да сөнген.

	Тойлының «менің де балаларым сендердей еді-ау» деп күрсінгені Исаға жылағаннан бетер боп естілді. Сол кезде, әжем айтпақшы, кесікті кісінің иығы бүрісіп, бар денесі құрысып, шөкімдей бола қалғаны көз алдынан кетер емес. «Бейшара-ай» деді іштей, оны аяған Иса (Талай жылдан соң Тойлының өздеріне көрші боларын кім біліпті.)

	Балқаш жайлауының шалғыны бала біткеннің белуа-рынан келеді. Таңертеңнен шақырайған күн жайлаудың сыздауыт шым аралас топырағын кептіріп жібермесе де, түннен қалған шықты бу етіп көтеріп, лапылдаған ыстықта тынысты кеңейткен. Қызылтастан түсе-түсе қалған балалар шалғынға аунап, алды іргедегі сарқырап аққан суға күмп- күмп секірген. Иса үшін мына Қызылтас та, сарқырама су да ерекше қымбат тәрізді. Ауыл осы жайлауға қонғанда Исаның үйі осы Қызылтастың желкесіне таяу үй тігетін. Онан әрі Ерғалының үйі, Көпжекен, Әукен үйлері боп кете беретін. Иә, бір жылы, арғы жылы болу керек, Исалар басқаларынан алты-жеті күн бұрын келіп қонған. Шешесі Бақтай боз бие мен Әрін ағатайдың (ол кісі соғысқа кеткен, содан хабар жоқ) қасқа биесін сауады. Қымыз мол. Ыстауы мен пісуі жеткен қымыз қаймақтай, қанша ішсең кете береді. Інісі Рашид екеуі қымызды сілтеп бағыпты. Рашидтың көзі ілмиіп құлай кеткені есінде. Өзі ұзақ әндетті. Жайшылықта үй ішінде дауыс шығармаушы еді, енді сілтеп берді. Анау аспанда төңкерілген бұлттар, құйрығын ақ жауынға бұлғап екі бие мен құлындар жыр болып төгіліп жатыр. Бұл әндеткен сайын әжесі мен шешесі мырс-мырс етеді.

	– Неге күлесіңдер? – деп ақырғаны есінде.

	Ақыры ұйықтап кетіпті. Басы сынып бара жатқанынан оянды. Желкесі құрысып, самайы шаншып әкетіп барады екен. Шап беріп басын ұстай алды. Көзі де қарауытатындай.

	– Ойбай басым.

	– Ештеңе етпейді, қазір жазылады.

	– Әже-ау, басымды қысшы. Иса әжесіне батыл. Бұл әжесінің баласы болып есептеледі. Шешесінің атын атайды. Күні бүгін әжесінің атын естіп көрмепті. Бүкіл ауыл «апа» деген соң, қайдан білсін.

	– Мынадан аздап іш, – деп әжесі қымыз ұсынған.

	– Жо...Жоқ, – деп Иса басын ала қашты.

	– Құлыным, ішші, тәуір боласың.

	Бақтай шешесі күлімсіреп қарады да, бұрылып кетті. Әжесіне көнбей жатқан Исаға көз қылғандай ыңырсып отырған Рашидке жарты кесе қымыз жұтқызып:

	– Осындай бас ауырғанда қымыз тез жазады, – деді.

	Исаның ішпеске амалы қалмады. Жарым кесе қымыз шекесінің солқылын басқан. Иә, сол бір күндері осы сарқырамадан басқа ермегі де жоқтай еді. Судың гүрілі бұған тамаша әуен болып естілетін. Оның үстіне шешесі:

	Ауылдың маңы терең сай, Тасыған өзен гүрілдеп, –

	деп үй-ішінің жұмысын ат-қарып жүрсе де баяу ән салып, Исаның бала көңілін тербей түскен. Не ән, бұл кімнің өлеңі, оны Иса сұрап көрген емес.

	Сонан соңғы ермегі өзеннің арғы бетіндегі Тақ тас. Тізеден келер ағын суды жалдап өтіп Тақтасқа шаниып отырып, әй, өзін бір бастық санап көсілетін.

	– Мен де барам, – деп інісі жармасады.

	– Өте алмайсың.

	Інісі бақырды. Сонысы үшін бақырауық Кәшік атанғаны да бар. Інісі жылаған соң араға әжесі килігеді.

	– Алып бар.

	– Қалай? – деп күйзелді Иса.

	– Арқала.

	– Суға құлаймыз.

	– Ал сен құлама.

	Амалы таусылған Иса тырмысып арқасына мінген Рашидты арқалап су кешеді. Өзінен үш жас кіші інісі бұл үшін ауыр. Әжесінің тілін алмауға және болмайды. Бұл әжесінің баласы. Әжесі әне, үй сыртына шығып қарап тұр. Ағын судың ортасына жете тәлтіректеді. Тоқтап төмен сырғыған інісін ырғап арқасына қарай жылжытты.

	– Башмағымды су қылдың, – деп інісі желкесін тырнап алды.

	– Өй, әдейі емес қой.

	Өтті-ау әйтеуір арғы бетке. «Уһ» деп демін алып үй жаққа қараған. Әжесі бойын тіктеп қуаныштан алақанын жайып тұр екен. Шешесі Бақтай үй сыртынан сығалап, күлімсірейді.

	Желсіз түнде жарық ай, – деп басталатын әннің «тасыған өзен гүрілдеп» деп аяқталатын шумағының бала Исаның көңілінде мәңгі жатталатынын кім біліпті.

	Ертеңіне Мешелдің үйі келіп қонған. Ермектің шешесі Балиқа Исаның әжесін «апай» деп жүреді. Мінезі арқын- жарқын адам. Көңіліне ұнамаған күні күйеуін «әй, тас Мешел» деп айқайлайды. Ондайда әжесі:

	– Тәйт, аузыңа келгенді неге айтасың? – деп ұрсады.

	– Байқамай, – деп жұмсартады Балиқа.

	– Неге байқамайсың? Үлкен-кіші, бала-шаға анау. Оның мына жеткіншектерге жаман үлгі болмай ма? Әжесі ренжіп кимешегін қайта-қайта түзейді. Оның ертеніңе бүкіл ауыл көшіп келген. Әлі де бие байламағандары бар екен, Исанікіне бар ересек жиналып, сыймаған бала-шаға жерошақ маңын жағалап, сабаны қымыздан бір босатты.

	Жайлауды сан түрге құбылған қызғалдақ сан алуан өрнек салып, құбылтып жіберген. Қызғалдақтан қызғалдаққа қонған аралар да құжынап жүр. Тұмсығын қызғалдақтың бойына сұғып, тоңқаңдаған сары ала араны біраз қызықтады да ұстап көрмекке қанатына жармасқан. Саусағына тұмсығын қадап, шағып алғанда жүрелеп отырған Иса шалқасынан түсті.

	– Әп, бәлем, сыйынды алдың ба? – деп Төкіш білгішсіне қалған.

	– Саусағыңды сорып таста, сор. – Адамқұл Исаның ыза-ланғанын көріп, – Әрі тұршы, шанимай, – деп Төкішті итеріп тастады.

	Қара ала көбелекті қуып, бас салып ұстай алмай, жығылып-тұрып Адай жүр. Балалардың ұғымында «кімде- кім көбелекті ұстап, табанына жақса, сол жүйрік болады». Ерғалының інісіне бұл бақ бұйырған тәрізді, алақандай қызыл ала көбелекті ұстап, көрдіңдер ме дегендей көтеріп- көтеріп қойып мәз.

	Балалар жүгірген сайын шалғыннан тұман боп көте-рілген маса буып барады. Сасырды жұлып сабалағаннан ызылдап келіп шаншыла қадалған сары масадан пана таппаған балалар суға қойып-қойып кеткен. Көбелек те қумай, арамен де әуре болмай жеке отырған Ерғалы. Күні бойы қолында шыбық жүр еді, енді соның басына ышқырына тыққан қармағын байлап, жар қабақтың көлеңкесін сағалап, балық аулап отыр. Жемге ілгені шегіртке. Суға түскен балаларды қызықтырып, жанында тулап жатқан балығын көрсетіп отырған.

	– Әкетті, әкетті! – деп балалар суға батып-шығып тұрған қалытқыны нұсқап. Ерғалы шірей тартқан. Мәшине жіптен жасалған бауы үзілді де, бұлтың еткен шортан су бетін құйрығымен сабап жүре берді.

	– Қап! – деп өкінді Ерғалы.

	– Осымен бітті бүгінгі аулағаның. Иса Ерғалының шы-бығын шымға шанышты. Құбыладан ескен самал жел бар масаны қуып тықты.

	– Көкек, – деді бір құс. Бәрі елітіп тақтас жаққа қараған. Етектегі шоқ қараған арасынан қарғаның дауысы шықты.

	Тағы бір қарға қарқылдап келіп, ол да жалп етті.

	– Не бар ей, анау жерде?

	Далпылдап ұшқан бес-алты құзғынды қуа жеткен ба-лалар қоянның өлексесін көрген. Құзғындар пәршалап тастапты.

	– Бүркіт алған шығар, – деп түйді Тасболат.

	– Ит... Кеше Көкдауыл мен Бассал осы жақтан келген.

	– Жоқ-ә. Өмекеңнің қараласы жүрген.

	Балалар дауласып жүріп тақтасқа беттеді. Жартастың үстіндегі сақау көкек әр жерге бір ұшып-қонып әлек.

	– Әдемісін-ай, өзінің.

	– Айдарының көріктісін қарашы.

	Балапаннан аз-ақ үлкен шұбар құстың қанат-құйрығы мен айдарынан Иса да көз ала алмады. Көзі де жаутаң-жаутаң етеді. Балалардан секем алып әрі сырғыса да, әр тастың басына бір қонып, айдары жалт-жұлт етіп, еріксіз өзіне тартқан.

	– Мен отырамын таққа.

	– Кім айтты саған. Мен бұрын келдім, мен отырамын.

	Ермек пен Кәмен өңмеңдесіп, төбелесе қоймаса да төс қағысуға жақындаған әтештерше ежірейісе қалыпты.

	– Мынау екеуі, – деп Адамқұл жақтырмай шегініп барады.

	– Таққа мен иемін. Мен патшамын, – деп Ермек өрекпіді.

	– Әй, қайдағыны айтпа. Патша деген жаман. – Ерғалының үні өктемдеу шықты.

	– Ондайды айтуға болмайды. Патша жақсы дегенді кепеу ұстап әкетеді деп атам үйреткен, – деп Төкіш әкесі Қанапия ұстаны алға тартты.

	– Патшасы құрысын.

	– Енді не ойнаймыз, – деп Адай үлкендерше алақанын жайды.

	– Патшаның керегі жоқ. Өзімізше бастық ойнайық – деп үстеді Тасболат.

	– Басқарма, басқарма болайық.

	– Осы дұрыс, – деп Адамқұл қостаған.

	– Кім болады? – деп сұрады патшалыққа өтпей қалған Ермек.

	– Әй, – Иса ештеңеге араласпай тұрған Ерғалыға қарады. Бүгін сен басқарма бол. Анау «тайыншаңды», – деп ұстаған жалғыз балығына қарады. – Оны ортаға сал. Колхозда бәрі ортақ дейді ғой, солай болсын.

	– Уәзірі..., – деп мүдірді Төкіш.

	– Уәзір деген де жоқ. Қой ферма бастық, сиыр ферма бастық дегенді өзі таңдасын.

	– Шөп ферма ше?

	– Ә, ол әзірге болады.

	– Айғыр ферма...– деп қалған Кәменнің сөзіне бәрі күлді.

	– Жылқы ферма де.

	– Тауықтарды ортаға салып, ферма жасасақ.

	Айналдырған бес-алты баланың бәріне бақ қонып, бәрі бастық болып, Ерғалыны қолтықтап тақтасқа отырғызып ойындары ұзай түскен. Бір жаяу жүгіріп келеді.

	– Әй, анау Төлеуқұл ғой.

	– Тап өзі.

	Ентігін баса алмай ол да жеткен. Тақтаста отырған Ерғалы мен Исаға жалтақтап қарап, демін басты.

	– Қашып кеттім. Кеше апам Ысқаққа мінгестіріп жі-берген. Күләйша жеңгемді алдап тастап зыттым.

	Ата-ананың кешегі қоқан-лоқысынан запылау болып қалған ба, балалар бүгін ауылға қарай ертерек бет түзеді. Қимасынан айырылғандай бәрі де үнсіздеу, табан астының топырағын жалаңаяқ күреп басып, бұрқ-бұрқ шаң көтергеніне шүкіршілік еткендей. Иса бақайының арасына қойдың құмалағын қыстырып алып, енді соның езілгенін көруге асығып, башпайларын қайшылап қояды.

	Дегенмен Исаның көңілі алаң. Осы үлкендер бай, патша деп неге айтқызбайды. Естісе болды, көздері шатынап, жан- жаққа алақтап әлем-шәлегі шығады да қалады. Патшаның өзі орыс екен. Оның қазаққа шатағы қанша. Әбеу қарт немересі Адамқұлға күнде ертегі айтады. Адамқұл естігеннен бұ-ларға жеткізеді. «Ерте-ерте ертеде бір ақылды патша болыпты...». Ертектегі патша мен хан ақылды, ал ендігісі неге нақұрыс бола қалған. Ақылды мен ендігі ақымақтың арасын жіктей алмай Исаның басы қатты.

	Иса башпай арасына іліккен келесі құмалақты теуіп жіберіп еді, онысы алдында кетіп бара жатқан Төкіштің құлағына тиді. Бажырая бір қараған Төкіш сөзге келмей жүре берді. Төкіштің бір көзінің ағы бар. Алара қарағанда онысы тіпті сұсты көрінеді екен. Көзінің кемістігін айтуға балалардың ешқайсысы батпайды. Кінәлі өздері екенін бәрі іштей мойындаған. Алдыңғы жылы біреуінің садағының ши оғы Төкіштің көзін жанап өткен. Сонан бері...Иә, сонда әкесі Қанапия ұста қатты зәрленген еді. Бала көңіл соны ұмытпайды.

	Алда кетіп бара жатқан Кәмен:

	Бай менен молланы,

	Қойдай қу қамшымен, – деп сыңсыды.

	– Жап аузыңды! – деп зекіді Ерғалы інісіне.

	Кәменнің сыңсуы Исаның жанды жеріне тағы тиді. Молланы қуып, қамшымен ұрғаны қалай. Осы ауылдың үлкендерінің Әшім атаны «моллеке» дегенін сан естіген. Ақсақалдары солай десе, қырма сақалы мен бала-шаға тегіс ол кісіні «әкетай» дейді. Сонда бір ауыл әке атаған адамды қамшымен сабамақ па? Бұл не өзі? Осы жерде бір гәп бар. Неге Әшім ата ата өзін «моллеке» дегенде жасқанып, «әй, қойыңдар, Әшеке десеңдер жетеді, пәлеге қарай баспа» деген деп тайсақтайды.

	Иә, қыстағы көргені тіпті түсініксіз. Ауыл қыста тегіс ұйықтап қалғандай болатын. Қар аласа үйлердің үстінен жүріп кеткен. Сыртқа шығар жол есіктен басталып, екі жаққа үйіле аршылған күресіннен алты-жеті қадамда зорға бітеді. Соғыстан ыңыршағы шыққан елді даланың бөрісі де, не қилы ауру да басынып алған. Иә, сол қыста Исамен қатарлас оннан аса бала шейіт боп кетті. Әсіресе, туыс боп келетін Сәбиттің қазасы жанына батты. Екеуі құрдас та екен. Екі көзі оттай жанған бала Сәбит үлкендерше басу айта сөйлейтін. Оны қалай азалап жерлегенін көре алмады. Күн шықпай ерте алып кетіпті. Ал Төлеутай... Шәри шешенің Төлеутай есімді қызы бүлдіршіндей әдемі еді. Жасы да Иса құралыптас. Өте сыпайы аққұба қыз баламен бірге ойнағанды Иса да тәуір көретін.

	– Әй, күйеу бала, – деп Шәри шешесі де күлетін еді.

	– Түнде қызылшадан Төлеутай бала үзіліпті, – деп есті-генде төбе құйқасы шымырлады.

	Шәридің үйінде жылау-сықтау көп. Бұл кісі міне айналдырған екі жылдың ішінде екі баласынан айырылып отыр. Осыдан екі жыл бұрын жалғыз ұлын ойнап жүргенде ат теуіп, сонан тіл тартпай кетті.

	– Не жазып ем, құдая, – деп зарлайды ана. Күйеуі Нұр-ғалиді керманмен соғысқа алып кетті. Сонан хабарсыз. Нұрғали Құрманғалимен бір туған. Бәрінен үлкені Ахметжан. Осы ауылдың отымен кіріп күлімен шғатын жұмыскері. Құрмағалидың жұбайы Аман Исаның шешесі Бақтайдың бір анадан туған сіңлісі.

	– Баланы қалай қоярын білмей отырмыз, – деді үйге келген әжесі келіні Бақтайға.

	– Қиын боп тұр ғой, – шешесі Бақтай күрсінді.

	Несі қиын екен деп ойлады Иса. Қаншама баланы жерледі осы ауыл, солай қабірін қазып апарып қоя салмай ма. «Уәкіл келді, уәкіл» десіп жүр еді үлкендер. Әлде, бәрі сол уәкілден қорқа ма? Уәкіл өлген кісіні жерлетпей ме? Исаның миы шатысты.

	– Уәкіл ертең Гүлденсінге кететін болыпты, – деп келді тағы әжесі.

	– Ерте кете ме екен?

	– Несіне асығады, шайын ішіп жайласып аттанады да.

	– Е!

	– Баланың мәйітін сонан соң шығармақ.

	– Әкетайым келісті ме?

	– Енді қайтеді. Имансыз қалай жерлемек. Құдайдан күшті кім бар.

	– Әлгі уәкіл..., – деп шешесі соза беріп еді.

	– Қой, қайдағыны айтпай, – деп әжесі сөзін бөлді.

	– Сонда қалай дегенім ғой.

	– Моллаекең ертең малды құбыла жаққа шығарады.

	– Үркіп болдық-ау, – деп шешесі орамалының ұшымен көзін сүртті.

	– Енді қайтесің. Амал жоқ, бір жаман жеткізіп қойса, Әшекеңді құртып жібереді ғой. Сонан жасқанып.

	– Адамды да жөнімен қойдырмайтын болғаны ма, жәйіттердің.

	– Өлікті ауылдың сыртына шығарып, көлденең қойыңдар да, өздерің бірдеме істеген боп бөгеліңдер. Мен қыр басына шығып намазын шығарармын депті моллекең.

	– Қашық емес пе арасы?

	Нұрғалидің үйіне жеткен. Далада өзі құралыптас балалардан басқа ешкім көрінбейді. Қатқан боқты біраз тебісті. Мұндайда таласа кететін әдеттеріне де баспады. Бәрі тартыншақтайды, көңілдерінде бір мұз бар.

	– Уәкіл атқа қонды, – деп сыбырлады бәрінен ересектеу Рымқұл.

	– Өзі маңқа ма? – деп қалды Тасболат.

	Быдаңдап сөйлейді екен. – Иса аяғын үзеңгіге салса да қолтығынан сүйегенге әлі ақыл айтып жатқан уәкілге жақтырмай қарады да, қатқан боқты теуіп қалып еді, аттың аяғына тиіп, шошына текіректей қалғанда уәкіл де қопалақтап, ауып түсуге шақ қалды.

	Уәкіл кетті. Бір-біріне бір қабырғасын енші етіп жалғастырып салған төрт бес үйден тұратын ұзын барақтың қуыс-қуысынан әйелдер қаптап шыға келді. Есіктің ал-дында қол шана тұр еді, екі-үш ақсақал Қамажан, Әлі, Рахменияларды ертіп, шанаға жіп тағып, жөндей бастады.

	– Ана жібін нашар екен, үзіліп қалады – деді біреуі.

	– Үзіле берсін, жалғаймыз, – деп Есімғали ақсақал Мұқашты түртіп қалды.

	– Ә, – деп Мұқаш бас киімін жөндеп, бас изеді.

	Мәйітті қол шанаға салып, әкетіп бара жатыр. Шешесі Шәри дауыс қойып, оның бауырына тығылған шынашақтай Үмітжан мен Күмісжан шыр-шыр етіп жан дауыстары шыға шырқырады. Жұрттың бәрінің көңілі қаяу. Кім боздағынан, ботасынан айырылмай жатыр. Балалар да қорс-қорс етеді. Исаның көзінен аққан жас кеудесіне тырс-тырс тамды. Ішінде бір өкініш тұр. Неге? Балалар неге өледі? Кәртайған жоқ қой. Әжесі айтып жүретін шөптен дәрі жасайтын не Мырзақожадай тәуіп жоқ, не дәрігері жоғына түсіне алар емес. Кеше ғана асыр салып жүрген Төлеутайдың өлгеніне сене алар емес. Сәбит қайда? Сәбитпен алғаш кездескенде қараторы бала көзі оттай жанып, өзіне таяй түскен. Екеуінің жанары түйісті. Иса да тайсалмай тура қарап тұрған. Бір кезде көзін аудармған қалпы Сәбит:

	– Біз туыспыз ғой, – деген.

	Мәйітті сүйреткен шана ауыл шетіне шыға берді де, жібі үзіліп тоқтады. Құрманғали жіпті жалғап күйбең-күйбең. Шананың соңынан ергендер тізіліп тура қалған. Төбенің басындағы обаның жанынан бір адам түрегелді. Жылаған әйелдер де кілт тоқтаған.

	– Әкетайым, – деп сыбыр етті Рымқұл.

	Төбе басындағы кісі сәл тұрды да бас киімін қайта кигендей болып, бетін сипады. Ауылда қалған қатын-қалаш, балашаға да бір-бірінен жасқана беттерін сипасқан болды.

	– Қой, енді кетейін, – деді Әкбар жанындағы Әлғазыға.

	Иә, мал тұрып қалды. Шөп салайық.

	Зырқыраған қарлығаш Исаның дәл алдынан кесіп өтті. Ұшқыр құс суылдап, жерге төсі тиіп өтердей құлдилап кеп, жалт етіп аспанға атылып, айнала ойнақ салған. Бала біткен еріксіз бұрылды. Қайрақты өзенінің арғы жағалауы тіп-тік жар. Сол жардың бойы қарлығаштар ұя салған сансыз қуыс. Ұшқыр құстың зуылдап келіп кіріп, қайта ұшып шыққанын Иса сан көрген.

	– Балапандарын көрейікші, – деді Төкіш.

	Ауыздан шығуы сол екен, барлығы тұра жүгірген. Жардың биіктеу тұсынан қуыстап салған ұяға қолдары да жете қоймады. Үстінен келіп еңкейіп қол жүгіртуге тағы болмайды.

	Бірін-бірі көтеріп әлек.

	– Аяғымнан...аяғымнан көтер.

	– Көтеріп тұра тұрсайшы, е, енді қолым жетті.

	Қолым жетті деген Кәмен баж ете қалды. Ұядағы қарлығаш қолын тістеп алса керек. Іле ұшып шыққан құс баланың бетін қанатымен сабалап өтті де, сасқалақтаған Кәмен суға былш ете қалды.

	– Міне, енді олжалы болдың, – деп күлді ағасы Ерғалы. – Бар, дамбалыңды жуып ал, – Ерғалы үлкендігін бідіріп сөз соңын зекуге ұластырды.

	– Ойбай, ышқырымды үздің, – деген Ермектің жан дауысы естілді.

	Бауы үзілген дамбалы Ермектен бұрын жер иіскеген. Төлеуқұл оны әлі солбырайтып көтеріп, жерге түсірер емес. Ыржың-ыржың етеді. Екі аяғын шалғылаған Ермектің шыт көйлегі де басынан асыра сыпырып алып:

	– Ал, ендеше, көтін көріңдер, көтін, – деп қоя берді.

	Ұя бұзуға қатыспаған, дамбалсыз қалған мен суға құлағанды мазақтап ішек-сілесі қатып оқшау тұрған Иса мен Адамқұл. Бұрын бұл екеуі де құр алақан емес еді. Ауыл қыстауға отырғанда, біраз араласқан ісі. Адамқұлдың үйінің қамбалап, кепсін деп жобалағап үйіп қойған тезегінен ақ төс тақтақ торғай кетпей қойған. Әр жерге ұшып-қонып «тақ- тақ» деп таңдайын қағады да отырады. Сонан қамбалардың ішіне кіріп-шығып жүргенін көздері шалды. Қызығып кеткен. Балапанын ұстайық деп жобалап тастаған қамбаны аудара бастаған. Ұясын да тапты. Шиқ-шиқ еткен пәлекеттер қуыс-қуысына қашып жеткізер емес. Тақтақтың шошына тақылдауы да жиілеп кеткен. Үйден шыққан Адамқұлдың әжесі Сақып күн салып, ұзақ қарады.

	– Әй, не істеп жүрсіңдер? Қамбаны бұзбаңдар.

	Мына қақаған заманда әр үйдің қысқы отыны да осы қамба екенін жас та болса екі бала да жақсы түсінеді. Үнсіз отыра қалысты. Тақтақ әлі шырылдап жүр. Сақып әже таяп келіп, талай қамбаның аударылып қалғанына назары түсті.

	– Мыналарың не?

	– Балапан іздеп, – деп күмілжіді Адамқұл.

	– Тимеңдер оған. Оның қарғысы жаман.

	– Ә? – деп аңырды Иса.



	Тақ-тақ деген атым бар,

	Таңдайымда хатым бар

	Менің баламды алғандарың,

	Жастайыңнан жетім қал, –



	дейді бұл торғай.

	Иса мен Адамқұл шошына түрегеліп, қамбаларды қайта қалаған. Сонан бері торғай атаулының балапанының маңына бармайды.

	Күн кіші бесіннен ауған екен. Бала біткен «осымыз жетер» дегендей жапа-тармағай жиналып ауылға бет бұрды. Бұл Арқаның күні де қызық. Түннің бір уағында, әлгі сарышұнақтар шақылдап жатқанда ұясынан шығатын тәрізді. Кигіз үйдің жыртық-тесігін сығалап, беті-жүзіңді аймалап маза бермейді. Исаның ондайда ұйықтағысы келіп, аунап түсіп, бүркене түсетіні бар. Онан соң күнге ілесіп әжесі «тұр-тұрлайтынын» қайтесің. Тұрды-болды, енді Иса бір жаққа зытқысы келіп жалтақтайды. Әжесі байлағандай етіп жібермесе күнде тас төбеге шықпай, ақсақ Терентидің өгізіндей, жылжымай қояды-ау. Тілім-тілім аяғына қайта- қайта май жаққан әжесінен құтылып кете алмай сарсылып отырғаны. Ондайда аспандағы күнге бұғалық тастап, қа-шағанды жетектеген Бікірге ұқсап, сүйретіп анау көрінген Сары оба тауынан асырып тастар ма еді деп қиялдайды. Ал, енді бүгінгідей де күннің қалай зырқырап аспанға шығып, қалай зуылдап кешкі ұясына жетіп қалатынына тақ.

	Темірастауды балалар аттап кете алмайды. Жүре шешініп, жүзе білетіні қойып-қойып кетсе, жасқанғаны төсінен келетін аяқ жағындағы суға шомылып бір жетісіп қалған. Қарғаның баласындай у-шу. Кенет айдынның беті шортан тулағандай шолп етті. Темірастауда балық жоқ. Онысын кей үлкен «суы тым тастай суық» десе, кейбірі «тым тұщы су» деп түсіндіреді. Иса бұрылып төбе жаққа қарады. Аласа төбенің үстінде кішкене ғана зират тұр. Бұл зират, әлде ескі тамға

	Иса әкесі Түсіппен сан келген. Адам жерленгендей емес, іші бос, әрі теп-тегіс. Сол төбешіктен бұған біреу қол бұлғайды. Тани кетті, Әлі аға ғой. Суға тас лақтырған да сол шығар.

	Әліні Иса аса жақсы көреді. Кигайға жасатып алған домбырасымен неше алуан күй төгіп, бұл естімеген әнді сылқылдатып тартқанда құдды домбыра шегіне қосылып кісі сөйлеп отырғандай көрінетін. Бала көңіл тамсанып, тіпті бет тақтайдың тесігінен шанағына сан үңілген.

	– Әй, не көрдің? – деп ондайда Әлі қарқылдап күліп, басынан сипайды.

	– Сөйлейді, – дейді Иса.

	– Ә, саспа, әлі өзің де сөйлетесің мұны.

	Әлі әңгімешіл. Бала демей мұны баурына тартып, бала көңіліне жағар не қилы әңгіме де, ертек те айтып беруден жалықпайтын. Бала Исаның қиялы мұндайда сахараның шөлін де, Толағайдың тауын да кезіп кететін.

	Әлінің Исаны бір зорлықтан құтқарып қалғаны да бар. Ұзын барақтың есігі алдындағы шошақ күресін оның билігінде еді. Биігіне шығып тұруға бар баланы мүддесі бар. Иықтасып итерісіп, жұлқыласып сүйретісіп, шуылдасып жатқаны. Көбінде биіктің басы Исанікі. Айналаға осы қыста жалғыз үй кәріс қоныстанған. Ересек баласы бар екен. Әжептәуір боп тұрған мұны жағасынан алып сүйретіп түсірді. Жасы үлкен, бойы да ұзын немеге Исаның шамасы келмей ызадан кемсеңдеп тұрған.

	– Әй, боқмұрын боп тұрсың ғой. Ұяттағы, – деген дауысқа малақайының астынан сүзе қарады. Жігіт боп қалды ма десем.

	– Мынау әлімжеттік жасап. – Иса «Ақбоз атты» қорс еткізіп тартты.

	– Ту, сол үшін бе. – Әлі мырс етті де бетін кәріс балаға бұрды. Не деп жатқаны белгісіз, әйтеуір дауысы қатаң. Әлі қалада болып келген, осы ауылдың түсінігінше орысшаға судай. Ақыры кәріс бала «Уай, уай» деп жүріп Исаны арқасынан қақты. Сөйте жүріп, Тайтөбедегі үйіне ертіп апарды. Кәріс пен де осылай достасқан.

	Сол қыста Исаның нағашысы Сейтжан үйленді. Нағашы шешесі Ырыстың үйіне ауыл тегіс кіріп-шыққан. Әркімнің әкелген бір-бір жілігі кешке асылып, қуаныш атаулыны сағынып қалған ауыл Шолпан келінге батасын берісті. Ән де осы жолы айтылып бақты. Талай қыспақты көрген ауыл қанша қуана жырлайын десе де, ән әуені еріксіз мұңға бұрыла береді екен. Бар әннен Исаға «Ақтамақ» ұнады. Мұны салған Шолпанға ере келген қыз еді. Өзі де әдемі. Қарақат көз, оймақ ауыз қыз әппақ тамағы сәл бүлкілдеп осы әнді салғанда таза жеріне жеткізе шырқайды екен. Оған Әлі де қосылды. Жұрт жадырап:

	– Пәлі! Рахмет, – десіп жатты.

	Аз етті бөліп жеп, шәй-суын ішкен жұрт тарады. Жастар жағы ғана қалып ойын ойнаған. Ойын шартымен жазықты болған қыздың Әлі алақанын қаттырақ шертіп жіберді ме, қыз ду етіп қызарып, жігітке жалына қарады. Қыстың түні де ұзақ. Әлдене бір уақытта бәрі тысқа шыққан. Үймен жалғас қораға ортаның тайынша-торпағы қамалады. Түн баласы аяқ алып жүргісіз лас. Ертемен оны Балтай бастаған бозбалалар сыртқа тасиды. Осы төрт-бес үйдің адамы да күніне содан бірер қамба алады. Оның өзі жасырын. Анда-санда келетін әлгі уәкіл дегеннен сескенеді. Боқ та ортанікі. Ендеше онан ешкім меншігіне алуға тиіс емес. Е, анау қамбалар ма? Ол өзінің жалғыз сиырының қамбасы ғой деседі көзі шытынаған уәкілге. Бүгін уәкіл жоқ. Тысқа шыққандардың көбі оралып еді, Әлі мен әлгі қыз әлі жоқ. Исаның шыдамы кетті. Ауыз сенекте тұрған пиалысыз жаяу шамды алып қораға шыққан. Біреулер сыбырласқан тәрізді. Жарықты көтеріңкіреп түсірді. Әлгі қызды Әлі құшақтап тұр екен.

	– Кет! – деп жекіді Әлі.

	Ертеңіне жолыққан Әлі:

	– Өй, ақымақ, – деп басынан сипаған.

	Иса бұтындағы лыпасын шеше салып арғы бетке жалдап өткен. Соңына ерген Төлеуқұлға көз қиығын салды. Басқалары үздік-создық ауылға беттеп барады. Төлеуқұлдың ертерек үйіне барғысы жоқ. Шешесі Бексұлу кеше ғана інісі Ысқақтың артына мінгестіріп тұрып, «Ал енді курортыңа бар» деген. Курорттың не екенін кім білсін, әйтеуір сол жерден бүгін қашып келді. Әйтеуір, кешке таяқ жемесе болды. Ұнжырғасы түсіп, Исаның соңынан еріп келеді.

	– Міне, жігіт деп осыларды айт, – деп Қамажан мақтап қойды.

	– Мұрындары да тазарып қапты. – Рахмения күліп, бас бармағын шошайтып, «болып тұр» дегеннің белгісін көрсетіп жатыр.

	Әлі жалпақ тастарды қалап жасаған аласа орындыққа жайғасып, кішірек дүрбімен айналаны шолған. «Үшеуі бірге туғандай бір-бірінен айырылмайды» десіп таңдай қағысады ауыл үйдің қатын-қалашы. Күнде түс ауа осы үшеуі төбешіктен табылады. Кезек-кезек шаштарын басады, әлдебір кітапты алып оқысады, әйтеуір ермектері бар.

	Иса Әлінің тегін шақырмасын іші сезеді. Алдыңғы күні де осылай шақырып алып, қолына тілдей қағаз ұстатқанда басқарма Төлегеннің қарындасына апарып беруін тапсырған.

	– Әй, ешкім көріп қалмасын.

	«Ешкім көрмесін» деген құпия іс болған соң Исаның да жан-тіні қалмады. Орайын тауып, қыздың үйде жалғыз қалған шағында алдына тастай салып, қаша жөнелген. Сонда да «Құпия істің» соңын көрмекке емешесі құрып аңдыды. Кемзалын бүркеніп шыққан қыз есік алдындағы жарқабаққа түсті де, бой жасырып, сонау бір қамыстарға жеткен. Сонан көрінбей қалды. Әлі шығады, Әлі жоқ. Иса тықыршыды. Шыдамы таусылып, еңкеңдей жүгіріп, қамыс арасынан сығалаған. Жағалаудағы көк шөптің үстінде екеуі отыр екен.

	Қызды аймалап, Әлі бетінен сүйді.

	– «Шиқ», – деп Иса күліп жібергенін өзі де сезбей қалды.

	– Бұл қайсың, ей? – деген үн құлағына жеткен бетте қамысты сылдырлатып тұра қашқан.

	Сонан бері Әлінің алдына келіп тұрғаны осы. Айналаға үңілген Әлінің дүрбісі ауыл жаққа жиі бұрыла беретін секілді. Сонда да тамағын кенеп қойып:

	– Ақтанау айғырдың үйірі ауылдан әрі, сонау Олжа- Дәулен жақта жүр. Соқыр айғыр көрінбейді, – деп қояды.

	– Айдап кететін баяғының ұры-қарысы жоқ қой, жүрген шығар. – Қамажан күлді.

	– Осы сәбет үкіметінің бір жақсы ісі ұры-қарыны тыйды, –деп қостады Рахмения.

	– Атса тыйылады ғой.

	– Атса дейсің бе?

	– Иә, естіген жоқ па едің? – Бәрі Қамажанға бұрылған. – Ақ қашып, қызыл қуған заман біткен соң үкімет ұрыларды жаппай ұстауға әскер шығарыпты.

	– Кімнің ұры екенін қайдан біледі? Жазықсыздар да кетер ондайда.

	– Сәбет үкіметі де әуелі өзінің болысын тағайындаған ғой. Солар ылғи жылқы ұрлайтын баукеспелердің тізімін жасапты. Сонана шыққан отряд қолға түскенін тұтқындап, қашпақ болғанын атыпты. Кейбір баукеспелер елден бір-жола безіп кетіп, он шақты жылдан соң қойдан жуас боп қайта оралыпты. Мына Мұқаш та талай жылдан соң зорға оралған.

	Иса жымиды. Күлуге үлкендерден сескенеді. Ұрсып тастауы да мүмкін. Соғыстың орта тұсында қыс ішінде ауылға неміс отбасыларын әкелген. Келгендер кәрі кемпір, байсыз қатын, бала-шаға. Үстеріндегі киімдері де жұқа. Дір-дір етеді. Бүріскен балаларды шешелері көйлегінің бір етегімен жауып әлек. Колхоздың канторының алдында бәрі бүрсең қаққан.

	Бұларды «неміс» дегеннен жұрттың бәрі шошып кеткен.

	– Бетім-ау, бұлар да адам сияқты екен ғой, – деп бетін жыртты Бықия шешей. – Құбыжық екен десем. Соғысып жүрген осылар ма?

	– Жоқ, бұлар емес. Олар басқа немістер, – деп түсіндірді Мақыш мұғалім.

	– Басқа дейді.

	– Қазақ біреу, сонда немістер екі түрлі болғаны ма? Уа, паруардагер, – деп күрсінді Жапырақ шешей. – Ондай да болады екен-ау.

	Бұл неміс ол неміс емес деген соң жұрттың іші жылыды. Бұл қазақтың өзі не көрмеп еді, аштықта қырылды, халық жауы деп талайын атып тастады. Бәріне кінәлі әлгі Ежов деген көрінеді. Бұл сорлыларды да өстіп тентіретіп қойған бір сойқан бар шығар. Басқарма немістерді әр үйге бөлген.

	Исалардікі қоржын үй. Кішірек екінші басында әскерге кеткен Мұса ағасының келіншегі мен баласы Майра бар. Ортадағы аядай жерге немістің Катя деген кемпірі енді. Дымы жоқ сорлыны әжесі Қазия шәйға шақырады.

	– Кәтә, кел, кел.

	Бүрсеңдеп келіп, үстелдің бір шетіне Катя кемпір тізе бүгеді. Нан шамалы әйтеуір, қуырғанда дәні жарылып тұратын ақбидай жеуге жұмсақ. Балалар соны таласа жейді. Катяның тісі оған да өтпей, шайына салып, жұмсартып барып, талғажау етеді. Катя кемпір кішірек етіп туралған төртбес кесек нан мен бидайдан басқа дымы жоқ үстел үстін көріп басын шайқайды да жаулығының шетімен бетін басып кемсеңдейді.

	– Мәжит-ау, сен үлкенсің ғой, сөйлессейші, – дейді әжесі.

	Мәжит жылда қыста осында жатып оқиды. Иса мен екеуінің төсегі бір. Сабан, оның үстіне қой терісін тастап, бетін шүберекпен жапқан төсеніште жалғыз көрпені кезек тартып алысып шығады.

	– Әже, мен қайдан білем бұлардың тілін.

	– Әлгі Мақыш оқытып жүрген жоқ па?

	– Оның оқуы жоқ.

	– Әй, сен де, – деп әжссі сенбейді.

	– Рас айтам.

	– Сонда не оқып жүрсіңдер, ә? Сонау жылдары Әсия бала-

	сы Ыбырахымды оқуға беріпті.

	– Сонан бір күні «Әй, балам, кәне оқышы, көрейін» десе, Ыбырахым кітапты бетіне ұстап иа... р... а, ара, б... балта..., қа... зан» деп оқи бастаса керек. Соған ашуланған:

	– Әй, тоқта! Не деп отырсың? Қазан, ошақ, бос, сирақ. Осы да оқу ма? Оны оқымаған қатын мен де білемін. Ой- бұй, үй-бай-ай! Әбдікәрім, Оспанқожаға ұқсап сызылтып отырады екен десем, – деп ұрысқан екен. Сендер не оқып жүрсіңдер осы. – Исаның әжесі тамсанды да қойды.

	Қыстың шымырлатқан күнінің бірінде Мұқаш сол үйге енді. Неге келді деген сұрақ әр баланың көкейінде еді. Мектеп жабық. Әлде демалыс, әлде мұғалім аңға шығып кетті. Иә, әнеу күні қайнағасы Әлібектің қара сиыры өліп, Мақаң соның етін іске асырысып біраз күн сабақ болмаған. Басқарма да жоқ. Ауданға шақырып кетіпті.

	– Катямен сөйлесіп отыр, – деді есіктен сығалаған бір бала.

	– Мұқаң немісше біле ме?

	– Е, ол талай жерді көрген адам ғой, білсе білер.

	Осы сөзге бәрі тоқтағандай еді. Шу шықты. Шу үріккен тауықтың бажылы. Иса есіктен сығалаған. Мұқаң тауықтың бірін ұстай алмай қуып жүр екен. Бажылдаған тауықтар жанұшырып аспанға секіріп әлек. Шуға шыққан Катя бірдеме деп айқайлады.

	– Кәтә, қасқыр кіріп кетіпті, оны қуып жүрмін, – деді Мұқаш.

	Исаның күлкіден шегі түйіліп қалды. Есіктен желкелеп шығарған Мұқаңның тозығы жеткен тымағын қоса лақтырған Катя кемпірдің:

	– Вон, – деген сөзі ғана құлағында қалыпты.

	Әй, қиын болды-ау немістерге. Төсеніштері қапқа тық-қан сабан. Қызылбиікте колхоздың аздаған сиыры бар еді, соның бірен-сараны бұзаулаған. Қаймағын айырып үкіметке өткізіп, көксуын немістерге үлестірген. Соның өзін зәресі ұшқан басқарма Кепеу деген бір шонжармен келісіп барып істепті дейді білгіш қатындар. Сонда бұл немістерді аштан қыра ма деп ойлады Иса. Осылардың бастығы әлгі Кепеу болғаны ғой. Ол өзі қандай адам екен. Дәу шығар. Әйтпесе осынша немісті қалай айдап келеді.

	Немістердің ішіндегі Карл дегені ересектеу бала. Күнде қырман жаққа кетеді де, дорбасына салып торғайларды әкеле жатады. Қалай ұстайтынын көруге Иса да ынтық. Таңғы шәйін асығыс іше салып тысқа шығып, Карлдың ізін аңдыған. Әлі ол да көзге түсе қойған жоқ.

	– Мен де барам. Сен қайда барасың, – деп інісі Рашид Катя кемпір тоқып берген башмағымен далаға шыққан.

	– Кір! Үйге кір, тоңасың.

	Дауласып жүріп, сүйрелеп ішке енгізген. Жабылып шешіндіріп, әйтеуір ыңғайға келді-ау деген кезде тағы сыртқа зытты. Карл көрінбейді, сірә, кетіп қалған шығар. Күдігі рас болды. Күзде бидай тазалаған қырман жақта біреу күйбеңдейді. Карл болар. Исаның да тым көзге түскісі келмей жәйбарақат жүрген боп беттеген. Карлдың жанынан тағы бір неміс бала еріпті. Тым таяп қалған бұған Карл қолын сілтеді. Онысының «кет» дегені екенін, не «жат» дегені екенін түсінбей Иса үйінді қардың ығына жүрелеп отыра кетті.

	Қырманның қарайған әр тұсына тұзақ құрып тастапты. Ал, өздері алдына қар үйіп, соған жасырынған. Қолдарында жіптің бір ұшы бар. Екінші ұшы қақпақты тіреген таяқтың басына байланғанын Иса бажайлап байқады. Жанындағы бала бірдеме деп қолын шошаңдатты. Онысы, сірә, тұзаққа түскен қараторғайларды көрсеткені болар.

	– Карл, – деді Иса да торғайларды нұсқап.

	– Тише, – деді ол. Иса түсінді де үйінді қардың тасасына қисая жатты.

	Қараторғайлар көп-ақ екен. Колхоз жылда осы жерге қырман бастырады. Маялап үйіп қойған бидай масағын осы жерден тасып, қырман таспен үгітіп күздей әуреге түсетін. Масақ та үгітілмей қалған дән де жетерлік. Ол енді осы торғайлардың жемі.

	Карл жанындағысымен әлдене деп күбірлесті де жіпті тартып қалған. Құлаған қақпақтың астында кемі алты-жеті қараторғай бар сияқты. Екеуі әуелі тұзаққа түскендерді бауыздап, сонан кейін қақпаққа барды да бір шетін ғана ептеп көтеріп ұстап ала берді.

	– Аласың ба? – дегенді мезгеп Карл қараторғайдың бірін нұсқады.

	– Жоқ. – Иса басын шайқады.

	– Жоқ, – деп Карл қайталады да, енді неге тұрсың, не-менеге келдің дегенді білдіріп екі алақанын жайды. – Жоқ, жоқ.

	Бірін-бірі ұққысы келгендей тесірейісіп біраз тұрды. Карлдың жанындағы бала масақтың басын етегіне үгітіп отыр. Бірең-саран дән түседі екен. Шөкімдей болған кезде онысын апарып қақпақтың астына шашты.

	Иса көргенін әжесіне айтқан. Қазия әжесі басын шайқап ұзақ отырды.

	– Бейшаралар-ай, – деді бір кез.

	– Қараторғай адал ма?

	– Аштық не жегізбейді.

	– Өздері қардың үстінде жатыр. Әнебір бала әбден тоңып қалыпты.

	– Ана жатқан тайтеріні неге апарып бермедің?

	– Енді беремін.

	– Бейшаралар-ай, – деп әжесі тағы күрсініп, ұршығын иіре берген. Әжесінің иіруі де бөлек-бөлек. Жіпті бірде босаңдау иіреді. Онысын тоқығанда жылылау әрі икемге көнгіш дейді. Енді бірде иірген жібі шиыршық атып тұрады. Өткенде Катя кемпір иірімін ұстап көріп:

	– Во! – деп саусағын шошайтқаны бар.

	Төбешіктің басын жел үрлеп өтті. Пысынаса да зорға шыдап отырғандай екен, төбе басынанн түспейтін үш жігіт кезек-кезек желпінді. Етектегі қамыс басы суылдап теңселіп тұрды да тынды. Шалғын үйіріліп-үйіріліп барып билеуін тоқтатты. Осы желді күткендей әлдебір бақа бақылдап еді, ілесе әр жерден дауыс қосып шуылдасып барып тынды.

	– Арқаның осы самалы-ай, жаныңды жадыратады, – деп Әлі тынысын кере дем алды.

	Қанатын бірер рет қана қағып биікке көтеріле берген бозторғай бір кез ауаға іліп қойғандай бір орынында қалықтап, сан алуан дауысқа салып, өзі ғана білетін әнге тербеп берген. Бозторғай үні құйқылжып даланы кернеп әкетіп барады. Шырқау биігінен де түсер емес.

	– Құдай– ау, бұл неткен ән, – деп әуенге әуес, әрі дом-бырашы Әлі тамсана көкке көз тікті. – Маған осы дала жаппай ән салып тұрғандай болады.

	– Даланың бұлбұлы ғой бұл бозторғай. – Қамажан тамға арқасын сүйей отырып, күн сала қарап, көк жүзін шолған.

	– Анау сол ғой, – деп қалды дүрбімен ауыл жақты шолған Рахмения.

	– Хім, – деп жөткірінді Қамажан.

	Кенет Исаға мойнын бұрған Әлі оны арқасынан қағып еркелете жөнелді.

	– Пәлекет-ей, өзі, – деп қарқылдап тұрып күлді.

	– Солай ма, – деп таңданысты қалған екеуі.

	– Өй-да. Несін айтасың, қыста ауылдың бар баласын қатырған.

	Иса ұялып бақайының ұшымен жер шұқыды. Ұялса да мақтағаны жағып барады. Иә, қыста бір сойқан жасағаны бар. Қыс ортасынан асқан кез-тұғын. Аяз қақап тұр. Мұндайда әжесі «түкірігің жерге түспейді» дейді. Тап солай. Тобанаяқ торы ат қолда. Соны тұмаға апарып суарып келу Исаның міндеті. Оның үстіне шешесі Бақтай қыстай ауру. Әкесі Түсіп қалада. Үш бала мен отқа ие әжесі. Әрі шешесіне дәрі- дәрмек беріп күтеді. Дәрісі не ақ алмас, не қызылжүйрік. Анда-санда молла Әшекең келіп тамыр ұстайды да.

	– Жазылады, – деп кетеді.

	– Айтқаныңыз келсін, – деп соған да шүкіршілік етеді әжесі.

	Исаның тағы бір міндеті бар. Ол сабан тасу. Есік алдына үйген бірер арба тал мен қамбаның шеті көрініп қалған. Ендігі амал сабан жағу. Рымқұлдан бес дәптер беріп айырбастап алған сырғанақ ойнайтын шамасы енді кәдеге жарады. Сонан үлкендеу шанаға Исаның әлі де келмейді. Дәнінен арылған сабан мая-мая боп үйіліп тұр. Осы ауылдың қатынқалашы арқалап тасып, соны жағады. Бұл үйде бас көтерер Иса. Арқалауға шама жоқ. Буғанын шанасына сүйреп салып, күніне екі-үш рет қатынайды. Әжесі жалғыз пешті өртеп жағады да, тағы да Исаны сыртқа шығарып, мұржаны жаптырып тастайды. Қызған пештің жылуы ертеңіне дейін суи қоймайды.

	Ауыл бұлақтан ішеді. Бұлақ қатпайды. Қыстың өзінде аяқ жағы жылап ағып жатады. Ел су алатын тұсын Әшкен әкетайым таспен шегендеп тастаған. Жылқы жиреншек деген соң Иса тобан аяқ торыны шелекпен суарады. Суын қандырып торы атты орнына байлаған. Сыртта қалған жүгеннің ауыздығы әппақ екен. Қырауытып тұр. Мұнысы несі деп бала көңіл таңданып жоғары көтере бергенде ауыздықтың бір ұшы ерніне тиі кетіп еді, желімдей жабыса қалды. Аузына алақанын тосып ыстық буымен үрлеп жіберіп барып ауыздықты ажыратты.

	Үйге кіре бергенде есіктің салбырап тұрған құлып салар ілгегіне көзі түсті де таңданып тұра қалды. Мұздатқан ілгек жылт-жылт етіп көз қуантады. Оның үстіне өзі қанттай әппақ.

	Иса жымың етті. Ұршығын созған әжесі бір қарады да қойды.

	– Бері кел, – деп өзінен үлкен Пәнуді шақырды.

	– О не?

	– Қант жалап келдім.

	– Қайдан? – Бұл ауыл қантты түсінде ғана көрген шығар.

	Пәну аң-таң.

	– Керемет тәтті.

	– Кім берді?

	– Ешкім.

	– Енді..., – деп Пәну тағатсызданды.

	– Өзім таптым.

	– Айтсайшы енді.

	– Жалағың келе ме? – деп Иса «Қойшы сені» дегендей қолын сілтеді.

	– Иә.

	– Ешкімге айтпайсың ба?

	– Иә.

	Сыртқа шыға жөнелген екеуінің соңынан әжесінің «Әй, қайда барасыңдары» жеткен. Оған қарайлауға шама жоқ. Пәнудің қант жалап көргісі келсе, Исаның ойы оны алдап түспек.

	– Міне, – деп Иса ілгекті нұсқады.

	– Осы ма?

	– Иә, тап өзі. Қарашы әне, жылт-жылт етеді.

	– Иә, – Пәну сене алмай тұр.

	– Тәттілігі керемет, тура тілінді үйіреді.

	Пәну таяй бере тоқтаған. Исаға жалтақтап қарай береді.

	– Былай тұршы, өзім жалап алайын, – деп Иса өңмендеді.

	– Өзім... – Тілін салақтаған ілгекке жабыстырған Пәну енді не істедім дегендей.

	Исаға алақтап қарап қала берді. Иса сол бетте зытқан. Келесі үй Мақан мұғалімдікі. Иса күресіннен асты да мұғалімнің үй жағына бағдарлай қарап тұрды. Мұғалімнен сескенеді. Оның үстіне мұғалімнің шешесі Зағипа өзінің әжесінің апасы, әрі мінезділеу адам. Ендігі ойы Мақанның қыз баласы Тиышжанды алдауына түсіру. Оның шешесі Дәкіжаннан қорықпайды. Ақкөңіл адам, күлер де қояр дейді іші.

	Күн де шыңылтыр аяз, шаңғытып әлдебір түйіршіктер жылт-жылт етеді. Ит екеш ит осы үйдің Көкдауылы шөптің ішіне кіріп, тұмсығын бұтына тығып, сығырайып қана қарайды. Жемтікке бата алмаған түлкідей Иса мұғалімнің үйі мен екі араға бұлталақтап, әрлі-бері із тастап біраз жүрді. Сәтін салғанда, Тиышжанның далаға өзі шықты.Екпіндете жеткен.

	– Тиышжан ... – Иса ентігін баса алмай тұр.

	– А, – деп тоқтай қалды.

	– Біз қант жеп жүрміз.

	– Қайдан?

	– Аязда тұтқаға ауадан қант жабысатын көрінеді.

	Тишжан тұтқаға тілін тигізе берді де баж етіп үйіне зытты. Енді Зағипа шешей шығуы мүмкін. Зып етіп Мешелдің үйіне кіріп кетті. Балиқа шешей жайлы адам. Ашуланғанда тиісетіні өзінің күйеуі Мешел. Әжесінің айтуына қарағанда бұл кісінің шын аты Нұрмағанбет екен. Бірақ ешкімнің Нұреке дегенін Иса естіген емес. Сыйлағанның өзінде Мешке дейді. Өзі де соған әбден көндіккен. Балиқа өткен күзде екі баласын да мектепке берген. Сабақтың үстінде есіктен сығалаған Балиқа шешей қолындағы күрешкесін нұсқап көрсетіп-көрсетіп қояды. Үзілісте:

	– Жүрегің қарайды ғой, бір ұртташы, – деп Ермек пен қызы Нескеннің аузына тосқан. Нескеннің жасы үлкендеу, ұяла тұрып бір ұрттады. Келесі үзілісте Балиқа күрешкесін көтеріп есіктен тағы сығалады. Айналдырған бір бөлмелі класта төрт кластың бар оқушысы бар. Әр класта төрт- бес қана бала. Көбіне мұғалім бәрін қосып бір-ақ оқытады. Балиқаның сығалап көрсеткен күрешкесі балалардың назарынан тыс қалмады. Жырқ-жырқ күле бастаған. Қоңырау да соғылды.

	Дүркіре шыққан балаларды тосқан Балиқа шешей:

	– Ермекжан, бір ұртташы, – деген.

	– Ермекжан, бір ұртташы, – деп балалар мазақтай жөнелді.

	Ұялған Ермек әрман қарай зытты. «Бір ұртташы, ұртта» деп балалар соңынан қалар емес. Қашқан Ермектің Иса соңына түскен. Жете алмағансып, «Бір ұртташы, ұрттай қой» деп шешесінің дауысына салып, мектепті айнала қуған. Ұялған Нескен үйіне қарай жүгіре басып бара жатқанын көзі шалды. Сонан кейін Балиқаны мектептің маңынан көрген емес. Исаның әжесін қаны бірге болмаса да апа тұтып, іш тартып жүреді.

	– Қайдан жүрсің, – деді де жүн тұтып отыра берді.

	Нескенді алдау қиын. Дегенмен үлкендеу қыз. Әрі Исаның кейде қылжаққа ұрындырып кететінін біледі. Ер-мектің асығын көргенсіп біраз отырды. Ақыры тысқа сүйреп, әуелі күршекті өзі жалғағансып, оның да тілін темірге жапсырып, зытып берген. Зағипа шешей далада жүр екен.

	– Әй, не істеп жүрсің? – деп жұдырығын түйді.

	Бұл жалғасқан үйлердің шеткісінде Қанапия ұста тұрады. Үйге кіре беріс қораға жалғастырып ұстахана салынған. Қанекең балуан денелі, қабағы түксиген, ле-кіте күліп сөйлейтін адам. Ұста дегенді бұл ауыл қатты сыйлайды. Қанекеңнің арғы аталары да ұсталық етіпті. Әкесінің айтуына қарағанда үзілген білікті қыздырып алып:

	– Иә, жаратқан ием, – деп бір-біріне түйістіріп, ұстап тұрып тастай салады екен. Суыған темірді айналдыра қарағандар біліктің қай жері үзіліп жалғанғанын таба алмайды екен.

	Иса ұстаханаға анда-санда келіп тұрады. Онда да әжесінің жұмсауымен. Үйдегі жалғыз балта да Исаның қолында болған соң шаппайтын нәрсесі жоқ. Талай сүйек те, тас та қидаланған. Жүзі мұқалған балтаны қолына беріп, Қанекеңе жұмсайды. Ұстахананың төріне өрлеуге батпай Иса босағаға сүйеніп, «Уһілеген» көрікке, жалындаған отқа, онан соң шыжылдаған темірді төске салып не қилы қылып иіп, кейбірін суға тастай салып, қайысын суға бір малып, бір алып суытқан ұстаға қарап таңданады да тұрады. Мұның бәрі бір сиқыр тәрізді.

	– Әй, неғып тұрсың? – дейді бір кез ұста Қанекең.

	– Әжем жұмсап.

	– Бері әкел, бері.

	Ұста балтаның жүзін ғана отқа салады. Осы тұста Иса да еркінсиді, көріктің сайына жармасып, үрген болады. Көрік «Уһ» деп ауыр күрсінді. Бес-алты басқан соң:

	– Болды-ей, енді...– дейді ұста.

	Балтаның жүзін таптап, өткірлеп береді, суға салып суарады. Әжесі көреді де:

	– Шаш алатын ұстарадай екен, – деп сүйсінеді. Мұны қайрайтын тас қайрақ жоқ. Енді беталды шапқылай берме, ұстадан ұятты.

	Ұстаханадан шығып келе жатқан Төкіш айтқанына сеніп, тұтқаға ауыз сала бастаған еді.

	– Тәйт! – деген қатал үні шықты. – Өй, ақымақ.

	– Мынау тәтті деп..., – деп ақталған Төкіштің үнін жел-кесімен тыңдаған Исаның артына қарауға мұршасы жоқ.

	Сүрініп тұрып зытып келеді.

	– Әй..., – деген ұстаның қатқыл үні онан сайын бездірді.

	Күнқожаның үйінде Бықия шешей бықсытып от жағып отыр екен. Әлде тезегі су ма, үйдің іші ала түтін. Астына сабан салған жалғыз текеметтің үстінде Тасболат көзі жасаурап қоса бықсып отыр.

	– Дем ала алмай қалдым ғой, – уһ деді Иса. Тасболат далаға шықсайшы.

	Тәттінің дәмін сонау соғыстан бері татып көрмеген Тасболат тілі тұтқаға жабысып, көзі алақтап қала берді. Күл төгуге ілесе шыққан Бықия шешей абырой болды.

	– Әй, желкеңнің шұңқырын көрме, – деп Исаға жұды-рығын түйді.

	Бұл Бықия шешейдің ең қатты ұрысқан түрі. Бұл не сөз деп әжесінен сан сұраған. Әжесі айтады «адам өз желкесін ешқашан көрмейді, ендеше бұл қарғыс емес, алғыс. Оған бола ренжудің керегі жоқ».

	Адамқұл қолға түспей кетті. Қызылбиіктегі Тұрсын ағатайдың үйіне кетіпті. Иә, Қызылбиікте Адай шешесі Шәкенмен тірлік етіп жатыр. Әкесі Әрін ағатай әскерге кеткен. Иса да Әрекеңді қатты сағынады. Сонау бір жылы Әрекеңнің бұларды іздеп Ақтоғайға келгені бар. Өзі де тіп– тік Әрекең атқа да қаққан қазықтай отыратын. Сол жылы еді-ау, таңнан тұрып Әрін ағатайдың қойнына кіріп жатқан. Басынан сипап ол да баурына тартқан. Сонан кейін ағатайын керман соғысына алып кетіпті. Иса Әрекеңнің жұмабайы Шәкенді «жеше» деуші еді. Жешесі де аққұба өңді , қаракөз сұлу адам. Мінезі де жібекті. Адамқұлдың Қызылбиікке кеткенін естігенде жешесі мен Адайды сағынып, жүрегі шым-шым етіп біраз тұрды.

	Көшенің екінші басында мектеп. Оның қатарында басқарманың үйі. Мектептен төменгі ұзын барақ бір-біріне жалғай салған бес-алты үй. Соның екінші үйінде Көпжан ақсақал тұрады. Көпжекеңді осы ауыл шежіре қарт деп те атайды. Өзінің бар жиған-терген, көңіліне түйгенін баласы Әліге үйретіпті десетін. Шежіре қарттың өмірде көргені де жетерлік. Патша қазақтан солдат алған заманда Көпжекең де ілігіп, Сібір деген жақта болыпты. Төңкерістен кейін беделді қызметін атқарса керек. Бірақ алапат аштықтан кейін ауруын сылтау етіп, ешбір қызметке бармай қойыпты. Мұның бәрін Иса әжесін сыбырлап айтқан әңгімесінен естіген.

	Көпжекең ауыл үйді ымырттап қайтады. Бала-шағаның бар-жоғын, әр отбасының аш-тоғын, бірлі-жарым бұзау- тайыншасының жем-шөбіне дейін түгендеп, ең ақыры Әбеу ақсақалдың үйінің қарсы бетіндегі склад-қоймаға ие Ыбырахымға соғып барып басқармаға міндет артып кетеді. Әйтеуір осы ақсақалдың ықпалымен жетімнің көз жасы тыйылып, келген өкіл күлкісінен айырылатыны рас. Пендешіліктен аулақ, діні қатты, дені таза, адамгершілік ата жолы, ана сүтімен бойына сіңген ақсақалды бір ақын «тегі қожа, дені таза, сұлу Көпжан Бәйменұлы» деп өлеңге де қосқан. Күрккүрк жөтелген қарияның сұсты жүзінде кімнің болса да бетін қайтаратын сес те бар еді. Сұсты көңіл ақсақал Исаны іш тартатын да, бала көңілі де соны сезіп ақсақалдың маңын айналсоқтай беретін.

	Дегенмен де Иса ақсақалдың өзінен кіші Шәмшәсі мен өзінен үлкен Мәрбанын алдамай кете алмаған еді. Алдауға әуелі Мәрбан түсті. Енді айналып Шәмшәні жетектеп шықпақ еді, Әлі сап ете қалды. Исаны қолынан жетектеп үйге ала кірген.

	Аузын қолымен басып кірген қызын көріп Рәзия шешей: – О, құдай мынаған не болды? – деді таңданып.

	– Ақымаққа сол керек.– Әлі күліп жүріп Исаның киімін шешіп, отырғызды.

	– Е, не бопты? – деп сұрады Рәзия шешей.

	– Қант жепті.

	– Осы не деп отыр. – Рәзия шешей таңданып езуін тартты.

	– Мәрбан жалғыз емес, бүгін талай баланы ақымақ еткен сияқты. Солай ма? – деп Әлі Исаның бетін бұрды.

	– Иә, – деді Иса да жымыңдап.

	– Осы не деп отыр. – Рәзия шешей сүрткен кесесін қоя салды.

	– Қант деп әуелі Пәнуден бастаған. Тілі ілгекке жабысып қалды.

	– Сен не істедің?

	– Кетіп қалдым.

	– Ой-бүй, құдай-ай.

	Әлі шымшылдап күле отырып сұрап, бәрін айтқызды. Көпжекең тіс жарған жоқ. «Кім» деп жөтеліп қойып, үнсіз тыңдаған. Рәзия шешей ғана «ой-буй » деп қояды. Мәрбанда үн жоқ. Шәмшә сық-сық күледі.

	– Ал, енді, – деді Әлі бәрін тыңдап болған соң.

	– Далаға шығам.

	– Жоқ, жетер енді. Құрмекеңнің Аманкелді сенен кіші, Ақаңның Қалені де солай. Ахметжанның Әнзиясы – жалғыз қызы. Таяқ жеуің мүмкін. Тыпыр етпе, отыр осылай.

	– Жөн болмаған екен, – деді ақыры Көпжекең.

	Әлінің домбырасын тыңдап, Рәзия шешей берген айранды ішіп бұл үйде кешке дейін отырады.Ендігі алдауының жөні жоқ екенін өзі де түсінген. Қала берді Шәмшәнің ала мысығымен ойнады. Жауыға қараған жалғыз адам Шәрбан ғана.

	– Бар, енді әжең іздеп жатқан болар, – деді Рәзия шешей.– Иә, кеш те түсіпті.

	Әжесі Исаны сыртқы есіктің алдында күтіп алды. Жартастағы Әбішкең атаның үйіне кеткен Мәжит те келген екен, бар жұмысты сол атқарыпты. Жандарынан бір қырындап өте шықты.

	– Қайдан келдіңнен, – бастады тергеуді әжесі.

	– Әліге бардым.

	– Иә...

	– Ол үйде де сөйттің бе? – деп күлді Мәжит.

	– Иә.

	– Кімді?

	– Мәрбанды.

	– Ұрысты ма? – дейді Мәжит.

	– Жоқ. Әлі күлді.

	– Осындайды қашан қоясың? – деп әжесі желкесінен қаттырақ нұқыды.

	Төлеуқұл Исаны шолақ көйлектің етегінен тартқылады. Онысы «енді болды ғой, кетпеймізбенің» белгісі. Тықыршып тұрғаны мына ағалары өзінен жөн сұрап «неге қашып келесің» деп ұрса ма деген дегбірсіздік. Әзірге оған көңіл бөліп жатқан тағы ешкім жоқ. Әбігерден соң оның да көңілі орнықты ма, тамға арқасын сүйеп, бес тас ойнап, алаңсыз кейіпке енген.

	Ағалары кішірек дүрбіні кезек-кезек қолдарына алып, бірде ауылға, бірде қырға көз сүзіп отыр. Исаның көзі Сарыобадан бері өрлеген шөкімдей бұлтқа түсті. Мөлдіреген аспандағы шөкімдей бұлт әжесі түтіп отырғанда жел ала қашқан азғантай ғана жүн секілді түте-түте. Көкке қарай баяу сырғиды. Шөкімдей бірде жиырылып тұтаса береді де, қайта жазылып әлденеше кейіпке енген. Иса оны құлағы жалбыраған итіне, қайта жиырыла түскенде әкесі ұстап беріп жылда өзі асырайтын сары ала қаздың балапанына ұқсатып әлек.

	Әңгіме төркіні өздерінің тентектіктеріне қарай ауысқа-нын байқамай қалды.

	– Бұзатар болып кетпесе, – деп Рахмения күлді.

	– Олай емес сияқты. Тентектік емес деп те айта алмайсың. Бірақ ойындарында кек жоқ, үлкендікке ұқсаймыз ба деген түйін бар. – Қамажан Исаның басынан сипады. Иса өздеріне сенім артқанына көңілі масайып, бақайымен қазып алған түйіршік тасты сол бетінде шертіп жіберді.

	– Беттері түзу, өсе келе әлде кімдер бұзып әкетпесе, – деп Әлі қаупін де қосты.

	Иса Қамажанды да жақсы көреді. Осы ауылдың бала– шағасын баурына тартып, баурап жүреді. Исаның кейде Әбішкен атасын сағынып, үйден қашып кететіні болушы еді. Сол жылы Тойлының арбасының артына жармасқан. Ауылдан ұзағанша Тойлы да артына қарамады, бұл да дыбыс бермеген. Келесі ауылдың шеті көрінгенде кеш те түсіп қалды. Жөткірініп қалған балаға жалт қараған Тойлының жүзі өзгеріп сала берді. Сәлден кейін ғана:

	– Сен қайда барасың? – деген.

	– Атама.

	– Қай атаңа?

	– Атам...

	– Қайда тұрады ол?

	– Қой бағады.

	– О, құдай-ай, – деп жерге түкірді Тойлы. – Оның үйі бұл жақта емес. Енді не істедім? Пәле болмаса игі еді. Баланы ұрлап кетті деп... Ей, Алла, мұны не істедім? Ендігі жетпегені маған осы еді. Әй, енді бері кел, арбаның үстіне отыр.

	Ат басын тіреген жерлері жалғыз үй екен. Шөп науқанының бастығы осы үйдегі ақсақал. Енді шөп машина шалғысын көтеріп қаңтарылып тұр. Екі шөпші бозбала жаяулап ауылға кетіпті. Техника мен төрт өгізге ие боп қалған осы Қали шал.

	– Үй іші де бүгін төркіндеп кетіп еді, – дей жүріп Қали ақсақал Исаның бұл жүрісінің мән-жайын түсінген соң – Әй, шырағым, мына баланы үйге кіргізіп, сусын бер. Әбден шөлдеген шығар. Балалығыңа бар болайын,сенің, – деген қызына.

	Түнемекте Тойлы арбасына жатты. Қап сияқты көр-песі бар екен,соның ішіне кірді де, басын күпәйкесімен жасырған. Әбден қараңғы түскен шамада:

	– Ассалаумағалейкум, – деп біреу кірді. Таныс дауыс сияқты. Қайта жаққан жаяу шамның жылтыраған сәулесі сәлемшінің бетіне түсті. Қамажан.

	– Ағатай.

	– Өй, Иса... Мынау қайдан жүр?

	Қамажан поезден Сарсуға түсіп, біреудің биесін сұрап мінген екен, жаңа күн бата босатып жіберіпті де, бері қарай жаяу тартыпты. Жеткен жері осы болса керек. Бір кесе сусын ішіп, төр алдына қисайған. Исаны баурына тартып, өзінің сырт киімімен сырт жағына орап қойған. Шам сөнді. Төрде екеуі. Оң жақта Қалекең ақсақалдың қызы Ажар. Соған жақын жатқан ақсақал аздан соң ұйқыға кеткен. Қамажанды құшақтап жатып Иса да түн тыныштығына бөленген.

	– Ей, өк! – деген дауыстан оянды. Далаға шыққан ақ-сақалдың «мына ақ өгіз жалғыз, қалғандары қайда кеткен. Қап, іздемесе болмас» деген дауысы және жетті. Қамажан бір аунап түсіп, баланы қымтады. Сонан соң сәл жөткірінді.

	Қыз да күрсінгендей дыбыс берген.

	– Ажар, – деді Қамажан сыбырлап.

	Исаның ұйқысы ашыла түссе де дыбыс бермеді. Әйтеуір іштегі бір сезім жігіт пен қыздың арасы осылай боларын түртпектеп түсіндіргендей. Сонан соң әлгі Кигайдың айтатын жырларында да ғашық-машық дегендер болатын. Сол есіне түсті.

	– Неге үндемейсің?

	– Не дейін?

	Үй ішін аздап тағы тыныштық басты. Иса өз жүрегінің дүрсілін естіп жатыр. Екі беті ду-ду етеді. Сонан соң Қамажан басын көтергендей болды.

	– Ажаржан.

	Қызда үн жоқ. Еңбектеген адамның дыбысы естілді.

	Қамажан шығар. Иса қыбыр етпеді. Жүрегі алқымын тіреген.

	– Қойшы, қайда келесің?

	– Сенімен тілдесуге басқа айла таппадым.

	– Мені өзіңе теңейсің бе?

	– Мен саған барымды айттым ғой.

	– Сенің алдың жарық, өрлеуге, өсуге тиіссің. Мен тек аяғына оралғы боламын ғой. Осыны ойлаймын да тоқталамын.

	– Оның қате. Тағдыр не жазса да бірге көреміз.

	Иса аунап түсті де еріксіз ыңырсыды.

	– Қой, енді, бала оянып жатыр.

	– Жаныңда аз бола тұрайыншы.

	– Әкей келіп қалады.

	Қамажанның орнына келіп қисайғаны сол еді, сықырлауық ашылды. Жөтеле кірген ақсақал төсегіне тізесін бүккен. – Ата, өгіздерді таптыңыз ба? – деп Иса басын көтерді.

	– Сені оятып жіберген екенмін ғой, жат. Әзір тұруға ерте.

	Қамажан баурына тартып, басынан иіскеген. Маужырап жатып ұйықтап кетіпті. Тәтті түс көрді. Қамажан аға мен Ажар тәте қол ұстасып жүр екен. «Мен сендікпін» – дейді тәтесі. «Арманымсың» дейді ағатайы. Жадыра күліп, жарысып ойнаған екен дейді екеуі. Кенет сол жүгірген қалпы ағатайы жоқ болып кетті. Ажар тәтей екі қолын көкке созып отыр екен.

	– Әлгілер көрінбейді-ау, – деген ақсақалдың дауысы жетті құлағына.

	Иса тұрып, есіктен басын қылтитқан. Ажар екі шелекпен су әкеле жатыр екен. Ағатайы оған қарсы жүріп, қолынан шелегін алды. Шалғысын көкке көтерген екі шөп машина қаңқиып тұр. Құйрығын кескен томарға қойып, жерошақ басында шал отыр. Мосыға бірдеме іліп қойыпты. Онысы бұрқсарқ. Онысын ақсақал үлкен қасықпен толғап қояды. Айнала тып-тыныш. Шиқ етіп бөктергіден жасырынған сар-шұнақтың дыбысынан бөтен дауыс жоқ.

	– Әлгілер кешікпесе болар еді. – Ақсақал тынышсыз-данып отыр.

	– Келер.

	– Осы күнгінің уәкілі жаналғыштан жаман.

	Таңертеңгі шайға отырған. Үстел үстінде аздап туралған таба нан, бес-алты құрт, томардай ірімшік. Манағы бұрқ– сарқ қайнаған қаймақ дәлеңкеге құйылып, солардың қоршауында қалыпты. Ажар мен Қамажанның жанары жалт етіп кездесіп, сыр шашып, ұсынылған кесеге созылған қолдары айырылуға қимағандай тұрып қалып жатыр.

	Іргенің сәл түрілген тұсынан танауын тығып ит сығалап, жыртиған көздерімен ақсақалдың салалы саусақтарымен әр қимылын қаперсіз аңдыған. Әредік басын жұлып алып, бүйіріне қадалған бүгелікті тісін сақ еткізіп қуып тастайды да тесіктен қайта сығалайды. Бұл үйдің таңертеңгі тірлігі осы еді. Тұп-тұнық ауаны ащы айғай сілкінтті.

	– Ойпырым-ай, не боп қалды. – Абыржыған ақсақал үш ұмтылып орнынан зорға тұрды. – Алла, аманшылығыңды бере көр.

	Далаға атып шыққан Қамажаннан Иса да қалмады. Айғай сонау алыстан естіледі. Күн салып қараған Қамажан кенет түтігіп кетті.

	– Ой, әкеңнің...

	Иса енді көрді. Ат үстіндегі біреу екі жаяуды кезек қуып, аттың баурына алып жүр екен. Құрақтай ұшқан Қамажанның соңынан қалмай-ақ келеді. Жалаң аяғына әлдебір тас тиіп бір шоқалақтап алды да, қайта безді. Бақайдың арасын қияқ осып өтті. Қаны шықса да оған қарауға мұрша жоқ.

	– Әй, тоқтат! – деп ышқына айғайлаған Қамажанныңдауысын аттылы естір емес. Қайта, «көрсін менің ісімді» дей ме, үдетіп барады. Қашқан жаяуды қуып жетеді де, қамшының астына алады. Аттың омырауы тиіп құлаған жаяуды тастай беріп, безе қашқан екіншісін өкшелеп, қамшының астына алған. Алақандай жайлау аттылы мен жаяудың арпалысына, ақырған-өкірген дауысқа толып, шаранасына шыға мелдектеп тұр.

	– Жаудың тұқымы...

	– Ағатай-ай...

	– Сабап өлтірейін...

	Жан ұшырған Қамажан да жетті. Сілтене берген қам-шыны жұлып алып, уәкілдің атын қақ бастан тартып жіберген.

	– А, иттің баласы сен де жеттің бе? Көрсетейін саған... –Ынтымақ уәкіл Қамажанды аттың омырауынан қағып өтпек еді, жігіт жалт бұрылды да, атылып барып уәкілдің жағасына жармасып, аттан жұлып алды.

	– Ұрған осы болады. – Ысқырған қамшы уәкіл Ынты-мақтың арқасын осып өтті.

	– Үкімет адамына қол көтердің, көзіңді құртам.

	Қамажанның сілтеген қамшысына біреу жармасты.

	– Тоқта, шырағым. – Қамшының өрімін ұстаған Қали ақсақал демі бітіп құлай кетті де, алқынып барып басын көтерді. – Тоқтаңдар.

	Жаяу қашқан шөпші бозбалалар Асау мен Жаскен екен. Үстері өрім-өрім. Жаскеннің тілім-тілім көйлегінің арқа тұсынан қан білінген. Асаудың қамшы тиген беті долырып, қанбалап тұр.

	– Құртам! Құртам сендерді, – деп сілкіне, зәрін шаша тұрды Ынтымақ уәкіл.

	– Кімді кім құртар екен, көрелік оны, – деп Қамажан тісін қайрады.

	– Шөп шаппай қашып жүр бұлар. Қашқынның статьясына жатқызам.

	– Тапқан екенсің. Түнгі шық мынау, шөп әлі су. Оны қалай шаппақ, ә? Соны айтшы сен уәкілсымақ.

	– Маған қол көтердіңдер...

	– Мына екі баланың екеуі де әскер семьясы, асырау-шылары соғыстан қайтпаған жетімектер. Үкімет жарлы- жақыбай, жетімдікі. Жетімді әдейі сабағаның үшін кәзір үстіңнен әктілейміз. Осы ел тегіс қол қояды. Сонда көремін сенің әуселеңді. Кімнің үкіметі екенін көрсетіп, көзіңе көк шыбын үймелетемін, сен иттің, – деп Қамажан қалтасынан қағазқаламын суырған.

	Уәкіл Ынтымақтың үні бітіп қалды. Жалпақтап Қали ақсақалға қарай береді.

	Ақсақал бәрін үйге сүйреген. Бір шыны шәйға қаратып, атын ұстап беріп, бәріне қол алдырып, кешірім еткенсіп, уәкілді шығарып салған.

	– Әй, шырағым, – деді ақсақал Қамажанға. – Ана Кепеуі де, басқасы да бәрібір уәкілді қолдайды. Пәледен аман құтылғаныңызға шүкіршілік. Қағазбен оларды жеңе алмайсың, оның осы сескенгені де біз үшін жетерлік іс.

	Мұнан кейін Иса Ынтымақ уәкілді көрген емес. «Ойбай, уәкіл кеп қалды» десіп қарақұсты көрген балапандай ауыл безіп жүруші еді, енді ауылды құдай оңдағандай. Үлкендердің үркуінен зәрезеп болған балалардың да ойыны еркінсіген. Ауыл Қамажанға риза. «А, құдай, аман сақтай гөр» десіп жігіттің сыртынан сүйсінеді.

	– Әй, әлгі көрінбей кетті, бүгін бері қарай шыға алмай жүрген сияқты, – деді дүрбі ұстап отырған Рахмения.

	– Шешесі бірдеме сезіп қалмаса, – Қамажан жөтелді. Соңғы кезде осы ағатайының жөтелі үзеп бара жатыр. «Жаңбырда қалып едім» дейді өзі.

	– Тағы да мынаны жұмасамақ, – деп Рахмения көз қиы-ғымен Исаны нұсқады.

	– Пәлекет. – Әлі күле қарап, мойнын бұрды.

	– Баланың ойынында үлкеннің әрекеті бар деген. Осы-лардың өткен қыста әлгі Ералыны сүндеттеп жібергені...– Үшеуі де лекіте күлді.

	...Иә, ондай бір уақиға болған. Жазғытұрымғы шақ, бірде мүйіз, бірде кигіс мезгіл. Қар еріп кигіз болса да, қайта қатып мүйіз болса да балалардың киері шамалы. Көбінің аяғында көн шоқай. Барар жер, басар тауы азайған соң бәрінің ұйлығатын жері сан үйдің басын құраған барақтың үсті. Онан үстіне бір шыққан соң қара кешке дейін жерге түсу жоқ. Ұзын қыс бойы дірдектеп үй-үйге тығылып, ойын да жоқ, ойынды аңсауға мүмкіндік те жоқ кезден енді құтылып, жылт еткен күннің жылуына жармасып, сағыныса ұйлығысқан балаларға аналар да жанашырлықпен қараған. Әйтеуір аш жүрмесінші деп құрт-ірімшік салып беріп:

	– Әй, қайдасың? Үйге кел, – деп дауыстағаны бол-маса олар да өздері мезі еткен балалардың енді ойынға алаңдағанына риза.

	Барақтың үсті апыр-тұпыр жүгіріс. Көн шоқайлының да, әкесінен қалған жұлығынан тышқан тұра қашқан ескі етіктінің де, кигіз байпақтың сыртынан иленген теріні орай салғанның да жарыс алаңы осы. Онан қалса сиырдың жүнін уқалап, ішіне құмалақ салып доп жасап, қақпақыл ойнайтын жер де осы.

	Исаны әжесі күн жыли ғана үйден шығарған. Ыбырахым ағаның қоймасының күн жағында жатқан сары атанның үстіне Төкіш пен Тасболат міне қалыпты. Күйіс қайырған жас түйе екеуін керек қылар емес. Иса да жетті. Әуелгі жұмысы сары өркешінің астын үйкелеген де жазғытұрым босаңсыған түйе жүнін жинап алып, қос алақанның ортасына салып жұмырлай илеген. Жап-жақсы жүн доп дайын.

	– Ал кеттік, енді ойнаймыз.

	Кенет шыға келген қара бурадан айнала қашты. Кеше осы бура байлаудан босап кетіп, маяға отқа қойған уәкілдің атын шайнап тастапты. Шылбыры үзілген ат қашып құтылыпты дегенді бәрі естіген. Бура басын шайқап-шайқап, қып-қызыл отты көзін кімге қадарын білмей аз-кем тұрды да жынын құсып-құсып жіберіп, жөніне кетті.

	– Мынау қайтеді-ей, – дескен барақтың үстіне шығып кеткен балалар.

	Доп қуып жүгіріскен балалардың дүрсілінен сырғауылмен ғана жабылып, үстін күлмен жасырған тоқал тамдардың төбесі селк-селк. Әуелі шыққан Қаленнің шешесі Гүлжапыран. Бұл кісіні үлкендер Бәйеш десе, қайындары Сарыбас дейді. Үлкен-кішіге сыйлы, ұстамды адам.

	– Әй, балалар, азырақ жүгіріңдер. Өздерің құлап қал-маңдар, – деді де аз-кем тұрып қайта кіріп кетті.

	– Мыналар қайтеді-ей, дастарханға топырақ түсті. Кане, қойыңдар, – деп зеки шыққан Аман қайта бой жасырғанша сәл тоқтаған балалар ду-дуға қайта кіріскен.

	Ойынға басы-көзі шөптен көрінбей Әлен келді. Иса Әлен шыққан шөпараңға жасырынып, «көкек» деп ай-ғайлады. Маяның түбіндегі үңгір бос жатыр. Бұл Әленнің үй ішінен жасырын төсегі. Біреуі болмаса, біреуі іздеп табар деп, Иса қуысқа кірді де, жан-жағын шөппен қымтап, аяғын жиып жата кетті. Жып-жылы екен. Әленнің оқығысы жоқ. Әкесінен сан рет қамшы жесе де, оқуы ілгерілемей-ақ қойды. Кезекті бір таяқтан соң Исаның жаны ашып:

	– Оқысаңшы енді, – деген.

	– Өзің-ақ оқы. Оқығаннан өгіз баққаным артық, – деп өзіне дүрсе қоя берген.

	Әленнің оқуынан Әленнен бұрын Мақаң мұғалім шаршаған шығар. Жеке алып қалып та сан сабақ үйретті, ұрысты да, онан оңалып кеткен Әлен жоқ. Есеп сабағы Әлен үшін тақтаға сипыр жазудан басталады.

	– Ал, Әлен енді сен шық тақтаға, – дейді онан әбден қалжыраған мұғалім.

	Әлен саспайды. Борды тақтадан бұрын екі қолына жағып, беті-жүзін айғыздап алады да асықпай ұзын сызық сызады. Бұл оның бір дегені. Иіліп екі түседі, төңкеріле тізе бүгіп тақтаның бетінен үш көрінеді. Бір-біріне жалғасқан сандар жиырма жетіге жетеді де тоқтайды.

	– Жаз, енді жиырма сегіз, – деп сыбырлайды балалар.

	Әленде үн жоқ. Тақтаға қарап мелшиген қалпы теріс қарап, еріні анда-санда жыбырлап тұра береді. Менің білгенім осыны білдіріп борды тақтаның бір шетіне қояды.

	– Әй, ары қарай неге жазбайсың? – Мақаң мұғалімнің таусылған жері осы. Әленнің де есеп сабағы осымен аяқталған.

	Өздерінен бірер жас үлкен балалардың жүгірісіне ілесе алмай Қален мен Аманкелді жеке отау құрып, алысып жүрген. Екеуі де ақ тер, көк тер.

	– Ал, менің орындығым осы, – деп бір құшақ сабанның үстіне отыра кеткен. Қален сол бетінде жоғалды. Үңірейген тесікке үңілген Иса сабанның арасынан тырбаңдап шығып, енді ғана «ө-ө» леп жылай бастаған Қаленді көрді.

	– Е, қуаныштан есін жиып, енді сонысын жоқтап отыр, –деп күлді Адамқұл.

	– Парашют, парашют. Міне былай, – деп Адамқұл мәз.

	– Бәйеш шешей ұрсатын болды-ау бізге.

	Баласының жылағанын естіп Бәйеш шешей қораға шықты. Үңірейген тесіктен аспанға қарады. Түнде мал қа-мағанда буы шығып тұрсын деп осы тесікті түнде ашып, күндіз жауып қоюшы еді.

	– Әй, балалар, байқаңдар дегенім қайда? – деп ренжиді. – Өзіңде де бар, білесің ғой жауып қойған тесікті. Қақ үстіңді.

	Баласын жетелеп Бәйеш үйіне енді. Қарсы беттегі барақтан Балиқа шешей көрінді. Күн салып жан-жағына қарап, Ермегіне жұдырығын түйді.

	– Бөрібас, бөрібас! Кә! Кә! Қаңғыбас қайда кетті-ей.

	– Апаң не дейді? Қай итін шақырып тұр? – деп балалар мәз.

	Биыл қыс та қатты, ауылды торуылдаған қасқыр да көп болған. «Пәленше ауылдың бас салып малын жеп кетіпті» деген әңгімені Иса да талай естіген. Бірде жатарда тысқа шыққан әжесі сүріне-қабына есікті жапты. Күресіннің үстінде көздері жайнап бесеуі тұр екен дейді. Әжесі Көк-дауылды да тысқа шығармай байлап тастаған. Әжесінің айтуына қарағанда бұл үйден ит үзілмепті. Сонау аштық жылдарының өзінде Сарықұс деген қаншық бопты. Онан кейінгі Ақтырнақты Иса да көрді. Кәртайған шағында аңға шыққандарға ілесіп, табан астынан боран көтеріліп, Ақтырнақ адасып, ауылға оралмай қалған.

	Мешелдің үйінің Бөрібас атты сабалақ қанденін сол түні көп қасқыр тік көтеріп әкетіп, жепті. Қаңқ еткен дауысын тысқа шыққан Аманбай ғана естіпті. Аманбайдың үйі күн батыс жақтағы ең шеткергі үй. Сол үйдің маңынан Бөрібастың жүн-жұрқасы, тырнақтарының қалдығы та-былған. Балиқа шешей соны ұмытып кетіп күніне бір рет итін шақырады.

	– Кә! Кә! – Балиқа шешей әлде не есіне түскендей аңырды. Сонан соң жаулығын түзеп, – Серпер! Серпер! Кә! Кә! – деп Мақыш мұғалімнің итін шақырды.

	Серперден бұрын оқшау үй Аманбайдың қара иті жеткен. Балиқа шешей оны маңына жуытқысы жоқ, етегін желпіп сырт айнала берді. Сұғанақ қара ит те қалар емес, итаяқтағының исіне ұмытыла түсті.

	– Кет! Жоғал! – Балиқа шешей қара итті қақ маңдайдан ұрып, қаңқ еткізді.

	Бұл ауыл Мәтең атанған Мәтбайды сыйлаушы еді. Әжесінің айтуынша Мәтең жамбының сынығына елу тоқты сатып алып, сонымен байыпты. Қызыл келерде Мәтеңде мыңға жуық тұяқ бопты. Заманның желін түсінген кешегі өзі де кедей Мәтең малын кәмпескеден бұрын жарлы- жақсыбайға таратып берсе керек. Кешегі кедей, бүгін де дымы жоқтың есебіне кіріп, басын амандапты. Мәтеңе деген елдің сыйы баласына дарымады. Оқшау үй, оқшаулау тірлік кешетін. Әсіресе әнебір келіні біреуді жамандауға келгенде аса өрекпімей-ақ аз сөзбен өңменіне сұғып алатындай етіп, жұп-жұқа еріні тісіне жабысып, жымиып отыратын. Сол үйдің иті де сүйкімсіз болғанын Иса іштей түсінетін.

	Кешеден бері осы ауылдың ауру-сырқауына ем-дом жасаған Садық тәуіптің қара шанасы Түлкіліге қарай бел асып кетті. Үкіметтің жарытып берген дәрісі де, дәрігері де жоқ, әйтеуір елге осы Сәкең ие. Біреуге күшәла, шөп дәрісін, асқынды дегенге алмас береді деседі. Әжесінің айтуынша жаз шыға тәуіп ауыл балаларын сүндетке отырғызады екен. Ана Төкіш, Тасболаттар, Ерғалы соған күні бұрын көніккен. Әжесіне қыңқылдап жүрген әзірше өзі еді.

	Тәуіптің аттануы балаларға жаңа бір ойын енгізді. Біреуі тәуіп болып, қалғандары сүндетке отыратын болып, «қашаннан бері мұсылмансынды» бастаған. Жауабын біл-мей қалған Кәменге «әлімсымақтан бері дегенді үйретіп, Адамқұл тәуіптің етіп жатқан. Кезек Ерғалыға келді. «дінің қайсы», «дінің ислам».

	– Әй, тоқта! Енді тәуіп мен боламын. Өздерінен көп ересек Баян Адамқұлдың қолындағы ағаш пышақты алды. – Бәрін біледі екен, мынау, – деп мақтап «бір, екі, үш, төрт, бес, шөтейдің шетін кес», – деп қалған.

	Ерғалының жан дауысы шықты. Баянның ағаш пы-шақты бәкіге қашан айырбастай қойғанын да ешкім білмейді. Ерғалы шалбарының ауын қолымен ұстаған қалпы үйіне безіп барады. Шөтейдің ұшын ұстаған Баян бәкісін шалбарына сүртіп ыржиған. Баланың қаттырақ жылағанынан секем алған бозбала Қалыбек барақ үстіне жүгіре шыққан еді, шөтей ұшын саусағына іліп тұрған Баянды көріп:

	– Өй, соққан, боғыңмен жасты баламен ойнап не көрінді, – деп қағып жіберді. Барақтың үстін жапқан са-банмен бірге Баян да қораға құлаған. Қалыбектің қарулы қолынан меселі қайтып қалған ол әлгі бір апаш-құпашта ұшып кеткен малақайын милықтита киіп, безе жөнелді. Дегенмен де, абыройсыз болса да бір іс тындырғанына риза сияқты, шыртшырт түкіреді.

	Есімғали ақсақалдың үй жағынан айғай шықты. Әлиман шешейдің дауыс көтергенін Иса бұрын естіген емес. Шешейдің соңына қызы Сара еріпті. Сарада үн жоқ, ұялып төмен қарап келеді.

	– Мынасы несі-ей? Пышақ жұмсады деген не сұмдық. Атам қазақта жоқ өнегені кім шығарып жүр?

	Оқыс істі естіп ауылдың үлкендері Есімғали ақсақалдың үйіне жиналған. Емшілігі бар Әбекең қарт кигіз күйдіріп, Ерғалының жарасына басқан. Көпжекеңнің сұсты жүзі тіпті түнеріп кетіпті.

	– Әлгі жынды итті...Баянды тауып беріңдер маған, – деп Көпжекең кесім айтты.

	Үйіне де соқпай зытқан Баян көрші колхоздағы нағашыларын паналап, жазды орталап барып, ауылға бір-ақ оралған. Қамажанның еске алып, күлісіп отырғаны сол уақиға.

	– Саған тапсырма бар, – деп күлді Рахмения.

	Исаның іші бүлк етті. Дүрбісін көзінен алмай отырған Әліге қарады. Әлінің жүзінен қызғылт рең жүгіріп өтіп, құлағының ұшы қызарды. Сонан соң жадырай күліп, тілдей қағазды Исаның қолына ұстатты.

	– Байқа! – деді Қамажан, – өзінің ғана қолына бер. Ұста-лып қалсаң басқарма құлағыңды жұлады.

	Етекке дейін жүгіріп түскен Иса мен Төлеуқұл Темірастаудың төменгі жағын кешіп өтіп, енді бір момақан қалыпқа түсіп, қара жолдың топырағын жалаң аяқтарымен бұрқ-бұрқ басып келе жатқан. Алғашқы кездескен Адамия болды.

	– Ей, сен қайдан жүрсің? – деп таңқалды інісі Төлеуқұлға.

	– Мен...

	– Иә, сен.

	– Шәйкең нағашым «жарайды, үйіңе бара ғой» деп жіберді. – Төлеуқұл қапелінде осындай өтіріктің табыла кеткеніне қуанып, Исаға көзін қысты.

	– Ал, екеуің енді қайда барасың?

	Төлеуқұл желкесін қасып тосылды. Адамия Исаға қа-рады. Иса өтірік айтпайтын адамның қалпына еніп, Ада-мияға тіктеп қараған.

	– Сенің көзің ежірейіп барады ғой.

	– Серпер күшіктеген, соның күшіктерін көреміз.

	Серпердің есіне түсе кеткеніне Иса риза. Серпер Мақаң мұғалімнің иті. Мақаңның үйі Төлеген басқарманың үйіне таяу тігілген. Күшік көремізді сылтаулатып екеуі бұралаңдап, танау астынан әлдебір әннің әуенін шығарып, ыңылдап, басқарманың үйінің жанына жақындаған. Көздерінің қиығы сол үйдің босағасында.

	– Серпердің күшігі қандай екен, ә?

	– Омаш ақсақалдың ала иті соңынан жүгіріп жүрген, –дейді Төлеуқұл.

	– Иә, саған. Оны Рымқұлдың Боссалы қуып тастаған.

	– Оны кім айтты? – деп Иса дауыс көтерді.

	– Оны анау төбеде отырған Қамажан ағам да көрген, –деп тұра қалған Төлеуқұл дау шығарды. Әттең, Шәйкеңнің Құмайы алыстағы ауылда ғой, әйтпесе сонан күшік алар едік.

	Жаздың ыстығының өзінде жүні түспеген сабалақ-сабалақ тайыншадай ақ төбетті Иса да біледі. «Құмай, Құ-май» деп шақырып мына Төлеуқұл сол төбетке сан рет мініп алғанын да көрген. Мойын жүні қарыстай, құлағы кішірек, әрі тазыдай жалбыр құлақ емес Құмайдың үргені де қызық. Анда-санда осы төңіректі басына көтергендей «ауф» деп жалқау үреді. Қыстың қақаған аязы мен боранында да, мал қораның ық жағында жатып, иіс алып, күзетін атқаратынын Шәйкеңнің аузынан сан естіген.

	– Ей, қойшы сен де! – Иса тұра қалып дауды созды. –Көкқасқа итті көріп пе едің? Онан ит өтпейді.

	– Қайсың айтасың?

	– Әлгі Ақмағанбет әкейдің әкелген иті ше. Сарысудан ертіп келді ғой. Ақжан-Жаужан деген біреулер бопты ғой. Солардың қасқыр алатын иттерінің тұқымы.

	Иә, иә. – Жуан қайқы тұмсық, сирағының жуандығы білектей, балақ жүнді итті ол да көрген. Шабаланып қарсы шыққан ауылдың бар итіне мойын да бұрмай, менсінбегендей кердең басып келіп, жаюлы кигізге жата кеткен көк қасқа тазы бар баланы таңдандырған-тын.

	Басқарманың есігі алдынан өте беріп, екеуі тағы дауласты.

	– Әлгі ағам біледі, Көкқасқадан артық ит жоқ деген.

	– Оны Құмай жеңер еді.

	– Нанбасаң, жүр ана төбеде отырған Әлі ағадан сұрайық. Қайсы мықты екенін сол кісі айтсын. Әйтпесе сен өзеуреп қоймайсың – деп Иса дауысын соза түсті.

	– Мына балалар іргеде тұрып алып басымыздың әңкі-тәңкісін шығарды ғой. Дауыстары не деген ащы. Әрі жүр деші, – деп қызын жұмсаған әйелдің дауысы шықты.

	– Сен қоймасаң бар ғой менен көресің, – деп кіжінген Иса Төлеуқұлға көзін қысты.

	– Не?

	– Таяқ жейсің дедім ғой.

	– Әй, балалар, – деген биязы дауысқа екеуі де тоқтаған.

	– Ау, – деді екеуі бірдей.

	– Ұрыспаңдар, ұят қой.

	– Біз жәй әшейін...

	– Қойыңдар енді, – деп таянған қыздың қолына Иса тілдей қағазды қыстырып жіберді.

	– Жай ғой, апатай, жай.

	– Ендеше үйлеріңе барыңдар. – Күлім еткен қыз бұры-лып жүре берді.

	Іс бітті дегендей Иса мен Төлеуқұл қойғыштасып алды да, алақандарын шарт еткізіп үнсіз күлді. Сонан мойындарын созып, төбе жаққа қарады.

	– Әлі аға көрген шығар.

	– Дүрбісін салып отыр.

	– Өзі келгенін қарашы, әйтпесе...

	– Өзі бізге жеңге ғой...

	Мақаң үйінің үйген тезегінің ар жағына күрке тігіп қойыпты. Серпер соның ішінде жатыр екен. «Күшім, кү-шім» деп екеуі таяи берді. Серпер басын бір көтерді де, «е, сендермісіңдер» дегендей керіліп, сирақтарын созды.

	– Әй, балалар, қауып алмасын, – деген Дәкіжан шешейдің дауысы жеткен. Күләні шешесінің етегіне жармасып, екеуіне бұртия қарай қалыпты.

	– Мына біреуі көкқасқа екен. – Иса көзін ашпаған күшікті қолына алған.

	– Айттым ғой ала күшік бар, әне.

	– Әнебіреуі сары қасқа.

	– Иә, сонысы бәрінен бұрын еміп жатыр.

	Аяғын топыраққа көме сүйрете басып Иса бұрылмастан үйіне қарай тартты. Оның ізімен өкшелей біраз жүрген Төлеуқұл да басы салбырап, бақайымен жер сызып, шешесінен алар жазасына мойын ұсынып, өз үйіне бұрылған. Әжесінің көнеден келе жатқан сары жез самаурыны селк етіп өксіп, жасын төгіп тұр екен. Кешкіғұрымғы көтерілген сары масаның тұманы онсыз да қапырық үйді тіпті демалғысыз етіп жіберіпті. Бақтай шешесінің орамалды оңды-солды сілтегеніне маса қайыру бермеген соң есік алдына шала тұтатып бықсытып, дастарханды түтінге қорытып барып, өздері де ыс-ыс етіп, қоныс тапқан.

	– Әйтеуір жеттің-ау, – деп масадан пана тапқан әжесі енді ғана тілге келіп. – Саған дауа жоқ. Аяқ анау, тілім-тілім. – Сіздің балаңыз ғой, – деп шешесі мырс етті.

	– Әлгі Пәну қайда? Ол да Зайраның жанынан шық-пайды, – деп әжесі Әукеңнің қызын еске алды. – Әлгі Айшымға тартпаған, Зайра жібектей ғой, жібектей.

	Аяқ-қолының күсін әжесі қанша ысқыласа да Иса бүгін үн шығармады. Ұрсып жүріп, анда-санда желкесінен нұқып қойып әжесі де жұмысын бітірді. Алакөлеңкеде тамақ ішті. Сонау терістік жақтан, шырқау биіктен жұдырықтай қызыл от аспанды сызып із қалдырып, жерге жете-бере жоқ болды.

	– Біреудің жұлдызы сөнді, – деді әжесі.

	– Иа, Алла, – деді шешесі уайым шеге.

	Аспанға жамырай шыққан жұлдыздар бірінен-бірі өте жымыңдасып, бала көңілін баураған. Түн шымылдығы бүркеп алған далада манағы аптаптан із жоқ. Сыз тартқан шалғынның лебі төңіректі алып тұр. Бақаның дауысы тынса да байғыздың ащы үні төбешік жақтағы тамнан шығады. Күн батыстан көрінген сынық айдың сәулесі жер бетін күнгірт тартқызып, қол созым жердің көруі қиындаған. Тағы байғыз шақырды.

	– Мына пәтшағардың даусын-ай, – деп ренжіді әжесі.

	Байғыз үніне басын көтерген Көкдауыл айналаға сүзе қарап, қайта-қайта иіс алып, танауын тартты да, «е, қойшы» дегендей жата кетті.

	Кенет алыстан, қарауытқан Қызылбиік жақтан, от жылт етті де сөнді. Иса көзін уқалап, ұйқысырап кеттім бе деп алысқа тесілді. Жылт еткен от біреу бетін бүркегендей сықсиып қана көрінді. Енді от екеніне күмәні қалмады.

	– Әже, ана отты қара.

	– Қойшы, қайдағыны айтпай.

	– Рас, әже. Бірақ лаулап жанып тұрған жоқ.

	– Қане.– Әжесі де сенейін деді.

	– Әне, Қызылбиіктің бергі бетінен көрінеді.

	– Әй, анау әлгі...– Әжесі сөзін үзді.

	– Кімнің? – деп Иса бөгелген сөзді қуалап берді.

	– Мұқаштың үңгірі бар деуші еді.

	– Онда не істеп жүр екен Мұқаш, – деп шешесі таң-данды. – Үңгірге от жағып...Ә?

	Мұқаштың үңгірінен көрінген от жылт етіп жанып, жалп етіп көрініп әжесі мен шешесін біраз тамсандырды. Белгісіз от Исаға да қызық көрінген.

	– Ескі кәсібіне кіріспесе Мұқаш. – Әжесі езуін тартты.

	– Осы жазда мал соя ма?

	– Әже, бұл жай бірдеме шығар.

	Исаның көңілі «бірдеме шығарға» алаң. Өткен жылы еді. Ауыл Жырық құдықта отырған. Колхоз аз егінін енді жинауға дайындалып жатқан кез. Күнде кешкіғұрым шығыс жақтан қып-қызыл боп жалындап, төңкерілген қазандай ай шығатын. Иса оны күнде қызықтайды.

	Сол күні әжесі кигіз үйдің төрінде баласының киімін жамап отырған. Кенет Иса түстік жақтағы аспанға қарады да таң қалды. Ай туудан ерте, оның үстіне шығыстан емес, түстікте толық ай тұр. Өз көзіне өзі сенер емес. Айдан бір әппақ жұмыртқа шыға келді де ай табағын шыр айналды. Сонан соң сол жұмыртқа екеу-үшеу болды.

	– Әже! Әже деймін.

	– Не болды сонша айғайлап.

	– Әже, биікте ай тұр.

	– Тұрсын, – дей дей берді де әжесі, – Қайдағыны айтпа, ай әлі туған жоқ, – деп кесті.

	– Әже деймін, әже! Айдың бетінде балапандар жүр.

	Иә, Иса айдың бетінне әлде көбелек, әлде балапандай бірдемелердің бір кіріп, бір шығып жүргенін көріп тұр. Өздері бірде көбейіп, бірде азаяды.

	– Әже, әже! Тұршы өзің, көрші енді.

	– Осы не деп тұр.

	Уһілеп тұрған әжесі есіктен бас көрсеткен.

	– Әне, – деген Иса аңырап, жаңағы көрінген ай да, көбелек-балапандар да жоқ.

	– Қайдағыны айтып, өзім шаршап жүргенде, – деп әжесі Исаны желкесінен түйді.

	Мына Қызылбиіктен көрінген от сөнер емес. Ең бастысы әжесі де, шешесі де көрді. «Мұқаштың үңгірі...». Әжесі ұсынған бал қымызды құмарта ішіп еді, енді міне ептеп басы айналып, екі беті дуылдады. Тағы бірдеме айтпақ болып бірер дүркін ұмтылып еді, өз-өзіне дәрмені құрып, үні шықпады. «Мұқаштың үңгірі» деп сыбырлады өзіне. Көзі ілініп бара жатса да алыстан жылт-жылт еткен от көз алдынан кетер емес.

	Иса төсекке жетпей жата кеткен еді, жамбасына батып, аунап түсті де қайта еңбектеп төсенішіне құлады. Шешесі сөндірген шамның керосин исі аңқып, танауын қапты.

	– Осының білтесі жаман, – деді әжесі.

	– Жаңасы болмай тұр. – Шешесінің жауабы талып естілді.

	Әуелі арқыраған үн құлағына жетті. Кешікпей сарт– сұрт соғысқан тұяқтың да дыбысы естілген. Көзін ашқысы келмеп еді, маңдайшадағы жалғыз тесіктен сығалаған күн түртті. Онысы аздай қара шыбын басы-көзіне жорғалап итін шығарды. Құдай-ау, әжесі қайда. Мына пәлені неге қуып тастамайды деп кіжінді Иса.

	– Мыналар қайтеді-ей, ошаққа түсе ме? Айт-шулеген әжейдің дауысына қосыла сарт еткен құрықтың дыбысы Исаны біржолата оятты.

	– Әже-ау...

	– О, құлыным, тұрдың ба?

	Бетін сумен сүйкей салып, әжесі ұсынған айранды шала жұтып, бауырсақтың бірін аузына, бірін ышқырына қыстырып атып тысқа шықты. Колхоздың азын-аулақ жылқысы. Олжа Дәуленге қарай бет алыпты. Әжесі жуас боз биені ұстап, қаратөбел құлынды желіге байлапты. Боз биенің үстіне Иса күніне бір ырғып мініп түседі. Жарықтық, селт етпейді, «е, сен екенсің ғой» дегендей ішін тартады да тұра береді. Әжесінің айтуына қарағанда боз бие аталарынан келе жатқан жалғыз тұқым. Кешегі бар малды тартып алып жатқан тұста Түкейекенің кенжесі Кенжеқожаның Ақмағанбеті боз тайды ортаға салыпты. Сонан кейінде Исаның әкесі Түсіп күрең биесін беріп осы боз биені айырбастап алған екен.

	Қағысып жүрген ақтабан мен соқыр айғыр. Екеуі екі бөлек жатқан жылқының тезегін иіскеп-иіскеп алып осқырынды да тік тұра қалып шарпысып, күрек тістері сақ-сақ етіп жұлысып, тұяқтары сарт-сұрт соғысып, қып-қызыл майдан жасаған. Жал-құйрықтары тікірейген қос айғыр алысып жеңісер емес еді, қапелімде пайда бола кеткен жіңішке көк дөнен бос қалған үйірге тап беріп, иелік жасап, қуа жөнелді. Бөтен айғырға көнгісі келмей шұрқыраған үйіріне әуелі ақтабан ұмтылды.

	– Керемет, ә?

	– Иә.

	– Анау ақтабан айғыр үйірін қасқыр түгілі бөтен адамға бермейді, – деп естігенін айтқан Рымқұлдың жанында Смағұл тұр еді. Смағұл аға анау керманмен соғысты бітіріп келген. Аман-есен оралған үшеудің бірі Тілеутайдың әкесі көп ұзамай қаза болды, Күнқожаны Кепеу ұстап қайта әкетті.

	Смағұлдың келуі осы ауыл үшін алғашқы қуаныш болған. Ауыл онда Балқиш жайлауында еді. Қыстауға әлдебір өткіншінің көлігіне ілесіп жеткен Смағұлдың хабарын тайға мінген бір бала жеткізді.

	– Сүйінші! Сүйінші!

	Көйлегін шешіп алып басын айналдыра бұлғаған ба-ланың міністен бір босамаған тыриған тайы тұралап қапты. Жеткен жері осы екен, бүйірін соғып тұр. Ентігін баса алмаған баланың да:

	– Смағұл көкем келе жатыр, – деуге шамасы жетіп, өкше ізіне қолын сілтеген.

	Ауыл сол бетке жамырай жүгірді. Белге жаяу көтеріліп келе жатқан Смағұл көкеге балалар бәрінен бұрын жеткен. «Көкелеп» Иса да мойнына асылды. Көзінен ыстық жас тамды. Өзінің Қасым ағасы қайда? Тілі жаңа шығып келе жатқанда ағасын «Қа-қа» лап, ақыры «Қақа» атап кетіп еді. Қайран ағасы неге оралмайды?

	Аңырап аналар жеткен. Әжесі Әрінін, Мұсасын, Аман мен Қасымды жоқтап егілді. Қуаныш пен жоқтау қоса ұласқан сәттен зорға оралып, күрсініскен жұрт Әуесхан үйінде өзінше той-томалақ жасаған.

	Онан кейін хабарсыз кеткен Нұрмағанбет ауыл орта алада отырғанда оралды. Жанында Зуһра деген қыз бар екен. Қуаныш үйлену тойына ұласып, Иса ес білгелі алғаш рет көкпар тартылды. Жерошаққа тасталған серкені Ахметжан іліп алса да Қызылту жігіті тартып әкетті. Орта аланың батыс жағындағы жазықта үш колхоздың жігіттерінің сайысын тамашалаған бала-шағаның ішінде Иса да бар. Олжасын Бас алада отырған үйге тастап, онан алған тәбәрікті тақымына басқан Гүлденсіннің торы айғырына мінген жігіт маңайластырар емес.

	– Ол енді жеткізбейді.

	– Бексеиттің керінің тұқымы ғой бұл торы айғыр, – деп Бікір шырт түкірген.

	Үйлеріне қайырған Ақтабан мен соқыр айғыр қайта ежірейіскен еді, құрығын көлдеңең ұстап атқа мінген Бікір жылқышы айырып жіберді. Бікең осы қыс ортасынан бері жылқышылықты алған. Бұрынғы жылқышы Аужекең Са-

	ғынның әкесі. Ол кісіні ауыл Балжақ деп атайды. Тамсанып, молжаңдап сөйлейтініне Иса да таң қалатын. Сол Балжақ Аужекең қыс ортасында қатты ауырып, үйіне келді. Дәрігер түгілі бұл маңда білгір тәуіп те жоқ. Сонан Әуесхенның шешесі Мәкең қызылжүйрік беріпті. Аужекеңнің бәйбішесі «қызыл жүйрігі қоюлау болды, кесеге жұғып тұрды» деп жүргенін кейін Иса да естіді.

	– Аужекең талып жатырды, – әуелі баласы Сағын жеткізді.

	Исаның әкесі Түсіп қаладан келген күн еді. Көрші үйге тездете жөнелген әкесінің соңынан Иса, оның артынан «а, құдайлап» әжесі ерген. Күркілдеп Көпжекең жетті.

	– Уланып қалған, сүт әкеліңдер, – деді Түсіп.

	Аужекеңнің қарысып қалған жағын пышақтың ұшымен ашып әкесі Түсіп аузына сүт құйды. Кері аққан ақты ора-малмен сүртіп:

	– Аужеке, жұт! Жұтыңыз сүтті, – деп қайта құйды.

	Балжақ Аужекең сүтті жұтқан сияқты. Әлдебір кез қырылдады. Құсқан сүтті сап-сары болып ұйып түскен Аужекеңнің:

	– Ой, жаным-айы қоса естілді.

	– Ә, енді тірі қалады. – Аласа үйді төбесімен тіреген Әбеу ақсақал кері бұрылды.

	– Оу, әлгі емші қайда? Ол неге көрінбейді, – деп Көп-жекең жеңгесі Мәкеңді енді сөзбен шалып, әжуа ете бастады. – Ендігі ауырғаның соған көрініңдер, о дүниенің есігін сығалатып қайтарып алады ол.

	– Ойпырым-ай, жаны қалды-ау бейшараның. Сүт бере беріңдер енді.

	Анда-санды бір-біріне оқшырайысып қарасып, жылқы-шы Бікеңнің сауырына сарт еткен сойылын ұмыта алмай сескенген екі айғыр шашаң шыққан тай-байталды басын жерге салып жіберіп сауырлап үйірге қуып тығып, алыстай берген. Табан асты жылқы дүр етті. Құлындар аузын қай-шылап енелерінің бауырына тығылған.

	– Айт, ей айт! – десіп бала біткен шу етті.

	Жылқыны үркіткен көк иттің соңынан манағы жіңішке көк дөнен түсіп тырқырата қуып берген. Көк ит үйірлі жылқыға қарай қашып еді, екі айғыр жер тарпып қарсы алды.

	– Қасқыр ғой, анау, – деген Сағынның дауысы қатты шықты.

	– Қасқыр! – Исаның денесі түршікті. Өмірінде тірі түгілі өлі ит-құсты көрген емес.

	– Мына көкжал тайсалар емес.

	– Аш шығар.

	Жылқы ішін тастай берген пәлекет тура балаларға қарай салды. Балалардың жан дауысы шықты. Пәлекеттің өзі сабалақ, құйрығы қайқы екен. Қасқыр шөмек көт болады деуші еді деген ой келсе де Иса тырқырай қашқан балалардың соңынан зытқан. Көк пәлекет ауызын араңдай ашып, алдын орап тұра қалды. Көзі қып-қызыл, тілі салақтап ентігін баса алмай тұр. Иса көзін жұмған. Қарыққанын білдірмейін деп дауысын шығармады. Көк пәлекеттің тұмсығы дамбалын көтеріп, санын иіскеледі. Енді не істер екен. Пәлекет тағы бір түртіп, қыңсылады. Иса бір көзін ашып, сығырая қарады.

	– Жолдаяқ.

	Ей, мынау Құрманғалидың Аманкелді артылып мініп алатын Жолдаяқ қой. Өзі құйрығын бұлғандатады, ей. Балалардың алды тоқтап, артқа қарайлай бастаған екен. Ең соңғы бала ғана « апалап» жан дауысы шыққан еді, енді ол да «апа» деп бетін тырнай көзін ашып, сілесі қата тоқтап:

	– Апа-ау, апа, – деп көк иттің Исаны қашан бас саларын күтіп зарлап тұр.

	– Кә! Жолдаяқ, кә!

	Осы ауылдың көктөбеті Жолдаяқ Құмайдан аласырақ болғанымен жүні қалың төртбақ ит. Кісіні қаба қоймайды. Иса сан еркелетіп сүйек-саяқ берген. Енді тағы соны күтіп, аспанға секіріп тұр.

	– Жейді ғой, жейді, – дейді зарлауық бала.

	– Әй, бері келіңдер, бері. – Иса бәріне қол бұлғады.

	– Не?

	– Бұл тимейді.

	– Неге? – дейді әлі сене алмаған біреуі.

	– Бұл Жолдаяқ қой, Жолдаяқ.

	Бері қарай дүркірей жүгірген балалардан сескеніп, Жолдаяқ Исаның ту сыртына қарай шегінген.

	Төбетті еркелетіп, енді бірін-бірі мазақ етіп, қалай қашқандарын жыр етіп тауыса алар емес.

	– Сағын шаңды бір-ақ рет көрсетті. Дамбалына дейін су боп кетіпті, қарашы әне.

	– Сен жетістің. Зарлаған сен емессің бе? – деп Сағын зілдене қарады.

	– Соқ өтірікті.

	– Несі өтірік? Әне түрің айтып тұр, шашыңа дейін су.

	Ерегісе қалған екеудің арасынан Жолдаяқты соңына ерткен Ерғалы жүгіріп өтті.

	– Итше ырылдасып, – деген оның сөзіне бәрі дуылдаса күлген.

	– Әй-ей, бұғынбақ ойнайық.

	– Қайда тығыламыз, – дейді аңқаулау Ермек.

	– Мына жарлар ше?

	Ауыл үйдің бергі жағы қатар-қатар жыра, бұраң-бұраң қалтарысы да көп. «Бір дегенім білеу, екі деген үскі, төр деген төсек, бес деген бесік, алты деген асық, жеті деген желке, сегіз деген серке, тоғыз деген торқа, он деген оймақ, он бір қара жұмбақ». Он бір қара жұмбаққа ие болған бала іздеуші, қалғаны тығылмақ. Осы жолғы іздеушілікке іліккен Әлен зорға көнді.

	– Мен емес, қате санадың, – деп біреу дауласты.

	Көп жыраның әр жеріне табылған балаларды іздеп табу оңайға түспеді. Иса да бұғып жатыр. Жыраның әр жері ойдым-ойдым су. Әкесінің айтуына қарағанда бұл жыралар егін суарған арық. Кейін тереңдеп, арық жыраға айналып кеткен екен.

	– Кәзір бұл жерде егін суару мүмкін емес. Өзеннің жары тереңдеп кеткен. Біздің бала кезімізде жар Қостамның маңында ғана болушы еді. Онан бері жақта жар жоқ, жайылма су болатын. Ел сол суды бөгеп, әркім арық қазып егінін суаратын. Сол арықтар ғой, – деп түсіндірген әкесі Исаға бірде.

	– Оу-ей, қайтыңдар, – деп дауыстаған шешелерінің дауысы естілген сайын бәрі бұға түседі.

	– Әй, Ермек, желкеңнің шұқырын...

	– Әй, – деп айқайлады күн салып қараған бір шеше, – Сені ме...

	– Үйге келерсің..., – деген зілді болса да қайырымы көп шешелердің үнінен ығып жатқан бала жоқ-тын.

	Кенет ауыл жақтан шар етіп жылаған баланың ащы дауысы шықты. Иса жүрегі тұрып, үрке қарады. Дауыс басылар емес.

	– Ой, не болды? – деп ауылға қарай аяғын сүйрете басып беттеген. Дауысқа елеңдеген балалар да тығылған орындарынан бас көтеріп, ойындарын да қия алмай:

	– Әй, қазір...

	– Иә, ана жерде, – десіп уағда байласып, үйлеріңе бас көрсете сала табыса кететін жерлеріне келісіп, бөлек-бөлек тарасып барады.

	Ауылға таяған сайын шарылдап жылаған баланың дауысы өз үй жағынан шығатынын естіп Иса жүрісін жыл-дамдатты. «Япыр-ай, Рашид мұнша неге жылады» деп кү-бірледі. Жүгіре басып келе жатқан Исаның жолын Балиқа шешей бөгеді. Жем шашқан соң бес тауығын үйшігіне қуып тығушы еді, енді шыбығын тастай салып:

	– Ермекжан қайда? – деді.

	Үйге жеткенше асыққан Иса артқа қарай қолын сілтей салып, ілгері озған. Балиқа шешйдің тағы бір ұрысқанын естімей кетті. Шешелері де, әкесі Түсіп те есік алдында екен. Мақаң мұғалім де осында жүр. Есік алдындағы қадаға қағылған қолжуғышқа Мақаң су толтырып жатыр екен. Осы ауылдағы жалғыз қолжуғыш осы. Оны қақпақ қаңылтырын салдарлатып әкесі сонау қаладан әкелген. Алғаш осы қадаға қадап қол жуғанда бар бала тамашалап, Иса мақтанып қалған еді. Мақаң мұғалім қол жуғышқа су құйып, бойын тіктеп жазбай, төменшектеп теріс айналып барады. Әжесінің қолында өксіпөксіп жылаған Рашид екен. Екі аяғы тобығына дейін қыпқызыл. Қанталаған аяққа шешесі май жағып отыр. Шешесінің қолы тиген сайын бала шыр етеді.

	– Қол ғой, құлыным, қол ғой. Қаздың майы ғой, кәзір жазылады, – дейді әжесі.

	Шелектегі суды әкесі жерошаққа төңкере салған. Ыстық бу аспанға атып, күлдің исі қолқаны қапты. Әжесі Түсіпке ажырая қарады.

	– О, несі ей, ә? Жерошаққа су төгіп... Енді қайтып от жақпаушы ма ең?

	Мақаң мұғалім әкесі Түсіпке ымдады. Екеуі шегін-шектеп, ақыры үй айналды да, мұғалімнің үйіне қарай бет алды.

	– Не боп қалған? – деп сұрады аттан түсіп жатып Әбішкең атасының әйелі Күлпаш.

	– Ана екеуінің бүлдіргені.

	– Әже-ау, не бүлдіріп жүр олар?

	– Баланы қуалап ойнап...

	– Иә.

	– Сонан екеуінен қашқан бала жерошаққа тығылам деп...

	– Ой-бүй, құдай-ай.

	– Ыстық қоламтаға аяғын күйдіріп алғаны.

	– Кел! – деп өкінді Күлпаш.

	– Әлгі Әбішкен қайда? – Әбішкен Қазиза шешейдің үлкен баласы есебінде. Осы шаңырақты келін боп он алтыға келгенде аттаған екен. Сонда Мұқай қайнағасы екіден жаңа асқан баланы «бұл сенің балаң» деп бурына салып берген. – Әлгі Зария келін қайда?

	– Балаңыз қойда ғой. Зария Ақшатауға төркіндеп кеткен.

	Сұлу Қасым өзі алып кеткен. Әкеп тастайтын шығар.

	– Осы баланың жылағанын көргенде жүрегім сыздай-ды, – деп әжесі басқа әңгімеге көшті. – Әнебір жылы, әлі соғыс-тың кезі, Шөкеңнің үйіне барсам...

	...Иса бұл әңгімені біледі. Әжесінің етегінен ұстап бұл да барғантын. Шөкеннің әйелінің етегінен ұстап жылаған баланы көрген. Өзінен бір-екі жас кішірек бала:

	– Апа, нан..., – деп зарлап тұр.

	– Берсейші, – дейді әжесі.

	– Мана бергем...

	Исаның әжесі әжін-бүжін әңгімемен жарым сағат бө-гелді. Баланың жағы бір сембеді.

	– Апа, нан... – Бала шешесінің етегінен ұстап алған, жіберер емес.

	– Ойнасайшы, – дейді шешесі. Дауысында шарасыздық.

	– Апа, нан. Аш баланың үзіле сұраған дауысы семер емес.

	Шөкеннің әйелі бір түйіншіктен жұдырықтай ғана қатқан нан алып, бармақ басындайын сындырып, баласының аузына салған.

	– Құдай-ай, – деп ашынған әйелдің үні қинала шықты. Бары осы, жоққа не істейін?

	– Мә, ала қойшы, – деп әжесі кемзалының қалтасынан екі-үш құрт алып, балаға берді.

	– Апа..., – Қуаныштан баланың көзі жайнаң қаққан.

	Исаның әжесі күрсінді. Күлпаш келіні кішірек дорбамен құрт-ірімшік әкелген екен, сонысын беріп жатыр.

	– Мәжит көрінбей кетті ғой.

	– Ол бір мезгіл балаңызға көмектесіп жүр. Түстен кейін әкесінің орнына атқа мініп қой бағады. Соған да шүкіршілік.

	– Мені ала кетіңізші, мен де бағысам, – деді бұл жаңа-лықты естіген Иса қуанып.

	– Қой– ей, – әжесі басына сипады.

	– Атамды сағындым. Атам ғана мені желкемнен иіскейді.

	– Қой енді.

	– Жібермесеңдер бәрібір қашып кетемін.

	– Қой, олай етпе. Жолда ит-құс бар, жазым етеді, – деп Күлпаш тоқтау айтқан.

	– Көкдауылды ертіп алам, ол қасқырдан қорықпайды.

	– Бұл енді өстіп қоймайды, – деп ренжіді әжесі.

	– Бола ғой.

	– Әлгі Зарияға қайтсын деп хабар айтыңдар.

	– Айтамыз ғой, баратын кісі болса.

	– Майра да жылап жүрген шығар, – деп әжесі кемсең етіп, дауысы тарғылданып, жаулық ұшымен көзін сүртті. Осы ауылда Қарқарадай биік күндікті әжесі ғана киеді. Әжесі сонысымен де Исаға басқа кемпірлерден ерекше сәнді көрінетін. – Мұса болса сөйтер ме еді, шіркін.

	Қайнағасы Мұқайдың бәйбішесі өлген соң бар баласы Әрін, Мұса, Аман, онан кейінгі Асау біржола Қазия әженің қолына көшкен. Мұса да соғысқа кеткен. Сол кеткеннен хабар-ошар жоқ. Енді соларды еске алып егіліп отыр.

	Құлақ шеміршегіне қадалғысы келіп шыр айнала ызыңдап мазасын алған масаны Иса қолымен қаққыштап еді, сары маса өші бардай шүйліге түсті. Ақыры самайына жабыса қалған масаны жапсырып тынды. Ендігі есіл-дерті балалар. Өксігін басқан сайын Рашид ұйықтап кеткен. Бақтай шешесі соның маңында, қорғаштап аяғын шалғылап жарасын ауыртып алмасыңды ойлап, бәйек болып отыр. Әжесі мен Күлпаштың әжін-бүжін әңгімесін қара ала атпен үй сыртына тоқтап, аттан түскен Көпжекең болды.

	– Қазиа, амансың ба? Келін, сендерде сау боларсыңдар?

	– Шүкір, шүкір.

	– Қазиа, сенің сары ала тайыншаң қайда, осы?

	– Жүрген шығар.

	– Бүгін көрдің бе?

	– Осы жаңа бір аздарда жар ішіндегі суда тұрған.

	– Апырай, ә? – Көпжекең таңданып, басын шайқады.

	– Е, не боп қалды? – деп сұрады әжесі.

	– Мына май зауыттың жанындағы жайын судың жиегіне келе беріп едім, тап ортасында сенің тайыншадай ала бірдеме жатыр екен. Мәлін келгір, суға кетеді-ау «өк-ей, өк» деп айғай салдым. Сол-ақ бұлқынғандай болды да суға батып кетті.

	– Апырай-ә, – десіп енді әжесі мен Күлпаш таңданды.

	– Әлгі кішкентай қайда? – деп сұрады айналасына сүзе қараған Көпжекең.

	– Нетіп..., аурып қалғаны.– Әжесі қысыла жауап берді.

	– Аяғын күйдіріп, – деп Иса қойып қалды.

	– Неғып? – Көпжекеңнің қабағы түйіліп, мұрты тікірейіп шыға келген.– Өздерің қайда едіңдер, баланы бетімен жіберіп.

	Қалай болғанын естіп, ұйықтап жатқан Рашидтің аяғын еппен аударып көріп барып біраз ақылын айтқан Көпжекең өз үйіне бет алған. Іле жүгіре жеткен қызы Шәмшә «мынаны жақсын» дедіні қосып тағы бір май әкеп тастады.

	– Осы ағаға да жау көп-ау, – деп сөз бастады Күлпаш.

	– Тірі адамды көре алмайтын уақытқа дәл келдік қой. – Әжемнің дауысы мұңдылау шықты. Әжесі «уһіледі». – Екі көзді бір-біріне жау еткен заман-ай.

	– Алдыңғы жылдың бірінде үстінен арыз айдапты ғой.

	– Шегірткенің кесірі...

	– Сонда..., – деп Күлпаш тоқтап қалды.

	– Егінге шегіртке қаптап кеткен жоқ па?

	– Иә.

	– Мына көрші колхоздардың егінін тып-типыл етіп кетті.

	Ал, біздің Қызылтеңдіктің егіні аман. Содан...

	– Ол үшін мақтау алмай ма?

	– Мақтау.– Әжесі мырс етті. – Мақтау... Көпжан-Қожа, шегірткелерді дуалап өз егініне жібермеді деп кепеуге жазыпты.

	– Алла, сақтай гөр. – Кепеудің атын естіп Күлпаш ұшып кете жаздады.

	– Сонан әупірімдеп зорға құтылып, басқармалықтан зор-ға босады ғой бұл атаң.

	Исаның көзі сонау көкке көтеріліп алып ән салған бозторғайда еді, ол енді әнінен жаңылып, сорғалап келіп ши ішіне бой жасырды. Иректей қамшылаған атын тебіне түскен адам ши ішіне іліге берген-тін, табан астынан «пыр» етіп ұшқан бөденеден аты жалт берді. Аттылы ауып барып түзелді. «Бытпылдақ, бытпылдақ» деген бөдене безіп барады.

	– Құрманғали ғой, – деп қалды Күлпаш.

	– Аты не деген үркек.

	Көк атты тұсай салған Құрманғалидың сәлемінен соңғы сөзі.

	– Жаңа естідім, әлгі бала қалай? Құдай ұшындысынан сақтасын, – болды.

	– Айтқаның келсін.

	Әлгі қызыл бұзаулардың санын алып жүр едім.

	– Бар шығар.

	– Бары бар-ау, – Құрманғали қамшысымен жер шұқыды.

	Осы Құрмекең былтыр да осы үйден қызыл бұзау іздеп келген-тін. Иса өз үйінің сиыры ала, онан жылда ала бұзау туатынын біледі. Ендеше Құрмекең неге қызыл бұзау сұрайды деп таң қалған. Онысын жасырмады.

	– Әже, біздің бұзау ала ғой, неге қызыл бұзау сұрайды.

	– Құдай-ай, осының да естімейтіні жоқ, – деп әжесі қатты ренжіді.– Жап аузыңды. Ендігәрі ондай сөзді айтпа. Біреу сұраса біздің бұзау қызыл де.

	Иса неге солай деу керек екенін түсіне алмады. Ада-мияның шешесі Бексұлудың «Қыста қызыл бұзауға соғымға тайынша алдым» дегенін естіді. Қызыл бұзауға соғымды Тасболаттар да, Төкіштер де, Мақаң мұғалім үйі де алыпты. Адамияның бұзауы ылғи сары ала, Тасболат жылда Қара-төбел бұзау мінеді, ұстаның үйінің бұзауы сары, Мақаң үйіндегі Зағипа әже қара ала бұзау айдайды.

	– Осы Көпжекең соғымы болмай отырғанда көмектесу дегенді қоймады, – деп Құрмекең әже ұсынған шарадағы қымызды асықпай ішті.

	– Енді қайтсін.

	– Тумаған бұзауға соғым деп тайынша, құнажын бере-міз, соның артынан қорқамыз да.

	– Әзірге бәрі тыныш қой.

	– Осы ауылдағы Кепеудің тыңшысы..., – деп Құрмекең сөзін жиды.

	– Ол да өзіміздің туыс қой, отыз екінің қырғыны талай-дың есін түзеді емес пе?

	– Әйтеуір арты жақсы болса. – Құрмекең күрсіне жүріп атына қонды.

	Исаның есіл-дерті Қайрақтыны кезіп кеткен балаларда болса да үйден аттап шыға алмады. Бүгін әжесінің сұсы қатты. Оның үстіне аяғын күйдіріп алған інісіне деген жанашырлығы да басым. Әжесінің жанынан шықпай өзен бойын көзбен сүзіп отыр. Дәл төбесінен су еткен дыбыс шықты да екі дар қоңыр үйрек бір айналып барып қамыс арасына қонды. Ағынды судың кейбір иіріміне ғана үйрек тоқтайды. Анау орта аладағы тоғанның беті қаз-үйректен көрінбейді. Оған кім бара берсін. Осы маңға қонғанын ғана ермек етеді ауылдың мылтық ұстағандары. Қос дарқоңыр қайта ұшып кетті.

	– Қап! – деп өкінген әкесі Түсіптің үні жетті Исаға. Мақаң екеуі қайта оралыпты.

	– Е, жарар.

	– Үндеме, мен бір қызық іс таптым.

	Әкесінің Исаға қаладан әкеліп берген ойыншық картон үйрегі болушы еді. Пішіні де, пішімі де үйректен аумайды.

	– Өй, мынау нағыз дарқоңыр ғой. – Мақаң күлді.

	– Екеуің не істеп отырсыңдар, ә? – деп шолақ қолының жеңін белдігіне қыстырып Ыбырахым келе қалды. Ауылда төрт құрдас бар. Сонан соғысқа барып, бір қолын беріп қайтқан осы Ыбекең. Соғыс туралы әңгімесі де мол. Әр шабуылдың алдында қырлы ұстақанмен спирт береді дейді Ыбекең. Онысын ішпепті. Командирі сол үшін атпақ болып наганын да суырған екен, абырой болғанда онан да жоғары біреуі келіп «қазақтар мұсылман, қыстауға болмайды», – деп ара түсіпті. «Қолыма оқ тиерде де әкем аян берді ғой» – дейді Ыбекең. Төрт құрдастың үлкені Мақаң ауырып қалса, Әукең де ебін тапқан, Түсіпті қаладағы жұмыс орыны «бронь» беріп алып қалған. Төрт мүшесі түгел үшеуі Ыбекеңді қатты аяйды, кейде артықтау кеткен әзіл-қалжыңын да көтере береді.

	– Ә, сен тіпті дұрыс келдің, – деді әкесі Түсіп Исаға ойыншық үйректі ұстатып жатып. – Ал, балам, – үйрегіңді қамыстың ортасына таман апарып қой. Байқа, ағын су айдап әкетпесін.

	Иса кемер-кемерді жағалап бой тасалап, ағын судан бөліне қалған иірім ортасындағы қамысты бетке алған. Жаз ортасында Қайрақтының ағыны да баяу. Сол баяу ағыннан анда-санда әлдебір толқын келіп иірім суды шайқайды да, сылп-сылп етіп асықпай жағаны соғады. Қалың қияқ пен қоғаны жарып өтіп Иса ойыншық үйрегін қамыс арасына көрінетіндей етіп жасырды.

	– Ал, енді Әуесханға бар, – деді әкесі. – Бір патрон сұ-райды де. Өзінің оғына су тиіпті, үйрек атуға керек дерсің.

	Иса Әукең үйінің иті Бассалдан қорқады. Қабаған. Әуелі Әукең үйіне іргелес қонған Рымқұлдың шешесі Торғайдың үйіне жетті де Бассалдың жоқ екеніне көзі жетіп барып Әукеңнің табалдырығын аттаған. Әукең домбырасын шер-тіп отыр екен, әуелі балаға мойын бұра қоймады. Иса жөткірінді.

	– Иә, неге келдің?

	– Бір патрон оқ сұрайды.

	– Өзіңде бар ғой.

	– Су тиіп аталмай жатыр.

	– Е, – деп таңданды Әукең.

	– Үйрек атуға, – деп қосты Иса.

	– Қайдағы үйрек, ей, ә?

	– Иірім суда отыр.

	– Е, ендеше...– Әукең галифе шалбарын тастап, тізесіне жамау салғанын киді де, қос ауызын қолға алды. – Ол үйректі біз неге атпаймыз, ә? Сенің әкең ғана атуы керек пе, ә? Ал, жүр.

	Мысқылдап күлген Әукеңді ертіп Иса үйге келген. Үйде Мақаң мен Ыбекең жоқ екен. Айнала қараған Исаға әкесі ерінін тістеп, көзін қысты. Түсіндімді білдіріп Иса бас шұлғыды.

	– Дарқоңыр сақ үйрек қой. Маған бір оқ бере салсаң да болатын еді, – деп әкесі Әукеңді кемсіткендей сөйлеп, оның намысын қоздыра түсті.

	– Сенен басқа да ата біледі.

	– Ал, сақ бол.

	«Ал, сақ болды» айтып қалың қоғаны жапыра еңбектеген Әукеңді ілгері оздырып жіберіп, әкесі тұншыға күлді. Әукең ұзақ көздеді. Гүрс еткен дыбыспен бірге қамыс үстін оқ жауып кетсе де үйрек ұшар емес.

	– Мынау қайтеді-ей, – деп Әукеңнің үнімен қоса қос-ауыздың гүрсілі қоса шығып, қамыс жапырылып түсті.

	– Әй, олжаңа ортақтас болайық, – деп бір жерден күлкісін тыя алмай Ыбекең түрегелді. Жанындағы Мақаң ішін басып отыр, әкесі шиқылдап, булығып шалғынның үстінде аунаған.

	– Ту, иттер-ай, – Әукең көзін сүртіп ойыншық үйрекке тесіле қарады.– Бәсе, бұл Түсіп неғып маған үйрегін қия қойды деп едім. Әй, сен күшік, – деп Исаның басынан мәути алып жіберді.

	– Қой-әй! Олжаңды бөлісесің, – деп Ыбекең Әукеңді иықтап, бәрі Әукең үйіне беттеген.

	– Тиышжанның ең болмаса бір қуырдағы бар шығар.

	– Мәкең шешеміздің қаймағы болса да жарайды.

	– Мерген ғой, ең болмаса мылтығын алып жүрейік, – деп Ыбекең шолақ қолын шолтаң еткізіп, қос ауызды қолтығына қыстыра қойды.

	Әукеңде үн жоқ еді. Соңдарынан жалқау басып еріп келе жатыр. Анда-санда ұяла басын қасиды.

	– Ту, сендерге сеніп жүрген, – деді бір кезде.

	Әукеңнің жұбайы Тиішжан шешей құрдастардың басы қосыла қалуы тегін емес екенін сезгендей жерошақтағы отты көсеп-көсеп жіберіп, тезек салды да, бір қырындап тұрып көз салды.

	– Асарыңды аса бер, байың мерген екен, олжамыз мол, –деп бәрімен қатты қалжыңдасатын Ыбекең Исаның қолынан пәрша-пәршасы шығып, картон басы әлдебір жіпке ілініп тұрған үйректі алдына тастай салды.

	– Мынаусы несі? – деп Тиішжан мырс етті де, күйеуінің жүзін аңлап, күлкісін тыйды.

	– Үйрек атып...– Мақаң сөздің аяғын жұтты.

	– Жарар. Осы күлгендерің жетер. Мыналарға асып бер өздерінің үйрегін, – деп Әукең енді әзілге өзі шаптырды.

	Жарым сағаттай да үстелге балқаймақ келді. «Бәрекелділесіп» ортаға алып, әңгіменің тиегін ағытып, Исаның да аузына тосып отырған.

	– Ал, үйректеріңді жеңдер, – деп Тиішжан шешей ба-қырдың бетін қаңылтырмен жауып, оның үстіне ойыншық үйректі қисайта салып үстелге қойды.

	– Мынаның қатыны қайтеді-ей, – деді күліп Ыбекең.

	– Сендерге сол керек. – Әукеңнің құрыс-тырысы біржола жазылып, кеудесін кеңге салып, жұбайына ырзалықпен қарады. – Ал, жеңдер енді.

	Мына пәршаланып, басы жұлынған үйрек жатқан қаңылтырдың астында не бар? Құрдастардың қол созғысы жоқ. Мынаның әйелі күлкіге қалдырды-ау деп бір-біріне қарайды. Исаның танауына қуырдақтың исі жетті. Әкесіне қарап еді, ол да тамсарылып отыр.

	– Үйрек өзімдікі, – деп Иса оны алып қойды да, қаңыл-тырды сырып тастап, қасықпен қуырдақты көсіп алып, аузына салды.

	– Қап, – деді әлденеге Мақаң.

	– Мына екеуі, – деп түсіп Әукең мен Тиішжанды иегі-

	мен нұсқап, – жұмыртқадан жүн қырыққандай жасап бізді қатырып кеткенін қарашы.

	– Бір үйректен осындай-ақ қуырдақ шығады, – деп Тиішжан шешей күліп алды.

	Ойын-қалжың талайға созылды. Ұйқысы келіп, екі жаққа кезек қисайған Исаны әкесі зорлағандай етіп жетектеп әжесінің қолына берді.

	Сәске көтерілгенде оянған. Ауыл абыр-сабыр екен. Әжесінің қолынан бір тостаған айран ішіп, май-нанын аузына бұралақтап тыға салып, қақала-шашала тысқа атып шықты. Жанай өтіп бара жатқан Әшекең молланың баласы Назыкен:

	– Уәкіл келді. Ол өзі Кирциктің мүшесі үйге енді. Әжесі естімеген, – деп жөн айтты.

	Мынадай жаңалықты естіген Иса қайта жүгіріп үйге енді. Әжесі естімеген шығар, естісе айтатын еді ғой. Табалдырықтан сүріне-қабына аттаған Иса:

	– Әже, әже! Уәкіл кепті. Өзі қырсықтың мүшесі дейді, –деп ентікті. – Қырсық деген не, әже?

	– Ойбай, жап аузыңды. Қайдағы қырсықты айтып тұрсын.

	– Әже деймін, ол қырсық емес, қарсақ шығар. Сонда ол қарсақтан туған ба?

	– Құдай-ай, осының да естімейтін сөзі жоқ. – Әжесінің не айтарын білмей қиналғаны жүзіне күреңітіп шыққан.– Қырсығын да, қарсағын да айтпа. Ол жаман сөз. Оны естісе кепеу ұстап әкетеді.

	Әжесімен тәжікелесіп отырғанда Әбішкең атасы келді. Атасын Иса аса жақсы көреді. Мойнына асыла кеткен.

	– Құлыным, құлыным, – деп атасы Исаның желкесінен құшырлана иіскеді.

	Атасы колхоздың жиналысына келіпті. Бірінші орынына Әкбар барыпты. Бүгін ерте тұрып қаладағы жұмысына кеткен Түсіпті іздеді. Қатынауы сирек оның, енді соғыс бітті ғой, ел жаққа неге оралмайды деген ойын да қыстырды.

	Жиналысқа жиналған жұрт ауыл сыртындағы жонның етегіне алқа-қотан малдас құрыпты. Атасының шекпенінің етегіне оратылған Иса да бір шетінен ере келген балалар уәкілдің ызғарынан қорыққандай бұғып-сұғып отыр екен. Қалың жұрттың ортасында Төкең басқарма. Оның жанында қазықтай боп шіреніп біреу отыр. Қабағы қатыңқы. Орта бойлы, қушық кеуделі кісінің өңі сұрғылт. Осыған осы сұс қалай сыйып отыр дегенді ауылдың біреуі сыбырлап айтып қалды.

	– Ой-бой, бұл атақты Күрістекең ғой, – деді Ахметжан.

	– Иә, иә. Қырсиктің мүшесі болған, – деп анықтады Болжақ.

	– Жоқ, ә. Сик емес, цик, – деп түзетті оны бала жігіт Назыкен.

	– Солай болса, солай шығар. Әйтеуір мына Жарықта «Менің лұқсатымсыз неге жүреді, мен Қыр...иә, иә, әлгі соның мүшесімін» деп пойызға оқ атыпты ғой.

	Жиналыс ұзаққа созылды. Біреудің біреу мінін айтты. Шабылған шөп те, бағылған мал да, қыс қамы да сөз болды. Жазғытұрым ақсақ тоқтыны қасқыр жарып кеткені де, шөп машинаның шалғысын түйенің табанын тілгені де айтылды. Соңғы сөз уәкілге тиген. Ентіге-аптыға сөйлейді екен.

	– Жауапсыздық жайлаған, – деді ол. – Қасқырды тоқты жеді ме, жеді. Факт. Машинаның табанын түйе тілді ме, тілді. Факт.

	Жұрт аузын жеңге тығып, булыға күлгенмен, көздері уәкілде. Кім біледі, заман қиын, қаһарына ұшырап кетулері мүмкін. Көздеріне кепеу елестеді ме, бәрі қайта монтанси қалған.

	– Сол себептен шөпші Есімғалиға ескерту, қойшы Әбіш-кенге сөгіс беремін, – деп түйді уәкіл. – Факт. Бұл ең мықты дәлел.

	– Сол сөгісті өзің ала ғой, бердім, – деді Исаның атасы.

	Уәкілге атасының сөзі толық жетпей қалды ма «а, а», – деп парторг Мақаң мен Төрағаға жалтақтады.

	– Жәй, әшейін. Ырза боп тұрғаны ғой, – деп түзетті Құрманғали.

	Уәкілдің соңғы мәселесі бар екен. Бір сөздің үстіне екіншісін қонжитып төкпелегенінен елдің де, Исаның да ұққаны Төкең бастық басқа жаққа ауысады екен. Оны әлгі аукоматкан да қолдапты. Сөйтіп, енді осы колхоздың құлағын ұстаушы болып Әукең сайланды. «Е, дұрыс» деді ел. Жиналыс та аяқталып, осы колхозға қайдан келгені белгісіз, ақсақ Теренти өгіз арбасына қарай сылтып басып бара жатқан.

	Мақаң парторгтің есіне уәкілдің бір тапсырысы түсті ме – Теренти, Теренти, – деп қол бұлғады.

	Арбаға жегілетін екі асау кәстіраттың біреуіне мойын тұрығын кигізіп, екіншісінің самиянын қолына алғаны сол еді, Теренти Мақаңның шақырымын жақтырмағанын жүрісінен танытып, қыңырайып-ақ келе жатқан. Таяп қал-ған Терентиге Мақаң.

	– Теренти, Теренти, иди, иди, – деді.

	Ақсақ Теренти бағжаң етіп таңырқай қарады да, шойнаңдай басып зыта жөнелген бетте көз ілеспес жылдамдықпен кәстіратын да жегіп үлгеріп, арбаға аяқ артқаны сол еді, ей өзгіше салдыр-күлдір ала қашты. Мақаң парторг аңтаң. Бір кезде:

	– Қап, мынаның «сюдасы» қалып қойыпты ғой, – деп маңдайын сипады. – Әй, сенде осы жерде тұр ма едің?

	Мақаңның орысшасынан әлденені бүлдіргенін ұққан Иса «иди» мен «сюда» деген екі сөздің мәнін ұқпаса да жаттап алды. «Идиі» кел болар, ал «сюдасы» кет деген болса, онда Теренти неге таңырқады, Мақаң неге «қап» деді. Шіркін-ай, әжесі мұның не екенін білсе ғой.

	Бұл жаңалығын балаларға жеткізіп, дауласа жүріп Көксуға тоқтаған. Көксу Балқаш жайлауының аяғы. Су астындағы көгілдір қайрақ тастар мөп-мөлдір суға көгілдір рең беріп өзінше құбылтады. Тереңдеу жағында балық көп. Әсіресе күн батар алдында балықтар шоршып тулап, құйрығымен суды шарт-шарт сабалағанын көріп Иса сан таң қалған. Аулайтын ау жоқ, бірен-саран қармаққа балықтың ілігетіні де шамалы. Үлкендер жағы да балық аулауға құлық танытпайды. Өткен жылы бір иірімнің суы тартылып, ана Құрмекең үйі бір қанар балық алғанын көргені бар.

	Уласып-шуласа жүріп күннің еңкейгенін де байқамай қалыпты. Енді ғана бірер үзім нан мен айран, не көже есіне түскен балалардың алды ауылға беттеген. Соңдарында қалған Иса мен Адамқұл. Адамқұлға ерген інісі Кеңес төрт- бестегі бала. Темірастаудың мұздай суына сүңгіп өтпей кете алмады. Кішкентай Кеңес бұтындағысын шешіп:

	– Дамбалымды жуып алайын, – деп балшыққа баттасқан ауын суға салып артта қала берген-тін. Өзеннің жарқабағына шығып артына қараған Иса су бетіне батып-шығып бара жатқан Кеңесті көзі шалды.

	– Кеңес, – деген дауысы қатты шыққан. Шешінуге мұрша жоқ. Батып бара жатқан баланы екпінімен қағып әкетіп, арғы жағаға бір-ақ шықты. Мойнына жабысып алған Кеңес өзеннің саяз жерінен жалдап өтіп келе жатса да:

	– Суға кетіп қалмайықшы, – деп дір-дір етеді.

	Иса мен Кеңес су киімдерін бір сығып тастап, үстеріне жапсырған. Қара жолдың борпылдақ топырағын жалаң аяқпен күрей басып, ауылға беттеді. Алдарындағы Кеңес бұрылып екеуіне жалтақ-жалтақ қарайды. Үшеуі де үнсіз.

	Кеңестің жалтақтауын ұққандай Адамқұл үнсіздікті бұзды.

	– Кеңестің суға кете жаздағанын үйге айтпайық.

	– Иә, – деп қостады Иса.

	Бұл үй биыл жылаулы. Ауыл да биыл көшінен жаңылғандай қыстауынан ұзамай тұманың аяғына қонған-тын. Қыстаудағы үйдің іргесіне кигіз үй тігіп қона салған Иса мен Адамқұлдың үйі. Тұрсын аға аурулау. Жалы жер сүзген бүкістеу құла биесін желіні есіктен көрінердей жерге қақтырып, сонда байлатқан. Басын көтеріп соған қарайды да жатады.

	Ауылға Садық тәуіп келген-тін. Түсіптің өтінуімен Садық тәуіп Тұрсекеңнің тамырын ұстады да, былай шыға «бүгін- ертең» дегенін Исаның құлағы шалып қалды. Сол күні тәуіп Иса мен Рашидті де сүндеттеген. Екеуі ғана үйде жатыр еді, кенет ілулі тұрған жез леген салдыр-салдыр ете қалды да, іле Тұрсекең үйінен азалы дауыс шықты. Көкдауыл ұлыды. Қоймай ұлыған иттің дауысынан Исаның жүрегі түршікті.

	Жоқтауға да жоқтау қосылып жатыр.

	Сол жоқтау әлі Тұрсекең үйінде жаздай жалғасып келеді.

	Ауылдың бергі шетінде бұларға таяғын көлдеңең беліне ұстаған Адамқұлдың үлкен әкесі Әбеу қарт кездесті. Қаншама баласынан қалған Тұрсыннан айырылу оңай ма, сексеннен асса да қарулы еді, енді таяқ ұстап, Қызылбиіктің биігін ерте шолатын қардай басы-көзін ақ бүркепті. Ақ қашып, қызыл қуғаннан сәл ертеректе осы елді жаман ауру жайлап, Әбекеңнің отбасы да, өзі де тегіс жатқан. Есеңгіреген Әбекең бірде басын көтерсе жабықтан біреу қарап тұр екен. Түсі тым сұсты. «Осы үйдегі сенен басқа тоғыз адамның жанын аламын» депті сұсты жан. «Мен елмен қоштасайын» депті Әбекең. Ертеңіне ертемен есін жиған Әбекең сегіз баласының да, әйелінің де қаза болғанын көргенін жырдай қылып айтып отырғанын Иса сан естіген.

	Әбекең ескі жырларды да жатқа соғатын. Бұл ауыл қыста кезекпен шекеге шақырмайды, үлкендер әр жұма сайын әр үйді кезекке қойып, өздері түстенуге барады. Мақаң үйіндегі бір түстеністе Көпжекең:

	– Әбекең, сіз Шортанбай жырауға көшір болып ілесіп біраз жүрдіңіз. Қандай адам еді, – деп сұраған.

	– Е, ондай адам қайда енді. Түрі атжақтыдан дөңгелек бетке келетін, мына Әшім сияқты қасқа бас адам еді. Кескіні мына сенің Әліңнің кескініндей, бірақ қыр мұрындау болатын. Дауысы зор, қызша қаңқылдап естілетін еді.

	– Е, солай деңіз.

	– Әулие ғой ол кісі. Айтқаныңның бәрі келді емес пе, –деп бір тыныстап алған Әбекең әңгімесін әрі созған. – Шашы мен сақалы қынамен бояғандай қызылжирен бола-тын. Сонан жеңгелері мен құрдастары Қызылбас деп әзілдеуші еді.

	Балалардың үсті-басына көз жүгірткен Әбекең:

	– Көйлек-дамбалды кептіріп кию керек, сонан ауру жабысады, – деп ескертіп, таяғын беліне көлдеңең ұстап, даланы аңсаған нардай жүзін алысқа салып, ұзай берді.

	Ауыл шетіндегі бергі үй Тұрсекеңдікі. Күнде осы уақытта Злила шешей мен қызы Жаңагүл жоқтау айтады. Осы ел көрген қиямет те, Тұрсекең көтерген ауыр жүк те елдің құлағына тиіп, талай көпірек күрсінеді. Бие сауым уақыт бойы айтылатын жоқтау Исаның да көңіліне әбден жатталған, бала жүрек сан сыздаған. Жоқтауды тыңдап егі-ліп отырған әжесіне қосылып, ғайыпқа кеткен Тұрсекең ағаны қимай Иса да сан рет мұрынын қорс-қорс тартқан.

	Жоқтауды жаңа бастаған шешесінің жанында Адамқұл қала берді. Жанагүл жылдамдата тұрып Кеңестің көйлегін шешіп алды. Ұзап бара жатқан Исаның көк желкесінен:

	...Қайран да менің әкем-ау, – деген Жанагүлдің үні жеткен.

	Есіктің алдындағы көлшіктен қос сары ала қаз ұшты. Біреуінің сирағында сақина бар сияқты. Әкесі Исаға былтыр қаздың бір балапанын ұстап беріп, жаздай асыратып, күзде сақина салып ұшырып жіберген-тін.

	– Менің сары ала қазым.

	Иса қаңқылдап ұшқан екі қаздың соңынан қолын көкке созып, құстай ұшып, ұзақ жүгірді. Қос сары ала қаз бір айналды да, «қаңқ-қаңқ» деген әдемі әуенін соза айтып, бір-жолата алысқа бет түзеді. Даланың әнін салған қос қазға қолын созып Иса да қала берді.

	Бала көңілі белгісіз қиялды аңсаған, Ұлы Даланың аспаны мөлдір кіршіксіз еді.

	Исаның көңілі де кірбіңсіз еді-ау.

	1. IV. 2009 жыл





