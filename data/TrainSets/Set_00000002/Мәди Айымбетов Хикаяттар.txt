	Мәди Айымбетов

	Хикаяттар





	Үшінші томға енгізілген «Тылсым», «Аспан асты, Жер үсті», «Алабай- Дода», «Өмір ойыны» хикаяттардың тақырыбы – бүгінгі өмір мен бүгінгі қоғам. Кейіпкерлер – жаңа қоғамның тағдыры, харакеті, өміртанымдық пайым-түсінігі, болмысы жағынан әртүрлі сипаттағы адамдар. Жазушы қазіргі күннің шындығын – тәуелсіз елдің іргетасы қаланып жатқан заманның моральдық, әлеуметтік проблемаларын шиленісті де тартысты оқиғалар арқылы көрсетіп, шығармаларына бояямасыз, драмалық реңк береді. Бұл шығармаларда адам рухының мықтылығы, жеңімпаздығы мен ақыл- парасатының күрескерлік терең сипаты ашылады.





ШЫРАҚШЫ ҚАЛЖІГІТ





І


	Құм дауылының көз аштырмай тұрғанына бүгін үшінші күн. Кеш түсе саябырси, ал жұлдыз туа тым-тырс тына қалатын жел, ертеңіне, таң жаңа саз бере шығыс беттен тағы да өрекпи көтеріледі. Күнмен бірге кетіп, күнмен бірге оралған қиямпұрыс жел сетік тұмсық, салпы ерін атанын жетекке алып ілбіген жолаушының қыр арқасынан үш күн бойы сабалап келеді.

	Қоңыраттан шығып, Сам құмының шетіне іліккелі ол бұйрат-бұйрат аласа шағылдардың төбесінен суырылып ұйтқыған сартүтектің астымен болар-болмас қыбырлап, баяу жылжиды. Бір шағыл мен бір шағылдың арасын тұтастырып, қадам жердің сұлбасын бұлдыратқан бұл сұрқай аласапыранда өнікті жүру мүмкін де емес еді. Арқаны желге беріп, ықтасын жасап біразырақ мүдіру де амал емес. Жолаушы күннің көтерілген тұсын аңдап, соған қарама-қарсы бағытпен, желдің ықтиярымен, дауылға ұласып көшкен құм тылсымына мылтығып ілгерілей берді.

	Жолаушы бір кезең асып, атанды желдің өтіне шөгеріп, ығына қос тізерлей отыра кетті. Күнге қурап, өңі әбден тозған киіз қалпағының төбесінен бастыра, жағынан байлаған орамалын шешіп, "и, алла, рәббім, Бекет ата аруағы, қолдай гөр, уһ!" деп дем шақырды.

	Бұл - күн тас төбеден тік шаншылған шаңқай түстің шамасы болатын. Атанның алдыңғы өркешіне ілінген бүйен торсықты алып, аузының байлауын шешіп, жылымшы татыған малталы қара көжеден екі-үш қылғытты. Бір жұмадан асқан сапарда оның күн ұзағына талғажау ететіні осы көже. Кешке, қоналқыда қоржындағы қатқан тандырдың бір сындырымын көжеге жібітіп жеп ас қылады. Аш-тоқ халін қанағат етіп, осы өңірдегі ыстық жаздың басы, мамырдың соңын ала қалың Сам құмының ішіне еніп, Қарақойлы Табыннан шыққан Барақ батырдың зиратын іздеп, соның сауабын алуға келе жатқан бұл жолаушы – Қалжігіт деген қоңыраттық қазақ болатын. Елуді молынан еңсерген, жасамыс, селдір мұртты, көсе иекті кісінің жан-дүниелік ішкі құбылысы аласы көп, қоңырқайлау үлкен көздерінің шарасына ұялаған.

	Қалжігіттің жоба-бажайлауы расқа келсе, бүгін үлкен бесін ауа, ымыртқа таяу Тұрыш қыстағының үстіне құлауы керек еді. Арғы жағында, иманы жанаттағы Барақ ата зиратының басына дейін бір шай-су ішерліктей ғана жер.

	Қазір – бұл жерден ел сейілген кез. Жазғы жайылысқа – Жем-Сағыз қолтығына қарай қойын айдаған көп малшылармен бірге осы Тұрышта қыстайтын он-он бес түтін – есепші-қисапшы дегендей және қызыл отау мен төрт жылдық мектептің айналасындағылар да түгел үдіре көтеріледі. Қыстақтың жұртындағы іргесін көтермейтін алты-жеті үйдің санатында – қорықшы, кілтші және ауа-райын болжау бекетінің адамдары ғана. Құм кезіп, шалдығып, ерні кезерген жалғыз жолаушының ел қарасы деп, аяқ іліктіруге үздігіп келе жатқан Тұрышының жәйі – осы.

	Иесінің ырық-ыңғайына әбден көнбісті сетік тұмсық атан күндіз бұл мезетте әдетте көп аялдамайтындықтарын біледі. Торсық бүйен салынған қалта өркешіне қайта ілінгеннен кейін-ақ шөккен орнынан итініп тұруға ыңғайлана берді.

	"И, алла, рәббім" Бекет ата аруағы, өзің қолдап, дес бере гөр"! – Қалжігіт тықыр иегін бір сипап, орнынан тұрды.

	Құм ішіне кіргелі атанның арқасын босатып, жетекке алғанының себебі, бір жағынан жайылыс оты жетімсіздеу болып келе жатқан көлікті зорықтырмау болса, екінші жағынан ол мына қалың шағыл арасымен жаяулағанды жүріске өніктілеу санады. "Түйе малы қанша көнбіс болғанымен, алда әлі қандай-қандай күндер бар, жарықтықтың күш-қажыры бойына іркіле тұрсын" деген пайымда болды Қалжігіттің. "Бүгін жаратқан ием дегенге жеткізсе, алланың қалауынан шықсақ, Тұрышқа жетіп құлармыз. Тұрышқа жеттік дегенше Барақ атаға жеттік дей бер. И, алла рәббім, жаратқан құдірет – бір өзің ғана!.."

	Түйе жетектеген жалғыз жолаушы бір бұйратынан бір бұйраты асып жатқан, ұйтқып, алас ұрған құмның қалың қойнауына ілбіп ене берді, ене берді. Оның ізін сусып, жылан бауырлаған құм борасыны жым-жылас жұтып жатты… Артта қалған із жоқ, алда – үміт пен сенім, Қалжігіт меңіреу қиянмен құбыланы бетке ұстап, маңа берді.

	Үлкен бесіннің мөлшері әлдеқашан өтіп, күн көкжиекке жанасқанда барып Қалжігіт бағыттан ауытқығанын сезе бастады. Жел екпіні аз-кем толас тауып, көз көрім жердегі төңіректің бедері айқынырақ шалынса да, жуық маңда ел нышаны барлығын байқатар тіршілік белгісі білінбеді. Бәрін құдды құмның алапат дауылы тып-типыл жұтып қойғандай.

	Ол күннің батқан тұсын әбден бажайлап алды да, соны маңдайға алып тағы да бірсыпыра жер жүрді. Бұл кезде жел тынып, құм арасында тып- тымық жайлы кеш орнаған. Енді бір дем жүрсе тіршілігі маздаған ел қарасына ілігердей үмітпен ілби берді, тоқтамады. Деміл-деміл аз ғана аялдап, айналаға көз салып, жым-жырт боп құлазыған тылсымнан тың тыңдап, ілгері қарай тағы қозғалады. Көкжиектегі, дәлірек айтқанда, дөңкиіп-дөңкиіп жатқан құм бұйраттарының қиян бір жиегіндегі әлдеқашан батқан күннің қызғылт реңкі оңып, төңірек тез алакеугім тартты. Қараңғылыққа толық перделенбеген аспанның түстік жақ бетінен жалғыз жұлдыз солғын жымыңдайды. Жолаушы бұдан әрі митыңдай беруден бүгін дәнеңе шықпайтынына көзі жетті де, енді қоналқыға ыңғайлы жер іздеп, қоянсүйек қалыңдау өскен құмның ойпаңдау тұсына барып сетік атанды шөгерді.

	Атанның қомындағы қоржыннан шидемін алып жерге төседі де, от жағудың қамымен төңіректен қураған қоянсүйектің шырпысын жинауға кірісті. Көз байланбай тұрып біраз отын қамдап алуға асықты.

	Сетік атанның өзіне мүлдем жат мекен – мына құмның ішін жерсінбей жүргендігін бұйдасын босатқанда маңдайын күнгейге қарай бұра беретіндігінен байқаған. Сондықтан Қалжігіт атанға тұсау салып, оны осы қоналқы маңайдан ұзатпай қайырмалап отырды да, түн жарымы ауа өзінің қасына әкеліп шөгерді.

	Құрғақ шырпыны бір талдап, екі талдап тастап, отты болар-болмас қана жылтыратып, мұны жалғыздықтан алақызыған көңіліне алданыш қылып отырған ол мызғуды қаперіне де алмады. "Апыр-ай, бұл өзі қалай болды?! Пері жаңылыстырмаса, алған бетім дұрыс еді, бүгін әрі кеткенде ақшам жамырай Тұрыштың я оң, я сол қыбы-тұсынан шаң беруім хақиқат сияқты- ғұн. Бағыттан алжасатындай болған жоқ едім?! Әлде мына жел әр күн әр тұстан ауып тұрды ма екен? Олай болса, құм шетінен Үстірттің етегіне шығар шама болмады ма!? Қайткенде де ертеңгі таңда бір айқындық болар. Ертең тыңда… И, алла, рәббім!.." Ол осы бір ілкімде көзінің жұмылып бара жатқанын байқап, басын әнтек көтеріп алды. Сөнуге айналып, әлсіз ғана қызарған шоқтың үстіне бірер тал құрғақ шырпы тастамақ болып қарманып еді, қолына ештеңе ілікпеді. Тағы да ту сыртына қарай бұрылып, сипаланып еді, құмсақты көсіңкіреп жіберген қолына қойдың ба, ешкінің бе, екі-үш түйір құмалағы түсті. Үгіп көрсе, онша қатпаған жас құмалақ. Үгіндіні мұрнына апарып иіскеп еді, ылғал, жаңа қидың исі бұрқ етті. Осы мезетте оның жүрегі дүрс-дүрс соғып, атқақтай жөнелді. "И, алла, рәббім! Құм астынан табылған мына құмалақ жақын маңда ел бар дейді. Бәсе, бәсе, жобам-райым дұрыс, адаспаған екенбіз. Бекет ата аруағы, қолдаған екенсің- ау біз сияқты пендеңді, қолдаған екенсің…!"

	У-уу -үу-уу-уу -у…

	Қалжігіт елең етіп, түн тылсымынан естілген дыбысқа құлағын тосты. Алыстан талығып жеткен ұлыған дыбыс сәлден соң, енді таяу маңнан үздік- создық қайталанғандай болды. Оның көңіліне тосын секем ұялатқан бұл дыбысты дамылсыз малжаңдап, күйіс қайырып жатқан сетік атанның да құлағы шалған болуы керек, күйісін тоқтатып, мойнын соза көтеріп елең- құлаң етті.

	"Қасқыр сыбысы білінгенге қарағанда бұл маңайда малдың исі, қотан- қопсы болғаны, елдің болғаны. Рас, бәрі рас… - деп түйді Қалжігіт. – Жаңа күшіктеп, күшігін алдырған қаншық қасқыр ма екен, ұлығаны қандай зарлы да зәрлі еді! Не болғанда да адаспағаным рас, осыған шүкір! Ішін тартып ұлыған мына неменің бізге тиер залалы бола қоймас. Залалы тиердей болса, жаратқан құдай, өзің сақтарсың. Қой енді, кішкене мызғиын…"

	Қоржынды басына жастанып, шидемінің бір етегін астына салып, бір етегімен үстін қымтап, көзін жұмған оның құлағынан әлгі ұлыған үн кетпей қойды. Бірде жақындап, бірде алыстап, үздігіп-үздігіп естілген бөрінің зары оны екіұдай албұртқан күйге түсірді: біресе ел қарасының тым жақында екенін толассыз сезіндіріп, ес-қуат бергендей, біресе төбе-құйқаны шымырлатып, өн-бойына үрей дірілін жүгірткендей. Қатар келіп, алас ұрған бұл екі сезім оған қайткенде де тыншу бермеді. Мезгіл-мезгіл басын көтеріп, түн-түнегіне шошына қарап қояды. Кірпігін арсыз ұйқы сәл айқастырар болса, жағы тынбай ұлыған әлгі жыртқыш өзіне баспалай тақап келіп, бір-ақ қарғып үстінен түсердей көрінді. Өзін іштей қанша сабырға шақырса да, осы секем оны біртін-біртін жеңе берді. Орнынан тұрды. Тізесі болар-болмас дірілдегендей. Шыныменен-ақ осы үрейге бойымды жеңдіргенім бе деген ойға шырмалды. Ол еңкейіп қос қолымен тізесін ұстады, діріл тек тізесінде ғана емес, денесін тұтас жайлаған тәрізді ме, қалай?! Жүрегі, қолы, өн- бойы…

	Қасқыр бетпе-бет келсе, қорғанар бар қаруы – он алты өрме қайыс қамшы мен етігінің қонышындағы селебе бәкі. Дара ауыз бытыралы құс мылтықтың зары осындайда өтеді-ау, әттең. Ол оттың орнында қарайып жатқан қоламтаға қарады да, қоянсүйектің қураған шырпысын мана молырақ жинап алмағанына өкінді. Қалжігіт өн-бойы бір суынып, бір қызынып, әрі- сәрі күй кешіп тұрғанда қасқырдың ұлығаны біразырақ тиылғандай болды. Сетік атан алаңсыз күйіс қайырып жатты. "Ит-құстан келер қауіпті алдымен мал сезер еді, демек үрейленетін ештеңенің болмағаны да".

	Өзіне-өзі басалқы жасап, көңілін орнықтырғандай болған ол, қамшысын, бәкісін жанына даяр ұстап, атанның қапталына келіп жантайды. Ұйқысыздықтан қалжырап шаршағанын сонда ғана білді.

	…Мына ғажапты қараңыз, үш күн бойы малтығып кешкен құмы кенет аппақ айтақырға айналып жүре берді. Құм, толқын боп тербеліп, сағым боп қалқып, әлдеқайда алысқа ағып кетіпті. Күннің шығысы - қайсы, батысы - қайсы, мәлімсіз, айналасында көз сүрінер титімдей де ноқат жоқ ұлы тақырдың ортасында Қалжігіт жалғыз тұр. Қолында сетік атанның бұйдасы ғана, қоңыр құйқалы Қоңыраттан бірге шыққан көлігі әрі серігі, ол да үшті- күйлі ғайып болған. Сірә, жарықтық, құмның ұлан-асыр көшімен бірге әлдеқайда алысқа маңып кеткен болар деп ойлады ол. Ойлайды да, кенет қыстыға кеп өксиді. Енді қайтер екем, ел қайда, жер қайда, іздеп келе жатқан киелі мекені қайда? Осы мезетте айтақырдың ортасымен мұның сетік атанын жетектеп келе жатқан шүйкедей ғана қара шалды көзі шалды. Шүйкедей шалдың белуарына дейін түскен сақалы бар. Бұлар жерден шықты ма, көктен түсті ме дегенінше болмады, әлгі шал оның маңдай алдына келіп атанды көлденең тартты.

	– Көлігіңе бұдан былай ие болғайсың. Жоғалтпа. Жоғалтсаң, қайтар жолыңнан шалыс кетерсің. Мен жөнелдім, балам. Бір түстік жерден табарсың мені…

	– Барақ ата! Киелім!..

	Ол өз даусынан өзі шошып оянды. Аспан етегі бозамықтанып, таң елес беріп келе жатқан шама болыпты. Сетік атан өзінің жанында, мойнын жерге төсеп, жайбарақат мүлгиді.

	"И, алла, рәббім!" Қалжігіт кірпігі сәл ілініп кеткен мезетте көрген түсіне қайран қалды. "Түстік жерден табарсың мені деп кетті-ау Барақ ата. Жеткеніміз ғой онда ше. Таң салқынымен жүрісті өндірту керек десейші."

	Қалжігіт екі-үш жұтым малта көже мен бір сындырым тандырды талғажаулап оразасын ашты да, түнде жаққан отының суық қоламтасын құммен көміп, ала көлеңкеден орнынан қозғалып кетті.





ІІ


	Сәске шамасында әуелі иттің маңқ-маңқ үргені құлаққа шалынды да, артынша дөңестеу біткен бір жал құмның ар жағынан қойшының үйі көрінді. Үйдің көлеңке жағында құйрығы шолақ бурыл ат шыбындап тұр. Маңқ-маңқ үрген еріншек көпек төбет үйдегілерге әлдекімнің келе жатқанын ғана хабарласам болды дегендей, кейін бұрылып, қотанның қасындағы ағаш сәкінің астына зып берді.

	– Аман-есенсіз бе, бәйбіше! – деген сәлемін ол ернінің ұшымен Ол атанын шөгеріп, қазыққа бұйдасын ілмектеп жатқанда киіз үйдің туырлық есігін желп еткізіп ашып, ашаң жүзді бәйбіше шықты. Қалжігіттің: тосырқай алды да, тым-тырс тынып, бұған көзінің қиығымен ізеуірттей қарады.

	– Жолаушы боламыз, келіс – Қоңырат жақтан. – Қалжігіт өзінің мән- жайынан жеделдеп хабар бергенше асықты. – Бұл кімнің, қай туғанның ауылы? Үлкені бар ма үйдің?

	– Иесіз ауыл емеспіз, бар ғой, құдайға шүкір, - деп бәйбіше оны үйге қарай бастады.

	Үй иесі денелі, ат жақтылау келген, жалпы бітімі – кесек, алпыс-алпыс бестер шамасындағы кексе адам екен. Ұқыптап бастырған ақ бурыл сақал- мұртын салалы саусақтарымен әспеттеп сипап, зор даусымен ашық-жарқын жөн сұрасып, қоңыраттық жолаушы – Қалжігіттің жәй-жапсарына біршама қаныққандай болды.

	– Жөн екен, жөн екен, ия, - деп біразырақ толғана түсіп, бәйбішесіне қарай жүзін бұрды. – Ал не отырыс, әзірге қолда бар ас-суыңды қамда, алыс жолдан келе жатқан, иманы түзу қонақ екен, қонақасын аяқ суытып, тыныққасын берерміз. Кешке дейін Тұрышқа кеткен әлгі бала мен келін де келіп қалар…

	Қалжігіт үй иесінің жылы қабақ шырайына көңілі өсіп, емін-еркін жайлана бастады. Әйтсе де киіп-жарып сөйлей беруге сыпайылық сақтап азырақ тартынып та отырды. Үй иесі оның бұл қалпын қапысыз тани қойды.

	– Е, біз, мынау, көшкен елге ілеспей, жұртта колхоздың аз-мұз ақсақ- тоқсақ малын бағып қалған ізөләтірміз. Оның үстіне бір-жар бас азын-аулақ өз малымыз бар дегендей, артынып, тартынбай-ақ қоялық дедік. Нысыпым – Сарыбөпе, тобыш адаймыз. – Отағасы күректің басындай қолымен қос тізесін сипалап отырып, әр сөзін өлшеп-пішіп нық айтады. Қонақтың өзіне назар сала қарап, әрбір қимылын қалт жібермей көзбен аңдап, тоқып отырғанын байқаған ол:

	– Ия, тізем ауырады. Керманмен соғыста, Белорыстың Полеси ме-ау, бірдеме-бірдеме деген жерлерінде сыз батпақты тізеден кешіп, суы шылқыған әкөпте жатқанның салдары болар дейім, сыздайды кеп, сыздайды, – деді де, қабағын сәл ғана шытып, ауырсынғандықтың кейпетін аңғартты.

	Қалжігіт тамағын сәл кенеп, осы тұста әлдене айтқысы келгендей қозғалақтап қалып еді, Сарбөпе оның не айтпақшы болғандығын да қапысыз біліп қойды.

	– Ой, сол тұзыңа да, құмыңа да түстім әлденеше рет. Жаңа сойылған малдың жылы терісіне де орадым, болмады. Енді мына іргемізде жатқан, қасиетінен айналайын Бараққа барып, бір түнесем қайтеді деп отырмын, содан жазылып жатқан ел көп көрінеді…

	– Е, десейші, талай айттым, атаның басына бір малды байлап түнеп қайтайық деп… - Шәйді бағанадан бері үн-түнсіз, бар бабымен құйып беріп отырған бәйбіше дәл осы арада өзінің көкірегін кеулеген сөзді айтып қалды.

	– Жер аяғы қияннан күн құрғатпай келіп жатқан жұрт анау, қарға адым жердегі әулиеге баруға қысы-жазы "мал, мал" деп бір мұрсамыз болмай-ақ қойды осы…

	– Малсыз қазақтың не күйі бар. "Жанымды бағам десең, әуелі малыңды бақ" деген екен аталарымыз, береке де, тоқшылық та, саушылық та осы малда ғой. Әнебір "аша тұяқ қалмасын, асыра сілтеу болмасын" деп ұрандап, елден сыпырып тігерге тұяқ қалдырмай кеткен алағай да бұлағай заманның қасіретін, қайғысын шеккен халық малы болмағасын қырылды. Тіршілік – тоқ болсаң, тіршілік. Жоқ болса, несі тіршілік? Солай емес пе, Қалжігіт шырағым. – Сарбөпе кемпірінің қаяусыз айтыла салған бір ауыз сөзін іліп алып, зілсіз ғана, жанынан гөрі малын күйттегіш қазақы адал құлық- пиғылымен кесіп бір-ақ сөйледі.

	– Солай солай, Сареке, бізді де дәл осы арамен мына бетке – Қарақалпақ, Түрікменнің жеріне қарай айдаған сол уақыттардың қасірет- лаңы ғой, ол кезде жас та болсақ, білеміз, - деді Қалжігіт үй иесінің сөзін басын изей мақұлдап. – Мал жарықтық та пиғылға қарап бітіп, пиғылға қарап құрдымға кететін нәсте білем. Пиғылы түзу болмаған уақыт, пиғылы түзу болмаған ел төрелері халықтың басына сондай-сондай зауал әкелген жоқ па?! И, алла, рәббім, енді мына пиғылдың, ниеттің осы түзулігінен ажыратпа ылайым..

	– Әумин, айтқаның айнымай келсін. "Қырықтың бірі қыдыр" деген, аузыңнан шыққан лебізің адал адам көрінесің, жолың оң болар, сірә, - деді Сарбөпе қонағының көңілге қонымды сөзіне ықыласты кеуілін білдіріп. – Ұшса, құс қанаты талатын бір қияннан осы тәубешіліктің жолына итермелеген де құдай алдындағы хәқиқатқа қиянатсыз ақ пейілің шығар, бұл әркімнің қолынан келе бермейтін кісілік…

	Ол үй иесінің салиқалы сөйлеп, ниеттестік білдіре айтқан бұл сөзінен әлі де болса мұның ішіне үңіліп, жағдаятын біле түскісі келетін емеурінді топшылады. Қол орамалымен жібсіген маңдайын, мойнын сүртіп, аз-кем толас жасап алды. Өзінен әңгіме күткен ыңғай шәй құйып отырған ашаң жүзді бәйбішенің де салиқалы көзқарасынан байқалады. Мына пейілді жандардың алдында сөзін іркуге оның дәт-дәрмені жетпеді.

	– Хақихаттың құлымыз ғой бәріміз де, отағасы, айтқаныңыздың растығында шәк жоқ. Алыс жерден, тамырымыз қалған осы топыраққа менің сүйретіп әкелген өзімнің іркусіз таза ниетім де болар бір жағынан… - Ол қолындағы шәйі ішіліп болған бос кесені дастарқанның шетіне қарай жантайта салды да, малдасын жазбастан, кейінірек ығысыңқырап жайлана отырды. – Тағы бір себебі мынау еді: әкемнің көзі жұмылғанша қайта-қайта айтып, өсиет етіп кеткен жалғыз ауыз тілегі, арманы да көңіл құрғырды бір тыншытпай-ақ қойды. Әкем марқұмның сол аманат-арманын орындау үшін де соғыстан аман келдім. Ия, аман келдім, жарылған бомбының жаңғырығынан контож болып, басым зеңгісе де, қол-аяғым сау, бүтін оралдым сол алапаттан…

	Қонағының абыржыңқы, толқулы үнінен, бір сәтке алаң-құлаң етіп жасаурай қалған көздерінен Сарбөпе оның жан-дүниелік әлемінде бір киелі сырдың жатқанын сезді. Сезді де, сөзін бөлмей, көзімен ғана әңгімесіне ден қойғанын танытқан ишара білдірді.

	– Әкем ел шетінен ұзап, Әмудің жағасына келіп, қараша үйін тіккен күні түнде түсіне аты адай жұртының ұранына айналған Бекет батыр кіріп, аян береді. Сондағы аяны мынау екен: "Ей, шырағым, кедей де болсаң құдайыңа қараған ұрпағым екенсің, ата-баба аруағы қолдап, елге қайтып оралар болсаң, саған айтар бір аманат-тапсырмам бар, соған құлақ сал дейді".

	– И, жарықтық-ай, - деді әңгімеге еміне елтіген ашаң жүзді бәйбіше.

	– Ие, содан, - деп Сарбөпе кемпіріне әңгімені бөлме деген ишаратпен алая бір қарады.

	– Содан әкейдің Бекет батыр сөзіне құлақ салмасқа амалы бар ма, жарықтықтың алдында айтыңыз деп құлдық ұрыпты. "Айтсам былай, табыннан шыққан Сатыбалды баласы, Серке батырдың жиені Барақ – менің замандасым, ел шетіне келген жауға жанын аямай қарсы тұрған арлы, жаужүректің өзі еді. Екеуміз, мен – Атырау-Жайық, Маңқыстау ол – Жем- Сағыздан өре тұрғанда елге - пана, жерге қорған болатынбыз. Атағына, ақыл- парасатына тәнті болған ниеттесім, арысым Барақтың басына ел-жұрт тағзым етіп келер тілеухана салып, бір жаз, бір қыс шырағын жақсаң деп едім. Сөзімді ырзалықпен қабыл ал, балам" депті батыр. Оянса, түсі екен, бірақ Бекет батырдың әлгі сөздері оның өңінде айтылғандай. Әкей мұны батырдың киелі аруағының өзіне әдейілеп келіп берген аяны деп, жалғыз серкесін сойып, өзі сияқты арып, ашып ыңыршығы айналған көшпенді тұрғылас, ағайын-жекжатқа құдайы жолын -– садақасын жасапты. Ел алдында осы садақа батихасын жасап, Бекет әулиенің аян-аманатын орындауға келесі жаз уағадасын берген әкей сол жылы қыста екі өкпесі қабынып, айықпас дертке шалдығады да, көктемге салым, Әмудің суы таситын шақта көз жұмады. Әкейдің әлгі сөзді маған қайта-қайта қайталап, орындалмай бара жатқан арманына налып, өкініш білдіргені жадымнан шықпады. Бірақ сол кезде оның арманын орындайтын шама үйден жалғыз бас көтерген менде болмады. Шешеме, артыма ерген бір-екі жаман інілеріме қарайлайтын менен басқа ешкім жоқ еді, бірақ қара шешектің індеті оларды да көп тұрғызбай жалмап қойды. Құдайдың басқа салғанына көніп, соқа басым сопиып қала бердім, қайтейін, Соғыстың алдында бір жесір келіншектің қолына барып кірген едім, бала сүйіп үлгермедім, әскерге алындым. Соғысқаным бар, Уфа деген жерде госпитальда жатқаным бар, жеті жыл жүріп оралсам, әлгі бейбақ мені өлдіге санап, үйіне басқа біреуді кіргізіп алыпты. Содан кейін-ақ басыбайлы үйдің түтінін түтетудің, от-басын құрап, екі бас боп шаңырақ тіршілігін тірілтудің қисыны бір келмей-ақ қойды. Сол Қоңырат маңайындағы бірер жамағайын жақын-жуықтың көлеңкесін сағалап, ілдалап іргелерінен күрке тігіп, жалғызбастылыққа көнгелі де төрт-бес жылдың жүзі болып қалыпты, мінеки. Әлгі өкіметтің көнтөж болғанға беретін аз-мұз төлемі бар тіршілікке демеу. Сонсоң жекенің ірілі-уақты малын бағып, жазда падашылық ететінім де бар еді, енді мынау биыл жаз сол одан-бұдан құраған азғана қорымды қалтама салып, бойдан әл-дәрмен кетпей тұрғанда әкей өсиетін орындағалы, алла қаласа, Бекет пен Барақ сынды әулиелерінің сауабын алғалы, Қоңыраттағы жер білетін көнекөз адамдардан бағыт-бағдарды аужайлап, Самға келе жатқан мәнісім еді бұл…

	– Алдыңнан жарылқасын, Қалжігіт, - деді оның әңгімесін ұйып тыңдаған Сарбөпе. – Бүгін қонағым болып, бір мал сыбағаңды же, ертең Сейітбек – біздің ұл әулиенің басына жеткізіп тастар. Әйтпесе кемпір екеуміз де өзіңмен бірге барып, жарықтық Барақ атаға тәубе етіп қайтармыз.

	– Ие, сөйтелік, шал, - деді кемпірі отағағысының сөзін қуана қостап. - Бір малды ала барып…

	Қалжігіт Сарбөпе мен кемпірінің бұл ыңғайын іштей құп көрді. Шәй дастарқаны жиылған соң Сарбөпе кемпіріне:

	– Жә, онда қонақ көз шырымын алып тынықсын, біз екеуміз қонақасыны қамдайық, әні-міні дегенше кеш те болып қалады өзі, - деді де оң қолымен жер таяна ауыр қозғалып орнынан тұрды.





ІІІ


	Қонағына қонақасы беріп, көңілі жайланған соң Сарбөпе кеш бойы Барақ батыр жөнінде естіген-білген хикая-аңыздарын айтып, ара-арасында баласы Сейітбек домбырасын тыңқылдатып "Асау-Барақ" жырын толғады.

	– Е, шырағым, Қалжігіт, Барақтың аты оны білетін елдің аузында "Асау-Барақ" делініп, өзіндей ер болған, ізін қуып батыр болған Асау деген баласымен қоса аталып айтылады, - деді Сарбөпе әңгіме естуге пейілді болып отырған қонағына шырайлана көз тастап. – Асаудың зираты да сол Барақтың қасында. Барақ батыр жарықтық, сүйегі асыл адам болған ғой, дүниеден тоқсан бес жасқа келіп өтіпті. Асылдан асыл туады, Асау да әкесінің жасына жетіп, дүние фәниден армансыз шағында өтеді ғой. Сонда көз жұмарында ол "әкемнің атағы да, абыройы да жоғары, ол болмаса, менің асау деген атым шығар ма еді, шықпас па еді, сондықтан мен одан төменірек жерде жатуым керек" деп өсиет етіпті дейді.

	Сарбөпе сөзін осылайша бір толғап алып, киелі есімдердің рухымен үнсіз тілдескендей бір толқулы күйде аз-кем үнсіз отырып қалды. Қалжігіт әңгіменің, осы бір жайма-шуақ әсерлі отырыстың жарасымына бар болмысымен беріліп, ғажап сезімнің құшағына енді.

	– Бала Асау он екі жасында әкесі Барақтың жасағына қосылып, түздің елін үстемдігімен қанқақсатқан ақ патшаның Майыр деген қолбасының әскерімен болған соғысқа қатысыпты. Қайсар ұлдың жүрегінде намыс пен ар атойлап, майырларға дауылдай тиіпті дейді-ау! - Сарбөпе кеудесін көтеріп, құдды батыр Асаудың ерлігіне өзі куә болып, соған масаттанғандай кейіп танытып қойды. – Сөйткен ер Асау, сүйегі асыл, иманы жарық батыр Барақтың ұрпағы, ол да мына опасыз дүнияның жақсы-жаманын тең көріп, көп жасап көз жұмыпты. Көз жұмыпты да, әкесінен үш жүз қадамдай жерге барып жантайыпты. Асаудың мүрдесі сол бөлек қорымда жатыр…

	Сейітбек домбырасының бұрауын түсіріп, күйге келтіріп, кішкене тыңқылдатып алды да, тамағын кенеп:

	– Мынау Барақтың қалмақтың Ала Көбік деген батырын жеңіп елге оралған кезде, алдынан шығып данагөй қария Түгел батырдың оған берген батасы екен! – деді.



	- Ей-и – й!…

	Айнымайтұғын асылсың!

	Өмір бергей жасыңа,

	Дәреже бергей басыңа.

	Ғайып ерен қырық шілтен

	Жолдас берсін қасыңа.

	Қолымдағы жасыл ту

	Байлап, балам, берейін,

	Кәпір жауға барғанда

	Желбіретіп көтерсең.

	Ақ сары бас дем болып,

	Аруақ қонсын басыңа.

	Әулие боп жұрт түнеп,

	Таңда мақшар болғанда

	Шырақ жансың басыңда!

	Осылай деп Түгел қарт

	Қол жайып берді батасын.

	Ей-ей-ей-ей-ей-ей-ау!..



	Сарбөпе жырдың осы бір қайырымының тұсында қолын сәл көтеріп, тамағын бір-екі рет кенеп алды. Сейітбек домбырасының үнін бәсеңдете түсті.

	– Түгел қарттың айтқаны келді деген, міне, осы! – деді ол қабағы жазылып, көз нұры шырадай жанып, - Барақтың басына аруақ қонды, басына кеп ел түнеп жатыр жарықтықтың. Көненің сөзі сөз ғой, шіркін! Түгелдің батасы – қандай бата, көрдің бе әнеки!..

	Сейітбектің домбырасы тағы да ұзақ-ұзақ толғанды.



	- Ей-ей-ей-и-и-и-й…

	Батырлар шықты алаштан,

	Ер қайратын сынасқан.

	Желбіреген жасыл ту

	Ер Бараққа жарасқан…



	Әсері мол осы бір кештің соңында Сарбөпе жымиып отырып батыр Барақтың қартайған шағындағы бір жәйтті айтып берді.

	– Барекем тоқсаннан асып, бойынан әл-дәрмен кеткен кезде төсектен тұрмай, күн ұзағына сарылып жатып қала беретін көрінеді. Үйдің ішін жинап, қағып-сілкігісі келген келіндері атасын орнынан тұрғызудың амалын істеп: "Ата, атеке, жау шапты, ойбай, жау шапты!", - десіп үйдің сыртынан дүрлігісіп айқай салатын көрінеді. Сонда жарықтық Барекең орнынан қалтаң- құлтаң тұрып, таяғына сүйеніп, "қайсы, қайдан-ау, аттан, аттан!" деп даусы қарлығып, үйден шығатын көрінеді екен. Батыр деген осы емес пе, қартайса да санасында, жүрегінде намысы өрекпіп тұрғаны-ау сонда!..

	– И-и, қасиетіңнен айналайын, атекем-ай, қайтсін-ай енді, -деп Сарбөпенің бәйбішесі мейірлене күлді.

	Қалжігіт кеш бойы толқып, әсерленіп отырып Барақ жайындағы осы бір әңгімелерді бар пейілін сала тыңдады. Әулие рухты батырдың есімін, киесін қастерлеген жақсы сөздер көкірек сарайына орнығып, оны тебіреністі сезім күйіне бөледі. "И, алла, рәббім, жолымды оңғара гөр, - деді ол іштей сыйына күбірлеп. – Аманат жолымды өтеуге өзің де дем беріп қолдарсың қасиетіңнен айналайын, Барақ ата!"





ІҮ


	Қалжігіттің осы сапарым қалай болар екен деп азырақ дүдәмал ұялаған көңілі сейіліп сала берді. Сарбөпе мен оның бәйбішесі Ақтеңге сынды жан сарайы ашық адамдарға ә дегеннен жолығуын оң ырымға жорыды.

	Тұрыштың күнгей бетінен он екі-он үш шақырым жердегі Барақ зиратының басына бұлар асықпай баптанып, артынып-тартынып дегендей кіші бесін шамасында келіп жетті. Келсе, әулиенің басында күрке тігіп әкелі- балалы екі адам түнемелік жасап жатыр екен… Доңызтау жағының кісілері боп шықты. Егда тартып қалған, шоқша сақалды Ермұқан деген бұл кісі жөн сұраса келгенде, алыс-жақын жекжат-туыстар арқылы Сарбөпе екеуі бір- бірін білетін боп шықты. Дертті болған өзі емес, баласы екен. Қалада қызмет жасап, ию-қию тірлік етіп, көп ішкен ащы судың кесірінен елірмеге ұрыныпты. Бұдан жазылудың емі табылмағасын ұлына әулиеден шипа тілеген жағдайы бар екен.

	Сол түні бір-бірімен танысып, білісіп, мән-жайға қаныққасын, ертесіне Ермұқан Қалжігітпен оңаша сөйлесіп, ұлын мұның қасына күзге дейін қалдыра тұрудың жәйін айтты.

	– Өзіңізге әрі ес болар, әрі тілеухана көтерісуге көмегін тигізіп, Барақ атамның сауабын алар, - деді ол бұл сөзін қастарына келген Сарбөпеге де естірте. – Шәй-суанын, қаражатын қолыңызға ұстатып кетермін, баланың да қалуға көнгендей сыңай-ыңғайы бар…

	– Балаңыз сырқат, қалай болар екен? – деген Сарбөпенің емеурін сөзін түсінген Ермұқан:

	– Аузына әлгі пәле тигенде ғана ғой ес-түстен айырылып, еліріп алжасатыны, әйтпесе былайғы жерде ақыл-есі түзік, адам баласына тигізердей зәредей залалы жоқ сорлының, - деді күрсініп.

	– Бұл жердің ендігі көз қорығы, иесі – мына кісі, өзі айтсын келісім- кесімін, - деді Сарбөпе Қалжігітке қарай иек қағып. – Біздікі ара ағайынның сөзі. Алыстан ат сабылтып, арып-ашып дегендей әулие киесін, елдің батасын алуға келгесін мұның да былайғы тіршілігіне зардап болмаса екен дегеніміз- дағы. Ертеңгі күні әлдеқалай қиындық туып, қиналып қалмаса болғаны да…

	Қалжігіт ендігі сәтте Ермұқанның келісімді өзінен күтіп отырғанын аңғарса да, сөйлеуге асықпады. Қолындағы шидің кішкене талымен құмақтың бетін сызғылап, үндемей отыра берді. Бұл үнсіздікті оның ыңғай танытпағандығына сайды ма, Ермұқан тамағын кенеңкірей түсіп:

	– Сареке, сіздің айтқаныңыздың қисыны жоқ емес, қайтейін енді, басқа амал-шарғым болмағасын жандалбасалап айтылған бір өтініш еді, бүгін соңғы түнеп, ертең жүреміз-дағы ендеше… - деді.

	– Сөйткенің дұрыс болар, бұл кісіге салмақ салмай-ақ қой. – Сарбөпе оның пәсейіп отырып айтқан осы шешімін құптаған шырайын ішіне бүкпеді.

	– Біз де кемпір екеуміз ертең күн шыға ауылға қайтармыз. Әуп-пә! Әй, тізесі құрмағыр-ау, осы…

	Қалжігіт өзінің кешегі әңгімеге қатысты шешімін бүгін әулиенің басынан аттанар жолдың сауап асы желініп, құран оқылып болғасын айтты.

	– Жұмат қалса, қарсылығым жоқ. Бұл аруақты жердің киесі ақниет пейілмен келгеннің бәріне ортақ қой. Барақ атам қалап, рұқсат-рақымын берсе, келер жазға дейін осы арада аялдамақ ойымды білесіңдер, соған тілеулес болғайсыздар. Күз түскенше, тіпті әрі кеткенде мизам шуақтың соңын ала, келген жұртқа пана болар кішкене тілеухана баспана көтерсем деген талап бар. Бұл талапқа інішек те септесер. Әлгі өзіңіз айтқан, Ереке, кәпір суды пиғылына алмаса болғаны да. Солай ма, Жұматжан?!

	Бұлар осында түнегелі көп үндемей, басын төмен салбыратып өзін тұйық ұстап жүрген, әкесі сияқты дембелшелеу ақ сары жігіт болар-болмас қана ым жасап, айтқаныңызбен келістім дегендей кейіп білдірді.

	– Ия, алламның рақымы түсіп, осы отырған барлығымызды үрім- бұтағымызбен Барақ әулиенің аруағы желеп-жебеп, қолдап жүрсін! Әумин! – деп Сарбөпе жол батасын жасады.

	…Қалжігіт пен Жұмат Тұрыштың басына бірер күн арнайы жұмыс қылып барып, сондағы сарайшыдан кірпіш құятын қалып, күрек, тағы да басқа оны-мұныны алып келіп, баспана тұрғызудың дайындығына кірісіп те кетті. Зираттың еңіс жағындағы сай табанынан саз ойып, құдықтың суымен балшық илеп, күніге ұзын саны жүзге тарта кірпіш құйып, бас-аяғы оншақты күннің ішінде бұл шаруаны да тиянақтап тастады. Содан соң үш-төрт күнді араға салып, әбден кепкен кірпіштерді қапқа теңдеп, сетік атанмен зират қорымынан елу-алпыс қадамдай жерге апарып түсірді. Қалжігіт тілеуханаға осы шаманы ыңғайлы деп тапты. Еңістің басы, әрі Барақ зиратына тақау жер.

	Қыбыр-қыбыр тірлік, екеуі баспана тұрғызу жұмысын бір сәт те мүдіртпеді. Шілденің соңын ала күнгей жаққа қараған сықсима жалғыз терезесі бар бір бөлмелі аядай ғана баспана бой көтеріп қалды. Ішкі-сыртқы сылағы, пеші, қазан-ошағы, есігі дейсіз бе, бәрінің шаруасын тиянақтап, етек- жеңді жинақтағанша жаз да зыр етіп, мизам шуақ та туды.

	Мойнынан үлкен бір жүкті түсіріп, көңілі жайланған Қалжігіт тілеуханага бір бас мал садақа ас беруді жөн көріп, Тұрыштың басындағы ауылдан ақшасына сойысқа жарақты қой әкелуге сетік атанды беріп Жұматты жұмсады. Ала жаздай құмның бір түкпірінде елдің жүзін көрмей жабыққан да болар бір мезет жұрттың дидарын көріп, көңілі серпіліп қайтсын деген де ойы болып еді Қалжігіттің, бірақ ағаттық жасағанын ол кейіннен барып түсінді.

	Бір тоқтышақты өңгеріп, кеш тұспей салып ұрып жетіп келген Жұматтың көңіліне әлдебір алаңның кіргенін Қалжігіттің ішкі түйсігі сезгендей болды. Шәйға, тамаққа да қошы болмай, бір тұрып, бір жатып, байыз таба алмаған дегбірсіздігі де, көз жанарындағы ойсыз енжарлықтың табы да оның әлдеқандай өзгеріске тап болғанын аңғартты. Жұматтың бұл халін бойындағы дерттің бас көтеруі ме екен деп жорыған ол байқатпай ғана мұрнымен дем тартып көріп еді, одан арақтың исі сезілмеді. Қалжігіттің бұдан соң көңілі жайланғандай болды да, серігінің бұл құбылысына аса көп мән бере қоймады.

	Екі-үш күн өткесін Жұмат өзінің Тұрышқа барып келуі жөнінде сөз қозғады.

	– Ауа-райын бақылаушылардың рациясымен Доңызтаумен сөйлессем бе деп едім. Әкейдің не ойлағаны бар екен, өзі келе ме, әлде Самға қыстауға келетіндерден көлік жетектетіп жібере ме, хабарласайын, - деді ол Қалжігіттің алдынан өтіп, рұқсат сұраған сыңаймен.

	Бас еркі өзіндегі адамға Қалжігіт не десін мақұлдағаннан басқа. Оның өткен жолғы Тұрышқа барып келгеннен кейінгі дегбірсіздігінің себебін ол осыған жорыды да қойды.

	Жұмат сол кеткеннен мол кетіп, келесі күні де оралмады. Қалжігіт бәрінен бұрын Жұмат мініп кеткен, әлі бұл араны жерсіне қоймаған, жаздай жұмысқа салып, өріске аяғына тар тұсау салып жіберіп, зорға ұстап отырған сетік атанды уайымдады. Атаннан айырылу ол үшін қос аяғының айырылып кәріп болумен бірдей нәрсе еді. Үшінші күні бұл қаупі ұлғая түсті де, түс ауа ол шыдам-дәті таусылып, он үш шақырым жердегі Тұрышқа құмның арасын төтелей жарып, жаяу тартты.

	Ерні тобарсып, күн қаққан өңі жүдеп-жадап, азып, күн еңкейе Тұрышқа жеткен ол салып ұрып ауылдың арғы шетіндегі ауа-райын бақылаушы Арсентийдің сырты әктелген үйінен барып бір-ақ шықты. Қарсы алдынан шәуілдеп үріп шыққан кәнден итті таяғымен жасқап аулаға кірді. Есік алдындағы ағаш сәкінің үстінде шашы дуда-дуда қобырап, бет-аузы күлбіреп іскен Жұмат отыр, қасында басы бұлғаңдап, езуіне темекі қыстырған Арсентий.

	– О, смотри, поломник пришел, твой аксакал!.. – деп Арсентий Жұматты иығымен қағып қалып, орнынан қалбаң етіп тұра келді. - Салалмалайко-о-ом, аксакал!..

	Қалжігіт оның ұсынған қолын алмады, таяғын дік еткізіп жерге шаншып, қабағын қарс түйіп Жұматқа түнере қарады. Қапелімде аузына ештеңе түспей, ызадан тығылып барып, "Әй!" деп зеки дауыстады.

	– Әй, атан қайда деп тұрмын ғой мен саған! – Тамағынан жыртыла шыққан бұл сөзі өз сөзі еместей, өн-бойын кернеген қатты ашудан булығып, Жұманға ә дегеннен бұдан өзге ештеңе айта алмай бір сәт тынып қалды.

	Араққа әбден ісініп, мәңгірген басын шайқап-шайқап жіберіп, өзіне қарай тағы бір аттап таяла түскен Қалжігітке ол қабағының астымен сүзіле қарап орнынан тұра берді де, әлде қорғанғысы, әлде бас салғысы келген адамдай екі иығын күржитіп, қорбия қалды.

	Қалжігіт те таяғын нығыздай ұстап оған өңмеңдей қарап сазара түсті. Арсентий бұл екеуінің бұлайша беттесуін қызық көргендей ыржалақтай берді.

	– Вот дает аксакал! Вот дает, а!..

	– Әй, кет былай, сен! Кет! – деп Қалжігіт оған қарай таяғын сермеп қойды. – Мен мынадан атанды сұрап тұрмын. Айт, қане, деймін!..

	– Атан! Атан! Атан! Қайдағы атан?! – Жұмат ауланы басына көтере бақылдап қоя берді. – Мен оны бар ғой… жібін, бұйдасын мойнына нетіп, байлап, саған шу деп айдап жібергенмін. Бар тауып ал өзің, жолама маған әулиесымақ! Ешкімнің де, ешқайсың да керегің жоқ, жоламаңдар!…

	Қалжігіт оған бірер сәт түңіле қарап тұрды да, есіл сөзін қор қылғысы келмей кілт бұрылып, ауладан шыға жөнелді. Сетік атаннан біржола айырылғанына енді көзі анық жетіп, алдының түн болғанына қарамастан келген ізіне қайта түсіп, жаяулай тартты. Тілеухана алдынан жылтыраған от көзіне алыстан, бір кезең жерден шалынды. "Түнеуге келгендер ме екен, әлде жол үстінен бұрылған әншейін бір жүргінші ме!" деп ойлады ол. Манағы әзірдегі ашуы біртін-біртін тарап, Жұманның жүгенсіз кеткен әбес тірлігіне деген ызасы пәсейіп, енді бір кезек оны айықпас дертке шалдыққан дәрменсіз жанға санап, мүсіркеушілік пе, аяушылық па, әйтеуір жабырқаулау бір сезімнің жетегінде келе жатты. Жоғалған атанның өкінішінен біржола айықпаса да, көңілінің қобалжиды аздап басылғандай күйде.

	Қалжігіт сайдан өтіп тілеуханаға дауыс жетерлік жер таянғанда есік алдында күңкіл-шүңкіл әңгімелесіп тұрған екеуді байқады. Кеудесі сәл еңкіш, ұзын бойлысын жазбай таныды – Сарбөпе. Қалжырап, жүдеп келе жатқан ол көңілденіп, сергіп сала берді. Түн қойнауынан шыға келген оған Сарбөпе де, қасындағы бұған бейтаныс қара мұртты да аңтарыла қарады.

	– Әликүмсәлем! – деп оның сәлемін алдымен алып, қос қолын ұсынған Сарбөпе Қалжігіттің бет-жүзінен көзін алмады. – Түнделетіп жүрген бұл неғылған сабылыс-ау? Әлгі Ермұқанның баласы қайда, әлде жоғалған атандарыңды жаяу іздеп, екеуің екі жаққа кеткеннен саумысыңдар?..

	Атанның жоғалғанын бұл кісі қайдан біліп қойды екен деген таңданысын ол өзінің кейпінен аңғартып қойды ма, Сарбөпе осы мезетте оған әлдене айтқысы келіп көздерін күлімсіретті.

	– Мен білмейтін пәле жоқ, - деді ол сөзін жұмбақтай түсіп. - Кеше құмның ішінде жатқан бес-алты бойдақ түйеге көз салып келгелі шықсам, құмның шетіне қарай күнгейді бетке алып аңырап желіп бара жатқан сенің атаның ұшыраса кетпесі бар ма. Содан соңынан тұра қуып, аттың қан- сорпасын шығарып әрең қайтардым. Атанын жоғалтқан адам болса, бір хабарын берер деп бүгін күн ұзағына күтіп, сендерден дыбыс-сес болмағасын, апыр-ай, бірдемеге ұрынып қалмады ма екен деп жеткеніміз осы. Атаның әне жатыр. Шөгеріп, алдыңғы екі аяғын тіздеп тастадым.

	Мән-жайға қанығып, көңілі орныққан Қалжігіт:

	– Мына кісі?.. – деп Сарбөпенің жанында тұрған қара мұрттыға көз тастады.

	– Е, біз осы елдің адамымыз. Құмға, қысқа жайылысқа келе жатқан малдың алдын алып, жердің шырайын байқап кел жатқан дегендей жағдайымыз бар, - деді қара мұртты кісі тығыншықтай томаша тұлғасын бұған қырын бере, мойнын әрі бұрып сөйледі… "Мойнын бері бұрмайтын қисық па өзі?" Қалжігіт бейтаныс кісінің бұл тұрпатына тосырқай қарады.

	– Осы екі-үш жылдықта қазан айының соңында ғой деймін, Үстірттің үстінде қалың тұман, жаңбырдың астында қалып, ел қарасын таппай бес күн адасып, қатты суықтап, мойны құрғырдың осындай құрыспасына тап болдым, - деді қара мұртты мұның тосырқасын аңғарғандай. - Әулиеге жұрт көзіне түсіп түнеуге өзі коммунист, өзі діншіл деген атаққа қалам ба деп жүрексініп жүргенмін, бүгін Сарекеңдікіне келіп, осында шырақ жағып отырған адам бар дегесін, тілеуханаңызға ат басын бұрған едік қой…

	– Жарықтық, тие берсін, Барекең өзінің желеп-жебеуіне ділгір болып келгендерді кәмөнес, кәмөнес еместер деп алаламайтын шығар-ау, - деп кеңкілдей күлді Сарбөпе ошақта маздап жанған оттың жылуынан ұядай болып тұрған тілеуханаға кіріп жайланған соң. - Әй, Қалжігіт, айтпақшы әлгі Ермұқан келіп баласын алып кеткен бе?..

	Жұматтың мән-жайын естігесін ол қайта-қайта басын шайқап, әбден күйінді.

	– Сонда айтпап па едім. Мүсіркеген өзің…

	– Мүсіркесе мүсіркегендей ауру екен байғұс бала. Сау жүрген былайғы кезінде алтын асықтай-ақ жігіт, бір ауыз артық сөзі де, қылығы да жоқ. Ащы су буынына түскендерді – ішкіш, азған-тозған, адам емес, шошқа деп күйінетініміз бекершілік пе деймін осы, мұндайларды аяу керек.

	– Ал аяғаннан не пайда?! Жұмат сияқтыларың өздерін ауруға санамайды. Іше береді, іше береді, ақылын да, арын да, адамдық барлық қадір-қасиетін де қоса ішіп малғұнға айналса да, өздерінен керемет, өздерінен жөн ешкім жоқ. Сен бұларды білмейсің ғой, әлгі қасындағы Әрсени дегені бар ғой нағыздың өзі. Ол бөшкелеп ішсе де құламайды, қисалаңдап жүре береді. Сөйтіп жүріп, құдайтағала, ауа-райын қалай болжайды десейші-ау?!

	– Арақ оған ішетін тамақ, жұтатын ауа сияқты болып кеткен де, - деді қара мұртты мойнын теріс бұрыңқырай сөйлеп.

	– Сол кәпірдің суын әлгіндей ас, ауа орнындағы қажеттілікке айналдырып алған адамды ауру емес деуге бол ма? Аямауға бола ма? – Қалжігіт мұны кәдімгідей қамыға айтты.

	– Ал ертең өстіп жүргенде тылпиып түссе, мұндай өлім харам өлім болмай ма? – деді Сарбөпе өзінің маскүнемдік жөніндегі тура пікірінен қайтпай. – Мен білетін шариғат мұны арам өлімге санайды, ондайларға жаназа шығарылмайды. Жаназасы шықпаған мүрденің тірісінде адам болған жері қайсы сонда?..

	– Бірақ шариғатта дәрменсізді, қорғансызды аяп, мүсіркеу керек деген де бар ғой, Сареке, - деді Қалжігіт оған қарай еміне түсіп. - Өз еркіне өзі ие болудан қалған Жұмат сияқтыларды қалайша дәрменсіз, қалайша қорғансыз демеске, айтыңызшы, ағасы-ау!..

	– Айтсам, өзін, еркі мен құлқынын билей алмаған құмарымпаздар сайтанның санатына жатады. Ал сайтанды адам деп көр сосын… Жә, қоялықшы соны, іргемізде жатқан әулие жарықтықтың мазасын алмайық қайдағы-жайдағымен, онан да асыңды қамда, Қалжігіт. Мына кәмөнес запперменің, Көбейдің Барекеңе арнап шалған серкешігінің етінен дәм таталық.





Ү


	Қараша айы туысымен күн реңі бір ашылмай қойды.

	Сықсима терезені тырс-тырс ұрғылаған сылбыр, сұрқай жаңбырдың бір сарын сусыл сыбырына құлақ түріп жатқан Қалжігіт күн мезгілінің қай шама болғанын да ажырата алмады. Ана жылы Қоңыраттың базарынан сатып алған шынжыр баулы қалта сағаты тозып, жүруден қалғалы күндізгі уақытты Күнмен шамалап жүрген еді, ол да оқта-текте бір жалт етіп мөлшерден алжастырды. Әйтеуір, бозамық сәуледен – күндіз, қараңғылықтан – түн болғанын біледі. Қазір күнгей бетке қараған сықсима терезенің күңгірттене бастағанынан ымырт қоюланған мезгіл екенін ажыратты. Қазандықтың астына от жағатын уақыттың болғанын білсе де, орнынан тұруға асықпады. Мең-зең болған басына ұшы-қиыры да, жүйесі де жоқ бір ойлар кіріп-шығып, еңсені езген мына сұрқылтайдан бойын жинай алмай жатты да қойды. "Қысқа жетіп қалатын құрғақ отын, құдайға шүкір, жеткілікті. Жаздай, күздей күн құрғатпай келіп осында түнегендердің өздері-ақ шағыры бар, тезегі бар, біраз отын жинап қалдырған. Жауыны түспегір тиылмаса, отын жиналған күркешік-жаппадан тамшы өтіп, отынды жарақсыз да қылып тастар-ау. Қой, тұрайын, жаппаны қарайын, қазандыққа жағатын отын кіргізейін үйге!..

	Отын жаппадан су өтпепті. Бір құшақ шағыр мен орта қап тезекті ішке кіргізді де, от жақты. Кетік мұржалы жетілік шамның болар-болмас сығырайған сарыала сәулесі үйдің бұрыш-бұрышына тығылған күңгірт көлеңкені сейілте алмады. Қазандықтың астында лапылдап жанған шағырдың жалпылдақ жарығы ғана бөлменің қара көлеңкелі тылсымын біртін-біртін жұта бастады. Сыз тартып сылбыраған аядай баспананың ішінде тіршілік сәулесі демде ойнап шыға келді.

	Терезені әлдекім саусағының ұшымен сырт-сырт қаққандай болды. Қалжігіт елең етіп терезе жаққа қарады. "Бұл кім болды екен тағы жауындатып жүрген?"- деп орнынан тұра берген кезде есік те қағылды.

	Есікті ашқанда, ол өз көзіне өзі сенбей қалшиып тұрып қалды. Табалдырықтың көзінде сырттан күздің сызын ішке желпи иіріп, үсті-басы малмандай су, үстіне қара тысты шолақ күрте, басына жымырайтып көнетоз әскери құлақшын киген Жұмат тұрды. Жақ жиі үрпиіп кеткен, тоңып, жаурағандықтан иегі дір-дір етеді. Оның Қалжігіттен мейірімді мінез күтпегендігі анық еді, сондықтан ба, бұған жасқаншақтау секеммен қарап қалды.

	– Шешін, былай өт! – Қалжігіт қабағын жазып, кірбіңсіз сөйледі. - Әбден жаурапсың ғой, кәне, именбе, оттың қасына таман жақында, жылын…

	Жылынып, ас-су ішіп, әл жиып, ес жиғасын Жұмат әнебірдегі Қалжігітті күйзелткен сол қылығы үшін кешірім сұрап, көзі жасаурап отырып өзінің мұңын шақты.

	– Ешкімге де, әкеге де, бауырға да, туысқа да керегім болмай қалды, Қалеке-ау!.. Сізге көрінуге жүзім күйіп, сол кеткеннен жол үстінен біреуге ілесіп ауылға тартқанмын. Сиқымды көріп әкем менен күдерін мүлдем үзді. "Сен - мен үшін өлген адамсың. Жөніңді тап, көзіме көрінбе" деп, теріс айналды. Әкем теріс айналғасын бұл сықпытымен қайда сиярымды білмедім, онда бардым, мұнда бардым… Азып-тозып сандалған түрімді көріп, кірпідей жиырылған бір халық, ешбір жерге симадым, сүйкімім кетті әбден. Елірмем ұстаса, жындыханаға түсер едім, сөйтіп қарамды батырармын деген оймен табылған, ұрлаған-жырлаған, тілемсектеніп сұрап алған тиынға жатып та, тұрып та іштім, бұдан да ештеңе шықпады. Елірмем ұстамай қойды, есім ауыспай қойды, өлмей қойдым. - Оның кенет екі иығы селкілдеп, еңк-еңк жылап қоя берді. - Өлмей қойдым… Не жазып ем қу тағдырға.…

	Қалжігіт қолын оның иығына салып жұбатып, басу айтты.

	– Өмірден түңілме, шырағым. Отыздан жаңа асқан шағың, азамат боп нағыз ойран салып, орда бұзатын кезің. Елірмең ұстамаса, жазылғаның шығар. Барақ атам киесінің сауап болғаны да, жарықтықтың мейірімі түскені де…

	Ол басын көтеріп, жасы көлк-көлк еткен жанарымен Қалжігітке әнтек жалт қарады. Айтып тұрғаны шын ба, мазақ па дегендей таңданыспен қарады. Қалжігіттің бұл айтқаны шыны еді, кіршіксіз сеніммен осы бейуақта айтылған ақиқаты еді.

	Дағдысынша бетін сипап, "и, алла, рәббім" деп бастап, ұзақ сарынды күбірмен ол өзі имандай тазалықпен табынатын әулиенің рухына сиынған Қалжігіт бір мезет тебіреністі күйде отырды. Оның бұл кейпінде адамды еріксіз еліктіретін бар-жоғы мәлімсіз, сана-түйсіктен тыс құдіретті бір күшке деген ықылас-сенімнің шамырқанысы бар еді. Жұмат Қалжігіттен көз алмай тым-тырс тынып қалды.

	…Біреуден біреу құлақтанып, Қалжігіт шырақ жағып отырған Барақ әулиенің басындағы тілеуханаға келушілердің қарасы көбейе түсті. Жұмат екеуі күн аралатып біреуді қарсы алып, біреуді шығарып салып, тірлік етіп, Самның жылы, жайлы қысын орталатып өткізіп те тастаған болатын. Сетік атан күнгей жақтағы мекенін ұмытып, құмның майтоңғысыз қысына, оның нешеалуан шөбі тұнған өрісіне бойын әбден үйретіп, иесіне алаң туғызбады, сөйткенмен де ол күндіз Жұматтың көз қырынан таса болмай, кешке аулаға әкелініп байланады. Екі жұмада бір рет Тұрышқа жермай әкелу үшін ғана мініске салынатын атан екі өркеші кәдімгідей тіктеліп, едәуір қоң жинады.

	Келушілердің құран оқып, Барақ әулиенің зиратына байлатын азын- аулақ бес-он сомын Қалжігіт жермай, одан ауысса тілеухана ұстауға қажетті оны-мұны керек-жараққа жұмсады. Ал іңірден бастап қыстың сарғайып атар таңына дейін тілеухананың сықсима терезесінен жылтырап тұратын шам айына екі бидон май жейді. Құм ішінде түн қойнауында мен мұндалап тұратын жалғыз жарық ноқат Қалжігіттің ырым-киеге балап жаққан шырағы еді. Самды жайлаған төңіректегі елдің аузында оның азан шақырылып қойылған аты ұмытылып, ол Қоңыраттан келген шырақшы деген атаққа иеленді.

	Ақпанның соңын ала теріскейден ызғырық соғып, бірер күн қыстың қыраулы, ызбарлы мінезі танылып тұрған бір кештің апақ-сапақ уағында қос атты ерлі-зайыпты жолаушы тілеуханаға кеп маңдай тіреді. Еркегінің түр- сыпаты, киім киісіне қарағанда ауыл атқамінерлерінің біріне ұқсайды, жасы елудің о жақ, бұ жағы. Әйелі ақторғын жүзді, әдемі, келте мұрынды, қоңырқайлау тана көздерін ой кіреукелеген сымбатты келіншек екен. Сыпайы ғана сәлемінен басқа келгелі бір ауыз айтпай үнсіз, жеп-жеңіл қозғалып шәй, ас-су қамдап жүрген оған Қалжігіттің назары еріксіз ауа берді. Өзің Бегәлі деп таныстырған таңқы мұрын, жалпақ бет, тым тоқ, әнтек шығыңқы қарынын алдына өңгерген дөй қара ешкімге дес бермей, кеш бойы жалғыз өзі сөзді көпіртіп сапырып отырды.

	– Шырақшы екенсің, естіп жатамыз. Әулиенің де, біз сияқты шипа тілеп келгендердің де сауабын алсаң, саған одан артық не керек, солай емес пе, а? – Ол өзінше кемел сөйлегенсіп, мұнысын қалай қабылдап отыр дегендей, Қалжігітке бір көз тастап қойды.

	Қалжігіт өз ойымен өзі болып, мардымсыған маңызды қонағының сөзіне пәлендей байып бермеді. Құлықсыз ғана айта бер дегендей немкеттілеу ыңғаймен басын изейді. Бегәлі қазандықтың аузынан шоқаяққа шоқ салып аққұманды демдеп жатқан әйелін иегімен нұсқап:

	– Мына қатынның пұшпағы қанамай, балаға зар болып отырған жағдайым бар. Дүние де, атақ-абырой да, шүкір, бір басыма жетерлік, жетпейтіні – жалғыз түйір бала, - деді даусы сәл ғана пәсейіп. – Не жазғанымды білмеймін бұ құдайға, бала бермей еңіретті де қойды…

	Шоқтың сәулесіне жүзі бал-бұл жанып албыраған келіншектің сұлу шырайына оқтын-оқтын көз қиығын салып отырған Қалжігіт, күйеуінің мына сөзінен кейін оның тұңғиық жанарынан боталап шыға келген жасты көріп жүрегі шым етті. Тамағына бір түйін өксік кептеліп, демі тарылып, тығылып тынып қалды. Өзінің бұл жарық дүниедегі соқа басты тұлдырлығы есіне түсіп, көкірегіне шемен боп қатқан жараның аузы сыздап қоя берді. Таңқы танау қараның одан арғы сөзінің бірі құлағына кіріп, бірі кірмеді.

	"Құдайым-ау, мынау келіншектің Тәмилаға ұқсайтын бір шырайлары бар сияқты ма-ау, қалай!? Көзқарасы ма, жанының ұяңдығы ма, әйтеуір бір сыны соншалықты ыстық, соншалықты жақын, - деп Қалжігіт іштей сезім тебіренісіне түсті. – Құдды соның өзі ғой. Оның да жанарынан сабыры мен ақылы осылайша тұнжырайтын-ды. Мені күтпегеніңе құдай алдында да, адам алдында да өкпем жоқ. Соғыс бітіп, ел қатарымен оралмағасын күдеріңді үзген де шығарсың менен, түсінем ғой. Дидарыңды анда-санда болса да көріп жүруге зар қылып, елден көшіп кеттің, алыстап кете бардың. Менің жүзімді көруге дәтің жетпеді ме екен?! Қазір қайда жүрсің, бейбақ сорлым-ау?! Сол баяғы менен соңғы қосағыңмен бақытты ғұмыр кешіп жүр ме екенсің?! Мынау секілді адамдық түйсік-сезімі мұқалған дүлей болмаса жарар еді-ау соңынан ерген адамың. Әлде… олай болмай, мынау келіншек сияқты жүзі сынық, сорың ашылмаған мұңлық боп жүрмісің сен…"

	– Әй, шырақшым, үндемей қалдың ғой, - деді, таңқы танау сыздана сөйлеп, өз ойымен өзі оңашаланған Қалжігітке жақтырмай қарады.

	– Ия, ия, құлағым сізде, тыңдап отырмын ғой, - деді ол басын көтеріп, өзіне салқын қабақпен сүзіле қараған Бегәліге мойнын енжарлау бұрды.

	– Тыңдап отырсаң, біздің мән-жәй осы. Соңғы үміт те осы. Бұдан соң сенің мына әулиеңнің себі тимесе, мына қатын бала тумаса, өз обалы өзіне ғана, маған өкпесі болмас…

	"Өз обалы өзіне ғана…" Мына сорлыны адам санатына қоспай өңмеңдеп отырған жаны меңіреу неменің сөзі неткен зәрлі еді, апыр-ай! Қалай ғана шыдап, қалай ғана мына дүлейдің жары болып жүр екен нәзік мұңлық?! Мүмкін әйеліңнің обалын арқалап жүрген өзің боларсың, неге сонша басынасың қорғансыз, жаны жүдеу бейбақты?! Неге басынасың?!" Бұл сөздерін Қалжігіт, әрине, айта алмады. Көкірегі қарс айырыла іштей ғана күрсініп, іштей ғана тынды.

	От басында дұрыс сөз айтылмай, күңкіл-шүңкіл тіл қатысумен ғана шектелген отырыстың жарасымы болмады. Ас-су көңілсіз, марғау ішілді де, ерлі-зайыпты жолаушылар жолдан шаршағандықтарын желеулеп, екеуі екі бұрышта бір-біріне теріс қарап жатып қалды. Қалжігіт пен Жұмат есіктің аузына таман, пеш жанына жайғасты.

	Ерлі-зайыпты тілеуханаға үш күн қонды. Үшінші күні кеш түсе Бегәлі мен Жұмат ат-көліктерді жайғауға тысқа шығып кеткен мезетте келіншек Қалжігітке қарап биязы сөйлеп, тіл қатты.

	– Ағасы, сый-құрметіңізге аса көп-көп рахмет… Құдайым мейірімі түсіп, әулие атамыздың аруағы қолдап, нәресте көруге жазса, есімде жүрерсіз… - Ол әдемі еріндерін жымқыра түсіп, жасты жанарын көрсетпеуге тырысып, албыр жүзін әрі қарай бұра берді.

	– О не дегенің, айнам! Рахметің де, алғысың да Барақ атаға жолдансын. Біз деген бір тілеуқор пендеміз ғой осында ес болып отырған, - деді Қалжігіт үніндегі толқуды сездірмей. – Пейілің таза, назарың түзу, сының сымбатты жан көрінесің, былайғы жерде бағың ашылар, көп жылап, шеріңді қоздыра бермегін, қалқам. Шерлі болған жағдайыңа бір жас иіс демеуші, араша болса, қанеки…

	Келіншек мұрнымен демін тартқылап, көмейіне тығылған өксікті жұтынып, ішіне құмықтырды.

	– Көп сөз айтпасаңыз да, көп жәйтті көзіңізбен аңғарттыңыз, аға… Отағасы екеуміздің екі бөлек жағдайымызды түсініп те отырғаныңызды білдім. Бала түгелі қара тас та бітпейтін, кенезесі кепкен құ тұлдыр болғаным шын болса, өкпем қайсы, өз обалым өзіме ғана шығар, қайтейін. Сәбиге де, адамның мейірім-жылуына да зар бір сорлы боп өтемін-дағы..

	Жас әйелдің көкірегін қарс айырып айтқан мұң-шері, сыры оның жан- жүйесін тебірентті. Адамды тек қана көзқарас байыбынан ұғу үшін қандай ерен сезімтал болу керек. Қалжігіт осы сәт үш күннен бері өзінің көзіндегі сөзді оқыған жанның сезім тереңдігіне де тәнті болып отырды бір жағынан.

	– Тәмилә… А, шырағым, әлгі… - Қалжігіт аузына Тәмилә есімі қалайша түсіп кеткенін байқамай, өз-өзінен селк етіп, абыржып қалды.

	– Менің есімім – Мәнсия, - деп, әдемі ғана жымиды келіншек. – Келгелі әлгі біздің отағасының "қатын, қатын" деп қақылдағанынан өзге сөз естімедіңіз ғой, ал өзіңіз есімімді сұрамадыңыз..

	– Ия, солай болды ғой өзі, - деді Қалжігіт те өзінің аңғырттығын жуып- шайғансып. – Есіміңді сұрамаппын да ғой, расында, сұрамаппын. Айып қылма, шырағым…

	– Ештеңе етпес, ағасы. Осы дидарласқан, дәмдес болған, бір-бірімізді ұғысқан бірер үннің риясы неге тұрады!? Жол түсіп, дәм жазып жатса, өзіңіздей адамның мейіріміне зар қарындасыңыздың амандығын білмей кетпессіз. Ауылымыз Үстірттің құм жақ етегінде. Бегәліні білмейтіндер бұл маңайда некен-саяқ болар…

	Қалжігіт келіншектің бар ықыласымен айтқан лебізіне басын изеп, оған деген шексіз алғысын көзімен ғана айтты.





ҮІ


	Қалжігіт көңіл жайлауынан ел көшкендей құлазыды. Мәнсияның жылы ишарасы мен жан-дүниесінің мұңлы да нұрлы сыры оның ойынан көпке шейін шықпады. Тілеулес көңілмен, ынтызарлы сағынышпен еске алып, бірталай күн өзгеше бір күй кешті. Барақтың зираты басында әр сәрсенбі мен жұмада міндетті түрде оқылатын құраннан соң ол әудем уақыт орнынан мызғымай ой құшағында мүлгитін дағды шығарды. Бет сипап, әулиенің аруағына мінәжат иба қылғаннан кейін Жұмат мұндайда оны оңаша қалдырып орнынан жәй ғана тұрып кетеді.

	Қалжігіт көңіл-күйіндегі бұл өзгерістің тілеуханаға ерлі-зайыптылар келіп-кеткелі пайда болғанын Жұмат сезіп, байқап жүрді. Задында мінезі тұйық, көп сөзге жоқ екеуінің әңгімелері ұсақ-түйек шаруаның оны-мұны жәйінен әрі аспайтын, енді, міне, соңғы күндері сол азғантай күңкіл- шүңкілдің өзі мүлдем тиылған десе де болғандай.

	Қыс аяғына таман тілеуханаға ат ізін салушылардың да қатары сиреген еді. Екеуден-екеу сопайып бірөңкей күндер өткеріп жатқан олардың осы тірлігіне Жұматтың ұлынан келген жалғыз парақ хат жап-жарық сәулесін себездетіп жіберді.

	Тұрыштың басына барып жермай алып келген Жұмат тілеуханаға көңіл қошы көтеріңкі, көзіне нұр ойнап оралды. Бетіне секем таңданыспен қараған Қалжігіттің ар жағындағысын айтпай-ақ түсінген ол өзіне деген бұл сенімсіз көзқарасты көңіліне алмай, күлімсірей берді.

	– Ұлымнан хат алдым, Қалеке!.. - деді ол толқулы әрі жарқын дауыспен.

	– Өткен жолы жағдайымды, амандығымды айтып, өзінің атына хат жазып жібергенмін, енді міне, жауапты жазыпты соған… Әке, сені сағынып жүрмін депті ұлым…

	– Қуанышың қайырлы болсын, Жұматжан, ұзағынан болсын, - деді Қалжігіт оның арқасынан қағып. – Ұлың ақылды азамат болар түбі. Әкесіне қайырылған бала бір жерден шығар амандық болса.

	– Лебізіңіз қандай жақсы, Қалеке-аға. Ұлымнан өзім де көп үміт күтем. Сөзін қараңызшы мінеки. – Ол хаттың соңғы жағын бар зейілін салып оқи бастады. Үнінен аздаған діріл білініп тұрды.

	"Егер сен қайтып оралсаң, бәрі де баяғыдай жақсы болар еді. Енді ешқашанда, ешуақытта да мас болып, ауырмайтыныңа мен жүз қайтара сенем, әкетай. Тек тез оралшы, жарай ма!? Сенің бұдан былай ауырмайтыныңа апамды да сендіремін. Ол, көр де тұр, міндетті түрде сенеді маған. Қайтсем де сендіремін. Сен бірақ тез, тез келетін бол, әкетай. Өзіңе хат жазушы – ұлың Жомарт" депті, кішкентай қарашығым. – Жұмат көзінде мөлтеңдеп жиналып қалған жасты ірікпеді. – Қуанғанымнан ғой, Қалеке!.. Менің әлі адам екендігіме сенетін он екі жасар Жомартымның сөзін оқыған сайын өз-өзімді ұстай алмай босай беремін, Қалеке. Оның құйттай жүрегін сағынышпен қамықтырған өзімнің, мына менің біреуге әке екенімді ұмытып, малғұн болған сол тірлігіме әрі назаланамын да. Менен өткен сорлы адам бар ма екен?!

	Көз жасына ерік берген, бүкіл наласын ебіл-себіл сыртқа шығарып ақтарған Жұматтың ес-ақылдан алжастырған сол есірік дерттен құлан-таза айыққанына Қалжігіттің осы бір мезетте ешбір күмәні қалмаған еді. Бүткіл жан-жүйкесін босатқан арлы жас оның көзінен емес, жүрегінен шымырлап қайнап шыққанына қалтқысыз сенді. Ал жүректен шыққан нәрсенің жалған, алдамшы болуы мүмкін бе! Қалжігіт қазіргі сәттегі Жұматқа деген осы кіршіксіз де толқулы сезімін сабырға жеңдіріп, оған ағалық ақылын айтты.

	– Жомартқа қайтып оралуың керек, Жұматжан. Балаңның назары өзіңе әбден құлапты. Келіннің де тәрбиесі теріс болмауы керек, анасынан өзің жайлы басқадай сөз естіп жүрген баланың түрі емес сияқты мына хатқа қарағанда. Сен де, міне, өзіңнің ұлға, ұрпағыңа керектігіңді сезініп отырсың. Алдыңнан жарылқасын енді. Барақ ата киесі жолдан тайдырмас қалған жерде, и, алла, рәббім! – Ол ізгілік батасының дұғасын жасап, бетін сипады, – енді аз күнде қыс амалы бітіп, наурыз түсе жер аяғы кеңір, сол кезде мына Бейнеуге жеткізіп салармын өзім. Әр жағына елбесіп-селбесіп, ел-жұрттың қарасымен дегендей кете берерсің, шырағым…

	– Ағатай, екі дүниеде де қайырым-жақсылығыңызды ұмытпаспын. Ұлыммен табысып, тірі жүрсем бір өтермін борышымды.

	– Борышыңды сен әлдеқашан өтегенсің. Екеуміз Барекең атамыздың басына тілеухана тұрғыздық, шипаға ділгәр болып келген, әулие жарықтыққа тәубе етіп келген жандардың алғысын, сауабын алдық, борышты өтегендік деген, міне, осы. Бұдан артық өтеу бола ма!..

	– Оның жөні басқа ғой, әрине. Өзіңіздің ақ-адал пейіліңіздің алдындағы борышымды айтып отырмын, Қалеке. Сіз болмасаңыз, әулиенің қасиетті киесі маған дәру болар ма еді, болмас па еді?!.

	– Олай деме, Жұмат шырағым. Өз кеуіліңнің сенім-сезімі таза, адал болмаса, біреудің, яки менің тілек-пиғылымда тұрған дәнеме жоқ. Жақсылық, қайырым рухы алдында күнәһарлықтан таза болсақ, тәңірге де, тие берсін, жарықтық Барақ ата әулие киесінің дәруіне де бәріміз ортақпыз. Осыны жадыңда ұстағайсың..

	Жұмат сабырлы қалпынан айнымай, аласы мол қоңырқай көздерінің аясына жан-дүниесінің терең иірімін тұндырып сөйлеп отырған Қалжігіттің үнінен қастерлі парасаттылықтың құран сөзіндей сырлы әуезін естігендей әсер алды.

	…Тілеуханның терезесінен ымырт көлеңкесі көлбеп, шырақ жағылар тағы бір киелі кештің түсіп келе жатқанынан хабардар еткендей.





ҮІІ


	Наурыз айы құм ішін шағырмақ жылы күндерімен бусанта келді. Көктемнің тынысы ерте білініп, ауа ақмұнарланып тұрған осы алғашқы күндердің бірінде суыт жүріспен тілеуханаға Сарбөпе келді. Өңі қуқыл тартып, сұрланған, суық. Әкелген хабары да суық еді.

	– Әй, Қалжігіт, бекем бол, Сталіннен, көсемнен айырылыппыз, - деді тамағын кептеген өксікті жұтынып. – Кеше кешқұрым жетті бізге бұ хабар.

	Тұрыштағыларға радиодан хабарлапты. Ел басына қайғылы қара күн туып, жылап, өксіп жатқан осындай жағдай бар, шырақтарым…

	Сарбөпе бұлардың қасында көп кідірмеді, Барақтың зиратына барып, құран оқып, бет сипады да, торы шолақ атына мініп, аяңдап келген ізімен кейін қайтты.

	Бұл хабарға аза тұтып қайғырудың немесе ел көсемінің иманына бағыштап құран оқудың жөнін таппай дел-сал күйде қалған Қалжігіт енді біз не істеуіміз керек дегендей Жұматқа аңтарыла қарады. Жұмат Сталиннің қазасынан оған келіп-кетер ештеңе жоқтай, дағдыдағы осы жайбарақат қалпында. Өзіне дағдарысты, сауалды жүзбен қараған Қалжігіттің көкейіндегі дәл танып таппаса да, әйтеуір онда бір өзгерістің, қобалжудың бар екендігін аңғарды да, үндемеді. Өз ойымен өзі боп отыра берді. "Осы кісілерге кейде түсіну қиын, - деп ойлады ол. – Манағы келіп кеткен Сарбөпе шал: "көсем өлді, ел басына ауырмашылық күн туды" дегендей қабырғасы қайыса налиды. Қалекең де тура ет жақын қимас туыстасы өлгендей, опат болғандай түнереді. Әлде сол Сталин бұларға құдай болмаса да, соның әр жақ, бер жағындағы табынып, тәу етер құдіретке айналғаны ма, қайткенде де түсініксіз нәрсе?! Көсемнің көсем деген аты ғана болмаса, халыққа, бұларға қандайлық жақсылық-шарапаты тиіпті? Әлде ел басына аштық, соғыс сияқты зауал түскен заманаларда оның көсем деген аты адамға күш-жігер мен рух беріп, үмітке жетеледі ме екен?! Әй, бұлар бастан кешкен тауқыметті көрмеген маған мұны түсіну қиын да болар, сірә…"

	Қалжігіт те осы сәттерде аз ой кешкен жоқ.

	"Кешегі соғыста Сталин жарықтықтың аты аталмайтын бір күн болмайтын еді-ау!.. Бірінші – Отан, екінші сөз – Сталин аты, үшінші сөз – орыстың "Урасы". Құдіреттей едің-ау, иманды болғыр! Енді, міне, сен де дүниядан баз кешіпсің. Бұл опасыз жалғанның шегіне жетіп, қызығына тойған кім бар, ерте ме, кеш пе, бәріміз де көшерміз-ау бұдан. Сонда біз сияқтылардың – бұл жарық дүнияда өмір сүргені де, өмір сүрмегені де белгісіздердің мың саны кімнің жадыңда қалар дейсің. Елдің есінде тұрар тек қана өзің боларсың-ау, киеңнен айналайын, көсемжан! Әттең дінің де, ділің де басқа, әйтпесе бұдан былайғы жерде тие берсін айтып, жұма сайын арнайы құран оқып тұрар едім өзіңе. Әттең, басқасың, дінің басқа…"

	Көсем дінінің басқалығы ғана Қалжігітті жабыңқы көңіліндегі құран оқып, аза тұту-тұтпауға қатысты екіұдайылылыққа тірелген тығырықтан құтқарғандай болды. Зіл-зала ойдан арылғандай, өн-бойының тіпті жеңілейіп сала бергенін қайтерсіз. Ел басына туған азалы қайғының хабары бұлардан әрі аспай, оның соңғы жаңғырығы құмның осы бір меңіреу қиянына жетіп үзілген еді…

	… Бұл күндері уақыт дегенің сынаптай сырғып, тез өтіп жатты. Қалжігіт Жұматты шығарып салатын сәтті күнде-күнде ертеңге қалдырып, наурыздың ортасына дейін жеткізді де, өзінің жалғыздығын, құм ішіндегі бұйығылау оңашалықты бөліскен серігінен айырылысар мезетке ақыры бір күні тәуекел етті. Олар ертең – сәрсенбінің сәтін алға салып, жолға шығуға бәтуаласты.

	Сол күні түс ауа Тұрыш бағытынан үш жолаушы қыстан күйлі шыққан жарау аттарын жедел аяңдатып, суыт жүріспен Барақ зиратының басына өңмеңдей жеткен еді. Өздерін тілеухана ауласының сыртынан қарсы алған Қалжігіт пен Жұматқа бұлар салқын қабақпен, ерін ұшымен ғана амандасты. Атынан зіп-зілдей боп әрең түскен жуан сары бұл екеуіне тіс жармады, танауы қусырылып, көзі шегірейіп, өңі бөртіп, терісіне симай сыздана қарады. Қасындағы екеудің біреуі бұларға таныс - жалпақ бет қара Бегәлінің де, екіншісі - жағына пышақ жанғандай тыриған, жылтыр көз, қара торы жігіттің те жуан сарының қас-қабағын баққандай сыңайы бар. Екеуінің де жүріс-тұрысы – елпең-елпең.

	Жуан сары оң қолына бүктей ұстаған қамшысын Қалжігіт пен Жұматқа қарата шошайта көрсетіп:

	– Мына екеуінің қайсысы әлгі діндарлық етіп, әулие-пәулие деп жұрттың басын қатырып жүрген? – деді қасындағы екеуіне алма-кезек көз қиығын салып.

	– Мынауысы, Мұқа, мынауысы, - деді Бегәлі иегін көтеріп Қалжігітті нұсқап.

	– Ә, солай де! Ал мынау… кім? Мына әулиесымақ неменің көмекшісі ме сонда әлгі, хым…

	Бегәлі әлгінің аузындағы сөзді қағып алып, жаны қалмай қалбаңдап, бұларды жақсылап таныстыруды өз міндетіне алған сыңайы бар.

	– Аурусың, қасымнан кетсең, жазылмайсың деп алдап, өзінің қасына, майлық-сулық жұмысына жұмсауға ұстап отырған көмекші сықылды жұмыскері. Өзі бір қуаяқ, қаланың жүлігі, - деді ол Жұматты сұқ саусағын безей көрсетіп. – Сіз білесіз, Мұқа, әлгі Ермұқан деген бар ғой, бұл соның арақтан бұзылған әлкәш баласы…

	– Өй, мынауың сонда қалай?! Өзіне қызмет істейтін жалшы ұстап отырған, біздің социалистік қоғамға жат контраның өзі болды ғой, - деп тыриған қара да жалма-жан осы тұста сөз қыстырып үлгерді. Сосын жуан сарыға қарап өзінің сөзін мақұлдатқысы келгендей жалтаң-жұлтаң етіп еді, маңғазсыған ол жандайшабының мұнысына елең еткен жоқ. Сонысымен бұлардың кім екендігін сен емес, мен айқындаймын, алдымды орама дегендей кейіп танытты.

	Бірінен бірі өткен үш атқамінердің түр-сықпыттары да, сөйлеген сөз саптастары да бұлардың бір сұмдықты ойластырып келгендіктерінен хабар бергендей еді. Осы жәйді ә дегеннен ішіне түйген Қалжігіттің қаны басына теуіп, тілін тістеп, өзін зорға ұстады. Сабыр-сабыр дегендей, Жұматтың шынтағынан тартып, өзі жарты қадамдай алға шығып тұрды.

	– Бұларды ұстап, жақсылап тексеру керек, жолдас Бекмырзаев, - деді жуан сары бұл екеуіне көзімен ішіп-жеп қарап тұрған тыриған қу жаққа. – Тексеру керек, бұл неғылған қаңғып жүрген арамтамақтар?! Халық қыс демей, жаз демей мал соңына жүріп, арып-ашып сабылып еңбек етеді, ал бұлар… бұлар мұнда қайдағы бір моланың басына үй салып, аңқау елге арамзалық істеп, олардың тапқан-таянған тиын-тебенін қағып алады. Бұл масқаралық қой, тапа-тал түсте момын елді алдау, арбау ғой. Тыю керек!

	Кеңес өкіметінің заңына мұндай басбұзарлық әрекет сәйкес келмейді деп тұрсыз ғой, жолдас Бекмырзаев! Давайте, келмейтіні рас болса, шара қолданыңыз! Сізге аупарткомның мүшесі ретінде жүктелетін партиялық тапсырма сол – мына күркенің көзін құртыңыз, бұздырыңыз! Ал мыналарды Кеңес заңымен жауаптау керек!..

	Қалжігіттің бұдан арыға шыдамы жетпеді, сөйтсе де үзілуге шақ тұрған жүйкесін сабырға жеңдіріп, сөзін барынша салмақтап бастады.

	– Жігіттер, бастық жолдас, бізге де бір құлақ салыңдар, бас кеспек болса да, тіл кеспек жоқ шығар, - деді ол жуан сарының суық көкшіл көзіне тайсалмай тік қарап. – Анықтамай, айғақтамай жатып, дүрсе қоя беріп, жазғыратындай не жаздық біз соншама?! Ешкімге, кісі деген пендеге тигізген залал-қиянатымыз жоқ адамдармыз. Тәңірдің өзі куә, ел-жұртты алдап-арбау секілді сұмдықтан жанымыз да, тәніміз де таза. Мына қасыңызға еріп келген кісінің өзі біледі (ол Бегәліге қарап иегін қақты), әйелімен екеуі ана жолы келіп түнегенде көзі көрді, әркім әкелген өз несібесін өздері жаратып, өз сенім-иланымымен келіп-кетіп жатады бұл араға. Бұл кісіні өзі де сөйткен… Мына тілеухананы салып, әулиеден дәру іздеп келгендерге қайырым жасағаннан басқа кінәміз жоқ біздің. Бізге дейін де бұл араның халқы Барақ атаға табынып, басына түнеп жүреді екен. Оны мына кісінің өзі де біледі.

	– Әй, доғар! "Мына кісің" кім айтып тұрған? – деп ақиланды манадан бері әзер шыдап тұрған Бегәлі. – Тантымай, аузыға келгенді соқпай тыныш тұр! Тал түсте пәле жаппа маған! Әулиенің басына келіп түнейтін, сондай-ақ мен топас, ақылынан алжасқан деп пе едің. Мүләйімсімей, бұл арадан аман тұрғаныңда қараңды батыр онан да, әйтпесе жақсы болмайды арты. Ертеңнен қалдырмай милиция алдыртады мына Бекмырзаев жолдас. Солай ғой, ә?!

	– Қандай бетсіз адам едіңіз! – Үнсіз тынып тұрған томырық Жұматтың даусы қатты шықты. – Қатыным бала тумайды деп үш күн жатқаныңыз қайда? Ұмыттыңыз ба? Енді келіп кеңесшіл коммунист бола қалғанын өзінің!..

	– Әй, боқмұрын, сен коммунистік партияға, кеңеске тіл тигізбе! Естідіңіз ғой, Мұқа, мынау деген жүлік нағыз. Түрін қараңызшы, адамға тап беруден тайынбайды. – Бегәлі өңі бір қуқылданып, бір қызарып тыпыр- тыпыр етіп бей-берекеті қашты.

	– Бетсіздігіңіздің үстіне жалақор қорқау да екенсіз ғой, - деп өршеленді Жұмат. – Мен партияға тіл тигізгенім жоқ, жала жаппаңыз өйтіп. Өзіңізге қатысты айттым айтарымды. Партиядан садаға кетіңіз!..

	Қалжігіт оны иығынан тартып, сабырға шақырды.

	– Жұматжан, қой енді, ашуыңды бас, ақылыңды ашуға жеңдірме…

	Жуан сары қамшы ұстаған қолын жоғары көтеріп, әр сөзін нығарлай ырғап, енді маңыздана сөйледі.

	– Жетті. Болды. Түсінікті. Мына тауық қораны бұзғызыңдар! Ал мынау "әулиені" кәмпескелеу керек. Елден түскен ақшаны Советтің кеңсесіне хаттап, шоттап өткізетін болсын!

	Жұматқа басалқы айтып тұрған Қалжігіт мына сөздерді естігенде өзіне- өзі ие бола алмай кетті.

	– Не деп тұрсың, әй, шіренген неме! Менің немді кәмпескелемексің, немді!? Қоңыраттан мініп келген жалғыз көлігім анау атанды ма, үстімдегі мына ұлым-жұлым шидемімді ме, әлде менің мына қу басымды ма! – Ол жуан сарының қарсы алдына ырғып барып беттесіп тұра қалды. – Ешқайсыңның харам қолыңа адал пейіл, маңдай теріммен салған тілеухананы бұздырмаймын тірі тұрғанда, біліп қой! Ал енді аман-түгел тұрғандарыңда тайып тұрыңдар, әйтпесе қазір…

	Қалжігіт көз ілеспес жылдамдықпен ытып барып, ауланың шыға беріс аузында сүйеулі тұрған тік бас күректі қолына алды. – Тайыңдар, аруақ атқырлар!

	– Ойбай, мынаның есі дұрыс емес, жынданған! – деп Бегәлі алдымен ығыса берді. – Мұқа, кетелік, бір жөні болар, кетелік тез! Өңшең жын соққан есірік мыналар!.. Сау адам осыншама уақыт моланың басынан шықпай жатып ала ма, кетелік…

	Аттарына міне-міне салып, желе жортып жөнеп бара жатқандардың соңынан Жұмат:

	– Ә, бәлем, солай ма екен! – деді айқайлап әрі күліп. – Барыңдар осы тойғандарыңмен, алды-арттарыңа бір уыс топырақ!..





ҮІІІ


	Жұматты Бейнеуге жеткізіп салып, Қалжігіт қайтар жолда Сарбөпенің үйіне соқты. Бұдан екі күн бұрын болған жәйтті ол бұған егжей-тегжей толық айтып берді.

	– Әй, аруақ атқыр десе, аруақ атқырлар екен нағыз! Ана жолы тілеуханаға әйелін алып Бегәлі келіп кетті дегенді естігенде-ақ секемденген едім. Міне, соным айнымай келіп тұр. Ол адам емес, міскін ғой нағыз, бала тумайсын деп әйелін тепкілеп өлтірген жауыз қанішерден не күтуге болады бұдан басқа!?

	– Кімді!? Мәнсияны ма?.. – Қалжігіттің даусы әнтек шошына шықты.

	– Жоқ, бірінші әйелін, - деді Ақтеңге бәйбіше сөзге араласып. – Осының соққысынан беліне зақым келіп өлді ғой байғұс…

	– Е, ол сондай адам, шырағым, - деді Сарбөпе күрсініп. – Сондай адам… Әлгі ауданның өкілдеріне жандайшаптанып жүргені ғой сорлының…

	– Өзіне жақсы болмас түбінде, - деді Қалжігіт басын назалана шайқап, - Мұндайларды көздің жасы, әруақтың киесі тегін жібермес.

	– Бірақ мұндай құзғындар бірдемеге ұрынып жығылғанша өзінің зәлім тірлігін жасап-ақ бағады, сонысына күйзелесің ғой. – Сарбөпе бір сәт Қалжігітке қандай ақыл-тоқтам айтарға білмей мүдірді. – Ондайларды ешқандай да кие тоқтата алмас, сақ болғаның ләзім, шырағым…

	– Мамырға аяқ іліктірсем, бір жылдың қарасы тіктелер еді келгеніме. Содан соң әруақ та ырза, мен де ырза. Аманатымды мойнымнан түсіріп, ағайын-жекжат қалған алыс жұртқа оралармын деген байламым бар еді, - деді Қалжігіт қамыға сөйлеп. - Әлгілердің беті жаман, қасиетті жердің шырқын бұзып жүре ме деп қорқамын. Өзімді қойшы, өзіме жасар қиянаты болса, көріп алармын…

	Сарбөпе оған байламды ақыл, амал айта алмай қиналды. Жаныңды бақ, басыңды қорғала, енді қалған аз уақытқа қарайламай, еліңе қайт деуге ауызы бармады. Ақыры ойластыра келгенде шешкені – Барақ ата тілеуханасына бірге барып, біраз күн қасында ес-демеу болу. Мұны Қалжігіт те теріс көрмеді.

	Қасында Сарбөпе болған үш күннің ішінде әлгі қорқытып, сес көрсетіп кеткендерден басқадай хабар шықпағасын, Қалжігіттің көңілі азырақ орныға бастады. "Қанша имансыз болса да, әулиенің аруағынан қорыққан шығар өздері де, - деп ойлады ол. – Киенің құдіреті деген осы-ау!"

	Қалжігіттің бұл жұбанышы ұзаққа созылмады. Сарбөпе үйіне қайтып кеткен күннің ертесіне қолдарында күрек-қайласы бар, Бегәлі бастаған бес- алты адам сау ете түсті.

	– Қалай, қорқыттым, енді келмейді деп майманаң тасып жатыр ма едің, диуанасымақ шырақшы, - деді қодыраңдаған таңқы танау Бегәлі. - Өкілдің көзінше шыныңды айтып, ағыңнан жарылғың келді-ау сенің. Менің көзімді ала беріп қатынымды айналдырғаныңды неге айтпадың, шыншыл болсаң, а? Айта алмайсың, әрине. Қай бетіңмен айтар едің мұндай қылмысыңды!.. Өзінше сүттен – ақ, судан – таза, әулие көрінгің келді, ә?! Білемін сендей тазайындарды, білемін! Қане, есіктің көзінен былай кет! Бұзамыз мына күркені. Қимылдаңдар-ай!..

	– Тоқта, былай! – Қалжігіттің даусы шаңқ етіп ащы шықты. – Мына малғұнның айтқанына еріп, қолдарыңды былғамаңдар харам іске, Барақ батырдың - әулиенің киесінен қорқыңдар, сыйламасаңдар да! Әкеден, шешеден туғандарың рас болса, бұл сөзімнен аттап өтпеңдер. Баса көктеп кінәлі іске ұрынсаңдар, аруақ тегін жібермейді ешқайсыңды. Әулие атам маған, өзіне шын беріліп, басына тілеухана салған маған осындай аян берді. Тоқтаңдар, естеріңді жиыңдар, ағайындар! Бір сәттік қиянаттың өмірлік өкініш-қияметі болады, ар-имандарыңды ластамаңдар!.. Елге, сендерге тигізер залалым болса, мені-ақ тапап тастаңдар осы жерде, бірақ тілеуханаға тие көрмеңдер! Құрбандықпын, міне басым, тілеуханаға тие көрмеңдер, айналайын азаматтар!..

	Көкіректі жарып шыққан оның жан айқайы онсыз да іске кірісуге онша ынталы болып тұрмаған жігіттерді соститып-соститып тастады. Бегәлі біресе Қалжігіт жаққа, біресе күрек-қайласын сұлқ ұстап, селқос тұрған жігіттерге қарап қапелімде не шара қыларға білмей, тыпырлады да қалды.

	– Әкел бермен! – деп өзіне жақын тұрған біреуінің күрегіне жармасып еді, ол Бегәлінің қолын жұлқып кейін серпіп жіберді.

	– Зираттың басында үй салып, әрлі-берлі өткенді аңдып, жол торып жатыр деген қарақшы осы кісі ме?! – деді шымырлау келген қара торы өңді, маңдайы кере қарс ашық жігіт. – Мұның қай жері қарақшы?!

	– Қой, пәле-жәлесінен аулақ, мұндай іске шатылмаймыз…

	– Уәкіліңнің өзі келіп бұзсын бұзғыш болса…



	– Тапқан екен қолшоқпарды бұлар… Қарақшы деп, ел шетіне жау шапқандай дүрліктіріп сонша…

	Жігіттер бірінен соң бірі теріс айналып, сырт шыға берді.

	– Өй, сендер немене, кәне, тоқтаңдар! – деп олардан мұны күтпеген Бегәлі жүні жығылып, сәлдің арасында пәсейді де қалды. – Сендерге мен түсіндірейін дұрыстап, мына тұрған бар ғой, мына тұрған адам – сау адам емес, әмірікәннің шпионы болса да менен көрмеңдер…

	– Әй, Бегәлі! – деді Қалжігіт оған түнере, түйіле қарап. – Менде кеткен кегің болса, бұлталаққа салмай ашып айт, өйтпесе қара ниетіңді танба маған! Кімнің кім екенін енді көріп тұрған болар азаматтар. Егер менің бұл арадан кетуім керек болса, кетіп-ақ қалайын, бірақ мынаған қолыңды салушы болма, киесі атады әулиенің.

	– Болды, болды, қайдағы кие-миеңмен қорқыта берме мені. Қандай кие екенін білеміз сені бұл араға әкелген. Қойны-қоынышыңды ақшаға сықитып, тайып тұрмақсың ғой. Оның бола қоймас! - деп кіжінді Бегәлі. – Бола қоймас, оп-оңай сытылып кетпексің ғой. Ұстатып, айдатып жіберем. Тап бүгін болмаса, ертең…

	Қалжігіт айтар сөзім таусылды дегендей, бұған қолын бір сілтеді де, теріс айналды.

	– Қап, мыналардың қорлығы-ай! – Бегәлі тістеніп, аттарына мінгелі жатқан жігіттерге айқайлап, боқтап, сыбап, әбден ызаға булықты. – Бастарыңмен жауап бересіңдер мына бұзақылықтарың үшін! Осыдан бар ғой, осыдан алдымен сендерді жаптырмасам, Бегәлі атым өшсін!..

	– Өй, шіркінің-ай деген, қалай-қалай қомпылдайды! – деп мысқылдай күлді мана оған күрегін бермей қолын серпіп жіберген қара торы жігіт. – Осындай бәтуәсіздің сөзіне еріп, осынша далбасалаған біз ақымақпыз. Кеттік, жігіттер!..

	Бегәлі сол тұрған орнында мелшиіп қатты да қалды. Адуындап келген жігіттерді сөзбен тоқтатамын деп ойламаған Қалжігіт тап осы сәтте көз алдынан өткен бұл көрініске іштей қайран қалып тұрды.

	– Ей, бері қара! – деп айқайлады бұған қарай бір-екі қадам жүре түсіп, жақындауға дауаламаған Бегәлі. – Жарайды, ұстатпай-ақ та, анау тауық қораңды бұздырмай-ақ тиа қояйын, бірақ бұл арадан көзіңді жоғалт! Әйтпесе жақсылық күтпе, бәрібір екінің бірі болады: я кетесің, я үй- мүлкіңмен қосып апай-топайыңды шығарамын!

	– Ниетіңнің қаралығы үстіне осындай дәрменсіз де ме едің, байғұс! – Қалжігіт оның қанын ішіне тартып сұрланған кейпіне тыжырына қарады. – Кетуін кетермін. Мен бұл араға түбегейлі қоныс тебуге келген адам емеспін, бірақ бар ғой, осыдан тілеухананың бір кірпішін сетінететін болсаң, сен де жақсылық күтпе, естідің бе?! Қарғыс атқыр…

	Атына мініп алып, оны бір орнында шырқ айналдырып, тыпыраңдатып тұрған Бегәлі Қалжігіттің айтқанын естімеген адамдай тағы да өзінше доқ көрсете сөйледі:

	– Екі күн мұрсат беремін, қараңды батыратын бол! Осы айтқаным – айтқан! – Ол атын бір тебініп қап, ыта жөнелді.

	Жүйкесі ширыққан Қалжігіттің өн-бойын жеңіл діріл билеп, буын- буынынан әл-дәрмен кетіп бара жатқандай күй кешті. Тілеухананың қабырғасына арқасын сүйеп отыра кетті. Маңдайынан суық тер бұрқ етті де, кенет алапат бір жарылыстың жаңғырығы құлағын тұндырғандай, қос қолымен басын ұстап, көзін тарс жұмып алды. Құлағы шыңылдап, миы солқылдап бара жатты. Бұдан әрі оның айналасындағы бар айқындық өзінің мағынасын жоғалтып, сана-зердесі тұңғиыққа шым бата берді.

	Қалжігіт сол құлағаннан кеш түсіп, түн болып, ай туған кезде есін бір- ақ жинады. Денесі тоңазып қалыпты, басы – ішіне қорғасын құйып қойғандай, зіп-зілдей. Орнынан қалтырап, тәлтіректеп зорға тұрды.

	Соғыста зеңгіген басының ұстамасы қатты ұстаған Қалжігіт ертеңіне де күн ұзағына бойын жинай алмады, бүк түсіп, төсектен басын көтермеді. Сарбөпе келіп, аузына ас-су тоспағанда халінің не болары бимағұлым еді.

	– Апыр-ай, қиын болды-ау бұл өзі, - деп қиналды Сарбөпе. – Ол неғілет, әлгі Бегәліні айтам да, енді маза бермейді, бұл арадан кету керек болар, сірә. Сауыққанша, әбден ес жиғанша біздің үйде бола тұрарсың, қайтесің енді…

	– Рахмет, Сареке! Істеген жақсылығыңыз менен қайтпаса, түбінде құдайдан қайтар, - деді Қалжігіт оған ырзалығын білдіріп. – Тәуірленіп қалдым ғой, ертеңге шейін тынығып, қалпыма келіп те қалармын. Не болса да осы жерден, Барақ атамның басынан аттанып кеткенім ырымға дұрыс шығар, ренжімей құп көрсеңіз…

	Сарбөпе оның көзі кіртиіп, жүдеп қалған реңіне көз қиығын тастап, бірдеңе айтуға оқтала түсті де, сөзін іркіп қалды.

	…Тілеухананың сықсима терезесінен таң белгісі бозамықтанып қалған кезде оянған Қалжігіт өзін әжептуәір сергек сезінді. Басының зеңгуі басылып, жеңілденген сияқты. Ол бүгін Барақ әулиеге соңғы иба-батасын жасап аттанып кетуге бекінді.

	Дәрет алып келіп, азанғы Бамдад намазына жығылған Сарбөпенің "Аллаһү Әкбар, Аллаһү Әкбар, Ла ілаҺә ілла,ллаһ" деген бастамасынан құдіреті күшті аллаға бағышталған жалбарыныстың киелі әуезі естіліп тұрды.

	– Аллаһү Әкбар, Аллаһу Әкбар,

	Ла ілаһә ілла,ллаһ..

	Намаздың бастауы төртінші рет қайырмаланған кезде Қалжігіт орнынан тұрды.





ІХ


	Сарбөпемен қоштасып, күнгейді бетке алған ол сетік атанының үстінде қалбиып, құм ішімен біртін-біртін ұзай берді. Қиян сапар, алыс жолға сенімі мен тәуекелін серік етіп шыққан жалғыз жолаушыны өзі бір жылға жуық бауыр басқан қимас мекендегі, Барақ әулие басындағы ізгілік тілеулесіндей боп қалған тілеухананың амандығы ғана алаңдата берген еді.

	Артқа бір күн, бір түн тастап, құм шетіне төтелей шыққан Қалжігіт сәске шамасында маңдай алдан, көз талып жетер жерден қарауытып көрінген, ұшқасып-тіркесіп келе жатқан қос қараға назар аударды. Аралары жақындаған сайын бұлардың жаяу-жалпылап келе жатқан жолаушы екені көзге анық шалынды. Мұның жақындай түсуін күткен екеудің пиғылынан бейхабар ол, атанның басын солай қарай бұра берді.

	Көздерін ғана жылтыратып, аузы-мұрнын таңып тастаған екеудің бірі Қалжігітке қарай қолын созып, "су!" дегендей ишарамен бірдеме деп міңгірледі. Ол жалма-жан бұйданы төмен қағып, атанды шөгерді. Осы мезетте жаңағы мүләйім атылып келіп, оны түйенің үстінен өзіне қарай жұлқи тартып, сүйрете-мүйрете аударып алды. Екіншісі көз ілеспес қимылмен мұны қарақұсынан шолақ білеу темірмен ұрып та үлгерген болатын. Қалбаңдасып шалт-шұлт қимылдаған бөгде адамдардың сұрынан үркіп, шөккен орнынан итініп көтеріле берген сетік атан бұйдасына шалынып ұзын мойны ирелең-ирелең етіп қалды.

	Айдалада бейкүнә жолаушының қанын мойындарына жүктеген бимәлім екеу көнетоз алаша қоржынның ішінен түтінге ысталған қара шәугім, сыры кеткен ағаш тостаған мен жалғыз кетік қасықтан өзге ештеңе таба алмай дал болды. "Мұның теңдеп алып келе жатқан ақшасы қайда?" дегендей қандарын ішіне тартып, бір-біріне сауалды жүзбен сүзіле қарады. Зұлым өкініш олжаға қарық болуға ынтыққандардың өзегін өртеп, аяусыз тырналай берді. Айдаладағы екеудің қалың қабақты, аясы әнтек үлкендеу көздерін қан шарпыған, дүрдік ауыз, жирен мұрттысы өздерін пайдасыз қанды жортуылға итермелеген әлдекімді боқтық сөзбен қатты сыбап, ызадан жүзі қарақошқылданып, түтігіп тұрды. Ал екіншісі, шегір көзді жастауы жұдырығымен маңдайын ұрғылап, тізерлей отыра кетті.

	Наурыздың соңын, көкектің басын ала жердің көгін бірден дүркірете көтеріп келген жайсаң көктем күнгейге қарай көсілген ұлан-ғайыр даланың құйттай бір аясында адам қолымен адамға жасалған бұл сұмдықтан мүлдем бейхабар еді. Үлбір, көгілжім пердемен көмкерілген аспанның шырқауынан тіршіліктің жайдары шырайын себездеткен Күн-ғұмыр балғын бұйра жусанының көк исі бұрқыраған ұлы кеңістікті алаңсыз, шадыман шуағына бөлей берді. Көкірегіне ұялаған парыз-арманын қасиеттеп, орындаған, бір-ақ сонау алыста қалған мекеніне оралуға дәм жазбай, жер құшқан Қалжігітке фәни тіршілік өзінің осы нұрлы тынысын бүгін сезіндіре алмады. Сетік атан мойнын иіп, етбетінен түсіп, жансыз сұлап жатқан иесін тұмсығымен түртіп, иіскелеп тұрды. Киелі мақұлықтың көздерінен бұршақ-бұршақ жас төгілді…





ТЫЛСЫМ




	…Тәп-тәттi болып таралған балбыр ләззаттың дiрiлi Күнiмсаяның тән- бойын шымыр-шымыр ұйытып, бүткiл жан-жүйесiн, болмысын таңғажайып өзгерiске түсiрдi. Бұл құбылыстың аналық өзегiне байланған қызулы тiршiлiк түзiлiсiнiң бiр айға жетер-жетпес қана ғұмырының белгiсi екенiн ол алғашқы күндерi айқын түйсiне алмай жүрдi. Әйтсе де бет-ажарынан балалықтың уыз табы әлi толық кетiп үлгермеген ақ торғын өңдi жас әйелдiң шарасы сәл дөңгелене бiткен тұп-тұнық көздерiнiң тереңiнде бойындағы осы беймәлiм өзгерiстiң қызық та қытықшыл, елжiр күйiне деген толқулы бiр таңданыстың нұрлы ұшқындары ояна бастағаны анық едi.

	Түннiң ұйыған тыныштығында жүрегiнiң дүрiсiлi дәлiзде, кiре берiс есiкке қарама-қарсы қабырғадағы сағаттың сырт-сырт соғысымен жарысып соғып жатқандай сезiлдi. Жүрек соғысы бiрақ кеудесiнен емес, дәп осы мезетте төменiрек, кiндiктен сәл жоғары, оң жақ бүйiрiне таманғы тұстан бiлiнгендей. Ол ұйқыға алаңсыз берiлiп, өзiне қарап бiр қырын жатқан Нұрсүйiннiң оң қолын жәйлап қана ұстап, оның жап-жалпақ қызулы алақанын жүрек соғысы лүп-лүп бiлiнген құрсағының тұсына жанастырды да, демiн iшiне тартып, тым-тырс тына қалды. Ендi расында да айқын болды - жүректiң соғысы кеудеден емес, дәл сол жерден, Нұрсүйiннiң алақаны сипалаған тұстан бiлiнiп жатыр, Күнiмсая мұны ап-анық сездi. "Жүрегi кеудесiнен суырылып төмен түсiп кеткенi ме, сұмдық-ай!" деген суық секем оның өн-бойын дiр еткiздi.

	– Нұр-сүйiн… Нұр!.. - Ол ұйқылы-ояу ыңырсып, аударылып шалқасынан жатқысы келген күйеуiн қатты қысып құшақтай алды да, ып- ыстық демiмен үнi дiрiлдей үздiге сыбырлады.

	– Кiшкене ғана… кiшкене ғана көзiңдi ашшы, тыңдашы менi… Менiң жүрегiм… бiртүрлi өзi… орнында емес сияқты…

	Күнiмсаяның алабұртқан үнi көзi ұйқыға кетiп бара жатқан Нұрсүйiндi оқыс селт еткiзiп, басын кiлт көтердi.

	– Не дедiң, жаным!?. Жүрегiм дейсің бе?!.. Не болды жүрегiңе?!

	Ауырып жатырмысың?..

	Ол алаң-құлаң сасқалақтап, алақанын Күнiмсаяның сол жақ кеудесiне басты.

	Нұрсүйiннiң үрейлi кейпiне Күнiмсая абыржи қарап, өрекпи бастаған толқуын сәл басып, бойын жиып алды. Езуiне әдемi ерке жымиыс ұялап, кеудесiнiң жүрек тұсын сипалаған оның қолының сыртына жұп-жұмсақ алақанын нәп-нәзiк қана жанастырды.

	Түн ортасында ақжаймалы шағын төсектiң үстiнде бiр-бiрiне үнсiз, елжiрей қарап отырып қалған екеуiн терезенiң жұқалтым пердесiнен сығалаған шарадай болып толған айдың уылжым сәулесi аймалады.

	– Ашықауыз аңқауым-ау; кiшкентай ғана ақымағым-ау, жүрегiң сенiң, мiне, кеудеңде тұр ғой дүрс-дүрс соғып!..

	– Оның дүрс-дүрс соққаны неге мына жерден бiлiнедi? - деп Күнiмсая iшiнiң кiндiк тұсына Нұрсүйiннiң алақанын басады.

	– Менiңше ол - сенiң екiншi жүрегiң сол жерден пайда болған, түнде, тып-тыныш кезде осылай дүрсiлдеп соғып жатады, бiлiп қой! Солай!..

	Нұрсүйiн әрi абыржулы, әрi таңырқаулы балғын кейпiмен өзiне жәудiрей жәутеңдеп қараған Күнiмсаяны құшақтап, мойнынан иiскедi де, құлағына:

	– Ол - сенiң ғана емес, екеумiздiң жүрегiмiз, Күнiм!..- деп ынтыға сыбырлады.

	– Мүмкiн емес… - Сәл қобалжулы, сәл таңданысты үнмен дiрiлдей сөйлеген Күнiмсая құрсағының дәл сол тұсын алақанымен жұп-жұмсақ сипалап, Нұрсүйiннiң де алақанын соған жәйлап жанастырды. Болар- болмас қана дiрiл, емiс-емiс қытықшыл жыбыр ана құрсағында емiс-емiс бiлiне бастаған тiршiлiктiң сыртқы дүниеге өз болмысынан байқатқан алғашқы қимыл-белгiсi едi. Болашақ жас ана мен жас әке өздерiнiң оттай қызулы болмысынан түзеле бастаған құйттай жаратылыстың лүп-лүп еткен тылсымын Ай кемелiне келiп толысқан осы аппақ, нұрлы, жарық түнде iшкi жан-жүйе сезiмдерiмен елжiрей сезiндi. Өздерiн ана мен әке болуға елiктiрген осыншалықты ыстық та тосын сезiнудiң әсерiне жым-жырт шомған Екеуiнiң бақытты оңашалығын түн тыныштығы әлдилеп тұрды.

	Жым-жырт түн…

	Ай уылжыған жап-жарық түн…

	Құйттай болмысқа құйттай ғана жүрек пайда болып, оның тұңғыш рет лүп-лүп соға бастаған түнi.

	Содан берi өткен әрбiр күн, әрбiр түн Күнiмсаяның тән-бойына да, көңiл-сезiмiне де бiр шырын iңкәрлiктi ұйытып, өзегiнде оянған тағы бiр болмыстың тынысы жүрегiнiң басын оқтын-оқтында шымыр еткiзiп қояды. Өзiмен бiрге қоса-қабат өмiр сүре бастаған шарана-жаратылыс жарық дүниеге нәресте әкелудiң құбылысын бұрын-соңды сезiнбеген жас ананың жүрегiн өзiнiң лүп-лүп соққан құйттай жүрегiмен бiрге бұлқынта бердi.

	Қазiр ақторғын жүзi ендi бұрынғыдан да ашаңданып, түзу, жұқалтаң әдемi мұрнының нәзіктеу қыр ұшынан таман біліне бастаған сақина-белдеу көлегейi оның балғын мiнсiз көркiн өзгеше бiр жарасыммен әрлей түскендей едi. Күнiмсая бет-бейнесiнiң бұлайша өзгере бастағанын алғашқыда бiртүрлi қызықтап, таңырқап жүргенiмен, көңiл-қошы болмаған кейбiр күндерi айна алдында ұзақ-ұзақ отырып, оңашада уайымдаған сәттерi де болды: "Айым, күнiм!" деп өлiп-өшiп елжiрей сүйетiн Нұрсүйiнi өзгерiп, жадауланған мына сиқымнан шошынып, суынып кетсе қайтемiн?!." Мұндайда оның алып-ұшқан көңiлi демде кiреукеленiп, жайдары қабағы кiртиiп, сұлық, көңiлсiз жүредi.

	Желектi жап-жасыл жаздың жайраңдап атқан керiмсал таңы нәзiк гүлдердiң нешеалуан жұпар иiсiн айқара ашылған терезеден iшке қарай жеп- жеңiл ғана желпiнтiп-желпiнтiп жiберген кезде Күнiмсаяның жүзiндегi осы бiр көлегей үштi-күйлi ғайып болып, бетiнiң ұшы бал-бұл жанып, мөлтең жанары күлiмсiреп шыға келедi. Мамырдың бақ iшiн құлпыртқан балдырған, балауса көк майсасы маусымда толысып, сарғалдақ гүлдердiң басы әр-әр жерден ғана қылтия көрiнiп қалады. Ұябасар ақ бауыр сұр шымшық серiгiн iздеп, құйрығын шошаң-шошаң еткiзiп, дамылсыз шырылдап, безiлдейдi. Маусым-жаз Нұрсүйiн мен Күнiмсаяның тау бауырайындағы баспанасының аула-бағында осылайша масайрап, тамылжып тұрды.

	Күнiмсаяның жүрегi осыншама көл-көсiр жайдары әсерден лүп-лүп қуана соқты. Оның бұл қуанышы өн бойын шымырлай сергiтiп, көңiл қошын ерекше шаттандырды. Осы бiр мезеттерде өз тiршiлiгiн болмашы ғана сезiндiрiп, сұлбасы айқындалып келе жатқан нәресте-болмыстың, құбылысын анасының өмiр ырғағымен, сезiну құбылысымен байланыстырған кiшкене жаратылыстың өзегiне сергек те жып-жылы тыныс құйылды. Жап-жарық Күн күлiп тұрған сыртқы таңғажайып әлемнiң өзiне әлi беймәлiм тыныс-лебiн ол ана құрсағының қос алақанның аясындай ғана түкпiрiнде жатып, бүлкiл қаға сезiндi. Анасының езуiндегi нұрлы жымиыс оған да со күйiнде, сол белгi-бейнесiнде айнымай көшкен тұңғыш сәт осы едi. Құрсағында бүлк-бүлк еткен құйттай нәресте-болмыстың өзiмен бiрге қуанғанын Күнiмсая осы бiр сәт айқын сезiндi.

	Жаздың жайдары күнiнiң реңi түс ауа кiлт бұзылып, асқақтай, ап- айқын көрiнген алып таудың өркеш-өркеш шыңдары аунап-аунап көшкен қою сұрғылт бұлттан қалың жамылғы жабылды.

	Бақ iшiнде дамылсыз шықылықтаған ақбауыр шымшықтар әлдеқайда зым-зия жоғалып кеттi. Төңiрек заматта күңгiрт тартып, ауадан жаңбырдың дымқыл иiсi бiлiндi. Кенет аспан күмбезiн екi жартыға бөлiп, шытынатып жiберердей найзағайдың ақ алмас сәулесi жалтұлдай ойнап, шатыр-шұтыр ете қалды. Жүрегi зу етiп, аяғының ұшына кеткен Күнiмсая екi құлағын алақанымен басып, көзiн тарс жұмып алды. Артынша жаңбырдың iрi-iрi, сирек-сирек тамшылары ағаштың елбiреп, сыбдырласқан жапырақтарына тырсылдап, соғыла бастады.

	Ауладағы ағаш сәкiнiң үстiне жайған кiлемше мен көрпешелердi дереу жинастырған Күнiмсая үйге кiрiп үлгергенше бiрден нөсерлей жөнелген жаңбыр селдеп, құйып кеттi.

	Шелектеп жауған қалың нөсер бiразға дейiн толастамады. Бақтың iшiндегi жалғыз аяқ соқпақ жол арнасы лықсыған жылғаға айналып, жаңбырдың суы сар-сар ақты. Аспан мен Жердiң арасын екпiндеп жауған нөсердiң сарқырама-пердесi тұтастырып жiбердi. Күнiмсаяның мұншама қатты жауған жаңбырды биылдыққа бiрiншi көруi едi. Дәлiздiң есiгiн жаппай, iшке құйылған самалды сабат ауаға кеудесiн кере дем алып, төпелей жауған жазғы нөсерге әсерлене қарады.

	Таудың ұбап-шұбаған сiлiмдерiн жағалап, шығыс бетке қарай ауған сұрғылт бұлттар жер-дүниенi селдеткен нөсердi өзiмен бiрге алып кеттi. Аспан күмбезiнiң бiр бөлiгi жаңа жуған шәйi көйлектей ашылып, бесiнге қарай еңкейе бастаған Күн көктiң жүзiне жарқырап шыға келдi. Бақтың iшi қайтадан жайдары, жарқын қалпына түстi. Ағаштардың желегi жап-жасыл нұрға малынып, көк майсаның арасындағы сарғалдақ гүлдер күлiм-күлiм етiп, қауыздарын ашты.

	Селдеп өткен жазғы нөсерден кейiн таудың жасыл бауырайында нешеалуан жұпар иiспен жiбектей үлбiреп желпiнген ауа Күнiмсаяны ғажайып бiр мөлдiр әсерге бөледi. Бүкiл жан-тәнi, көкiрек-көңiл болмысы осы сәттерде бұла табиғаттың тұнық әлемiмен астасып бара жатқандай күй кештi. Құрсақтағы тiршiлiк те оны құптағандай нәп-нәзiк қимылымен бүлкiл қағып жатты. Көл-көсiр әсердiң құшағында әлдиленген, өзiн армансыз бақытты сезiнген жас әйел тағы бiр күннiң жылжып өте шыққанын бiлмей де қалды

	…Үлкен қаланың ызы-шулы, ығы-жығы сапырылысқан қозғалыс үстiндегi тiршiлiгiнен алыстап, Нұрсүйiн екеуi тау бауырайындағы осы шағын саяжайды мекендегелi Күнiмсая таңертеңнен ымырт түскенше жападан-жалғыз, оңашалықта бiрiнен соң бiрi алмасқан нешеалуан көңiл күй әсерiне шомып, осылайша күн кешумен болды. Ал Нұрсүйiн күнде таңертең қалаға жүретiн бiрiншi автобусқа үлгеру үшiн күн шығар-шықпастан төменiректегi, бiр шақырымдай жердегi аялдамаға қарай асығады. Жалдамалы жұмыс iздейтiн үлкен көшенiң бойындағы тұрағына ертемен бармаса, бiр күндiк нәпақадан қағылады. Күнбе-күн қайталанатын мардымсыз тiршiлiктiң соңында жүрген оның iстейтiн әрекетi осы.

	***

	…Құрылыс комбинатының құрастыру цехы жабылып, институттан соң бiр-ақ жыл жұмыс iстеп, инженерлiк қызметiнен айырылған Нұрсүйiн үлкен қаланың iшiнен жұмыс iздеп, жарты жыл бойы аяғынан сабылды. Анда- мұнда жүрiп, тентiреп өз бетiнше жұмысқа орналаса алмаған ол жұмыссыздар бюросына барып тiркелiп, уақытша жартымсыз жәрдемақы алып тұратын болған. Бiрақ мұның да мерзiмi шексiз емес екен, ақыр соңында бұл несiбеден де қағылып, қарасуық күздiң тұнжыраған күндерiнiң бiрiнде қаланың жалдамалылар тiзiлiп тұратын атақты үлкен көшесiнiң бойынан бiр-ақ шықты.

	Бұл жердi күнкөрiс үшiн тұрақ ететiндердiң де өз заңы мен тәртiбi, ақсүйектерi мен қаратабандары бар едi. Көшенiң орталықтағы, орталыққа таяу жерлердегi сүбелi орындарының әр қадамы есепте, оны уысында ұстап, өз санатына кiретiн адамдарына өлшеп-бөлiп берiп отыратын қожайын- атамандар болатынынан бейхабар Нұрсүйiн алғашқы күнi осындай тосқауылға тап болды.

	Ескi-құсқы киiм салған жолдорбасын иығына iлiп алған ол ұзын көшенiң басынан түсiп, төмен қарай жүрдi. Қаланың орталық тұсындағы көшенiң оң жақ бетiнде араларына он-он бес қадамнан тастап, әр-әр жерде үшеуден-төртеуден топталып тұрғандардың бiр шоғырына таман аяғын имене басып тақаған оған әлгiлер үрпиiсе қарады.

	– Әй, балақай, әрмен жүр сүйкенбей! Әйтпесе көкеңдi көзiңе көрсетемiз!..- дедi даусы шiңкiлдек, томар мойын, қортықша бойлы қызыл сары. - Бұл ара сен сияқты қаратабандардың орны емес, бар, бар, көзiңдi сүзiп, мүләйiмсiме, жөнiңдi тап!..

	Көздерiмен атып, оқырайып, осқырына қараған ересек жiгiттердiң суық, ашушаң кейiптерiнен Нұрсүйiн кәдiмгiдей қаймығып қалды. Жөн сұраспай жатып, өре түрегелгендердiң сыңайында тап бiр ата жауы маңдай алдынан шыға келгендей ызалы өрекпу бар едi. Не дерге бiлмей әрi-сәрi күйде бұйығып, жасқанып қалған Нұрсүйiн бұл арада көп мүдiрмей, көше бойымен төмен қарай iлбiп кете барды. Ерсiлi-қарсылы қозғалып, сан жүздеген мәшине мен адамдар ағылған ұзыннан-ұзақ, қаланың терiстiгiне қарай созылған сұрғылт көше қанын iшiне тартып, сазарып тұрды. Қарашаның дымқыл ызғырығына үстiндегi шолақ күртешесi қамсау болмай, iшi-бауыры қалтырап, дiрдек қақты. Қанша тоңса да, жеделдей басып, тезiрек жүгiре жүрiп кете алмады, ол оң-солына жалтаң-жұлтаң қарап, көше бойынан аял етер орын iздеп келе жатты.

	Көшенiң қос қапталында тiзiлгендердiң қарасы сиреген шеткерiрек, ұсақ көшелердiң бiр қиылыс-қалтарысына келiп аялдаған Нұрсүйiн арқасын жол жиегiндегi кәрi еменнiң қос құлаштай жуан дiңiне сүйеп, отыра кеттi. Аяғы салдырап, сiлесi қата қалжырағанын ендi ғана сезiнгендей. Өзегiнiң талғанын да бiржола ұмытып кеттi. Көзiн аз ғана мұрсат жұмып, бойын салдыратқан шаршаудың еркiне амалсыз шырмалды. Көздерiнiң тұңғиығында бұлдыр-бұлдыр ұсақ ноқаттар бiр-бiрiмен сапырылысып, тұтасып, сұрғылт пердеге айналып, шексiздiкке шымыр-шымыр сiңедi. Әлден соң көзiн сығырайтып сәл ашқан бiр сәтте терең мұнардың ортасындағы сызаттай саңылаудан болмашы сәуле әуелi себездей түсiп барып, жарық ғаламның нұры бiрден жамырап сала бердi. Ол дел-сал болған бойын жиып, орнынан созыла көтерiлдi. Бұл төңiректен өзi сияқты тентiреп жүргендердiң қарасы көзiне шалынбады. Әлде күн кешке ауғасын жөн- жөндерiне тарап кеттi ме екен? Әйтеуiр бұл араға өзi би, өзi қожа болғанына көзi айқын жетiп, ендi ол әрлi-берлi зырлаған мәшинелерге қарағыштап, өзiнiң жалдамалы болуға бейiлдi екендiгiн танытқысы келдi. Солбыраймай, кеудесiн қанша тiк ұстағысы келгенмен, күздiң сүмелең суығы ерiксiз құтын қашырды. Қолын күртешесiнiң қалтасына салып, сол кәрi еменге сүйенген күйi бозарып-сазарып бiр сағатқа жетер-жетпес уақыт қана тұруға шыдамы зорға жеттi. Қаланың бұл қиырына бейуақта жалдамалы жұмыс қолын iздеп, ес-ақылы дұрыс адамның келмейтiнiн пайымдамаған өзiнiң ақымақтығына налыды. Бұл арадан ендi қаланың бiр шетiндегi құрылысшылардың жатақханасындағы әне кетем, мiне кетеммен уәдесiн созып тұрып жатқан бөлмесiне оралу пайдасыз iс, одан да мына iргедегi темiр жол вокзалына барып жылынып алғаны дұрыс болар, сiрә. Содан соңғысын көрермiн, бiр жөнi болар деп ойлады.

	Даңғарадай жолаушылар залындағы қаз-қатар қойылған ұзынша сәкi- орындықтардың бос тұрғаны жоқ, құжынаған адам, кейбiреулерi қабырғаға жағалай деңкиген-деңкиген қапшық, қалталарын жайғастырып, солардың үстiнде отыр. Бiрi кетiп, бiрi келiп толассыз ағындап жатқан адам нөпiрiнiң арасында iлiп кетудiң, лып еткiзiп қағып кетудiң амалын iздеп, ылдым- жылдым жүргендер де, құлқыннан, қу тамақтан өтер талғажау етерлiк нәпақаны кiмнен, қайтiп табамын деп жүрген тiлемсектер де, басын иығына сүйеп, бiр түн ғана көз шырымын алуды өзi сияқты бiр сәттiк арманы еткендер де жетерлiк. Адамның әрқилы дамылсыз тiршiлiгi, әрқилы сапырылыс, қозғалысы бiр-бiрiмен мидай араласып, сан тарам бағытқа кететiн жол тоғысындағы осы жердiң өмiрiн қыз-қыз қайнатады.

	Екiншi қабатқа көтерiлiп бара жатқан Нұрсүйiн:

	– Әй, балам, тәңiржарылқағыр, көмектесiп жiбермейсiң бе? - деген дауысқа жалт қарады.

	Екi құлағы жалбаңдаған көнетоз малақайын бiр шекесiне таман қисайта киген, ойқы-шойқы, сиректеу бiткен ақ бурыл сақал-мұрты селдiреген, томпақ көз, кiшкене ғана қара шал бұған қолын бұлғалады.

	– Осында немере iнiмнiң қызы тұрушы едi, жаңа пойыздан түсiп, ендi қаладағы соның үйiне қалай жетерiмдi бiлмей, дал болып тұрғаным?! - дедi ол бүйiрi қампиған ала дорбаны бауынан сүйрете тартып. - Күтiп алады деп едi ауылдағылар, хабар дұрыс жетпеген бе, бәгоннның алдынан ешкiм тосқан жоқ, қиналып тұрмын, шырағым! Өзiң жүзiң пәстеу, дұрыс бала көрiнесiң, жөн сiлтеп, мәшiнге мiнгiзiп жiбер менi…

	– Дұрыс қой, бiрақ Сiзге қалай көмектессем екен, атай?! – деп ойланып қалған Нұрсүйiн, аңғал жалынышпен, өзiне үмiттене қараған шалды бiр түрлi аяп кеттi. - Тұратын жерiнiң әдiресi қандай қызыңыздың?

	– Ә-ә, әдiресi дейсiң бе? - деп ол күртесiнiң омырау iлгегiн ағытып, бешпентiнiң iшiнен қабаттап киген терi кеудешесiнiң қойын қалтасынан шығарған әмиянының қатпар-қатпарын ақтарып, тор көз дәптердiң төрт бүктелген парақшасын суырып алды. - Мiне, мынаған жазылған - "Тамыр" дей ме, "Мамыр" дей ме, әйтеуiр өңшең бiр жаңа үйлер салынған жерде көрiнедi. Үйiнiң нөмiрiн, мәшiннен түсетiн жерiн мұқияттап жазып, сызып көрсеттiк деп едi…

	Нұрсүйiн шалдың зiл қарабатпан дорбасын арқасына салып, оны соңынан дедектете ертiп, аялдамаға дейiн әкелiп, қаланың күнбатыс жағындағы бiр қиырда орналасқан шағын ауданға жүретiн микроавтобусқа мiнгiздi.

	– Шырағым, менiң әлгi кенжем, Асқарбегiм сияқты сөз қайтармайтын ұяң бала екенсiң өзiң!.. Көп жаса, бақытты бол! - деп қалбақтаған шал қалтасынан тағы да әмиянын шығарып, оған ақша ұсынды. - "Сыйға - сый, сыраға - бал!" деген, ала ғой, айналайын! Қазiр босқа iстелетiн еңбек жоқ, аз да болса, көптей көрiп ал атаңның бергенiн…

	Нұрсүйiн шал ұсынған жүз теңгелiктi өзi алмай, жүргiзушi жiгiтке берiп, одан қартты үйiне дейiн апарып тастауды өтiндi.

	– Атай, ренжiмеңiз! Ешқандай ақысыз-пұлсыз өзiм-ақ жеткiзiп тастар едiм, бiрақ… бiр тығыз шаруамның болып тұрғаны… Мына жiгiт баратын үйiңiздiң есiгiне дейiн апарып, жүгiңiздi түсiрiп бередi. Жолыңыз болсын!.. - дедi Нұрсүйiн шалды қолтығынан демеп, жүргiзушiнiң қасына отырғызып жатып. - Алаң болмаңыз, қызыңызбен аман-есен қауышасыз қазiр!..

	Күздiң тұнжырап түскен түнi дененi тоңазытқандай екен, микроавтобус жүрiп кеткесiн, сыртта көп кiдiрмей, араның ұясындай құж- құж қайнап, адамдардың бiрi кiрiп, бiрi шығып жатқан вокзалдың iшiне қайта кiрдi. Бiр түнге тұрақтайтын пана iздеп кiрдi.

	Вокзалдың ана басы мен мына басына бiр шығып, астыңғы, үстiңгi қабаттардағы жолаушылар залын бiр-екi айналып шыққан Нұрсүйiн бешпентiнiң төс қалтасында бүктелген жиырма теңгенi, егер мына жерден пана таппай қазiр жатақханаға оралуына тура келсе, троллейбустың жолақысын төлеуге жұмсайтынын ойлады. Ал осында қалатындай болса, бұған перронға келiп тоқтаған пойызды жағалап, оны-мұны тағам сатып жүргендерден алақандай күлше нан немесе арасына картоп салынған бiр түйiр самса-бөрек алып жейдi. Темекi шекпейтiнi қандай жақсы, әйтпесе қолын созып, түйiрлеп темекi сұрап, тiлемсектенiп кетер ме едi қазiр?!. Өзiнiң осы халiнiң тым құрығында шылымшылардан жақсы екендiгiне көңiлi бiр жеңiлейiп қалғандай болды.

	Жайғасып отырып, демалатын орын таппағасын Нұрсүйiн перронға шықты. Тәшкенттен Новосiбiрге қарай өтiп бара жатқан пойыздың бiрiншi жолға келiп тоқтайтынын хабарлаған вокзал анықтамалығының кезекшiсi жүктерiн ұмар-жұмар көтерiп, абыр-сабыр қозғалысқа түскен жұрттың сақ болуын ескерттi. Қол арбаларын салдыр-гүлдiр еткiзе сүйрелеп, жалаң-жұлаң жүгiрген жүкшi жiгiттер жұртпен араласып, перронға анталап шыға келдi. Осы мезет арбасын даңғырлата вагондарға қарай ұмтылған тығыршықтай қара қолында бiр табақ самса ұстап, пойыздың тоқтауын күтiп сәл шеткiрiрек тұрған қызды бұлтың ете қалған темiр арбасының артқы жақтауымен қатты қағып өттi. Самса толы табақ төңкерiлiп, анадай жерге ұшып кеттi, қыз оқыс шыңғырып, шалқасынан құлады. Арбасын тез-тез бұрып алып, жұрттың ара- арасымен зыта жөнелген әлгiнi Нұрсүйiн екi-үш аттап, қарғып барып, желкесiнен бүрiп жұлқып қалды. Тез есiн жиып алған тығыршық қара дөп- дөңгелек көздерi тесiрейiп, тiстенiп, ежiрейiп шыға келдi.

	– Өй, боқмұрын, саған не жоқ! Мә!..- деп ол Нұрсүйiнге қолын шалт көтерiп, сiлтеп қалды. Жалт берiп үлгерген ол оң қолының қатты соққысымен ежiреңдеген әлгiнi иектiң астынан ұрып, сiлейтiп түсiрдi. Айнала заматта ызы-шу айқайға толып кеттi.

	– Семаны, Сембектi сабап жатыр!..- деген әлдекiмнiң тамағынан жыртыла шыққан даусы естiлдi де, көздi ашып-жұмғанша тығыршық қараның перронда жүрген сыбайластары Нұрсүйiнге құтырына келiп жабылды. Бас-көзiне қарамай оны тепкiлеп-тепкiлеп, есiнен тандыра сабап, жым-жылас ғайып болды. Ол орнынан тұрғысы келiп, талпынып, бiр қолымен жер тiрей көтерiле бердi де, көзiнiң алды қарауытып, шалқасынан сұлқ түстi.

	Қанша уақыт өткенi белгiсiз, вокзалдан перронға шыға берiстегi арқалығы жоқ ұзын сәкiнiң үстiнде жатқанда есiн бiр-ақ жиды.

	– Мұның түк жазығы жоқ… - Иегi кемсең-кемсең етiп, қол орамалымен оның қан-қан болған бет-аузын, соққыдан домбығып iсiп кеткен көзiнiң алдын сүртiп отырған ақ торғын жүздi қыз Нұрсүйiнге төне қарап тұрған екi полицияға жасқа шыланған мұңлы көздерiмен алма-кезек жәутеңдейдi. - Жазығы жоқ мұның, әлгiлер, әлгiлер… осы араның арба сүйреткен иттерi, шайкiлерi қансыратып кеткен…

	– Бұл бейшараны не үшiн сонда өлiмшi қылып ұрған?! - дейдi бойшаңдау келген, ақсары, сепкiл бет, жирен қабақты полиция дүдәмадау үнмен.

	– Аз-мұз ұрттап алып, шамына тиiп өзi ұрынған болар?!. - Қолындағы газ шақпағын жөнсiзден-жөнсiз шырт-шырт шағып, менменси сөйлеген, қос ұрты бұлтиған қиықша мұрттысы ойындағысын ашықтан ашық айтты. - Мен оларды бiлемiн, жұрттың жүгiн арқалап күнiн зорға көрiп жүргендер, олардың қараптан-қарап жүрген адамға тиiсiп несi бар?! "Зардап шеккен" мұндай-мұндайлардың ақырында кiм болып шығатындарын көрiп жүрмiз ғой. Есiн жыйса, апарып қамап тастау керек қазiр!

	– Жоқ, жоқ! - деп құлындаған даусымен шыңғыра айқайлаған қыз орнынан ырғып атып тұрды. - Қазiр жедел көмек келедi, мына түрiмен ол сендердiң түрмелерiңе жетпей өлiп қалады. Жiбермеймiн! Бермеймiн!..

	Мұртты полиция шыр-пыры шығып шырылдаған әлжуаз қызға қабағының астымен түксие қарады да:

	– Мынау сенiң кiмiң едi?..- деп сұрады.

	– Ешкiмiм де емес, атын да, кiм екенiн де бiлмеймiн, ол мен үшiн, әлгiлерден мен үшiн… таяқ жедi… Олардың әлгi Сема дегенi менi арбасымен қағып, шалқамнан түсiрiп өлтiрiп кете жаздады. Содан соң… содан соң ол…

	Көмейiне тығылған өксiктен үнi дiрiлдеп, сөзiн аяқтай алмаған қыз екi қолымен бетiн басып, солқылдап жылап жiбердi.

	Нұрсүйiн осы мезетте басын көтерiп, кеудесiн сәл ғана тiктеп, жантая отырды да, селкiлдеп жылаған Күнiмсаяны иығынан сипалап, жұбатқандай болды.

	– Жә, жә, жетер ендi, бiрiң қансырап таяқ жеп, бiрiң жылап, не болды соншама!..- деп мұртты милиция аяушылық бiлдiргендей болды. - Онан да сен мынаны айт, мынаның жазықсыз екенiне сенен басқа куәлар бар ма?..

	Өксiгiн баса алмай, жасқа шыланған көздерiн кiшкентай ғана қос жұдырығымен сүрткiлеген қыз:

	– Болды… бәрi көрдi, бiрақ… бiрақ ешкiм арашаламады… аямады… - деп, тағы да булыға жылады.

	– Осының барлығын түп-түгел қағазға түсiрiп, бiрiншi қабаттағы тiрек пунктiндегi кезекшiге апарып берiңдер! - дегеннен әрi аспаған тәртiп сақшылары жөндерiне кеттi.

	…Күнiмсая Нұрсүйiннiң өмiрiне осылайша ендi. Бiрiн-бiрi аяған, бiрiн- бiрi қорғаған екi тағдыр бұдан соң да бiрiн-бiрi ең кiршiксiз сезiммен аялай бастаған едi.

	Вокзал түбiндегi шағын асхананы сатып алып, өзiнiң жеке шайханасын ашқан Бiрмәт деген ұйғырға күнкөрiс үшiн жалданып жұмыс iстеп жүрген нан-тоқаш тағамдарының технологы Күнiмсаяның басындағы хал де сондай едi, институттан соң бiр жыл сенделiп, үлкен қаладан қызмет таба алмай, ақырында екi бетi нарттай, бүйiрi тоқ, iскер шайханашыға жалданып, жол бойына шығып, тегеш-тегеш самса сатып жүрдi. Қызылорда жақтағы түкпiрдегi бiр жүдеу ауылда жүдеу тiршiлiк кешiп жатқан әке-шешесi мен бауырларының пайымдауынша Күнiмсая - үлкен қалада неше түрлi тағам пiсiрiп, халықтың қарнын тойғызып жүрген дипломды дырдай қызметкер. Олардың сонау алыс қиырдан қазiргi күндерi үлкен қалаға бұрынғыдай салып ұрып келе алмайтыны қандай абырой, әйтпесе мұның самса сатып жүргенiн көрсе, жердiң үстiмен келiп, астымен кетер едi байғұстар. Намысты аяқ асты етерлiк қу тiрлiк-ай!..

	Жегенде тiлдi үйiретiн, ал бәрiнен бұрын қалтасына бiразырақ ақша түсiретiн бiр табақ самсаны "рәсуа" еткенiмен қоймай, аузы-басының сау тамтығы жоқ қайдағы бiр қаңғыбасты шайханаға солаңдатып ертiп әкелгенi үшiн Бiрмәт ака Күнiмсаяны жерден алып, жерге салды.

	– Бұл ара көшедегi қаңғыбастарды паналататын орын емес, не бетiңмен мына бiреудi ертiп келiп тұрсың. Өзiнiң көз алдының сау тамтығы жоқ, әбден iшкен, сосын төбелескен ғой. Жұмыс iстеп, тамақ асыраудың орнына осындайлармен үйiрлескен сен сияқтылардың маған беш жүдә тиынға керегi жоқ! Бұл ара притон емес!.. - Шайхана қожайының семiздiктен жылтыраған қызыл қошқыл өңi әлемтапырық болып сұрланып кеттi. - Әйтiп-бүйтiп әуелi өзiңнiң жағдайыңды түзеп алмай, вокзалда сенделiп жүрген мынау сияқтыларға мүсiркейтiн сен кiм едiң сонша?.. Ойбай-ау, мұнымен қоймай, қанша дүнияны рәсуа еттiң. Бiр табақ самсаның ақшасы - жарты айлық жалақың, оның есесiн ендi қайтып толтырмақсың, а?!

	– Еңбекақымнан ұстап қалыңыз! - дедi Күнiмсая кереауыз қожайынның таусыла сөйлеп, намысқа тиетiн сөздерiне жыны құрыстап. - Бiр табақ самасаның ақшасына күнiм қарап қалмаған шығар…

	– Бұл - әбден тойынып, құтырған адамның сөзi! - Бiрмәт сұқ саусағын төбеге шаншып, шайхананың түп жағындағы кабинет аталатын аядай бөлменiң iшiнде ерсiлi-қарсылы кезiп кеттi. - Бiр табақ самса түгел, бiр шайнам нанға зар болып жүргендер қазiр қаншама, солардың кез келгенi алақайлап жүгiрiп келедi қаласам. Сондықтан, сен қыз, секiрме!.. Жұмыстан бүгiннен бастап босатып жiберемiн! Самса пiсiрiп, сатуға сенiң дипломыңның қажетi шамалы, түсiндiң бе!?

	Өзiн аяқасты еткен сөздердi естiп тұра беруге бұдан әрi шыдай алмаған Күнiмсая жанарынан ыршып-ыршып кеткен жасқа булығып, есiктi тарс жауып, сыртқа ытып шықты.

	Шайхананың iшiнде, бос үстелдiң басында мұны күтiп, көңiлсiздеу сұлқ отырған Нұрсүйiнге ол қожайынмен екеуiнiң арасында болған жайсыз да келеңсiз әңгiменi бүге-шiгесiне дейiн ақтарып жатпады, бар айтқаны:

	– Ендi бұл жерге қайтып оралмайтын болдым, жұмыстан шықтым! - дедi.

	Жұмыссыз қалудың еңсенi басатын зардабын басынан өткере бастаған

	Нұрсүйiн оның бетiне аңыра қарап, тұрып қалды.

	– Қалайша? Бiр табақ самса үшiн бе?.. Жоқ, тоқта, тоқтай тұршы! Бұлай болмайды! Жұмыссыз қалудың не екенiн сен бiлесiң бе, қазiр барып, кешiрiм сұра! Екеумiз барып кешiрiм сұрайық әйтпесе! Күн қалып, түн қалып жұмыс iстеп берейiк сол үшiн! Жалынайық тiптi болмаса!.. - деп абыржыған Нұрсүйiннiң шыр-пыры шықты. - Мен кiнәлiмiн бәрiне, мен… Қап, әттеген- ай!..

	Күнiмсаяның басына түскен халге оның өзiнен бетер қамыққан Нұрсүйiннiң өрекпiген көңiлi көпке шейiн басылмады.

	– Тұттай болып аш-жалаңаш қалсам да, бiреуге жалынып, аяғына жығылып өмiр сүре алмаймын. Бүйтiп төмендеуге, шынымды айтсам, арым жiбермейдi. Сен менi түсiншi, Нұрсүйiн! Сенi де өзiм сияқты көргiм келедi, - деген Күнiмсаяның сөздерiне ол ерiксiз ойланып, тосылып қалды.

	"Мына қыздың сөзiн қара! Құдайым-ау, расында да жалынышпен жалтақтап өмiр сүрудiң нағыз қорлық екенiн бiле тұра, жаңағы "кешiрiм сұрайық, жалынайық" дегенi соншалықты төмендеу екендiгiне неғып аңғарым бермеген! Өзiмнiң қуыс кеуде болмысымды көрсетiп алдым-ау, әттең-ай! Жұмыссыз қалу - әрi-берiден соң тiршiлiктiң тәмамдалғаны емес қой, неге өйтiп сөйледiм, неге, неге, неге???.."

	Нұрсүйiннiң ойы ойран-асыр болып, ыңғайсыз, абыржыңқы күйге түсiп келе жатқанын тап басып сезгендей, ол жүзiндегi көлегейдi жып-жылы, әдемi жымиысымен серпiп тастады.

	– Сенi түсiнемiн ғой, әрине. Жұмыс таба алмай жүрдiм дедiң, жұмыссыз жүрудiң қиындығын сен менен де жақсы бiлесiң, бiрақ…

	– Бiрақ менiң соншама таусылып, сенi қожайыныңа жалынышты болуға итермелеуiм, әрине, дұрыс емес, бiлемiн…

	Нұрсүйiн өзiне бiртүрлi нұрлана қарап келе жатқан Күнiмсаяның жанарынан тұп-тұнық болып мөлдiрең ете қалған нәзiк еркелiктi аңғарды да, сөзiн кiлт үзiп, бетiнiң ұшына лып-лып етiп қызғылт реңк ойнап шыға келдi.

	– Ендi екеумiз де жұмыссызбыз, бiрiмiздi бiрiмiз жақсырақ түсiнетiн боламыз! - деп жарқылдай күлдi Күнiмсая. - Ең бастысы бiз ешкiмге тәуелдi емеспiз, солай емес пе, а!?.

	– Ия, ешкiмге тәуелдi емеспiз, қалғанының бiр жөнi бола жатар ендi!..

	Көңiлiнiң өрекпуiн басып, жiгерлене серпiлген Нұрсүйiннiң сөзiнен жалған асқақтауды емес, жiгiттiң нағыз шымыр мiнезiн танығандай болған Күнiмсая мойынынан салмағы зiлмiр бiр ауыр жүк түсiргендей осы бiр сәттерде жеңiлейiп қалды.

	Ол өңмендi қарыған күзгi желдiң өтiнде жападан-жалғыз емес, Нұрсүйiнмен бiрге қалғандықтан ғана күйремедi. Қатiгез де менмен үлкен қалада өзiне аяушылық бiлдiре алатын адамның тосыннан болса да қасынан табылғанын кәдiмгiдей медет тұтты.

	Ағалы-қарындастай болып басталған iлкiдегi бауырластықтары бiр аптаның жүзi өтпей-ақ бiр-бiрiне деген өзгеше биязы сыйластыққа, сезiмтал сыйластыққа айнала бастаған сәттердiң әсерiн Күнiмсая мен Нұрсүйiн ерiктен тыс түйсiнiп, ыстық қимастықпен алабұрта сезiндi, осыншалықты iңкәрлiкпен бiр-бiрiне ұмтылдырған ғажайып күштiң алдында екеуi де дәрменсiз болып қалды…

	Бiрмәт акадан алған соңғы жарым-жартылай еңбек ақысының азын- аулақ тиын-тебенiмен жатақхана бастығының көңiлiн аулаған Екеуi бұрынғы жұпыны, жадау бөлменiң iшiне жылу ұялатып, жайнатып жiбердi. Шексiз бақыттылықтан бiр-бiрiне елжiрей қарап, оттай ыстық құшақпен табысқан Екеуi сол ынтық күндерi қазақтың өңшең өздерiндей қыз-жiгiттерiн паналатқан жұмысшы жатақханасының бiр бөлмесiнде бiрге тұрып, өздерiн мәңгiлiкке жұптастырар ұяның сұлбасын сала бастады.

	Бiр-бiрiн ойламаған жерден табыстырған қиындау тағдырларын өмiрдiң ең бiр бақытты сыйына балаған ғашықтар құштарлық-тiленiстерi асып-төгiлген қызулы мезеттердiң бiрiнде болашақ ұрпақ дәнегiнiң құрсақтағы нәзiк тiршiлiгiне негiз салды.

	Күнiмсаяның көзiне күздiң сол күнгi көңiлсiз ымыртында сидам, жадау, көрiксiздеу көрiнген Нұрсүйiн ендi байқаса, қара торы өңдi, сәл атжақтылау бет-пiшiнiне бiткен тұп-тұнық, қоңырқай қой көзi, қырша, көтерiңкi мұрыны сымбатты жарасқан бойшаң да келбеттi-ақ жiгiт екен. Оның ашық-жарқын көңiлiнiң құбылысы сәл нәрсеге аңғал таңырқаспен жаутаңдай қалатын көздерiнен бiрден байқалып тұрады.

	Күнiмсаяға өзiнiң кiм екенiн, қандай адам екенiн Нұрсүйiн айдынды көлдей бiр тұнып, бiр тербелген көздерiмен ұғындырды. Сол мезеттен бастап өзiне қарай арбаған бiр құдiреттi нәзiк тартылыстың тұтқынына айнала бастағанын үнемi сезiнумен болды. Бұл бiр сәттiк болмашы егiлу, елжiреу емес, нағыз ғашықтық екенiн Күнiмсая ып-ыстық құшақтары бiр- бiрiне айқара ашылып, бар-бар қызуымен табысқан ынтық шақта күйiп- жанған тән сезiнуiмен де, ой-сана, сезiмiмен де айқындап едi.

	– Қандай ғажапсың! - деп сүйсiнген Нұрсүйiннiң елжiр үнi екi бетi албырап жатқан оны тәп-тәттi әлдиге бөледi.

	– Сен де кереме-е-е-тсi-ң-ң, жаным-м!.. - дедi жұқалтаң ерiндерi дiрiлдей сөйлеген ол ып-ыстық демiн шарпып Нұрсүйiннiң алқынған жалаңаш кеудесiне басын қойып. - Кереметсiң-ң, армансыз балбыраттың ғой, жаным!.. Өн-бойым тұтастай балқып, от болып жанып, саусағымның ұшына дейiн тәп-тәттi шымырлап жатыр… Шымырлап жатыр, сеземiсiң…

	– Сеземiн, күнiм… Сезiп жатырмын, өйткенi сен - менсiң, мен - сенмiн, екеумiз бiр жан, бiр тәнге айналып тұтасып барамыз, - деп Нұрсүйiн оның ақторғын мойнын, толысып, жұмырланған қос анарының мейiздей ұшын алма-кезек қыттықтай сорғылай сүйдi де, ақ балықтай шоршыған мiнсiз, сұлу тәндi бауырына қыса бердi.

	– О-оҺ-һ, жаным-ау, одан бетер шымырлап барамын… Одан бетер шымырлатып барасың менi, құдiретiм-ау, кереметiм-ау… - Ол көзiн бiр жұмып, бiр ашып, табысудың шексiз рахат-ләззатын сыйлаған қызулы мезеттiң еркiне армансыз берiлiп жатты.

	Сол түнi кемерiнен асып-төгiлген ғашықтық құмарлықтың ынтық- ынтызарлығы екi тәндi армансыз тұтастырып, жарық дүниенiң бетiндегi ессiз рахаттың көл-көсiр әсерiне бөледi. Бұған дейiн, осы бiр мезетке дейiн бiр- бiрiнсiз қалай жалқы өмiр сүргендерi ақылға сыйымсыз, санадан тыс құбылыс болыпты. Бұған дейiн. Осы бiр мезетке дейiн Екеуi бiр-бiрiнiң мынау өмiрде бар екендiктерiн қалайша бiлмеген, қалайша сезбеген!.. Тағдыр деген осы болар-ау, сiрә!? Осы болар…

	Сол түнi бiрiнiң - әке, бiрiнiң ана болар ғұмырының сағаты соға бастағаны шырын ләззаттың әлдиiне тербелген Екеуiнiң қаперiне де кiрмеген болатын.

	***

	Үлкен көшенiң бойынан ақыры бiр тұрақ тауып, жалдамалы күнкөрiске мойнұсынған Нұрсүйiн бұрын үлкен кеңсенiң бiрiнде қызмет iстеген орта шендi шенеунiк, қазiргi дөй кәсiпкер-бизнесшi Төребектiң мұқтажына жарап, қыс бойы оның қаланың шет жағындағы жарым-жартылай салынған үш қабатты үйiнiң құрылысында осындай iске қолы ұсынақты өзi сияқты төрт жiгiтпен бiрге жұмыс iстеп шықты. Еңбек ақысын үйiн мұнтаздай ғып бiтiргенде беруге уәде жасасқан әлгi мықты жеме-жемге келгенде қалтасы таязданып, түртiнектеп iстеп жүрген кәсiбi дағдарысқа ұшыраған болып шықты. Әбден ашынып, өңдерi өрт сөндiргендей болып түтiккен соқталдай- соқталдай төрт жiгiттiң неден де болса тайынбайтын тас-түйiн түрiнен сескендi ме, бiреуiне шағындау дачасын, екiншiсiне шетелдiк маркалы көне мәшинесiн, қалғандарына оны-мұны құнды мүлiктерiн және бәрiне теңдей бөлiп азын-аулақ ақша берiп, зорға есеп айырысып құтылды.

	Баспанасыз Нұрсүйiн еңбек ақысына дача дегенi ғана болмаса, әлгi қожайынның тау бауырайындағы iшi-сырты тап-тұйнақтай, жермаймен жағылатын пешi бар үш бөлмелi үйiн қалады.

	Күнiмсая мен Нұрсүйiн өздерiнiң құтхана баспанасына заңды түрдегi ерлi-зайыпты болып кiрдi. Күнiмсаяның жүктi, құрсағында үш айлық бала бар екендiгiн растайтын емханадан алған анықтамасын көрсетiп, қаланың бiр қалтарысындағы азаматтық хал актiлерiн тiркейтiн аудандық бөлiмшеге барып екеуi некеге тұрды.

	Тау бауырайындағы үйде олардың жаңа мағынадағы тiршiлiгi басталды. Күнұзағына жалғыз қалып, Күнiмсая Нұрсүйiнiн тағатсыздана, сағына күтедi. Жаздың ұзақ күнi өтiп болмай, сабыр-шыдамының әбден таусылатынын қайтерсiң. Күн төбеден ауған сәттен бастап ол сағат санай бастайды, бiрақ сағаттың ұзынды-қысқалы тiлi адам айтқысыз баяу сырғиды.

	Күн табағы көкжиекке құлап, кеш мезгiлiнiң ал-күрең реңкi байыздаған шақтарда ғана Нұрсүйiн тау бауырайындағы мекенiне, Күнiмсаясына оралады. Сарыала таңнан кешке дейiнгi бiр күннiң ырыздығын тапса да, таппаса да, ол шаршап-шалдыққанын сездiрмейдi, өзiн сарғая күткен сүйкiмдi жарының қуанғанын жасыра алмай күлiмсiреген әдемi, мөлтең жанарына елжiрей қарап, көңiлiнiң жайдары шуағын мейiрлене төгедi. Осындай ынтық сәттердi сыйлаған тау бауырайындағы оңаша өмiрлерiнiң бақыттылығына Екеуi шексiз қуанып, көл-көсiр шаттыққа армансыз кенеледi. О, мұндай шақтарда мынау өздерiнiң ұядай ғана баспанасы, аясына мынау ғаламат таулар, анау төмендегi үлкен қала сыйып жатқан Жер ғаламында Екеуiнен асқан бақытты ешкiм де жоқ едi! Бақытты жұптың тәттi сүйiспеншiлiгiнен пайда болған құрсақтағы нәресте-болмыс лүп-лүп ете түскен тыныс-бүлкiлiмен өзiнiң бар екендiгiн сезiндiргендей, анасының шадыман сезiмдермен алабұртқан жүрегiн жеп-жеңiл ғана шымыр еткiзiп, олармен бiрге күлiмсiреп, олармен бiрге қуанып жатты…

	***

	…Нәресте-болмыс, неге екенi, бүгiн демiл-демiл тыныш-сызданып, анасының құрсағында бүлк-бүлк қозғала бердi. Төсек-орынды жиыстыру, кешкi астан кейiн жуылмай қалған ыдыстарды жуып-шаю секiлдi үй iшiндегi оны-мұны жеңiл-желпi шаруалармен айналысып жүрген Күнiмсая мұны күн сайын өсiп, жетiлiп келе жатқан баланың дағдылы қимылы дегенге сайып, пәлендей мән бермеген едi. Түс ауа жүрегiнiң басы төмен суырып, құрсақтағы әлгi тыпыршудың жиiлей бастағанынан көңiлi алабұрта бердi. Үйге бiр кiрiп, бiр шығып, бiр жатып, бiр тұрып, байыз таппады. Ара- арасында сәл ғана саябыр тауып, артынша кiндiктен төмен тұсын әнтек бүлк еткiзетiн қытықшыл тыпыршу жанын сыздатып ауыртпағанымен, мезгiл- мезгiл көңiл ауанын үргелек сезiммен тiтiренте бердi.

	Бұларға көршi, жасыл бояулы қаңылтыр шатыры бар тап-тұйнақтай үйдiң иелерi - орта жастағы ерлi-зайыптылардың қастарына кiшкентай немересiн, төрт-бес жастар шамасындағы кекiлi желбiреген ұл баланы алып саяжайларына келiп жатқанына бiр аптадай болған. Атасы мен әжесiнiң қасында бiрер күн бiраз айналсоқтап, саяжайдың ұңғыл-шұңғұлын тегiс шарлап шыққан әлгi бала ендi бұлардың ауласына келiп, Күнiмсаяның маңында үйiрсектейтiн болған.

	Дөп-дөңгелек болып ұшқын атқан қарақаттай көзi ойнақшып тұрған бала ә дегеннен Күнiмсаяны ересек адамдарға елiктеп сөйлеген шүлдiрлеген қызық тiлiмен, сүйкiмдiлiгiмен баурап алды. Ұзақ күндi қысқарта алмаған Күнiмсая бiруақ сол баламен алданады. Бүгiн де ол мұның осы жайсыздау халiн бiршама уақыт ұмыттырып жiбердi.

	– Тәте-е, айтшы, сенiң мен сияқты балаң болса, күнде-күнде балмұздақ алып бересiң ғой, ә?! Оған "қой, тамағың ауырып қалады, жаман бала ғана балмұздақты көп жейдi" демейсiң ғой, ә?.. - дейдi кекiлiнен сипаған Күнiмсаяға аңғал жүзi кәдуiлгiдей мап-маңыздана бола қалып.

	– Кө-ө-п, мынандай үлкен балмұздақ алып берер едiм де, қаша-а-ан тауысып жеп болғанша, кекiлiнен сипап отыра берер едiм бүйтiп, - дейдi Күнiмсая оның басынан мейiрлене сипап. - Сен сияқты ақылды бала балмұздақты, әрине, тамағы ауырғанша жемейдi ғой, менiң айтқанымды тыңдайды. Әлiшер де мамасының айтқанын тыңдайды, солай емес пе!..

	– Жоқ, мен атам мен әжемнiң айтқанын тыңдаймын. Мамам қазiр папам екеуi Ыстық көлге Айжанды алып, суға түсуге кеткен. Оны Ыстық көлден қайтып келгесiн тыңдаймын. Мамамның айтқанан ол жақта қазiр Айжан тыңдайды…

	– Сен де, Айжан да ақылдысыңдар! - Күнiмсая оның нақты жағдайға байланысты айтқан "нақты" жауабын мақұлдап қойды. -Айжан да сен сияқты балмұздақты жақсы көредi екен ғой…

	– Жо-о-қ! - деп шiңгiрледi Әлiшер. - Ол қыздар сияқты шоколадты жақсы көредi. Ал шоколад жегендердiң тiсi кемпiрлердiң тiстерi сияқты түсiп қалады дейдi мамам. Сондықтан Айжан шоколадты оларға көрсетпей жейдi…

	– Сұмдық-ай! .. - деп өтiрiк шошынған болады Күнiмсая. - Айжан тiстерiн аямайтын қыз екен ғой сонда.

	– Жоқ, ол аяйды тiстерiн. Айжан "мамам кәмпиттi көп жемесiн деп өтiрiк айтады" дейдi, өйткенi әжемнiң тiстерi түсiп қалған жоқ қой дейдi…

	Айжанның айтқаны рас, әжемнiң тiстерi түспеген, тiптi қайта жылтырап, жарқырап тұр!.. Сiз оны көрдiңiз ғой, тәте!

	– Көрдiм, сенiң әжең онша кемпiр емес қой, сондықтан оның тiстерi әлi түспеген, - деп Күнiмсая Әлiшер айтқан "дәлелiмен" келiспейдi.

	– Кемпiр болмаса, ол қайтып әже болады, а?!. Сiз қуланып тұрсыз ғой, бiле-е-е-мiн, бiлемiн-н… - Әлiшер көзi күлiм-күлiм етiп оған саусағын безеп қойды.

	– ОллаҺи-бiлләҺи, шыным! Сенiң әжең, қалай десем екен, әлi жас, онша кәрi кемпiр емес! - дейдi ол өзiне көздерiн ойнақшытып, сенiмсiздеу қарап тұрған баланы сендiргiсi келгендей. - Рас айтамын!.. Сенiң әжең - жас әже…

	Екеуiнiң әңгiмесiн осы тұста: "Әлiшер, Әлекен, қайдасың, қайда жүрсiң?" деп iздеген әжесiнiң даусы үзiп жiбердi.

	Омыраулығы толқынды көгiлдiр жолақпен әдiптелген жеңiл спорт костюмiн киген, желкесiн жаба қидырған шашын мөлдей қап-қара ғып бояған ақ-сары жүздi көрiктi әйел үйдiң биiк табалдырығының басқышында тұрып, жан-жағына көз жiберiп, Әлiшердi iздедi.

	Әлiшер бұқпантайлап, Күнiмсаяның тасасына тығылды.

	– Бұлай етуге болмайды ғой, Әлiшер! Әжең сенi iздеп, көңiлi алаң болып тұр, қане былай шығып, жасырынбай көзiне көрiн! - дедi Күнiмсая оны қолынан тартықылап.

	– Жоқ-қ, тәте, жасырыңызшы менi, көрмесiн. Ол қазiр маған "ұйқтайтын уақытың болды" дейдi, ал менiң тiптен де ұйықтағым келмейдi, - дейдi Әлiшер қыңырлана қыңқылдап. - Жасырыңызшы-ы, құдай үшiн…

	– Әжең қазiр бәрiбiр сенi тауып алады. Әне, бермен қарай келе жатыр, ендi маған ұрсатын болды, сенi жасырып тұрғаным үшiн!.. - деп сыбырлады Күнiмсая, тасаланып мұның бүйiрiне тұмсығын тығып, жасырынған сүйкiмдi балақайдың жұп-жұмсақ кекiлiн сипалап. - Ақылды бала деген әжесiнiң айтқанын тыңдап, ұйықтап алар болар күндiз…

	– Сiздiң де балаңыз ұйықтайтын ақылды бала бола ма, тәте-е, - дедi мұрыны пыс-пыс етiп, кiп-кiшкентай қолдарымен Күнiмсаяны қапсыра құшақтаған ол. - Ол қазiр сiздiң мынау дәп-дәу болып тұрған iшiңiзде ұйықтап жатыр ғой, а!?.

	Жүзiне лып етiп қызғылт реңк ойнап шыға келген Күнiмсая, тықылдаған мына құйттай неменiң төбеден түскендей етiп айтқан сөзiне ерiксiз жымия бердi.

	Шарбақтың арғы жағынан бұларды көрiп, сол тұсқа жақындап келген Әлiшердiң әжесi:

	– Бiздiң мына тентек әбден басыңды қатырған болар, сiрә, қайдағы- жайдағыны айтып, - деп, Күнiмсаяға қарап ашық жүздi шыраймен жарқылдай сөйледi. - Өзiнiң де iшi пысты. Сендерге қарай тұра шабады қит етсе. Әлiшер, ұйықтайтын уақытың болды, үйге жүре ғой, қане…

	Күнiмсаяның тасасынан шыққан Әлiшер сәл тұнжырап, аяғын көңiлсiздеу iлби басып, қақпаға қарай жүре түстi де, артына жалт бұрылып:

	– Ұйықтап болғасын мен тағы келемiн, жарай ма?! – дедi, дөңгелек көздерi күлiм қаққан ол. - Ешқайда кетiп қалушы болма!..

	– Кетпеймiн, сенi күтемiн, Әлiшер!..

	– Кетпейдi, сондықтан жақсылап ұйықтап ал! - деп әжесi де немересiнiң көңiлiн өзiнше тыныштырған болды.

	…Әлiшердiң сөйлегенiн қызықтап көңiлiн бiраз сергiткен Күнiмсая оңаша қалғасын тағы да манағы қобалжулы күйге енiп, кештiң тезiрек түскенiн тағатсыздана күттi. Кешке, күн ұясына қонған кезде күндегiдей асығып Нұрсүйiнi келедi. Нұрсүйiнi келгесiн жүрегiнiң ерек алабұртқаны басылып, көңiлi орнына түседi. Көңiлi орнына түскесiн, құрсағындағы нәресте-болмыс та тыншу тауып, анасының өзегiнен сансыз тамырлар арқылы дарыған нәрлi де қызулы тiршiлiктiң жылуын алып, құп-құйттай бет сұлбасының ұшына жымиыс ұялап, алаңсыз ұйқыға шомады…

	Есiк алдындағы алма ағаштың аясындағы сәкiнiң үстiне қисайып жатып, өрiкпи бастаған көңiлiн аз ғана тыншытқандай күйде қалғып бара жатқан Күнiмсая тағы бiр мезетте құрсағындағы тыпыршыған қимылдан селк ете түстi. Жүрегi ытып шығардай жұлқынғасын алақанын кеудесiнiң сол жақ тұсына апарып, содан соң бүлкiлдеп жатқан құрсағын ақырын ғана сипалады.

	"Сен де кiшкентай Әлiшер құсап, шүлдiрлеп, сүп-сүйкiмдi болып, етегiме оралып жүрер ме екенсiң! - деп нәрсетесiмен ойша сөйлескен Күнiмсаяның жүзiнде тәп-тәттi мейiрiмнiң табы албырады. - Сенiң атыңды Нұрсүйiннiң өзi, әкең қояды. Дүниедегi ең сұлу есiм сенiң есiмiң болады, балдырғаным, бөбегiм. Мен сенi еркелетiп, ойнатуға ешуақытта жалықпайтын болам. Екеумiз әкеңнiң жұмыстан қайтар сәтiн күнде-күнде асыға, қуана тосатын боламыз. Сен құлдыраңдап оның алдынан шығасың! Ол шексiз бақыттылықтан нұрлы жүзi алаулап, саған қарай құшағын айқара ашып, аяғыңды жерге тигiзбей көтерiп алады. Сенiң Әлiшер құсап әлденелердi шүлдiрлеп айтқан сөздерiңе әкең екеумiз мәз болып, қайта-қайта сөйлете берермiз-ау, бөбегiм!"

	Күнiмсая құрсағындағы демiл-демiл тыпыршуға түскен нәресте- болмыспен қиял-сезiмiмен тiлдесiп, өзiнен-өзi жымиып қойды. Алақанымен құрсағының қозғалып жатқан оң жақ тұсын, манағы сүйкiмдi Әлiшердiң кекiлiн сипағандай, аялай сипалады. "Бөбегiм құйттай, аз ғана тынышталып, кiшкентай көздерiңдi жұмып, ұйықташы сәл дамылдап. Сен қозғалған сайын жүрегiм лүпiлдей бередi. Анаңның өзiңдi елжiреп сағынатын, сенiң жарық дүниеге келуiңдi күн санап күтiп жүрген онсыз да мазасыз жүрегiн аяшы, бөбегiм! Ұйықташы сәл кiрпiгiңдi айқастырып. Сенiң тыныш ұйқыңды үнсiз ғана аялайын!.."

	Өзгеше бiр мейiрiмдi алақанның жұп-жұмсақ қозғалысын нәресте- болмыс осы сәт ап-айқын сезiндi. Тыпыршығанын кiлт тоқтатып, бiр мезет тым-тырс тынып қалды. Құп-құйттай маңдайының айқындалған сұлбасын анасының алақанына қарай емiнтiп, рахат тыншудың әлдиiне бөлендi. Мiне, қызық! Ол алақанын сәл көтерсе, жүрегi кеуде тұсынан төменiрек жерден лүп-лүп ете түскендей болады да, қайтадан жанастырса, лүпiл басыла қалады. Күнiмсая өз-өзiнен жымиып, құрсағындағы сәбиiмен алақаны арқылы өзгеше бiр толқыныс-тебiренiспен үнсiз тiлдесiп жатып, алабұртқан көңiл-күйiн сабасына түсiрдi. Осы аз-кем мезетте езуiндегi нұрлы жымиысын жимай, ол тәп-тәттi ұйқының құшағына алаңсыз ене берген едi.

	Жемiсiн биыл мол салған алма ағашы өзiнiң мәуелi саясында алаңсыз дамылдаған жас ананың тыныш ұйқысын сыбдырсыз күзетiп, шырын аңқыған тынысымен оның демiне дем қосты. Мәуелеп тұрған қос тiршiлiктiң – алма ағаш пен құрсағындағы нәрестенiң бүлк-бүлк қимылынан ана болу түйсiгiн айқын сезiне бастаған жас әйелдiң бiр-бiрiмен үйлесiм тапқан сәтiн қызықтағандай, тамылжыған тамыз Күнi көк зеңгiр аспанның аясынан кетуге асықпады.

	Жаз аспанында ұзақ аялдаған жайдары Күн бiртiн-бiртiн кемiп, заңғар таудың өркеш-өркеш ұшарын қызғылт нұрға бояған шақта Күнiмсая балбыр ұйқыдан жеп-жеңiл сергiп оянды. Нұрсүйiннiң келетiн уағының таянғанына қуанып, кешкi астың қамына жедел кiрiстi.

	Күнбе-күн қайталанатын тiршiлiктiң осы көрiнiсiн Күнiмсая өңiнде емес, түсiнде көрiп жүргендей. Үлкен қаланың iшiндегi қауырт қозғалыс, мазалаң қам-қаракеттен тысқары, тау бауырайының алаңсыз жайбарақаттығымен тыныстаған жап-жасыл табиғаттың кiшкене ғана аясында өмiр кешiп жатқан Екеуiнiң бақытты оңашалығының әрбiр күнi, әрбiр сағаты Күнiмсая үшiн бәрiбiр қайталанбастай өзгеше едi. Өз тiршiлiгiнiң құбылысын сәт сайын сезiндiрiп жатқан кiшкентай тiршiлiктiң жиiлей берген қытықшыл нәзiк қимыл-қозғалысы жас ананың жан- дүниесiне өзгеше тәттi тыныс құяды.

	– Нұрсүйiн-н, Нұрсүйiн деймiн, ұйқың келiп жатыр ғой,ә?..

	– Жаным, не дедiң?.. - Ұйқылы-ояу жатқан Нұрсүйiн оның ып-ыстық демiнен абыржулы нәзiк дiрiлдi сезiндi.

	– Бiлесiң бе, бiздiң нәрестемiз өзi күн өткен сайын бiртүрлi қызық болып келедi, менiмен кәдiмгiдей сөйлесетiн сияқты, менiң көңiл-күйiмдi сезiнетiн сияқты өзi… естисiң бе?..

	Нұрсүйiннiң ұйқыға ендi-ендi балбырай бастаған жүзiнен сүйкiмдi жып-жылы жымиыстың табы ұялап, келiншегiнiң ақторғын мойнынан жұп- жұмсақ өптi де, алақанымен оның әжептәуiр ұлғайып қалған құрсағын сипалады.

	– Сенiң сипағаныңды бiлiп жатыр, көрдiң бе, әне, кiп-кiшкентай аяғымен түрткiлей ме, жоқ немесе құп-құйттай қолдарын сенiң алақаныңа қарай созады ма екен, сезесiң бе, жаным… Әкесiнiң алақанмен сипалап, жақсы көрiп жатқанын сезедi ғой деймiн өзi, солай ғой, ә, Нұрсүйiн!?.

	Құрсақтың кiндiктен бiр елiдей төмен тұсынан бiр бүлк етiп, тағы да сол заматта оң бүйiрiнiң төменгi жағын ала тағы да бiр бүлк еткен нәзiк бұлқынысты ол жан-дүниесiн кенеттен өрекпи жөнелткен қуаныштың толқыныс-дiрiлiмен сезiнiп, түйсiндi. Кеудесiне бимәлiм ыстық ынтығыс, әкелiк сезiм ынтығысы ұялады.

	– Күнiм менiң!.. - деп, қызулы демiмен Күнiмсаяның албыраған бетiне шарпыта сыбырлаған Нұрсүйiн оның ып-ыстық жасқа шыланған көзiнен қайта-қайта сүйдi. - Неге жылап жатырсың сен?..

	– Бiлесiң бе, жаным, екеумiздiң… Жоқ, мынау үшеумiздiң шексiз бақытты екенiмiздi қатты-қатты ойлағандықтан көзiмнен ыршып кеткен бiр тамшы жас қой ол, бiр тамшы болмашы ғана жас… Құлыншағымызды аман- есен, пәле-жәле, қиындыққа тап қылмай, бауырыма алсам екен, сол күн жақындаған сайын бiртүрлi қобалжып, бiртүрлi елегiзiп, толқып жүрмiн… Өткен жолы ақылы емханаға барып көрiнгенiмде дәрiгер "алғашқыңыз болса, сақтық үшiн алдын ала перзентханаға жатып алғаныңыз дұрыс болады" дегенiн айтып едiм ғой. Оған бiрақ…

	Күнiмсая сөзiнiң аяғын жұтып, тамағына тығылған өксiктi әрең iркiп, жанарынан лықсыған жасты көрсеткiсi келмей, жүзiн ары бұра бердi.

	Нұрсүйiн оны өзiне қарай тартып, жасқа шыланған көзiнен алма-кезек сүйдi.

	– Жыламашы, Күнiм, Саям менiң… Бiздiң ботамыз, бiздiң сәбиiмiз осындағы, әлгi бар ғой, осы қаланың тау жақтағы ең таңдаулы, ең жақсы перзентханасында дүниеге келедi, сен сонда жатасың. Көр де тұр, осыдан сөйтпесем… Ертең көп ақша түсетiн бiр жұмыс болғалы тұр. Мана келiп сөйлесiп кеттi. Ертең соған, әлгi адамға жұмысын iстеуге келiсiмiмдi беремiн де, алдымен уәде еткен авансын аламын, ол - екi жүз елу! Ал тапсырған iсiн тындырсам, қалған екi жүз елуiн қолма-қол бередi, сөйтiп, анау-мынау емес, бес жүз доллар қолға түседi дей бер. Бiрақ мен екi күн, әрi кеткенде үш күндей бiр жерге сапарға кетем, жалғыз өзiң қаласың, қорықпайтын бол, жарай ма?! Немесе мүмкiн… Жоқ!..

	Оның сол мұрсада көкейiне келiп, бiрақ тосыннан абыржып айта алмаған сөзiн Күнiмсая бiрден түсiндi.

	– Мүмкiн бiрге барып қайтармыз?!. Әйтпесе, сенсiз, жалғыз өзiм мұнда қалай қаламын?.. Мына төңiректе, әсiресе түнге қарай саяжайдың төмен жақта тұратын күзетшiсiнен басқа жан баласы болмайтынын өзiң бiлесiң ғой…

	Нұрсүйiн оның ештеңеден қаперсiз, жалынышты кейпiне жабыға қарады. Жанын жегiдей жеген, әлi байлам жасап үлгермеген құпиясының сырын сездiрмеуге тырысып:

	– Құрдан-құр шаршап қаласың және…

	– Және не?.. Сенi қайда жұмсамақшы, қандай жұмыспен бармақшысың?..

	– Жо-оқ, саған баруға болмайды, сен туралы мен оларға айтқан жоқпын… Сенiң менiмен бiрге жүруiңе олар келiспейдi… Сондықтан болмайды.

	Күнiмсая Нұрсүйiннiң әлденеге абыржып, үзiп-жұлып айтқан сөздерiнен бiр жасырын сырдың бар екендiгiн түсiнсе де, осы iлкiмде көңiлiне пәлендей секем ұялатқан жоқ. Оның қылмысты iске, қатерлi iске басын тiкпейтiнiне шексiз сенетiн едi.

	…Жаңа бiр әзiрдегi көзiне тығылған марғау ұйқының берекесi қашып, кенеттен сабырсыз күйге түсiп абыржыған Нұрсүйiннiң өн-бойын ендi белгiсiз бiр секемнiң түршiгiсi билей бердi.

	***

	Сәскеге таяу жан-жаққа ұсақ-түйек жұмыстарға жалдануға кеткен серiктестерiнен жалқы қалған оның жанынан зу етiп өте бере, төрт-бес қадамдай жерге барып су жаңа ақ сұр "Ауди" тоқтай қалды. Желкесi күдiрейiп, қос бүйiрi буынтақ-буынтақ болып бұлтиған, орта бойлы, қырық- қырық бес жас шамасындағы жiгiт сәндi мәшинесiнен асықпай түсiп, көгiлдiр, шолақ жеңдi жейдесiнiң қалтасындағы әдемi қорапты шет елдiк сигареттiң бiр талын алып, езуiне қыстырып, асықпай тұтатты да, түтiнiн шиырып жiбердi. Сiрә, жалдануға ләппәй қағып тұрсаң, өзiң-ақ жетiп келерсiң деген пиғылы әлгiнiң осы маңғазданғанынан ап-айқын бiлiнiп тұрды. Нұрсүйiн бiрақ тұрған орнынан тапжылмады. Әрбiр тоқтаған мәшинеге елпелеңдеп жүгiрiп барып, лыпыл қағуға ол өзiн үйрете алмай-ақ қойды. Өте қажет болса, жұмыс берушiнiң өзi елпеңдеп келсiн деген жалаң намысы ылғи да кегежесiнен тартады да тұрады. Осынысына бола қасындағылар оған "ақсүйек" деген ат та қойып алған.

	– Әй, жiгiтiм, неменеге мелшиiп қалдың, жақындамайсың ба, берi таман! - Даусы өктем, үнiнде өзiне-өзi мейiлiнше сенiмдi адамның сыңайы бар. - Кел бермен, әлгi не деушi едi "кiсi баласы бiр-бiрiмен сөйлескенше" деген сөз бар емес пе, аз-мұз тiлдеселiк…

	Ол саусақтары быртиған добалдай қолын Нұрсүйiнге алдымен ұсынды да, тершең, былжыр алақанымен мұның қолын сығымдай қысты.

	– Есiмiңдi сұрамай-ақ қояйын, менiң де аты-жөнiмнiң қажетi бола қоймас саған,- дедi ол сигаретiн езулей сорып. - Түрiңе қарасам, сенiмдi жiгiт сияқтысың, өте маңызды, выгодный iс бар, жүр, мәшинеге барып сөйлесейiк!..

	"Аудидiң" iшiнде супер кондиционерден су-су етiп, сабат-самал есiп тұр. Кабинаның алдыңғы оң жағында отырған, көзiнде қоңыр-сарғыш буалдыр түспен құбылған, iлмегiне алтын жалатқан көзәйнек киген сүңғақ мойынды, шашын күлгiн түске бояған жас әйел сүйрiктей әдемi ұзын сұқ саусағының ұшымен сигареттiң күлiн панельдiң ысырмалы күлсалғышына жәйменен ғана қағып-қағып, оқта-текте Нұрсүйiнге бiр барлап қарап қояды.

	– Баратын жерiң Күйгендi деген станса, бiр күн әрi, бiр күн берi, кiшкене қолсандықты, iшiндегiсi он бес килограммдай анау-мынау емес, "аса құнды тауар", күтiп алатын кiсiнiң қолына соны тапсырасың, бар iстейтiн шаруаң осы-ақ. Жұмысыңның бағасы –бес жүз көк қағаз, келiссең - жартысын осы жерден алып кетесiң, жартысын өзiңдi күтiп алғандардан аласың. Қалай, тиiмдi-ақ iс емес пе!.. Күннiң астында қақсып, көше бойындағы мөлиген мына тiрлiгiңнен әлдеқайда көп, артық пайдаға кенелесiң, ойлан, бауырым!..

	Нұрсүйiннiң өңi әнтек қошқыл тартып, өзiн мұндай сұмдық iске итермелеп отырған жымысқы бұзықтың саудашыл үгiтiне нендей сөзбен тойтарыс берерiн бiлмей, түйiлiп, тосылып қалды.

	– Рас, оңай шаруа емес, бiлемiз, - дедi дөң желке, күлгiн шашты сымбатты әйелге көз қырын тастап қойып. - Бiрақ бәрi де сәтiне қарай болатын iс, жүз процент кепiлдiктi саған ешкiм де бере алмайды, сондықтан да жұмысыңның бағасы – бес жүз доллар. Және мұны көше кезген кез- келгенге тапсырмаймыз, сен сенiмдi жiгiт сияқтысың…

	Ол ләм-мим деген жоқ, келiспейтiндiгiн бiлiдiрiп, басын шайқады да, кабинаның өзi отырған жағының есiгiн аша бердi.

	– Тоқта!.. Әбден ойлан, ертең осы уаққа шейiн мұрсат беремiз. Ал әлдеқалай бықсық қылыққа барып, погонды итаршыларды сыртымыздан аңдытып қоятын болсаң, бұл көшенiң бойында тұрмайтын боласың, бiрден ана жаққа аттандырып жiберемiз, - деп, дөң желке сары сұқ саусағымен аспанды көрсеттi. - Осыны есiңде мықтап ұста, керек болса бiздiң де сенi аңдытатын сақшыларымыз бар, шүкiр! Қоштаспаймыз, ертеңге дейiн, жiгiтiм!..

	Осыдан соң көпке дейiн өзiне-өзi келе алмай, көңiлi ойран-асыр күйге түстi. Қылмысты, өз қолымен, өз еркiмен iстемек түгелi, айтуға аузың бармайтын сұмдық қылмыстың үрейiнен тiтiрiне түршiккен ол мұны қанша ойына алмауға тырысса да, тыншу таппады. Есiрткi-бизнесiмен айналысушылардың шырмауына түскендердiң одан оңайлықпен құтыла алмайтынын оның талай естiгенi бар едi. Мұқтаждық итермелеп, бiр жолғы олжамен ғана оңай шектелiп қоймай, қолдарына кiсен кигенше әрекеттен тиылмағандардың немесе кездейсоқ өлiп кеткендердiң кейбiреулерi өзi құсап жұмыссыздықтан сандалып, осы аты-шулы даңғылдың бойын жағалағандар екенiн де бiлетiн.

	Ерсiлi-қарсылы дамылсыз қозғалысқа түсiп, күнделiктi тiршiлiгiнен айнымаған үлкен көшенiң жиегiнде жарты күн бойы телмiрген Нұрсүйiнге сол күнi түс ауа табан астынан жалдама нәпақа-жұмыс табыла кеттi. Сайрамнан келген түрi - өзбек, сөзi - қазақ, қутың қаққан, иегi көктұқыл базаршы салған жерден иегiн қағып, оған өзiнiң ескi танысынша сөйлей жөнелдi.

	– Өзiңнiң iшiң пысып тұрған сияқты ғой, iнiм! Бiр мәшiн жүзiм, шабдалымды түсiрiп бер, еңбегiңдi жемеймiн, ақшалай алсаң - ақшалай, әйтпесе жүзiм-шабдалымен есеп айырсайын, қалағаның болады, әйтеуiр…

	Көңiл тыныштығын бұзған мазалаң ойдан сәл де болса сейiлгiсi келген Нұрсүйiн онымен саудаласып жатпады. "Келiстiк!" дедi де, пысық базаршыға қолын ұсына салды.

	Көп саудаласпайтын арзан жүкшiнiң табылғанына қуанған базаршы жүгiрiп барып, үш тонналық газик-мәшинесiнiң кабинасын ашып әуелi Нұрсүйiндi отырғызды.

	– Жан бағып, қатын-баланы асыраудың қамымен жаз болса, осылай ел кезiп кетемiз, - дедi кабинаға жайғасып, мәшинесiнiң кiлтiн тез-тез бұрап от алдырып жатқан базаршы. - Сайрам мен осы қаланың екi аралығында күн демей, түн демей, талай мыңдаған шақырымды айналдырған болармыз. Мiне, бiздiң жағдай осындай, iнiшек!..

	Нұрсүйiн оның өз жағдайынан хабардар етiп айтқан сөзiне пәлендей мән берiп жатпаса да, естiп отырмын дегендей сыңаймен басын болар- болмас изеп қойды.

	– Ал өзiңнiң өстiп, әркiмге жалданып жұмыс iстеп жүргенiңе көп болды ма?.. - дедi базаршы Нұрсүйiнге бiртүрлi мүсiркеген жүзбен қарап. - Менiң де бiр жиен iнiм қаладағы жұмысы қысқарып, сенделiп бос жүр. Тым болмаса сен құсап, жалдамалы жұмысты да iздемейдi, арланады, жоғары бiлiмiм бар дейдi. Құдай-ау, жоғары бiлiмi болғандығы үшiн бұ күнде оның аузына әкелiп, "мә, жей ғой" деп кiм нан салып бередi?! Соны түсiнбейдi, қайтерсiң ендi. "Ауылға келiп, жүзiм, қауын-қарбыз ек!" дегенге де көнбейдi, "қара жұмыстан қолым шығып кеткен" деп ат-тонын ала қашады кеңкелес неме. Ойбай-ау, сөй деп жанды күйдiредi. Қауындықтың iшiнде мұрнының боғы бырқырап ұйықтап жататын ауылдың кешегi қара сирағы едi, ендi қара жұмысқа икемi жоқ қаланың адамы бола қалыпты түге… Бүгiнгiнiң жастарын түсiнбеймiн осы…

	Жиенiне көңiлi толмай, базарға жеткенше күйiп-пiсiп, орнында қопаңдап отыра алмаған базаршының тез тұтанып, өрекпiген мiнезiне Нұрсүйiннiң күлкiсi келдi. Бiр жағынан оның айтқанын iштей мақұлдап та отырды, бiрақ оның "проблемалық" әңгiмесiне өз тарапынан артық-ауыс сөз қоспай, үнсiз тыңдай бердi.

	– Өзiң ойлашы, есi дұрыс еркек қатынын таңның атысынан, кештiң батысына дейiн базарға сауда жасауға жiберiп, үйде әйелдiң орнына тамақ пiсiрiп, кiр жуып отыра ма екен!? Ұят-ай, намыс қайда, ар қайда?! Мына сен де ауылда өскен бала шығарсың, түрiңе қарағанда, жүрсiң ғой мiне, таңның атысынан күннiң батысына шейiн қара жұмысқа жалданып. Тым болмаса сөйтпей ме екен кеңкелес?..

	Базаршының "мына сен де ауылда өскен бала шығарсың" деген сөзi Нұрсүйiннiң жүрегiн шым еткiзiп, манағы беймаза алаңнан толық арыла қоймаған ойына кеп-кеше ғана балалығы өткен сонау қияндағы, бұйығы ғана тiршiлiк кешкен ауылын еске салып, көңiл сарайын сағыныш толқыны тербеп жiбердi.

	….Нұрсүйiннiң әкесi Саятқұл жылқышы үрiм-бұтағынан бергi ата кәсiбiн жасы алпыстан асып, жетпiске таянғанша тастаған жоқ. Қысы-жазы жылқының соңында үдере көшiп жүрдi. Үлкен ұлы, өзi сияқты момындау, жер қозғалмаса, өзi қозғалмайтын Дәуiрбектi ғана осы кәсiбiне бейiмдеп, қасында әуелi көмекшiлiкке ұстап, жасы ұлғайған кезде бас жылқышылықты соған бердi. Мектептен соң екi жыл әскерге барып келген оны үйлендiрiп, бiрден жылқы бағуға салды. Кемпiрi Задаш қолына қырмызыдай сымбатты, мiнезi жiбектей есiлген келiн түсiргесiн шалының құлағын жеп, "балаларды iнтiрнаттың көжесiмен көкқұрсақ етпей, орталыққа барып, үй салып ел құсап орнығайық" деп құдайдың құтты күнi айта беретiн қыңқыл сөзiн сиреттi. Қолы ұзарып, үнемi көшiп-қонып жүретiн үйдiң iшкi тұрмыс-тiршiлiгiнiнiң бiрқатар шаруасынан босаған ол орталықта мектепте оқып жатқан балаларына жиi қатынайтын болды. Шешесiнiң "әкең осы қыстан соң жылқыны тастайды, орталыққа көшiп барып, сендердi оқытамыз" дегенiн естiген сайын Нұрсүйiннiң қабағы түсiп кетушi едi. Жылқы баласын ес бiлгелi, қаршадайынан жақсы көретiн Нұрсүйiн үшiн әкесiнiң жылқыдан кетуi өмiрдiң бар қызығынан ада-жұда ажыраумен тең едi. Ол жазды тағаты қалмай, сарғая күтетiн. Алты ай қыс бойы интернаттың сағатпен жүрiп- тұратын, тәрбиешiлердiң бақылауында болатын бiр сарынды, шектен тыс дұрыс өмiрiнен жалыққан Нұрсүйiннiң жайлауға, жылқышы ауылдың жазғы қосына жеткенше дегбiрi қалмайды.

	Қыс тебiнге жақсы деп қары жұқа түсетiн, бораны сирек соғатын Құмбелдi жайлайтын Саятқұл жылқышы қылтиып көрiнген көктiң буыны нығаяр-нығаймастан жылқыны жылдағы жаз жайлауы шүйгiнi қалың, суы мол Сарыадырдың бергi бетiне қарай айдайды, бұл кезде биелердiң алды құлындай да бастайтын.

	Сол жылы көктем шыға, сәуiрдiң алғашқы күндерiнен бастап жауған жаңбырдың ылғалы Сарыадырдың жал-жал бұйратты, ара-арасында далия кең көсiлген ойпаңды өңiрiнiң ұңғыл-шұңғылын неше алуан шөпке толтырды. Бұйрабас жусандардың қошқыл-көк иiсi бұрқырап, изенi iрiп, бұйырғын, ебелегi тұтасып тұрған тоқ, шұрайлы жайылыста жылқы мамырлап қалды.

	Сегiзiншi сыныпты тәмамдаған әрi бiр жасқа есейген Нұрсүйiн жылдағыдай емес, өзiн ересек адамдай ұстауға тырысты. Дәуiрбек пен көмекшi жылқышы Қасымәлiнiң қасына ерiп, жылқының күзетiне де әкесiнен сұранбай шығатын болды.

	Бiр күнi кеште, шәй үстiнде, үйдегiлердiң төрт көзi түгел отырғанда:

	– Өсiп қалыпсың балам, жiгiт болып! Өзiң мiнетiн тәуiрлеу ат таңда жылқының iшiнен, тай-құнан мiнiп, шапқылайтын кiшкентай емессiң ендi. Ертең ана құла қасқа айғырдың үйiрiндегi жорға күрең бестiнi ұстап, жүген кигiзiңдер! – дедi әкесi, таралып, кекiлдiң орнына шаш қойып, өзiнше жiгiт қалпына түсiп қалған ұлының келбетiне күлiмсiрей қарап отырып - Құнан кезiнде жуасытылып, мiнiске көп салынбаған неме әлi асаулау болар, алдымен Дәуiрбек бiрер күн өзiн қақпайлап, жөнге салып берер…





– Өзiм-ақ жөнге салып алам, көке, қорықпаңыз!.. - дедi әкесiнiң сөзiне танауы делеңдеп кеткен Нұрсүйiн. - Ендi менi кiшкентай бала емессiң деп отырған жоқсыз ба, өзiңiз...

	Ұлының сөзiне не айтарға бiлмей тосылған Саятқұл басын шайқап күле бердi.

	– Апыр-ай, балам, әкеңдi сөзден ұстадың-ау осы жолы! Бiрақ бұл менiң сақтығым ғой, жасап жатқан. Жылқы малы мiнездi келедi, өзi шалдуарлау әрi бұла жүрген ат, сенi жатырқап, тулап, үстiнен аударып тастап, мерт қылып жүре ме дегенiм едi…

	Көп үндемейтiн Дәуiрбек iнiсiне көзiнiң ұшымен бiр қарап қойып:

	– Ертең ұстағанда көрермiз, - дедi де, шәйiн асықпай сораптап iшiп отыра бердi.

	Саятқұл да кiшi ұлының талабын мұқалтқысы келмей:

	– Ия, әуелi ұстап, басына жүген салып көресiңдер ғой, - дедi.

	Қостың көлеңкесiндегi ағаш сәкiнiң үстiне салынған төсекте жалғыз жатқан Нұрсүйiн сол түнi жұлдызы жыпырлаған аспанның қара барқын күмбезiнен көзiн алмай, ертең күреңдi жүгендеп мiнетiн әсерлi сәттi неше түрлi қиялмен құбылта ойлап, көпке шейiн ұйықтамады.

	Ертеңiне ұлы сәскенiң кезiнде жусаған жылқының арасынан Дәуiрбек пен Қасымәлi құлақасқа айғырдың үйiрiн табынның шетiне қарай айдап шығарып, күреңге бұғалық салды. Еркiндiкке бойын әбден үйреткен, сауыры теп-тегiс болып, жылтырап семiрген, омырау, жалы биiк күрең алғашқыда тарпып, шапшып бұлқына түстi де, төртбақ, қайратты Қасымәлiнiң жер табандап, шiрене тартқан қыл арқан бұғалығының тұзағынан тырп ете алмай қалды. Танауы пыр-пырлаған күрең ат бұғалық тартылып, қысқарған сайын аяғын бiр басып, екi басып, үргелектеген күйi Қасымәлiге қарай жақындай түстi.

	Қолына ноқталайтын кендiр арқан алып Дәуiрбек күреңге жақындай түстi. Нұрсүйiн де оның соңынан iлесе жүрдi.

	Өн-бойы дiр-дiр етiп, басын кегежеңдетiп, шегiншектеп, бұлталаңдай берген күрең жалына Дәуiрбектiң қолын тигiзбей бiраз әуреге салды. Қасымәлiнiң мықтап ұстаған қыл арқаны дәл қылша мойнына дейiн қысқарған кезде ғана ол басын ерiксiз ноқтаға кигiздi.

	Нұрсүйiн Дәуiрбектiң тым-тырс тынып, қимылдағанына жыны құрыстады. Жылы сөйлегендi малекеш мал да ұнататынын бiлсе де, өзiнiң сол үндеместiгiне бағып тұрған ағасының мiнезiне шыдамай кеткен ол:

	– Күрең, Күрең, Күреңiм менiң! – деп, мейiрлене сөйлеп, ноқталы басын шұлғылап, жүгенделгiсi келмей осқырынған күреңге еркелете қолын соза бердi.

	– Тоқта, былай! Үркiтесiң, - деп мұрынының астынан күңк ете қалған Дәуiрбек оны қақпайлағысы келiп едi, күреңнiң тер жуып кеткен мойнына алақанын жәйлап тигiзiп үлгерген Нұрсүйiн ағасының қарсылығын елең де қылмады.

	Күрең құлағын бiрер қайшылап, жұп-жұмсақ алақанның өзiне жанасуынан өн-бойындағы дiрiл азайып, мейiрленген Нұрсүйiнге пәлендей үркектемедi.

	– Күреңiм, күреңiм, ақылдым, - деп қолын оның жалына апарып, ақырын-ақырын сипалай берген Нұрсүйiнге күрең сәл мойнын ие түсiп, пысқырынып қалды. Аздан соң ол Дәуiрбектiң қолынан жүгендi алып, оның басына ептеп кигiздi.

	Қасымәлi бұғалықтың тұзағын босатып, ноқталық ұзын арқанды қолына алды. Манадан берi осқырынып, жалына қол тигiзбеген аттың қасына Нұрсүйiн жақындағанда сиқырланып қалғандай бiртiн-бiртiн жуаси түскенiне Дәуiрбек басын шайқап, күлiмсiреп тұрды.

	– Жылқы малының адамның көңiл күйiн, қас-қабағын бағатын осы сезiмтал қасиетi-ай шiркiн! Қолдың күшiн салып, үнсiз томырылған екеумiзден ытырынып тұрған күрең Нұрсүйiн қасына жақындағаннан жуасып сала бердi, мiне, Дәуке! - дедi ақкөңiл Қасымәлi күрең атқа де, Нұрсүйiнге де ырза болғанын ақтарыла айтып. - Нұрсүйiн жылқының мiнез- құбылысын тап басып танитын Сайекеңнiң өзi ғой тұрғанымен, ә!..

	Үркексоқтап, құлағын қайшылағаны болмаса, күрең ат Нұрсүйiндi көп әуреге түсiрген жоқ. Жалынан тарта ұстап, үстiне қарғып мiнген оған шалыс, тарпаң мiнез көрсетпедi. Ауыздығын қарш-қарш шайнап, басын берер рет жұлқи тартып, қыңырайған күрең әуелi аяғын ойқастай басқанымен, аздан соң Нұрсүйiннiң еркiне бағына бердi.

	Сарыадырдың бауырайындағы кең көсiлген жазыққа қарай шығып, күреңнiң тiзгiнiн жiберген Нұрсүйiн омырауын қарсы аққан желге тосып, қиқулай жөнелдi. Құлағының түбiнен маңдайға ұрған жел гулете, күреңнiң жалын құшып, жүйткiген оның шаттығында шек болмады. Күрең де осындай шабысты сағынғандай, аяғын көсiлте салып, құстай ұшты. Даланың жазира кеңiстiгi құшағын аша түскен сайын жүйрiк аттың тынысы ашылып, жер апшысын қуыра бердi.

	Екi-үш күнде әбден бас бiлдiрiп алған Нұрсүйiн сол жазда күрең бестiге әбден бауыр басып кеттi. Жазғы демалысы аяқталып Нұрсүйiннiң интернатқа қайтар кезiнде Саятқұл күреңнiң арқасын ерден босатып, жылқыға қайтадан қостырып жiбердi.

	Сол жылғы қыс ерте түсiп, Құмбелде өмiрi болмаған боранды қысқа ұшыраған жылқы табынынан жалғыз құла қасқаның үйiрi Үстiрт аса ығып кетiп, бүйiдей тиген аш қасқырларға екi бие, бiрер жабағы мен күрең жем болады. Күреңнiң өлiмiне Нұрсүйiннiң қатты қамығып жылағаны есiнде.

	Әкесi көзi жасаураған Нұрсүйiндi жұбатып: "Балам, бұйырмаған малға өкiнсең де, жылама! Өмiрiң алда, әлi талай атқа мiнерсiң", - деген едi-ау сонда…

	Нұрсүйiннiң еншiсiне одан соң ешқандай атқа мiну жазбады. Мектептi бiтiре салысымен қалаға оқуға кеттi. Институттан соң ауылға оралмады, қалада қалып, аз-мұз жұмыс iстедi, ең ақырында, қазiр, мiне...

	Осы бiр мезетте ауылды сағына есiне алып, ойға шомған Нұрсүйiн өзiнiң мына қаланың, араның ұясындай гу-гулеген базардың ортасында тұрғанын ұмытып, өзгеше бiр әлемнiң iшiне осылайша бiр енiп шығып едi.

	Сайрамнан келген базаршыдан қалтасына азын-аулақ тиын-тебен түскен ол кешке үйiне қайтып келе жатып, ертеңнен бастап даңғылдың басқа тұсынан, қала орталығынан шеткерiрек жерiнен орын iздеуге бекiндi. Бұдан былай қайткенде де ақ сұр "Ауди" мiнгендердiң көзiне ендi қайтып түспеуi керек, бар болғаны осы, оп-оңай шешiмнiң осылайша табан астынан табыла кеткенiне ол бiр сәтке кәдуiлгiдей сергiп қалған едi…

	Ендi, мiне, көңiлiн жабырқатқан сол лас та сұмдық iстi бейуақта тағы да ойына түсiрiп, соған қалайша қазiр оп-оңай, бiр-ақ кесiп тәуекел еткенiн өзi де бiр сәт пайымдай алмай қалды. Бәлкiм, бұл оның тосыннан жасаған оңай шешiмi, оңай тәуекелi емес, болашақ перзентi үшiн, Күнiмсаясы үшiн өзiнiң әдiлеттi болмысын қиянат құрдымына бiр рет қана құрбан етуi болар… Бiр-ақ рет, бiр-ақ рет бар болғаны! Содан соң өзiнiң сондай iске араласқанын мүлдем ойынан шығарады, мүлдем ұмытып та кетедi. Мұқтаждыққа мәжбүр болып, iстегенiн құдай да кешiрер бiр сапар…

	Ол таң бозарғанша ұйықтаған жоқ. Таң бозарғанша оймен арпалысты. Қалың ұйқының құшағында жатқан адамдай болып, Күнiмсаяның тыныш ұйқысын аялады.

	Күнiмсая да бiрақ тынши алмаған. Ұйықтамай жатқанын Нұрсүйiнге сездiрмеуге тырысты. "Неғылған жауапты iс, неғылған көп ақша бұл өзi? Бiр жаққа барып келгенi үшiн соншалықты көп ақша төлейтiнi қалай?.. Кiмдер олар?.." Анталап келген мазалаң ой көмейiнде тұншығып, демiн үздiге-үздiге алды. Кiндiк тұсы осы мезет түйiле түсiп, нәресте-болмыс бұлқынып- бұлқынып қалды. Көңiлiне бейуақта енiп, тыншу бермеген секемшiл ой құрсағындағы нәресте-болмыстың да құйттай жүрегiн лүпiл қақтырып жатқанын Күнiмсая қапысыз сезiнiп-түйсiнiп жатып, таң алдында ғана көзi iлiндi.

	Күн табағы жаңа ғана аспан шетiне иек артқан сары ала көлеңке кезде Нұрсүйiн ұйқыға пiсiп жатқан Күнiмсаяны оятып алмауға тырысып, орнынан жәйлап қана тұрды да, аяғының ұшымен басып кiреберiс дәлiзге шығып, сыртқы есiктi шалқасынан ашып тастады. Таудың таңғы шақтағы тұнық та сабат ауасы түндi ұйқысыз өткiзген оны дел-сал күйден сәл де болса сергiткендей. Жалаң аяқ бақ iшiне кiрдi. Шықтан суланған сап-салқын майса шөп табанының астында жiбектей сусиды. Кеудесiн кере тыныс алып, қос қолын аспанға тiк созып, мұнарсыз тып-тымық көкке шалқалай көз тастады. Өн-бойын жеп-жеңiл әсер билеп, жан-дүниесi әрi-сәрi мазалаң күйден бiр сәтке арылып, тамылжыған рахат тыныстың құшағына шомды. Табиғаттың осы бiр кiршiксiздiгiмен үндескен сәтте ол көңiл-қиялын биiкке өрлетiп, мына дүниенiң пенделiк барлық қам-харакетiн, уайым-мұңын ада- жұда ұмытты. Өзiнiң бүгiн қандай iске қадам жасағалы тұрғанын да есiнен шығарды. Мәңгiлiк көк аспан барда, Жер-ғаламның осынау бiр аясында мәңгiлiк кiршiксiз табиғат барда, Екеуiн аялаған мәңгiлiк махаббат сезiмi барда оның Күнiмсаямен бiрге бақытты ғұмыр кешпеуi мүмкiн емес. Бiр күнгi тiрлiктiң уайым-қиындығын уақыт әлi-ақ ұмыттырар…

	Жанын сергiткен таңғы ауаның тымық та тұнық керiмсалына рақаттанып көзiн жұмған күйде шексiз тып-тыныш тұра бергiсi келген ол қасына аяғын сыбдырсыз басып Күнiмсаяның келгенiн бiрден аңғармады. Оның ып-ыстық бiлегi өзiнiң бiлегiне жұп-жұмсақ болып тиген кезде ғана Нұрсүйiн селт етiп көзiн ашты.

	– Жаным, соншама неге ерте тұрып кеттiң?!.

	– Сенсiз ұйқымның келмейтiнiн қайтiп бiлмейсiң, Нұрым!?.

	– Ал мен сен ұйықтасын деп…

	– Менi тыныш ұйықтасын десең, миллион берем десе де ешқайда бармай-ақ қойшы… Мына үйде жалғыз қалудан қорқамын, бiлесiң бе, өзiмнен-өзiм әлденеден үрейленiп, тынышсыз ұйықтадым… Бармашы, жаным… Онан да ауылға кетейiк. Өткенде ауылды, даланы, жылқының қосында өткен балалық күндерiмдi сағындым деп едiң ғой… Сөйтейiкшi, кетейiкшi мына сұм қаладан. - Күнiмсая басын оның кеудесiне қойып, өксiп- өксiп жылап жiбердi.- Кетейiкшi-i… Ол жақта да бiрдеме етiп күнiмiздi көрермiз…

	Нұрсүйiн оны құшағына қысып, шашынан иiскеп, жасы мөлтеңдеген көзiнен сүйдi.

	– Кетемiз, Күнiм… Ендi бiр күн де қалмаймыз бұл қалада. Сен де, мен де ауылда тудық қой, бiздердiң перзентiмiз де ауылда дүниеге келсiн. Жыламашы, мен сенi ешуақытта, ешқандай жағдайда да жалғыз тастамаймын… Сен жалғыз болмайсың, бiз екеумiз мына Күндей, мына Жердей мәңгiлiк бiргемiз… Кетемiз бұл қаладан, бiрге кетемiз, мiндеттi түрде кетемiз, тек жолға ептеп қаражат жинап алайыншы, бiрер апта кiдiрiп, жарай ма, Күнiм?..

	Күнiмсая жасты көздерiн күлiмсiретiп, өксiгiн баса алмаған күйi басын изеп:

	– Тек түндегi айтқан әлгiлерiңе… көп ақша берем дегендерге жолай көрмешi-i-i, өтiнемiн-н… - дедi.

	Нұрсүйiн мойнынан бiр батпан зiл түскендей сезiнiп, таңғы самалға желпiнген көңiлi сәл сергiгендей болды.

	Үлкен даңғыл бойындағы күндегi тұрағына ол бүгiн алабұртқан көңiл күймен келдi. Оның серiктестерi бiр-бiрiн жалдамалы тiрлiктерi арқылы ғана бiлiскен, көше табыстырған тағдырластар ауылдан келiп, бiрi - институт, бiрi техникум бiтiрiп, кезiнде әртүрлi жұмыс iстеген азаматтар болатын. Ендi үлкен қаладағы тiршiлiктерiнiң арқауы - жұмыс орындары жабылып, олар да Нұрсүйiн сияқты қаңғырып, амалдың жоқтығынан көше бойын жағалап, телмiруге мәжбүр болып қалғандардың санатынан едi.

	Араларындағы ең жасы әрi өмiрдiң ыстық-суық тезiнен көп өтпеген Нұрсүйiндi олар адалдығы, кешiпейiл елгезектiгi үшiн жақсы көретiн. Төрттiк топтың басшысы, араларындағы ересегi - жасы қырықтан асқан, тұлғалы келген, кесек бiтiмдi Сейiткемел алғашқы танысқан кезден бастап-ақ оны ер көңiлдi, ашық-жарқын салдырлақ мiнезiмен баурап алған болатын.

	Көше бойында тұрған бұлардың әрқайсына iлкiмде жалтаң-жалтаң қарап, өзiмен-өзi бұйығып, жасқаншақтай берген Нұрсүйiнге ол:

	– Әй, бала! Сен өзiң, байқаймын, бұл араның ыстық-суығына әлi көндiкпеген сарыауыздау неме сияқтысың, неменеге бiзден шеттеп бүгежеңдей бересiң, кел, жақында бермен! - дедi даусын зiлдi шығарып. - Әлде бiздердi өңшең мажантопай деп менсiнбей тұрмысың? Бiзде келiн болғанбыз, бетiмiздi ашқанбыз дегендей, бiз де кезiнде болардай-ақ болғанбыз! Кел, бермен танысайық, мен Сейiткемел деген қазақ боламын.

	Саусақтары арса-арса, сары жағал болып мүйiзденген жалпақ алақанын Нұрсүйiнге алдымен өзi ұсынған Сейiткемел оның қолын алып жатып:

	– Ә, бәрекелдi! Мiне, ендi таныс болдық, ныспың да әдемi екен өзiңнiң

	– Нұрсүйiн! Нұр және Сүйiн, демек, нұрға қарап сүйсiну деген сөз болып шығады ғой! - дедi аржайылана күлiп. - Нұрдан басталған аттың бәрi керемет қой! Көктiң нұры дейдi ғой қазақ атам шөлiркеген жерге жауған көктем мен жазғы нөсер жаңбырды! Алдағы күннен үмiт күткенде оны нұрлы болашақ дейдi! Бар жақсылықты Нұрмен байланыстырған дархан жүрек қазағым-ай, сенiң де әке-шешең сондай қазақтың баласы болар-ау…

	Өзiнiң атына қатысты өстiп толғанысқа түскен Сейiткемелдiң мiнез- құлығы Нұрсүйiнге жасандылау, қораштау көрiнген едi сонда. Бiрақ таныса, бiлiсе келгенде, оның етене табиғи болмысы осындай екенiне көзi жеттi. Сүйсiнсе - асқақтап, күйiнсе таусыла сөйлейтiн бұл адамның құбылысын ол тап сол қалпында түсiнетiн болды.

	Жұмыс қолын iздеп келушiлермен топтың атынан келiссөз жүргiзетiн оның айтқаны - бұларға бұлжымайтын заң. "Жiгiттер, мына кiсiнiң шаруасына шұғыл көмектесiп жiберу керек, кеттiк!" десе, бұлар да бiрауыз қарсылық жоқ, оның бастаған жағына қарай жүре бередi. Еңбекақыны да ол қылдай қылып әрқайсына теңдей бөледi. Сейiткемел орталарында барда - бұлар алаңсыз. Әсiресе Нұрсүйiн оны ерекше арқа тұтып жүредi. Таңертеңгiсiн кейде Сейiткемел әлдеқалай кешiгiп жатса, ол кәдiмгiдей алаңдап тұрады.

	Бүгiн де, мiне, көше бойындағы тұрағына жападан-жалғыз ерте келген ол Сейiткемелдi алаңдай күттi. Бұлардың тобындағы қазанбас, сөзге сараң Жұманазар мен қатпа қара, қылжақбас Оқас кешеден берi бiреудiң қала сыртындағы саяжайының моншасын салуға жалданып кеткен болатын. Бүгiн бұл арада екеуi ғана тұратын болады.

	Қарсы беттегi аялдамаға кеп тоқтап жатқан автобустардан түскен жұрттың арасынан ол Сейiткемелдi iздеп, таба алмай дегбiрсiздене бердi. Өстiп тұрғанда Сейiткемел, қайдан шыға келгенi белгiсiз, оның ту сыртынан келiп, қапсыра құшақтай алды. Күректей алақанымен Нұрсүйiндi арқасынан қағып-қағып қойып, үнемi әзiлдеп сөйлейтiн дағдысымен:

	– Қалай, ақсүйек бауырым, бүгiн тағы да ертелетiп қалыпсың ғой! Нешауа, бiр жөнi болар, құдай қаласа. Үнемi көше телмiрiп тұра бермеспiз, әлi-ақ жағдайымыз оңалар, - деп, темекiден ыстанып, сарғайған сойдақ тiстерiн көрсете, аржайы күлiмсiреп қойды. - Бүгiн өзiң бiртүрлiсiң ғой, бiрдемеге алаңдаулысың ба, әлде енжарлаусың ба, қалай?! Күндегiдей ширығып тұрмайсың ба жалаңдап. Божырағандарды жұмысқа жалдаушылар көзiне де iлмейдi, ертең, арғы күн - сенбi, жексенбi, қызметтен қолы бос жұрттың оны-мұны iстерiнiң көбейетiн күндерi, қомақты бiрдеңеге iлiгiп қалармыз, қане, ұйқыңды аш, бауырым!..

	Нұрсүйiн бұған болар-болмас жымиғанмен осы араға келген сәттен бастап қайтадан өрши бастаған көңiлiнiң бiр түкпiрiндегi сол мазалаң ойдан бәрiбiр ада-жұда айыға алмады.

	Зу-зу өтiп жатқан машиналардың арасынан кешегi ақсұр "Ауди" әнi- мiне дегенше жылт етiп көзiне шалынып қалатын сияқты. Кешегi дөң желкенiң ұсынған ақшалы жұмысынан бас тартуға бiржола бекiнiп келсе де, ол көңiлiндегi әрi-сәрi еткен осы абыржуды баса алмады. Мұны Сейiткемел жаңа бұған бiр қарағаннан аңдаған болатын. Бiрақ Нұрсүйiн iшiндегi осы мазалаң дегбiрсiздiктiң жәйiн ақтарып одан ақыл сұрағысы келген ойдан айнып, оған өзi сұрап жатпаса, айтпауға бекiнген едi.

	Ойы ойран-асыр болған ол осы бiр мезеттерде өзiн iштей сабырға шақырып, қанша тыншығысы келсе де, тыншу таба алмады.

	"Егер бұл төңiректен тез арада қарасын жоғалтпаса, мұның сол сұмдық тапсырмаға мойынұсынғаны, "Ауди" мiнгендер келедi де, әй-шәйға қаратпастан оны алады да кетедi. Қайтсе құтылады бұл пәледен?! Бармаймын, жөнiңе жүр деп, безiрейiп тұрып алса, бұған не iстей алады?.. Ештеңе iстей алмайды ғой, ештеңе iстей алмайды. Өз жөнiмен тұрған адамда жұрттың несi бар?!. "

	Ол өз ойымен өзi болып, қасындағы Сейiткемелдiң бар-жоғы бiр сәт мүлдем есiнен шығып кеттi.

	– Әй, бауырым, мен бiлсем, осы бүгiн сенде дегенмен де бiр өзгерiс бар екенi анық. Көңiлiң орнында емес, манадан алаңдаулысың. Ол нендей хал басыңды қатырып тұрған? Ағаңның көмегi қажет болса, айт, iрiкiлме!.. Тiршiлiкте неше түрлi жағдайға кезiгесiң, iс-көмек болмаса да, ақыл- көмектiң керек болатын кездерi болады… - дедi Сейiткемел оны арқасынан қапсыра құшақтап.

	Көше бойындағы тұрағында екеуден-екеуi қалған осы оңашалықта Нұрсүйiн оған кешеден берi өзiн әрi-сәрiге түсiрген басындағы халдi түп- түгел ақтарып айтты.

	Сейiткемел жас досының қамығулы әрi абыржулы сезiм-күйiне түсiнiстiкпен қарап, әлдененi ойына алғандай сәл үнсiз тұрды да, кенет қарқылдап күлiп жiбердi.

	– Өй, сен де қызықсың, соған бас қатырып!.. Есiрткi саудагерлерi дегендер өз көлеңкесiнен қорқатын нағыз сужүректер ғой. "Аулақ жүр, әйтпесе ұстаттырып жiберем!" десең, олар көрмегенiм сен болсын деп алды- арттарына қарамай безiп бередi. Қорықпа, мен өзiм-ақ оларды бұл араға ендiгәрi жоламайтындай етiп үркiтiп жiберем! - Сейiткемел даусын нығарлап, Нұрсүйiндi демей сөйледi. - Тапжылмай осы арада күтейiк, мен бiлсем, олар тура айтқан уақытында келедi, көр де тұр.

	– Секе, олар сiздi көрсе жоламауы мүмкiн, өйткенi әлгi "тауарлары" туралы әңгiменi мен ғана бiлемiн ғой. Екеумiздiң тұрғанымыздан сезiктенiп қалады. Онан да тезiрек кетейiкшi бұл арадан, пәлесiнен аулақ…

	– Қайда кетемiз?! Қызық екенсiң ғой өзiң. Сол сұрқияларға бола көше бойындағы жұмыс-тұрағымызды тастап, беземiз бе?! Келсiн, көрiп аламыз әуселесiн. Кетпеймiз! Кетсе, олар кетсiн, олар безсiн бiзден. Солай!..

	Нұрсүйiн мiнезi бiрбеткей Сейiткемелдiң есiрткi сатушылармен "есеп айырыспай" көңiлi тыншымайтынына көзi жетiп, өзiнiң әлгi құпиясын оған айта салғанына өкiндi. Ендi оның бетiн қайтарудың мүмкiн еместiгiн ерiксiз мойындап, шарасыз күйде Сейiткемелге тұнжырай қарады.

	– Әй, сен өзiң… өңiң қу шүберектей болып, әбден үрейiң ұшып тұр ғой. Неменеге құтың қашып кеттi? Сенi нағыз ер жiгiт пе десем, қорқақ, барып тұрған қоянжүрек екенсiң ғой. Өйтетiнiң бар, неге келдiң бұл араға бүгiн? Келген екенсiң, ендi мiзбақпай тұр! Қайдағы бiр сұмпайылардан қарадай қорқып, сүмiрейме! Өмiр дегенiң тек жүрегi шуақты мейiрiмдi жандардың бiр-бiрiн аялауы ғана емес, нешеалуан пиғылдағы жосып жүрген адамдардың бiр-бiрiмен қым-қуыт күресуi, тiресуi, бiрiн-бiрi алдап-арбауы. Онсыз өмiр болмайды. Мұндайдың да тезiнен өту керек, басқа түссе. Ал қазiргi сенiң сұрың - күрескердiң емес, бор кемiк ынжықтың кейпетi, бүйте берсең, сен дұрыс әке де болып жарытпайсың. - Екпiндей, қызулана сөйлеген Сейiткемел жейдесiнiң төс қалтасындағы темекiнi iздеп, қолын шалбарының қалтасына бiр салып, бiр шығарды. - Сондықтан, бауырым, мығым бол!..

	Iшкi абыржулы халден манадан берi айыға алмай тұрған Нұрсүйiннiң жан-дүниесiн оның осы бiр қатқыл сөздерi осып-осып өткендей болды. "Әке де болып жарытпайсың" дедi-ау, не деген сұмдық! Расымен де сондаймын ба? Мүмкiн емес қой, мүмкiн емес ондай болуым!.." Екi бетiнiң ұшы ду етiп, көздерiнен ызалы жiгердiң ұшқыны лап ете қалды. Көз алдына осы сәтте жүзiндегi өзгеше бiр жылылық мейiрiмен күлiмсiреген өзiнiң Күнiмсаясы келiп тұра қалды. "Қанша мұқтаж болсақ та, болашақ баламыз үшiн және екеумiз үшiн ондай сұмдық iске араласпа, жолама оларға, жаным! Кетейiкшi, ауылға, өзiңнiң сағынған далаңа кетейiкшi, мына қатiгез қаланың сұмдығын көрмейiкшi!.." деп құлағының түбiнен үздiге, жалына сыбырлағандай.

	Алай-дүлей сезiм арпалысына түскен ол жүзi бiр албырап, бiр қуқыл тартып, беймаза ойлардың құрсауынан шыға алмай тұрды. Тап осы сәтте бұлардың жанынан жүрiсiн сәл баяулатып өте берген ақсұр "Аудидiң" iшiнен кешегi дөң желке мен оның жанында отырған полиция киiмiн киген сияқты бiреудi Нұрсүйiннiң көзi шалып қалды. Машина бұлардың тұсынан бес-алты қадамдай озыңқырап барып тоқтады да, iшiндегiлер шығуға асықпады, сiрә, Нұрсүйiннiң өзiнiң жалғыз келуiн күткен сыңайлы. Сейiткемел оған иегiн қағып, "осылар ма" дегендей сауалмен көз тастады да, машинаға қарай жүре бердi.

	– Тоқта-а-а! Мен өзiм… Өзiм сөйлесемiн олармен! - Нұрсүйiн даусын әнтек қатқыл шығарып, оны иығынан шалт тартып қалды. - Бармайсың!..

	Сейiткемел одан қапелiмде мұндай оқыс мiнездi күтпесе керек, бiр сәтке аңтарылып қалды.

	Бұлардың әрбiр қимыл-қозғалысын бағып, тым-тырс тынып отырған машина iшiндегiлер екеуiнiң бiр-бiрiмен iркiс-тiркiске түскендерiнен сезiк алып, кабинадан шығуға асықпады. Дөң желке қасындағы лейтенант шенiндегi "полиция" серiгiне, ал ол бұған "ендi не iстеймiз" дегендей, үрейлене қарады. Өз жағындағы алдыңғы айнадан ол екеуiнiң бiр-бiрiмен әлденеге келiсе алмай, қызу сөйлесiп тұрғанын тағы бiршама бақылаған дөң желке:

	– Қап!.. Мына иттiң қылғаны-ай!- дедi жақ еттерi бұлтың-бұлтың ойнап. - Артына қайдағы бiр құйыршықты iлестiрiп алыпты, iстi насырға шаптырмаса болар едi?..

	Лейтенанттың шарасынан шыға тесiрейген томпақша көздерiнде ызалы секем ұялап, екi елiдей тайқы маңдайы қатпарланып жиырыла қалды.

	– Сенiмдi адам деген сияқты едiң ғой…

	Дөң желке қасындағы полиция серiгiнiң өзiне қитықтана, ызалы кейiппен қарағанына жыны құрыстап, шырт ете қалды.

	– Ал "сенiмдi дедiм, сенiмдi адам сияқты" дедiм, сонда сенi ертпей шығуым керек пе едi?! - дедi дөң желке көмейiне булығып тығылған ашудың тығынын тарс атып. - Сен не үшiн керексiң бiзге сонда?!..

	Лейтенант көзi жыпықтап:

	– Жә, жәй ғана анықтап жатқаным ғой ендi, - деп қипалақтады.

	– Анықтайтын несi бар! Бұл көшенiң бойында тұрғандардың iлеу де бiреуi болмаса, ақшалы жұмыстан бас тартпауы тиiс едi. Анадағы осы маңнан iлiп алған жiгiттi өзiң бiлесiң, лыпып кеткен жоқ па, ың-шыңсыз орындап келдi шаруаны. Ол болғанда…

	– Ол қайда?..

	– Қайда екенiн бiлсем, мынаған күнiмiз түсер ме едi?! Бұл көшенiң бойында тұрақтап тұрмайтын бiреу болып шықты өзi немесе оның қарасы бiржола батты. Үш күн бойы олай да бұлай өттiм, көре алмағасын, танымай қалдым ба екен деп, сол жолғы "тауардың" аман-есен жетуiне бақылаушы болып, соған байқатпай iлесiп барған Нора-Нағиманы, шефтiң ашынажай болып жүрген ана әдемi келiншегi ше, соны ертiп шығып, әрқайсының бетiне үңiлiп қарамағанмен, жол жиегiн түгел, тегiс сүздiк, үштi-күйлi жоғалып кетiптi пәлекет, - дедi дөң желке кәдiлгiдей қынжылыс бiлдiрiп. - Оның бүйтiп жоғалып кететiнiн бiлгенде, мекен-тұрағын бiлiп алатын едiк қой өзiнен дұрыстап сұрап…

	– Ол жiгiтiңнiң де онша сенiмдi адам болмағаны, - дедi лейтенант кекесiндi шыраймен жеңiл ғана мырс етiп. - Мұндай iске бiр рет барып, қалтасына ақша түсiрiп "жолы болған" адам, екiншi ретке өзi тiленбесе де, бұдан қашпайды. Ал оның желкесiнiң шұқырын да көрсетпей, үштi-күйлi жоғалып кетуiне қарағанда, мың-миллион берсең де, сенiң қамытыңа мойнын қайталап кигiзуге қорыққан. Қорыққасын ендi бұл маңға жоламайды, сондықтан таба алмайсың оны…

	– Кiм бiлген, мүмкiн солай да шығар?! - дедi дөң желке иығын қиқаң еткiзiп. - Айтпақшы, сол жолы әлгiнi таба алмағасын, "әйелсiң ғой, еркектi танисың, мыналардың қайсы сенiмдi, таңдашы" деген мен едiм әлгi еркетотай Нора сұлуға. Оның таңдап, тапқаны - осы болды, ендi қайтерсiң…- дедi ол фуражкесiнiң маңдайлығын көзiне таман түсiрiңкiреп. - Бүлдiрiп, бiрдеңе iстегендей болса, өзiне тарпа бас саламыз, көрсiн сосын… Ал егер оның қасында анау ербиiп тұрған кездейсоқ адам болып, бәрi ойлағандай болса, оны көремiз. Алдымен барлау жасап қайтайын…

	Машиненiң оң жақ есiгiн тарс жауып, бұған қарай туралап, маңдай алдынан шыға келген лейтенантты көргенде Нұрсүйiн сәл абыржып, қалт тұра қалды. "Уәде бойынша дөң желкенiң өзiмен кездесуi керек едi?! Әлде соның өзi полицияның адамы болып, кеше мұны әдейi осындай iске арандатып, көшенiң бойында жалданып тұрған есiрткi тасушысы деп мұны ұстап алуға келдi ме екен?!"

	Зың етiп басына қасқағымда келе қалған ойдан шошынған Нұрсүйiн алаң-құлаң етiп, не дерiн бiлмей арт жағында келе жатқан Сейiткемелге бiр, қарсы алдында бедiрейiп, сұп-суық жанарын қадап, қарап тұрған полицияға бiр жалтаңдады.

	– Ия, жiгiтiм-м, неге тоқтаттыңыз мәшиненi?.. - дедi лейтенант даусын нығарлай шығарып. - Қандай қажеттiлiк болды бiздi тоқтатуыңызға?..

	Лейтенант бұның арт жағында тықыршып түрған Сейiткемелге мүлдем назар аударғысы келмегендей сыңай танытты.

	– Айтыңыз, қане!..

	– Мен-н бе?..

	– Ия, сен! Ендi кiм болушы едi?.. Қиқаңды қой, ойын ойнайтын адамың мен емес, жөнiңдi айт, қане, неге тоқтаттың?

	Өңмеңдеген әлгiге не айтарын бiлмей сөзден тосылған Нұрсүйiнге иықтаса келiп қатар тұра қалған Сейiткемел:

	– Тоқта, бауырым, сабыр ет! Сендердi ешкiм тоқтатқан жоқ, тоқтаған өздерiң, бұл - бiр. Екiншiден, мұның сендерде ешқандай шаруасы жоқ. Басын қатырып, қайдағы бiр жексұрын iске килiктiргелi жүрген өздерiң…

	Сейiткемелдiң абдырамай, саспай, нық қадап-қадап айтқан сөздерiнен лейтенанттың адуыны сәл басылып, тым сенiмдi кейпi демде көлегей тартты да, тұттығыңқырап:

	– Сен-н… ө-ө-зiң кiмсiң, а?.. - дедi.

	– Ал сен кiмсiң? Қой терiсiн жамылған қасқырмысың?! Ондай болсаң - жөнiңдi тап, әйтпесе сендейлермен айналысатын нағыз полицияны қазiр табан астында төбеңнен түсiрiп, аяғыңды көктен келтiрем! Көше бойында жұмысқа жалдануға тұрғандар ақша үшiн қылмыс iстейтiн шетiнен қызылкөздер емес сендер ойлағандай!.. - Сейiткемелдiң даусы қатты-қатты шығып, оң қолының жұдырығын тастай ғып түйiп, заматта сiлтеп жiберуден де тайынбайтын сыңай байқатты.

	Бұлардың өжектескенiнен iстiң насырға шаба бастағанын сезген дөң желке кабинаның артқы терезесiнiң жоғары жақтауындағы iлмекке iлiнген пенжегiнен кнопкалы қанжарын алып шалбарының қалтасына сүңгiтiп жiбердi де, сыртқа шықты.

	Есiрткi сатушыларға бiрер жылдан берi жалданып, астыртын қорғаншы болып жүрген темiр жол көлiгi полициясының лейтенанты сес көрсетемiн деген айласы өзiне пәле болып жабысқанын көрiп, кәдiмгiдей сасқалақтай бастады.

	– Тапа-тал түсте… жала жапқанды… мен сендерге қазiр… қазiр көрсетейiн. Қойдың, тойыст, қасқырдың, тойыст, қойдың терiсiн кiмнiң жамылғанын көрсетемiн қазiр…- деп ол шолақ жең формалы сұр жейдесiнiң оң жақ омырау қалтасының iлгегiн ағытып, куәлiгiн көрсетпекшi болып, апыл-ғұпыл ебедейсiз қимылдап сасқалақтап қалды.

	Сейiткемел оның сасқалақтап, шатасып сөйлеп, бей-берекетi қашқан кейпетiне жиiркенiшпен мырс еттi. Мұны қолынан тартып, кетейiк деген Нұрсүйiнге "тоқтай тұр" деп, көзiн қысып белгi бердi.

	Осы мұрсатта бұлардың желке жағынан айналып қастарына қаны басына шауып, тiстенiп, ым-жымсыз келген дөң желке әй-шәйға қарамастан Нұрсүйiннiң ту сыртынан, сол жақ жауырынның астына қанжарын тақап, кнопкасын басып қалды. "А-а-а!" деп ышқына ыңырсуға ғана әл-дәрменi жеткен ол шалқалай барып, сылқ құлады. Осының бәрi көздi ашып- жұмғандай мезетте болғаны соншалық, Сейiткемел өзiне қарай сермелген қанжарға оң қолын төсеп қана үлгердi. Қанжар бiлегiн күре тамырдан орып кеткенiн ет қызуымен бiлмеген ол дөң желкенi iштен пәрмендей бiр теуiп, екi бүктетiп тастады да, жан-дәрмен ырғып барып жығылып жатқан Нұрсүйiннiң басын сүйей бердi.

	– Бауырым-м… Нұрсүйiнжан-н, өлме, шыда… Қазiр, қазiр докторға жеткiзем-м… Мына нәлеттердiң әуелi сазайын тарттырайын!.. Әй, тоқта! Құтылмайсың, қанiшер!..

	Ебiл-себiлi шығып, Нұрсүйiнге не дәрмен көрсетерiн бiлмей сасқалақтаған Сейiткемел бiлегiнен шапшыған қанға қарамастан бүктетiле түсiп, iшiн ұстаған дөң желкенi мәшинеге сүйрелеп әкелiп, мiнгiзгелi жатқан лейтенантқа қарай сүрiне-қабына жүгiрдi.

	– Тоқта! Құтылмайсыңдар бәрiбiр!..

	Дөң желкенi "Аудидiң" артқы есiгiнен iшiне қарай бүктей-мүктей итере салып, өзi алдыңғы орындағы рулге қарай ұмтылған лейтенантты екпiнмен келiп иығынан қатты жұлқып үлгерген Сейiткемел өзiн-өзi тежей алмай, екi-үш қадамдай жерге барып бiр тiзерлей сүрiне құлады. Ол орнынан тұрам дегенше мәшинеге кiрiп, есiгiн тарс жапқан лейтенант моторды от алдырып та үлгердi. Әбден қансырай бастаған Сейiткемелдiң осы бiр сәтте көзi қарауытып кеткен болатын. Орнынан тәлтiректей тұрды да, одан арғыға әл-дәрменi жетпей сұлап түстi.

	Бiрақ сол мезетте, қайдан пайда болғаны белгiсiз, орнынан ытқи қозғалған "Аудидiң" алдын орай зу етiп келiп полициясының томпақша көк жолақты "Фольксвагенi" тоқтай қалды. Лейтенанттың арқасынан суық тер бұрқ ете қалды…

	***

	…Нұрсүйiндi кеш бойы және түнiмен көз iлмей сарыла күткен Күнiмсая өзiн қоярға жер таппады. Құрсағындағы кiшкентай тiршiлiк те анасымен бiрге тынышсыз күй кешiп, демiл-демiл тыпырши бердi. Жайма- шуақ кездегiдей қытықшыл нәзiк жыбыр емес, iшi-бауырын түйгiштеген қатқыл қимылдан жас ананың қабағы одан сайын кiреукелене түстi. Бiрақ әрi-берiден соң көңiлiн жайлаған алаңдау мен жан-жүйесiн меңдеген уайымнан мұны да елең етпейтiндей халге жеттi. Бiр жамандықты, жайсыздықты сезгендей, жүрегi тыпырши тулап, аузына тығыла бердi. Ендiгi тiлек-үмiтiн таңның тезiрек атуымен байланыстырды. Түннiң меңiреу қараңғылығын сейiлтетiн Күннiң жарық-нұры себездесе, жанын сыздатқан уайымнан бiржолата арылатындай, Нұрсүйiнiнен бiр жақсылық хабар келiп жетердей үмiттендi.

	Тысыр еткен әрбiр дыбысқа елеңдеген Күнiмсая терезенiң алдына қайта-қайта барғыштап, пердесiн ысырып, қақпа жаққа көз жiбередi. Ендi шамалыдан соң, қазiр бiрер минуттан кейiн қақпаны ашып, Нұрсүйiн кiрiп келетiндей көрiнiп, кiрпiгiн бiр iлмедi.

	Нәресте-болмысты анасының уайыммен жүдеп сарсылған халi тыншытпады. Көп қозғалып, құйттақандай аяқ-қолдарының ұшын жыбыр- жыбыр еткiзiп, қимылы жиiлей бердi.

	Бойындағы лүпiл қаққан тiршiлiктi мазасыз күйге түсiрген халден арыла алмаған Күнiмсаяға жаздың қысқа түнi шексiз ұзарып кеткендей көрiндi. Қабырғадағы сағаттың әрбiр тықылы құлақты тесiп жiберердей даң-дұң, даң-дұң етiп тұрды. Жүрегiнiң дүрсiлi осы бiр мезетте сағаттың тықылымен жарыса соғып жатқандай болды.

	Терезенi бозарта келген ала-көлеңке мезгiлде Күнiмсая жеңiл шәлiсiн бүркенiп есiктiң алдына шықты. Безерiп ашылмай қалған қақпа жаққа тағы да елеңдей қарады да, содан соң көршiнiң ауласы жаққа көз жiберiп, сүйкiмдi Әлiшердiң қылықтарын ерiксiз есiне түсiрдi. Қасында Әлiшер болғанда мұншама мазасызданбай, аз да болса жұбаныш табар ма едi, қайтер едi!?. "Қазiр ол екi бетi бұлтиып, атасы мен әжесiнiң ортасында ұйқыға тәп-тәттi шомып жатқан болар-ау. Сол Әлiшер сияқты балақайы болып, ол қасында томпиып, алаңсыз ұйықтап жатқанда оған мына түннiң мазасыздығы бiлiнбес те едi-ау, әттең!.."

	Ол уайым жеңген бей-жай көңiлiн тербеген өкiнiш сезiмi аралас қиялдан кенет селт етiп айыққандай болды. "Тоқта!.. Мен Нұрсүйiндi түнде жападан-жалғыз күткенiм жоқ қой, менiмен бiрге менiң мынау нәрестем де күттi ғой!.."

	Күнiмсая осы мезетте бүлкiлi басылған құрсағын кең көйлегiнiң сыртынан сипалай ұстап, сәл тыншу алған нәресте-болмысты алақанының табымен аялап қойды. "Сен де күттiң ғой әкеңдi менiмен бiрге. Түнiмен ұйықтамадың, қандай сезiмталсың өзiң, құйттайым-ау менiң!.."

	Күнiмсая көңiлiндегi алаңды сәл де болса сейiлткiсi келгендей, құрсағындағы нәресте-болмысқа iштей елжiрей мейiрлендi. Анасының мейiрiм сөзiне тым-тырс тынып құлақ түрген құйттай тiршiлiк құрсақтың жып-жылы аясында тыншу тауып жата берген едi.

	Күнiмсаяны зарықтырған таң күндегiдей күлiмдеп атпады, тау өркешiнен марғау көтерiлген Күн айналаны өңшең бiр бозғылт, күңгiрiт сәулелермен кiреукелендiрiп жiбергендей. Күнiмсая ендi бұл арада жападан- жалғыз қала алмайтынын айқын түйсiндi. Дел-сал болып езiлiп, шаршағанына қарамастан iлбiп басып төменге, қалаға қарай кеттi.

	Күнiмсая Нұрсүйiндi қайдан iздеп табарын анық бiлмесе де, ой- болжамы - оның үлкен көшенiң бойындағы күндегi орнына бару, күнде сол жерде бiрге тұрып жұмысқа жалданатын серiктерiнен сұрау. Екеуi оны- мұны шаруалармен базарға екi-үш рет бiрге барған сапарында Нұрсүйiннiң оған бiр рет өзiнiң көше бойындағы сол тұрағын көрсеткенi есiнде болатын. Ұмытпаса, сол жолы серiктестерiмен де таныстырған сияқты едi.

	Аялдамада қалаға қарай марғаулау жүретiн жалғыз "қоңыз" автобусты күтiп тұруға шыдамы жетпеген ол төменiректегi қозғалысы көп көшенiң бойына барып, қалаға қарай ағылып жатқан жеңiл машиналардың бiрiн ұстап мiндi.

	Жүргiншiлер мен мәшиненiң қозғалысы аз кезiнде таксимен зу етiп, өзiнiң дiттеген жерiне келiп түсiп қалған Күнiмсая үлкен көшенiң бойымен әуелi төмен қарай жүрдi.

	Бұрын әр-әр жерде үш-төрттен топ құрап, жұмысқа жалдануға тiзiлiп тұратындардың бiр де бiреуi жоқ, көше бойы жым-жылас. Ол сол тұстан әрлi-берлi өткендердiң бет-жүздерiне алақтай қарап, олардың араларынан Нұрсүйiннiң серiктерiн iздедi, бiрақ өзiне емiс-емiс болса да таныс көрiнетiн бейнелер көзiне түспегесiн, ол керi қарай жүрiп, көше бойымен жоғары көтерiлдi. Осылайша аяғы салдырап талғанша ерсiлi-қарсылы жүрiп, әл- дәрменi әбден құрыған ол жақын маңнан тiзе бүгетiн орын қарап едi, оны да таба алмады.

	Көшенiң қиылысындағы бес қабатты сұр үйдiң бұрышында, жүргiншiлер жолының жиегiнде шекiлдеуiк, аршылған жер жаңғақ, құрт сияқты оны-мұны сатып отырған кексе әйел манадан берi осы маңайдан әрлi- берлi айналып кетпей жүрген аяғы ауыр жас келiншектiң әлденеге алаңдаулы кейпiн үнсiз аңдап, байқап отырған-ды. Өзiнiң қасынан айналып өтiп бара жатқан мұны ол:

	– Қызым, бiреудi iздеп, күтiп жүрген сыңайлысың ғой, сiрә? Өзiң аяғың ауыр, жағдайлы екенсiң, шаршап, аяғың талды, кел, бiр мезгiл менiң орныма отырып, сәл демiңдi ал, - деп қасына шақырып, орнынан тұрды.

	Күнiмсая зорлана күлiмсiреп, басын шайқады.

	– Отыра берiңiз, апа, онша шаршағаным жоқ…

	– Үйбай-ау, қарғам-ау, шаршағаның жүзiңнен көрiнiп тұр ғой, өзiң тура менiң қызым сияқты нәзiктеу неме екенсiң. Отыршы келiп, менiң отыра- отыра аяғым ұйып қалды, түрегелiп белiмдi жазайын кiшкене.

	Шарасы үлкендеу көздерiнен мейiрiм нұры төгiлiп тұрған, әжiмi мол ашаң жүздi әйелдiң жылы шырайынан Күнiмсаяның жүдеу көңiлi сәл де болса жұбаныш тапқандай болды. Ол өзi отырған кiшкентай орындықшаны босатып берiп:

	- Кел, кел, отыр, қысылма, балам, отыра ғой, - деп бәйек болып жатты. - Аяғың әбден талған шығар-ау өзi… Қап, сенi осы түрiңмен соншама күттiрiп несi бар едi, түге?!.

	– Апа-ау, өзiм ғой оны … жолдасымды iздеп жүрген, -дедi Күнiмсая даусы азырақ дiрiлдеңкiреп. - Кеше кешке келмедi, түнiмен күттiм… Осы арада, жұмысқа жалдану үшiн көшенiң бойында тұратын едi… Бүгiн ешкiм де көрiнбейдi, жұмысқа жалданатындар әлде орындарын ауыстырып жiбердi ме екен?!..

	– Қызым-ау, кешеден берi оларды милитса қуалап, көшенiң бойында тұрғызбай жатыр ғой… Кеше… сәскеге таман… тапа-тал түсте, дәл осы арада, ойбай-ау, не дейiн саған, құлдығым-ау, жаманаттың бетi аулақ, басқа бiреулер шығар…

	Кексе әйел Күнiмсаяның сұп-сұр болып өзгерiп сала берген жүзiне бiр сәт үрейлене қарап, сөзiнiң аяғын көмейiне құмықтыра, тiлiн тiстеп, кiлт мүдiрiп қалды да:

	– Өндiрдей бiр бала мен… бiр жiгiттi… мәшине мiнген жүлiктер ме, адам өлiтiретiн қанiшерлер ме, бiр зұлымдар келiп сойып кеттi ғой, қан- жосасын шығарып. Екеуi де, бейшаралар, қазақтар екен… Бiреуi тiл тартпай кетiптi, екiншiсi де ес-түссiз, бiрақ тiрi екен десiп жатты. Уһ, заман не болып жатыр?! Адамды тапа-тал түсте өлтiре салу дегенiң шегiрткенi аяқпен езгiлей салып, жайбарақат жүре береген сияқты түк те болмай қалды-ау, - дедi кемсеңдей сөйлеп. - Қанiшерлер-ай, аямады ғой күнiн зорға көрiп жүрген сорлыларды. Адамнан туып, ананың ақ сүтiн iштi ме екен дейсiң сол қарғыс атқырлар?!.

	– Екiншiсi… бiреуi тiрi ме екен?! - деуге ғана шамасы келген Күнiмсая боп-боз болып, орындықшадан сылқ етiп құлап түстi.

	Кексе әйел көшенi басына көтере зарлап қоя бердi.

	– Құлдығым-ай, байғұсым-ай, не болды саған?! - деп, оның басын сүйеп, сасқалақтап жан-жағына алақтай қарады. - Қайсың барсың, адамдар- ау! Көмектесiңдер!.. Су, су!.. Бетiне бүркетiн су керек-к!..

	Со заматта әйелi, еркегi бар, төңiректен жиналған төрт-бес адам оларды жан-жағынан қаумалап, абыр-сабыр болды да қалды.

	– Не сұмдық бұл?..

	– Қарғыс атқан жер болды ғой бұл, кешегi анау - екi адамның қан-жоса болғаны, сұмдық-ай, сұмдық!

	– Жап-жас екен, аяғы ауыр, шаршап, талықсып кеттi ме екен?!.

	Жиналғандардың арасынан жасамыстау бiр ер кiсi көшенiң арғы бетiндегi дүңгiршiкке барып, дүкеншiнiң жалға берiп тұрған телефонынан жедел жәрдемге хабарлады, бiр жас әйел бұрыштағы үйдiң бiрiншi қабатындағы бiр пәтерден оның бетiне бүркiп, аузына тамызатын су әкелдi.

	Өзiнiң не күйге түскенiнен бейхабар Күнiмсая есiн бiр жиғанда жан- жағынан қаумалап тұрған, орысы-қазағы аралас бейтаныс адамдарға көзi түстi. Басын сүйеп отырған кексе әйелге қарап, әлсiз ғана:

	– Апатай, әлгiлердiң бiреуi тiрi қалды дедiңiз бе?.. - деп жыламсырады.

	– Менiң Нұрсүйiнiм шығар тiрi қалғаны… Соның өзi шығар тiрi қалған?!.

	– Жазған басым, неге айттым екен саған сол сұмдықты?!. Жаманатты өзiңе шақырып не болды, саған, құлдығым-ай!? Басқа бiреулер шығар сорлап қалған, қала толы қарақұрым жұрт… О несi, өзiне жаманат шақырып, есiңдi жи…

	Жедел жәрдем мәшинесiне дейiн қолтығынан сүйеп, демеп апарған әлгi кексе әйел оны жұбатумен болды. Күнiмсаяға ол осы мезетте ауылдағы анасын есiне түсiрдi. Ол да осындай тым сезiмтал, адам баласын аяғыш, жан мейiрiмi көзiнiң шарасынан мөлтеңдеп төгiлiп тұрушы едi. Мәшинеге мiнерде Күнiмсая оның бетiнен сүйiп:

	– Рақмет, апатай!.. - деп, өксiп-өксiп жылап жiбердi.

	– Сiзге жылауға, ренжуге болмайды, жас ана, өзiңiздiң, болашақ нәрестеңiздiң жағдайын ойлаңыз! - Сүйкiмдi жүздi дәрiгер, үлбiреп тұрған жап-жас орыс әйел оны қолынан сүйемелдей ұстап, мәшинеге отыруын өтiндi.

	Өксiкке булыққан Күнiмсаяның көзi алды жастан буалдыр тартып кеттi. Осы бiр сәтте құрсақтағы нәресте-болмыс өз тiршiлiгiнен хабар берiп, тағы да бүлк-бүлк етiп қозғалысқа түстi. Анасының жанын жүдеткен уайым кешелi берi оған да демiл-демiл маза бермей, қол-аяғын бiр жазып, бiр бүгiп тыпыршумен болды. Бiр уақ сәл тыншығысы келгендей күйге енiп, маужырай бастаса, өн-бойын түршiгiске түсiрiп мазалаң дiрiл мен тiтiренiс толқын-толқын соғып өтедi де, оны ерiксiз селт еткiзедi. Осыдан азырақ қана бұрын дем-тынысы тарылып, тән-өзегiне жып-жылы болып келiп тұрған нәрлi сөл үздiк-создық iркiлiске түскен кезде нәресте-болмыс аузын қатты ашып, ышқынып қалды. Бұл өзi көздi ашып-жұмғанша ғана сәтте болып өтiп едi, артынша жып-жылы да жайлы тыныс өзiнiң үйреншiктi қалпына түстi. Алайда сол дiрiл, сол тiтiренiс толқыны мезгiл-мезгiл жиiлеп, оның аяқ-қолы ерiксiз тырбыңдап, мазасыз күйге түсе бердi.

	Нәресте-болмыс бұдан соңғы күндерде де төтеннен келген сол жайсыздықтан арыла алмады…

	…Нұрсүйiннiң қайғылы қазаға ұшырағанын перзентхананың емдеу бөлiмiне түскеннен кейiн үш күннен соң естiген Күнiмсая жүрегiн кеудесiнен суырып алғандай болған зiл батпан қасiреттiң соққысына сансырай күйредi. Мына жарық дүниенiң нұры семiп, ол үшiн өмiр өзiнiң барлық мән-мағынасынан айырылғандай болды. Алғашқы күндерi көз жасын суалта көп жылаған ол бұдан соңғы көп-көп күндер бойы мезет-мезет көкiрегiнен жалын ата күрсiнiп, құр өкси бердi.

	Кереуеттен тұрмай бiр апта бойы сүлесоқ болып жатып қалған ол құрсағындағы нәресте-болмыстың өмiрiне қауiп төнгенiнен бейхабар едi. Көз ашса да, жұмса да көретiнi - Нұрсүйiн, бұған қарап жымия күлiп тұратын Нұрсүйiнi. Ол өзiнiң бұдан былайғы кезде Нұрсүйiнсiз кешетiн ғұмырын ой- санасының қисынына сiңiре алмады. Тiршiлiктiң түйiнi шиi байланып, жанындағы бар асылы тоналып, кеудесiн жел кеулеп кеткендей сансыраған күй кештi. Айналасындағыларға көзiн сүзiп құр қарағаны болмаса, көңiлiнiң жайлауынан ел көшiп, құлазыған ол ештеңеге де, ешкiмге де елең етпедi.

	Тұнжырап, сұлқ жатқан Күнiмсаяның жай-күйiнен бейхабар, перезентханаға, осы палатаға кеше ғана келiп түскен, аузынан әлi уыз сүтi кетпеген студент қыз бұған өз мұңын айтып, ебiл-себiл жылаумен болды.

	– Апатай, ендi қайтерiмдi бiлмеймiн, әкесiз баланы қайтып туамын?!. Менi үлкен қалада оқу оқып жатыр деп мәз болып жүрген әке-шешеме, ағаларыма не бетiммен қараймын ендi?.. Бүйткенше құрып, жоқ болғаным жақсы едi, - дейдi жылай-жылай қызарып, iсiнiп кеткен көзiнiң жасын орамалының ұшымен сүртiп. - Не iстеймiн, апатай, ақылыңыңызды айтыңызшы маған… Менен гөрi өмiрден көрген, түйгенiңiз көбiрек қой, айтыңызшы…

	Күнiмсая жанын жегiдей жеген ащы өкiнiштiң шарасыз өксiгiне булыққан қызға тым-тырс тынып, аянышты көзбен қарап жатты.

	"Неге әкесiз бала? Әкесi қайда оның? Неге жылайды, мұның да басындағы хал менiкi сияқты болғаны ма сонда?" деген сияқты ой-сауал көмейiне келiп тұрса да, бiрден айта алмай, iштей мүдiре бердi.

	Экологиялық апат аймағынан, Арал жақтан келген, бұған дейiн екi нәрестесi өлi туған, ендi үшiншi нәрестесiне айы-күнi жетiп отырған, жас шамасы отыздардағы аялы үлкен көздерiн мұң қамаған Зағия деген ақ- торғын келiншек қабағындағы кейiстiктi жасыра алмай, студент қызды жұбатудың орнына, даусын қатқылдау шығарып ұрсып тастады.

	– Сүлдерi жатқан, сенсiз де өз қайғысы өзiне жетерлiк адамның мазасын алма, құр бекерден жыламсырап. Баланы туғың келмейдi екен, абыройыңды сақтамадың ба, ақымақ болмай. Ендi кеп "әкесiз баланы қайтып туамын" деп әрқайсымызды жағалап ақыл сұрағаның, қай сасқаның!?.

	Күнiмсая қабағын болар-болмас қана шытып, онсыз да шарасыздықтың тығырығына тiрелiп, өзiнiң адамдық тiршiлiгiнен айнып, безiнгелi отырған байғұсты аяусыз жәбiрлеген сөзден арашалағысы келдi.

	– Жылама, жаныңды қинаған ауыртпалықтың бәрi де бiр күнгiдей болмайды, өте шығады… - дедi оның нәп-нәзiк саусақтарын жәйменен ғана қысып қойып. - Әйтеуiр әкесi оның тiрi ғой, түбiнде, ерте ме, кеш пе, ол сенен туған өз баласын табады… Табуға тиiс…

	– Апата-ай, мен бала мен оның әкесi туралы айтып отырғаным жоқ, өзiм, өзiм қайтемiн, некесiз бала туып, ата-ананың, ел-жұрттың бетiне қалай қараймын деп отырғаным жоқ па!?. Перзентхананың босанар алдында жататын осы палатасына жұрт көзiнен мына сиқымды бiрер апта болса да жасыру үшiн түсiп отырмын ғой, шынымды айтсам - дедi студент қыз жыламсырап. - Сiз маған әкесi баласын табады дейсiз, қайдағыны айтып…

	– Ой, алла!.. Ой, алла-ай!.. Мынау нағыз безбүйректiң өзi ғой, сұмдық- ай, сұмдық!.. Мұның ойлағаны ешкiмнiң алдында жазығы жоқ бейкүнә нәрсетесi емес, өзiнiң ғана абыройы екен ғой. Баладан безiп сақтаған абыройың кiмге керек сенiң, сорлы бейбақ-ау!? - деп күйiндi Зағия. - Тiрi туатын балаға зар болып, мен сияқты етегiң жасқа толса, көрер едiм түкке тұрмайтын жалған абыройыңды ойлап безектегенiңдi…

	Зағияның қатқыл өздерiнен кейiн студент қыз өкси жылап, төсегiнен басын көтермедi.Палатаның iшiн ауыр үнсiздiк басып, әркiм өз ой-мұңымен оңашаланды. "Бұның да бақытты ана болғысы келедi, әйтпесе баладан безiнетiндей, жүрегi қара тасқа айналып кеттi деймiсiң!?. - деп аяды оны қабағы түсiп, тұнжыраған Күнiмсая. - Тағдырдың төтеннен тиген соққысын көтере алмай езiлген өзi сияқты мұңлық қой бұл да. Безбүйрексiң, сорлысың, бейбақсың деп жанын жаралау қандай әдiлетсiздiк, қандай қатiгездiк болса да, тiрi нәрестесiн көруге зар, аналық, әйелдiк сезiмiн күйiк шалған Зағияны да түсiнбеске лаж жоқ қой. Жаңағы мейiрiмсiз сөздердi ол жүрегi қан жылап тұрып айтты, сiрә. Оның соңғы үмiтi - құрсағындағы үшiншi перезентiнiң жарық дүниеге көзiн ашып, тiрi келуi. Сол үмiтiнiң қылдырықтай жiбiн үзiп алудан үрейлi ананы қайтiп аямассың, сен оған ренжiме, мұңлық сiңлiм…"

	Орнынан солбырайып, зорға тұрған Күнiмсая көпшiгiне бетiн басып, жылап жатқан байғұс қызды жұбатқысы келiп, оның қасына келiп үнсiз отырды да, қалай, қайтiп жұбатарын бiлмей, өз ойының құрсауында қалып, дағдарды.

	"Қазiр оған нендей ақылымды қосармын?! Мұң-қайғысын нендей сөзбен жеңiлдетермiн байғұстың?!" - деп iштей күйзелген Күнiмсая күрсiнiп, көзiнен лықсып атып кеткен бiр тамшы жасты шынашағының ұшымен Зағияға бiлдiрмей iлiп алды.

	Студент қыздың қасында жанары жасқа шыланып мұңайып отырған Күнiмсаяның әбден өңi қашып жүдеген кейпiнде көлегейленген ауыр аяныш Зағияның жүрегiн шым еткiздi. "Күнi-түнi жан-дертiн iшiне тұншықтырып, опат болған жан-жарының қайғысына езiлген байғұс-ай, бiреудiң мұңын өз мұңындай қабылдап, қабырғасы қайысып отырғанын қарашы. Менi қатiгез деп iштей айыптап та отырсың, бiлемiн. Қайтейiн ендi, мына торға түскен торғайдай шырылдаған бейбақтың халiн түсiнсем де, өзегiне байланған анау құйттай тiршiлiктi тәрк еткендей сөзiн естiгенде, төбе құйқам шымырлап кеттi. Ананың аузынан шығатын сөз бе едi сол! Жан-айқайымның көкiрегiмнен қалайша шыққанын өзiм де бiлмей қалдым…

	…Менiң ана болғым келедi, құрсағымды бүлкiлдеткен нәрестемнiң iшiмнен iңгәлап тiрi шыққанын көргiм келедi, соның жолында зарығып, үшiншi мәрте бiр құдайға жалбарынып отырған менiң де халiмнiң жетiсiп тұрғаны шамалы. Мен де аяушылыққа зәрумiн, менiң де жұбанғым келедi. Мен үшiн жұбаныш - тiрi көретiн перезент. Ал сол тiрi көретiн перезентiн ойламаған мына бейбаққа басқа жұбаныш керек екен, абыройын сақтап қалатын жұбаныш керек екен. Бұған қайтiп шыдарсың!? Жүрегi бар, санасы ояу адам мұндай өрескелдiкке шыдар ма! Дәрменсiздiктен қалтыраған байғұс қыздың түрiн көрiп, мүсiркесем де, көлгiрси алмадым, өтiрiк жұбата алмадым. Мына мұңлық та оны жұбатар сөз таба алмай қиналып отыр. Қазiр оны жұбатудың керегi де жоқ, бәрiбiр ешбiр сөз оған жұбаныш бола алмайды. Оны iңгәлап дүниеге келетiн нәрестесi ғана жұбатады. Тек соған жетуi керек оның… Тiршiлiкте ана болудан асқан жұбаныш жоқ екенiн қайдан бiлсiн байғұс!"

	Студент қыз бен Күнiмсаяға қарап отырып өз мұңының тұрғысынан ой кешкен Зағия, көңiлi босап, ернi дiрiлдеп кеттi. Көзiнiң жасын, әлсiздiгiн көрсеткiсi келмей, жүзiн әрi берiп, қабырғаға қарай аунап түстi.

	Жылай-жылай көзi қызарып, басы мәңгiрген студент қыз сұлқ жатты. Босанатын кезi таянған сайын алас ұрған жанын қоярға жер таппаған ол осы қиналысын түсiнер тiрi пенде болмағанына налыды. Кешегi күнге шейiн "осы кезге шейiн сенсiз қалай ғұмыр кешiп келгенмiн" деп ғашық болып елжiреген жiгiтi - шет тiлдерi кафедрасының оқытушысы, бұларға лекция оқып жүрген "ағайы" бұл осындай жағдайға душар болған кезде "үйленем, маған сенен басқа ешкiмнiң қажетi жоқ, баланы алдырма" деп өзiнiң оған "берiлгендiгiн", "сүйетiндiгiн" одан әрi дәлелдеген болатын, бiрақ жеме- жемге келгенде, бұның айы-күнi жеткен шамада осыған дейiн айтқан барлық сөзiнен айнып шыға келдi. Ендi, мiне, көз жасын бұлап, қасындағы мына әйелдердiң бет-жүзiне жалтаңдап отырған халi мынау.

	"Менi ауыр-ауыр сөздермен жәбiрлеген қабағы кiрбиген келiншектiң жүрегi жүрек емес, тас болар-ау, сiрә. Ал анау жүзi сынық, көздерiн мұң қамаған тәтей менi әлгiден арашалап, жұбатқысы келгенiн сезiп жаттым. Сезiп жатып, тым сезiмтал, тым жасқаншақтанған оның өзiн осы мезет бiртүрлi аяп кеттiм… Байғұстың басына түскен қандай қайғы екен: көздерi - тұнжыр, жүзi - жабарқау… Оның да құрсағындағы нәрсете - тастандының кебiн киген әкесiз бе екен!? Қалай болғанда да жүрегi жаралы жан-ау өзi. Сөйтiп жүрiп маған аяныш бiлдiретiнiн қайтерсiң, құдайым-ай!. "Бiреудiң мұңын өз мұңындай қабылдамаған, аяушылық сезiмi мұқалған адамның төрт аяқты мақұлықтан айырмасы қайсы" деп отырушы едi апам әлдекiмдердiң қайырсыздығын, қаталдығын көзiмен көргенде. Ал мейiрбан, аяғыш адамдарды ол үнемi "нұры тасыған, пейiштiң төрiне шығатын жандар" дейтiн едi-ау. Менi аяған, менi жұбатқысы келген мына тәтей де нұры тасыған, пейiштiң төрiнен орын алатын жан болар-ау. Үнсiз аяғанының өзi маған анамның аялап жұбатқанындай әсер еткенiн оған қайтiп айтсам екен?.. Менiң де жүрегiмнiң тас емес екендiгiн қайтiп бiлдiрсем екен оған?.."

	Палатаның әр бұрышында тоң-торыс, үнсiз жатқан үш ананың жан- дүниесiндегi әрқилы сезiм аласапыраны құрсақтағы бейкүнә нәресте- болмыстарды мазасыз күйге түсiре бердi. Өзек-тамыр арқылы демiл-демiл жеткен тiтiренiс оларды жайсыздандырып, тыншу таптырмады. Қозғалыс- қимылдары әнтек жиiлеп, құрсақтағы аядай әлемнiң iшiн тарлық ете бастағандай болды.

	Күнiмсая соңғы күндерi, өзi осында түскелi өз басының қайғысымен өн-бойындағы өзге ауыртпалықты есiнен мүлдем шығарып жiбергендей де едi. Құрсағының бүлкiлi де бұрынғыдай айқын сезiлмей, нәресте-болмыс өзiнiң нәзiк те әлжуаз тiршiлiгiн оқтын-оқтын ғана емiс-емiс бiлдiрiп қойып жатты. Нұрсүйiнiн сәт сайын ойлап, күрсiнiске түскен ол құрсағындағы тiршiлiктiң бұл белгiсiне бұрынғыдай елжiрей де алмағаны ақиқат болатын. Ендi кешелi берi оның көңiлiне өзгеше бiр алаң енiп, мазалаң күйге түстi. Нәресте-болмыстың қимылдауы азайып, жайбарақат тыншуынан секем ала бастады. Өзiнiң сәл толқып, абыржыған мезеттерiнде қос бүйiрiн бүлкiлдетiп тыпырши жөнелетiн құйттай неменiң тым-тырс тына қалғанын Күнiмсая осы күндерi айрықша сезiнумен болды.

	Бүгiн әдеттегi таңертеңгiлiк тексеру кезiнде емдеушi дәрiгер - толықшалау келген әдемiше, ақ сары келiншек Күнiмсаяның екi жағы суалып, бозарып, қан-сөлсiз қушиған бетiне, шүңiрейген көздерiне қайта- қайта қарағыштап, аяушылық та, алаңдаушылық та бiлдiре сөйлеп, басын ерiксiз шайқай бердi.

	– Қайғыға өзiңдi бiржолата жеңдiрiп бұлайша езiле берсең, нәрестеңнiң аман-есен, тiрi тууы екiталай, - дедi ол қаупiн жасырмай. - Тiрi адам тiршiлiгiн жасау керек, ендiгi жерде дүниеге келер нәрестеңiздiң жағдайын ойлаңыз, оны келешекте асырап, өсiру үшiн өзiңнiң де денсаулығыңды сақтауды ойла! Қазiр сен алдымен өзiңнiң, сосын құрсағыңдағы адамның тiрi қалуына жауаптысың, осыны жадыңда ұстап, қайғы, уайым дегендерден серпiлуiң қажет…

	Мұның жай-күйiн түсiнiп, үнемi жұбатумен болған дәрiгер келiншек салдырап, титықтаған Күнiмсаяға бүгiн шындықты күлтелектемей тура айтқан болатын. Осы сәттен бастап ол өзiнiң жалғыз еместiгiн, бойында тағы бiр тiршiлiктiң, Нұрсүйiнiнен қалған перзенттiң құйттай жүрегi өз жүрегiмен бiрге соғып жатқанын бүкiл жан-жүйесiмен, аналық сезiм-түйсiгiмен егiле сезiндi. Сезiнiп қана қойған жоқ, жүрегi аттай тулап, жанұшыра өрекпiдi. Құрсағында нәресте-болмыстың, Нұрсүйiннiң қапияда үзiлген ғұмырын жалғастыратын перзенттiң жүрегi лүпiлдеп соғып жатқанын қалайша есiнен шығара жаздаған!?. Күнiмсая қос алақанымен едәуiр ұлғайып қалған iшiн сипалап, көзiн жұмған күйi iштей күбiрлеп, құрсағындағы нәресте-болмысты аналық ең мейiрiмдi сөздерiмен аялап, аяп жатты. "Кiшкентайым, нәрестем менiң, тынши алмай жатқаныңды, менiң күйзелiсiмнiң саған да әсер етiп жатқанын бiлсемшi, мен байғұс?! Жыламашы, уана қойшы, бөпетайым!.. Маңдайыңнан сипайын, көздерiңнен сүйейiн мөлдiреген!.. Өзiңдi көре алмай кеткен, өзiңдi осылай талай рет алақанымен сипалай сезiнiп, соншалықты елжiреп жақсы көрген, дүниеге келуiңдi күткен, әке болып мейiрленудi армандаған әкең үшiн өмiр сүруiмiз керек екеумiз, осыны түсiншi. Тынши ғой ендi, ұйықтай ғой ендi… Сенi өзiм тiрi тұрғанда ажалдың шеңгелiне бермеймiн, шетiнетпеймiн! Сен жарық дүниеге тiрi келуге тиiссiң - әкең үшiн, анаң үшiн… және ең бастысы адам болып өмiр сүруiң үшiн, естисiң бе, бөпетайым, бөбегiм!.."

	Өзiне кереметтей етене алқанның өзгеше бiр қызуын, жұмсақ қозғалысын қызыл шақа нәресте-болмыс бүгiн, осы бiр мезеттерде бүкiл жүйке-тамырымен, өн-бойымен ала-бөтен түйсiнiп, сезiндi. Мәйегiне шымырлай сiңетiн нәрлi сөл бүгiн, осы сәтте толассыз шүмектей жөнелгендей болды. Ол әлдененi тас қылып ұстағандай құйттай алақандарын қауыштырып, ана өзегi арқылы, iшке, кiндiк тамырымен тараған ана сөлiнiң дәмiн сезiне тұшынып, дүниедегi ең мейiрiмдi сөздердiң әуезiне құлағын түрiп, әлдиленiп жатты.

	***

	Нәресте-болмыс толысқан сары күздiң осы бiр мамыражай күндерi анасы арқылы берiлген тiршiлiк қуатын серги қабылдап, ендi өзiне бимәлiм ортаның, құрсақ аясындағыдай емес, жұтатын ауа-тынысы, әсерi бөлек дүниенiң аясына шығатынын сезiнгендей, қол-аяғын дамылсыз қимылдатып, ширығысқа түсе бастады…

	Iшiн бүрiп, жүрегiн төмен суырған, бүкiл тәнiн сыздатқан сырқатты хал толқын-толқын оралып - бiрде қатайып, бiрде саябырсып Күнiмсаяның өн-бойын салдыратып тастады. Бұл нәресте-болмыстың құрсақты тастап, жарық дүниеге шығуға ұмтылған, тiршiлiк ету үшiн жасаған алғашқы қимыл-қозғалыстары болатын.

	Толғақ қанша ауырсынтқанымен, өзегiн жарып шыққысы келiп бұлқынған перзентiнiң қимылы Күнiмсаяның аналық ыстық та ынтық сезiмiн елжiрете оятып жатты. "Бөбегiм, бөпетайым менiң, жанымды безiлдетпей тезiрек шықшы, тезiрек көрiншi көзiме. Сенi сағынып, толқып күттi анашың, естимiсiң менi!?"

	Кештен басталған толғақ түн жарымына дейiн бiр бәсеңсiп, бiр күшейiп, өн-бойын салдыратып, әлсiретiп тастады. Демiл-демiл қасына келiп, тамырын ұстап, ара-тұра укол салып, әбден әуреге түскен акушер- дәрiгер шаршағанын бiлдiрмей, мейiрiм ұялаған ашық жүзiн жарқыратып, бұған күлiмсiрей қарайды.

	– Азырақ шыда, шыда-а-а ендi!.. Бәрi де жақсы болады, адамның дүниеге келуi, мiне, осылай! Оңай емес. Тұла-бойыңды қыспай, буын- буыныңды бос ұста! Мiнеки, мiнеки, жақсы…

	Дәрiгердiң биязы үнiне әлдиленген Күнiмсая бiр мезет қиналып, қысылғанын ұмытып, жеңiлейiп қалғандай болды да, көзiн жұмып, балбыр ұйқының ләззатына берiлгiсi келдi.

	– Ұйықтама!.. Жарық дүниеге перезентiң келе жатқанда қалайша ұйықтайсың? Оның iңгәсiн алдымен анасы, сен естуiң керек, қалғыма!.. - дейдi дәрiгер оны сөзбен сергiтiп. - Қазiр ендi көп ұзамай таң да атады. Жарық кезде, шыққан Күнмен бiрге дүниеге келген сәбидiң өмiрi шам- шырақтай жарық болады деген халықтың сенiмi бар, естiп пе едiң?..

	Күнiмсая басын шайқады.

	– Марқұм анам айтушы едi мұны, - дедi дәрiгер әйел езуiндегi әдемi жымиыспен. - Перезентханадағы жұмысымнан сен сияқты аналарды таң алдында немесе таң әбден атқанда босандырып, үйге шаршап-шалдығып келген кездерiмде менi көзiнiң шырымын алмай күтiп отыратын кейуана: "Мәруәш, кiндiгiн кескен перезентiңнiң ғұмыры таңның нұрындай тұнық та жарық болады екен, құтты болсын!" дейтiн балаша мәз болып…

	"Неткен ғажап сенiм!.." Күнiмсая таңды күттi, сәбиiнiң iңгәсiн таңның нұрлы шапағы күлiмдеген кезде ғана естiгiсi келдi. "Ғұмырың жарық болсын, құлыншағым, таңды күтшi, арайлап ататын таңды күтейiк екеумiз. Өмiрге Күннiң жарығын құшып келшi, бөпетайым! Әкеңнiң ерте сөнген жарығын сен қайта жақшы! Сенiң жарығыңа қуанып, нұрланайыншы, кiшкентай ғана күнiм! Таң атсыншы нұрланып, сенiң жап-жарық болар ғұмырыңның алғашқы таңы!.."

	Нәресте-болмыс Күнiмсаяның толғанған аналық жалбарыныс-тiлегiн түйсiнiп, сезiнгендей, көп бұлқынысқа түспей, тағы бiрер мұрсат тыншып қалды.

	"Менi естiдi, менi тыңдады! Ақылдым, бөбегiм!.. Таңды күтемiз ендi, таңды күтемiз екеумiз!.."

	Өзiнен-өзi жымиып жатқан Күнiмсая таңғы ала-көбең шақтың бозғылт жарығына көмкерiлген терезеге ерiксiз қарай бердi.

	…Көкжиектен шеңберiн жаңа көтерiп келе жатқан Күннiң шапағы перезентхананың абажадай терезелерiн ендi арайландыра бастаған кезде нәресте-болмыс өзiн жаратып, түзеген, айлар бойы тiршiлiктiң нәрiн үзбей берген ана құрсағының ыстық аясын тастап, жарық дүниенiң жүзiне қарай сусып шықты. Болмашы ғана "қыңқ" дей түсiп, сәл ышқынып барып тына қалған әлжуаз дыбыстан кейiн iңгәлап шыққан үнге аралас осы мезетте, о, құдiрет, "Естимiн, анашым! Құшағыңды аш, мен келе жатырмын! Ұлыңды бауырыңа ал!" деген сәбиiнiң сөздерi Күнiмсаяға ап-айқын естiлгендей болды.

	-Ұл!.. Ұлыңыз құтты болсын!.. Ғұмыры нұрлы да жарық болады екен!..

	Түн ортасы ауғанша қасынан бiр қадам ұзамаған дәрiгер келiншек, кiндiгi шұбалып, қол-аяғы тырбың-тырбың қыбырлаған қызыл шақа сәбидi жас ананың кеудесiне жатқызды. Кеудесiн құшып, құйттақандай көздерiн болар-болмас қана сығырайтып ашып-жапқан перзентiн тұп-тұнық жанарымен күлiмсiрей аялаған Күнiмсаяның тән бойына тәттi дiрiл шымыр- шымыр етiп таралды.

	Жарық дүниенiң үстiнде әкесiз өтетiн ғұмырының алғашқы сәттерiн бастаған нәрестенiң жүрегi анасының мұңлы да қаяулы жүрегiмен жарыса үндесiп, лүп-лүп соғып жатты…





ӨМІР СҮРУ ОЙЫНЫ





I. 511 маршрут




	Ап-ашық, жайдары көңілі нілдей бұзылды…



	…Тығылысып, сығылысып оншақты адам әрең сиятын 511-ші маршрутты қоңыр "Газельдің" ішінде өзімен қатар отырып қалған бейтаныс кісі бұған қарай жүзін жартылай ғана бұрып, сәл күлімсіреп: "Сізді мен тым қысып жіберген жоқпын ба, осы?!" деп бәсеңдеу үнмен тіл қатты.

	Өзінің сөзін өзіне қайырып: "Тым қысып жіберген" жоқсыз, ағай", - деген ойнақы әзіл-жауабына бейтаныс кісі езуіндегі жымиысын бұзбай: "Түсіндім!.." деді.

	– Нені түсіндіңіз, ағай?..

	– Дегенмен де сізді қысыңқырап отырғанымды түсіндім…

	– Оқасы жоқ, бұл маршруттың өзі сондай, адам көп мінеді, қысылып- қымтырылуға етіміз әбден үйренген…

	Ол бір иығымен қырындай отырып, енді жүзін бұған толықтай бұрып алды.

	Аялы қоңырқай көздерінен жып-жылы сәуле себездетіп, бұған беймәлім ұяңдықпен, беймәлім таңырқаумен қараған бейтаныстың жүзіне жанарын көп тіктей алмай, өн-бойын жеп-жеңіл, лып етпе діріл билеп, екі бетінің ұшы албырап шыға келді. "Апыр-ай, ә, ыңғайсыздау болды-ау өзі. Әзілдеп нем бар еді сонша, үн-түнсіз отыра бермей, енді мына кісінің өзі қысылып- қымтырылғандай болып қалды-ау… "

	Бейтаныс тап осы мезет мұның ойындағысын оқып отырғандай:

	– Ыңғайсызданбай-ақ қойыңыз, сізге арқамды беріп теріс қарап отырғым келмегесін, бір қырындап жайғасқаным ғой бұл, - деді ілкімдегідей сол бәсең де жұмсақ үнімен. - Мен келесі аялдамада түсемін… Ал келесі жолы бұл маршрутқа міне қалсам, Сізді… есіміңіз кім еді?..

	– Есімім – Танакөз…

	– Танакөз!.. Ия, ғажап есімді Танакөз деген қарындасымды ыңғайсыз жағдайға қалдырмауға шын уәдемді беремін.

	– Уәденің шыны мен өтірігі болушы ма еді, ағай?..

	– Болады.

	– Қалайша?!..

	– Қалайша екенін түсіндірер едім, өкінішке орай, міне, менің аялдамама келіп қалдық. Уәде туралы көкейіңізде қалған сауалға шынымен- ақ жауап алғыңыз келсе, 41-55-55 деген менің телефоныма қоңырау соқсаңыз, айтып беремін. Жарайды, сау болып тұрыңыз!..

	– Сау болыңыз…

	Әлденеге өрекпіп, алып-ұшқан көңілі сол сәттен бастап нілдей бұзылған еді…

	"Бәрі бекер, ұяңдығы да, таңырқағаны да, керегі – менің өз еркіммен оған мойынсұнуым, әйтпесе телефонын айтып несі бар еді!?. Еркек атаулының пиғылы шетінен осындай. Беті жылтырағанды құр жібермеу ғой бар мақсаттары. Сұмдық-ай, менің мына түрім, әлгі айта салған бірер сөзім жеңіл жүрісті әйелді елестеткендей ме еді соншама… Сұмдық-ай, сұмдық!.. Елпең етіп атымды айта қойғанымды көрмеймісің. Жо-жоқ, өзім туралы ондай жаман ойды ойлауға жол бермеспін оған. Әлгі телефоны қандай еді, ұмытпай тұрғанда есіме сақтап қалайын. 41-55-55… Ия солай – 41-55-55! Алдыңғысы – 41, соңғылары – қаз-қатар тұрған төрт "5". Қазір жұмысқа барғаннан кейін онымен жақсылап тұрып сөйлесімін де, орнына қоямын бәлемді, тәубесіне келтіремін. Басынғаны ғой. Еркекке қарап тосыннан бір-екі ауыз тіл қатқан әйелдің барлығы туралы жаман ойлау дұрыс емес екенін қадап-қадап айтады. Сөйтеді…"

	Қарашаның сұрғылтым лайсаңында қаланың бір басынан екінші басына жеткенше әудем уақыт жүретін 511-ші маршруттың соңғы аялдамасынан түскен Танакөз өз ойымен өзі болып, тұйық көшенің түкпіріндегі сырты ұлутаспен қапталған екі қабатты кеңсеге келіп кіргенше көңілі тыншу таппады.

	Қала шетіндегі автобазаның бухгалтериясында материалдық есеп-қисап жүргізетін есепші болып жұмыс істейтін ол бүгін өткен айдың есебін бітіріп, ертең оны бастығына тапсыруы керек болатын. Жұмыс орнына келе сала компьютердегі ат-көпір цифрлардың арасына сүңгіп кеткен Танакөз көңілін алай-дүлей еткен әлгібір жәйтті бірер сәтке ұмытып та кетті. Бар ынтасы жұмысқа ауған ол, қысқа күннің жарығы семіп, кештің түскенін де аңғармады. Көрші бөлмелердегі жұмыстастары әлдеқашан үйлеріне кетіп, дәлізде абыр- сабыр, жүріс-тұрыс басылып, тыныштықтың жым-жырт аясында жалғыз қалған ол телефонның безілдей жөнелген ащы үнінен селк ете түсті. Ұлы Сәулетжан екен. Аптығып-асығып, қуанышты үнмен рейстен әкесінің оралғанын айтып, өзінше мәре-сәре.

	Биыл бірінші класқа барған ұлы ұзақ жолға КаМАЗ-бен жүк таситын әкесінің әрбір осындай оралуын асыға, сағына күтетін болып алған. Апталап, тіпті кейде он-он бес күндеп үй көрмейтін күйеуінің бұл кісікиік тіршілігіне үйреніп кеткен Танакөз ұлының қуанышын ашық-жарқын бөліскенімен, үйге қайтуға асықпады. Тағы да бір сағаттай кідіріп, есеп-қисабын қағазға шығарып, қаттап, бүктеп, бастығының қолына тапсыруға дайындап қойды да, орнынан тұрды.

	Түннің тұнжыр қараңғылығы пердесі ашық ұзын терезені тұтастай көмкеріп алыпты. Бөлме ішіндегі самаладай шамның жарығымен терезе әйнегіндегі мөлдей қою қараңғылыққа сәулеленген бейнесін ап-айқын көрген Танакөз өзін айна алдында тұрғандай сезінді. Талмай істеген жұмыстан қажып шарашағаннан ба екен, онсыз да ақторғын жүзі бұрынғыдан бетер ашаңдана түскендей. Ұшы сәл ғана көтеріңкі, сұлуша біткен нәзік мұрыны жұқалтаңдау бет-жүзімен үйлесім тауып, әдеміліктің бөлекше бір келісімін аңғартады. Ақ- қарасы айқын, аялы көз шарасының тұңғиығынан жылт еткен ұшқын отызды орталаған, қызуы оттай жайнап, әбден толысқан келіншектің өз бітіміне деген жасырын сүйсінісін білдіргендей еді. Танакөз 511-ші маршруттың үстіндегі манағы бейтаныстың көздеріндегі беймәлім ұяң да жылы таңырқаудың құпиясы өзінің осы толымды да сүйкімді бейнесінде жатқандығына тап осы мезетте еміс-еміс ой жіберіп, сәл толқулы күйге енді.

	"Еркек атаулының беті жылтырағандарды құр жібермеуге тырысатын дағдысы. Ол да сондайлардың санатынан болар-ау, сірә. Әйтпесе сөйтер ме еді, өмірінде бірінші рет көріп, бірінші рет сөйлесіп отырған әйелге ұялмай, салғаннан салып телефонын берер ме еді!? Қап, жұмысы түспегір тығыз болмағанда, әлгі бере салған телефонына қоңырау соғып, айтарымды айтып қойғанда болатын еді мана. Әлі де кеш емес, ертең де күн бар ғой…"

	Танакөз далаға шыққанда іші бос 511-ші маршрут орнынан жаңа қозғалып бара жатыр екен, ол қолын көтеріп, тұра жүгірді. Жүргізуші жігітке соңғы аялдамадан бір жолаушы мінсе де - пайда, тоқтатып, мінгізіп алды.

	Таңертең жұмысқа келерде мінген "Газелі" екен. Ол әдеттегісінше сол орынға, бейтаныс кісі екеуі тығылысып қатар отырған орынға барып жайғасты.

	"Бәлкім, оған бүгін телефон соқпағаны да дұрыс болған шығар. Не ойлап қалары белгілі ғой ондайлардың. Қолына телефонымның нөмірі түскесін ізін суытпай қоңырау соққаны танысуға кет әрі емес екендігі деп түсініп жүрер. Тіпті ауызба-ауыз айтқан телефонымды жаттап алыпты деп мәз болар-ау іштей. Ерегескенде бар ғой, тіпті телефон соқпаймын, керегі бар еді соның маған. Айдаладағы бөгде біреу шатып-бұтып бірдеме айтқан екен, соған бола алабұртқаныма жол болсын!.."

	Танакөз бейтаныс кісі туралы ойламауға тырысты. Мәнсияшының, үлкен қызының туған күні жақындап қалды, он алтыға толады, соны жақсылап атап өтулері керек. Қызына қандай сыйлық алып бергені дұрыс болады, сол туралы ойламай ма одан да. Әкесінің рейске шығатын кезі сол күнге тап болса, мүмкін кейінірек атап өтерміз осындағы азын-аулақ туған- туыстың басын қосып. Әйтпесе өздері-ақ, төрт баласы, өзі болып үй-ішлік шағын дастархан жасап, тойласа да жақсы емес пе. Жәнелі, екінші қызы әнді жақсы айтады, ән салып береді. Ал одан кейінгілері - өзіне тартқан Дәриясы мен құдайдан күні-түні жалбарынып тілеп алған жалғыз ұлы Сәулетжаны да құралақан қалмас, Жәнелге қосылып олар да ән салар-ау. Ән салмаса да, ән салғандай болар-ау. Балаларының қасында отырып, солардың әрқилы тәтті мінездерін, сөздерін қызықтағаннан артық дүниенің қызығы бар ма, сірә!.."

	Ол өзін жеңілтек әйелге балаған бейтаныс кісі туралы мүлдем ойлағысы келмеді.

	"Емелбекке де оңай емес-ау, осы. Үнемі жол үстінде. Бала-шағасының қамы үшін сөйтеді-дағы. Әйтпесе, қайбір шекесі шылқып жүр дейсің байғұстың. Бірақ осы тірлігі өзіне ұнай ма, қалай?! Әйтеуір үйге келсе болды, екі-үш күн өтпей жатып, жолға шығуға асығады да тұрады. Біздерге деген мауқы тез басылады. Бұл үй – оның жол бойындағы тынығып, ат шалдырып кететін көп бекеттерінің бірі сияқты. Келеді де, кетеді. Кетеді де, келеді. Бар тіршілігі – осы. Өзінің үш қыз бен бір ұлдың әкесі екенін, Танакөздің өзіне құдай қосқан жары екенін ғана біледі. Сонысына да тәубе. Тапқан азын-аулақ тиын-тебенін бөле-жармай беріп кетеді. Жә, соның қаңғыбас өмір кешіп тапқан тиын-тебенінен гөрі балаларының көз алдында әке болып жүргені-ақ жақсы еді, алайда мұны ойлап, қабырғасы қайысып жататын Емелбек пе!.."

	Кенет оның ойына тағы да әлгі бейтаныс кісі түсті. Ұяң ғана таңырқаған беймәлім көзқарас. Қанша ойлағысы келмесе де, ойынан қашыра алмай-ақ қойды, көз алдынан кетіре алмай-ақ қойды соны.

	Тезірек үйге жетсе екен. Үйге барғасын, сөз жоқ, ұмытып кетеді. Ол да үйіне барып, бала-шағасының ортасына, әйелінің қасына барып, менімен 511- ші маршруттың үстінде тығылысып қатар отырғанын, маған телефонын бергенін ұмытып та кеткен шығар-ау. Сөйткені жақсы, ұмытқаны жақсы. Мен оған мүлдем бөтен адаммын, ол да маған – сондай. Екеуміз де ұмытамыз. Оның берген телефонын да ұмытамын. Құдайым-ау, есімде соншама жатталып қалғанын қарашы өзінің – "41" және қаз-қатар тұрған төрт "бестік". Жоқ, бәрібір ұмытады, ойынан, жадынан мүлдем шығарып жібереді. Қазір үйге барады, балаларын көреді, жас кездегідей елжіремесе де, Емелбегімен сағынышты көңілмен табысады. Әй, бірақ соның өзі тағы да бұрынғы дағдысындай, шаршадым, шалдықтым деп теріс қарап жатып алмаса жақсы ғой. Теріс қарап жатып алса да, арқасынан құшақтап, екеуінің бір-біріне өлердей ғашық болған жастық кездерін еске түсіреді. Әйтеуір, қалайда әлгі бейтаныс кісіні ұмытады. Оның маған қарап ұяң көзбен таңырқағаны неге керек, құдайым-ау! Ертең жұмысқа ештеңе болмағандай, бір күнінен бір күні айнымай зулап өтіп жатқан кәдуілгі осынау тіршілігінде ешқандай өзгеріс болмағандай күйде келеді.

	Шындығында ештеңе болған жоқ қой. Ештеңе де…

	Танакөз үйге келгесін де кеш бойы сол мазалаң ойдың шырмауына қамалып, байыз таба алмады.

	Жолдан шаршап, шалдығып келген Емелбек мұның келуін күтпей, тарс бүркеніп ұйықтап қалыпты.

	Қыздармен бірге телевизордың алдында қайдағы бір бітпейтін сериалдың қызығына беріліп отырған Сәулетжан да мұның келгеніне елең етпеді.

	Ол ас үйде жападан-жалғыз отырып, қыздарының ет араластырып қуырып қойған картобын ысытып жеп, екі-үш пиала шәй ішті. Шәй ішіп отырған кезде тағы да сол әлгі бейтаныс есіне түсе берді. Миына, ой-санасына әлдебір құдіретті күш шегелеп, сіңіріп қойғандай.

	"Құдайым-ау, бұл не азабың маған беріп қойған!? Кім еді ол сондай-ақ!?

	Кім еді!?. Болды. Енді ойламаймын."

	Танакөз қалың ұйқыға қыбырсыз бөккен күйеуінің қасына барған жоқ, мұрыны пыс-пыс етіп, жазулы диванның үстінде ұйықтап жатқан

	Сәулетжанның жанына келіп қисайып, оның мойнынан, желкесінен ұзақ-ұзақ мейірлене иіскеді.

	"Құдайым-ау, қандай бақыттымын мен!.. Қаланың орталығында Емелбек екеуінің кең де жайлы сыңғырлаған үш бөлмелі үйлері бар. Ішінде жалтұлдаған әнебірдей қымбат жиҺаз болмаса да, тап-таза, жылы. Жарық дүниеге бірін-бірі ілестіре келген төрт құлыны бауырларында, бұдан артық бақыт бола ма! Сөйтіп жүріп, қайдағы-жайдағымен басымды қатырып нем бар еді осы. Үнемі ұзақ жолдың үстінде қажып, шаршап жүретін Емелбектің жағдайын да түсінуім керек қой. Оның да қайбір шекесі шылқып жүр дейсің. Екеуміздің ерлі-зайыпты болып төсегімізді жылытпаған күндерге де реніш білдіруім - әйелдік әлсіздігім шығар. Оған да оңай деймісің, үйсіз-күйсіз жол үстіндегі селкілдеген тірлігі мынау. Төрт баламның әкесі болғандығы үшін де оған мың мәрте құлдық дермін. Сол үшін де өмір бойы кіршік жуытпай, сыйлап өтермін-ау оны. Құдайым-ау, қандай бақыттымын мен!.. "

	Жанарынан ыршып-ыршып кеткен ып-ыстық жастың баданадай- баданадай бір-екі тамшысын сұқ саусағының ұшымен іліп тастап, көмейіне тығылған өксікті басу үшін жұтынып-жұтынып қойды.

	Мұндай да болады екен, неге жылап жатқанын өзі де білмеді. Жеп- жеңіл мұң көкірек тұсын нәп-нәзік қана дірілмен шым еткізіп жібергендей болды да, толқын-толқын өксік алқымына қамала берді. Демі оттай жалын атып, өн-бойын қызғын діріл билей жөнелді. Жас әйелдің бойындағы сыртқа шыға алмай тұншыққан жұмбақ шердің жанартауынан сыздықтаған жалын бүткіл тән-бойын жайлап алды.

	Сүйікті болуға, сүйкімді болуға жаралған ол әйелдік сезімінің іштей омырылып күйрей бастағанын сезсе де, білдірмеуге тырысатын. Жабырқау, бұйығы болмысқа өзін бейімдегелі қашан, мұны ол өзінің терең құпиясы етіп, жүрегінің түкпіріне сақтап жүрді. Жалқы жүріп, көп түндер бойы төсекте аласұрып күйіп-жанып жататын мезеттерде өзінің әйел болып жаралғанына күйінетін. Еркектің жөні басқа, бойындағы қызудың демін оқтын-оқтын шығарып алу оған әйелден гөрі жеңілірек, қармауына қылымсығандардың бірі түспесе, бірі түседі. Жолдан оралған күйеуінің бірер күн өтпей жатып жар міндетін атқаруға селқостана бастайтынын басқаша жорудан қорқып, өзін-өзі жұбатумен алдарқатқан жас әйел думан-қызығы тоналған өмір бағының ішінде бостан-бос сенделіп жүргендей күй кешуде болатын. Сөйтіп жүргенде алғаш көргеннен-ақ өзіне ұяң да жып-жылы кейіппен таңырқай қараған әлгі бейтаныс мұнымен тұрпайылау болса да танысып, тілдесудің себебін іздеді. Себебін іздеп, телефонын берді. Телефон шалатыныма сенімді болмаса да, сөйтті, соған батылы жетті. Менің телефонымды сұрауға батылы бармағаны анық қой оның, әйтпесе сұрар еді ретін тауып. Бірақ ретін таба алмай кетті…

	"Құдайым-ау, маған не болған өзі!? Ес-ақылым дұрыс па осы?.. Періштемнің, бейкүнә баламның қасында жатып, қайдағы-жайдағыны, айдаладағы бір еркекті ойлап жатқаным сұмдық қой, сұмдық! Болды, тиыл, Танакөз. Жеңіл жүрісті, нәпсіқұмар әйел құсап не көрінді маған соншама…"

	Ұзақ түннің етегі түріліп, таң бозы терезеден себездегенше кірпігі ілінбеді. Көзін бір жұмып, бір ашты. Көрпесін үстінен сырғыта берген Сәулетжанды қайта-қайта қымтап қояды.

	Сағатқа қарап еді, балаларын мектепке баруға оятатын уақыт болыпты. Орнынан тұрып, аяғының ұшымен басып асүйге кірді. Электр шәйнекке су толтырып, токқа қосты. Тағы бір күннің тіршілігі осылайша, өз дағдысымен басталып та кетті…

	… Ол жұмысқа кетерде Емелбек әлі ұйқыдан басын көтермеген еді. Оятқысы келіп оқталып-оқталып тұрды да, оятпады. Үйден тезірек шығып кетуге асықты.

	Аялдамадаға жеткенше аяғының астында жер барын сезінбей, жеп- жеңіл жүзіп, қалықтап бара жатты. Ұйықтамағанын, шаршағанын ада-жұда ұмытып кеткендей. Ол жұмысқа баруға бұрын-соңды мұндайлық асықпаған еді…

	511-маршрут, кешегі ақсұр "Газель" көп күттірген жоқ. Опыр-топыр ұмтылған жұртпен бірге мінген Танакөзге кешегі орыны тиді. Бейтаныс кісімен екеуі тығылысып отырған кешегі орны…

	"Ұмытпаса, бейтаныс кісі кеше қаланың ең үлкен көшесіне қарай бұрылған жердегі келесі үлкен аялдамадан мінді. Ия, ия, анық сол жерден мінді..."

	Түсетін ешкім болмағасын, іші адамнан лықа толы 511-ші маршрут ол аялдамаға тоқтаған жоқ. Танакөз терезеге жалтаң-жұлтаң қарап қалды, бірақ топталып тұрған нөпір жұрттың арасынан кімді аңғарғандай еді. Оның үстіне сол бейтаныстың бет-бейнесін анық жадында сақтай алмапты. Ойда жоқтағы аз-кем тіл қатысудың арасындағы мұршада Танакөз оның жүзіне байыптап, тіктеп қарай да алмаған еді. Әйтеуір, жып-жылы таңырқаумен қараған көздері есінде, содан соң - биязы, жұмсақ үнді дауысы құлағында қалыпты.

	Танакөз оны көз алдына қанша елестеткісі келсе де, анық кейпін ойына түсіре алмады. Бірақ құлағында қалған оның дауысы қазір де ап-айқын болып, жаңғырығып тұрғандай. "Дауысын естісе – тап басып таныр еді. Ал оның даусын қалай естімек, автобусқа мінгендердің барлығы дабырлап сөйлеп отырмайды ғой. Міне, қызық!.. Енді оны танымай қалуы да әбден мүмкін екен ғой. Солай ғой… Танымай қалғаны жақсы. Мүлдем ұмытып кеткені жақсы бұдан былай…Оған телефон шалу туралы ойынан да қайтады, мейлі мен туралы не ойласа, оны ойласын…"

	Ол өзін-өзі осылайша тыныштандырумен болды. Бейтаныстың түр- кейпін ойына түсіре алмағанына қынжылғысы келмеді. Бір рет көріп, бір-ақ рет әлдеқалай тілдескен бөгде адамды ойынан шығара алмай соншама әуреге түскеніне бір сәт өкінгендей де болды.

	Өкініші ұзаққа созылмады, түскі үзілістен қайтып келе жатып 511-ші маршрутқа сол аялдамадан мінген сол құралпылас бір-екі бейтаныс кісінің бет-жүзіне көзінің астымен ұрланып, еріксіз қарай берді. Бірақ олардың ешқайсын анықтап, ажыратып сол бейнеге ұқсата алмады. Қайтып ұқсатсын, өзі де оның түрін айқын білмейді, әйтеуір құр долбар, белгісіз бір жұмбақ құбылыс көңіліне тыншу бермей қойды.

	Бірде олай, бірде былай, алма-кезек ұйтқыған беймаза ойдың арпалысына түскен Танакөз енді бірде бейтанысты көңілінен мүлдем аластату үшін оның телефон номерін ұмытқысы келді.

	"Бұған уақыт керек. Араға оншақты күн немесе жарты ай салса, ұмытады да кетеді. Содан соң бәрі де орнына түседі… "

	Көңілін ойран-асырға салған ойдан қажып кеткен Танакөз соңғы екі-үш күнде біртүрлі сылынып, ашаңдана түскенін аңғарды. Жұмыстағы кейбір келіншектер де мұны байқапты. Өзімен жасты, қалжыңбастау, күйеуінен айырылған Зұлфира деген жалғыз басты әдемі татар келіншек бұған осы күндердің бірінде, кешке жұмыстан бірге шығып бара жатқанда: "Құдай біледі, сен осы біреуге ғашық болып жүрсін, өңің біртүрлі әдеміленіп кетіпті, көздеріңде тұнжыр да тәтті мұң бар",- деп сықылықтай күліп, бүйірінен қытықтай түртіп-түртіп қойған. "Сен сияқты керемет әдемі емеспіз, кімге ғашық болғандай түріміз бар?!" деп оған әзілмен болымсыздау жауап қайырса да, Танакөз пәленің бәрін ішімен сезетін түйсігі мықты келіншектің сөзінен іш тартып қалды. "Өзін алмастыратын серігінің шұғыл шаруасы болып қалып, Емелбектің бұл жолы рейске тез аттанып кеткені де, бәлкім, дұрыс болған шығар, - деп ойлады ол. - Әйтпесе, кім білген, ол да мұның құпия өзгерісінен секем алып жүрер ме еді?!. Секем алса, бұртыңдап қызғаныш білдірер ме еді. Әй, бірақ соның қызғаныш білдіруі екіталай ғой. Қызғанатын болса, үйіріліп қасынан кетпес еді, оның есіл-дерті жұмыс, аяқталмайтын рейстері сол баяғы. Үйінің, жарының жылуынан жасына жетпей суына бастаған адамнан не сұрарсың, өзіне жақсы болса, жүре берсін. Бірақ, әйтеуір ертелі-кеш осынысына бір опынар, сонда білер Танакөздің қадірін. Ол кезде менің де одан суынбасымды кім білген?!."

	Емелбектің асығыс келіп, асығыс кеткеніне оның бұл жолы да онша өкіне қоймағаны рас еді. Әйелінің қасында бірер күн дұрыстап бола алмағанына Емелбектің де өкінбегені анық. Сәулетжанның ғана мұңайғаны Танакөздің жанына батты. Қыздардың арасында өскендіктен бе екен, ұлы өте сезімтал еді. Алдыңғы жылы, бестен жаңа асқан кезі, әкесі кезекті рейске кеткен күні үйдегі ойыншықтарының арасынан әртүрлі ойыншық машиналарды жинап алып, балғамен ұрғылап, тас-талқанын шығарып қиратты да, оларды қоқысқа лақтырып тастап, сөйтіп ағыл-тегіл жыласын. "Маған машина ойыншықты дүкеннен әпермеңдер, папамды менің қасымнан алып кете беретін машиналардың маған керегі жо-о-қ!" деп өксіді. Содан бері ол машина атаулыны жек көретін болған.

	Ал Танакөзге күнде өзі мінетін 511-ші маршрутты "Газель" күннен күнге ыстық тартып бара жатқандай. Ол осы маршруттың ішінен, орталық көшенің бойындағы сол аялдамадан әлгі бейтанысты ойымен де, көзімен де дамылсыз іздейтін болды. Сөйтіп жүргенде он күн де зыр ете қалды, әні-міні дегенше, жарты айдың да жүзі еңсерілді. Бірақ "41" мен төрт "бестік" ұмытылмады. Ұмытқысы келсе де, ұмытылмады. Сиқырлы да құдіретті бір күш ұмыттырмады. Танакөз оған қалай да телефон соғуы керек болғандықтан ұмытылмады.

	Сол күні Танакөз жұмыстың соңына таман телефонның құлағын көтеріп, сәл дірілдеген сұқ саусағының ұшымен бірнеше күннен бері ұмытылмай қойған әлгі сиқырлы цифрларды еріксіз тере бастады. Демі жиілеп, жүрегі тарс-тұрс соғып, кеудесінен ытып шығардай бұлқынды. Ең соңғы "бестікті" терген кезде ол көзін тарс жұмып алды. Сым арқылы дыңылдай жөнелген дыбысқа жүрегінің дірілі араласып, өзін-өзі билей алмады, өн-бойы нәзік түршігіспен шымырлап кетті. Бірінші, екінші, үшінші… төртінші, бесінші дыңыл – телефон жауап бермеді.

	Телефонның тұтқасын ұясына қоя салды да, "уҺ" деп сәл демін алды. "Жауап бермегені жақсы болды, аты-жөнін білмейтін, түрін де түстеп

	білмейтін кісіге өзін кіммін дер еді, себепсізден-себепсіз телефон шалғанын қайтіп ұғындырар еді?.. Жақсы болды жауап бермегені. Жауап бергенде сөзін пышыратып, есуас адамша лағып кететіні сөзсіз ғой. Құдайым-ай, бұл не деген азап!.. Мені осы бірдеңенің шалығы ұрып кеткен шығар. Сабыры қайда, шыдамы қайда?!"

	Танакөз телефонның бүк түсіп жатқан тұтқасына көзінің қиығын салып қойып, аласұрған ойдың шырмауынан шыға алмай, тым-тырыс тынып отырып қалды.

	Бөлменің іші де – жым-жырт, көше де – жым-жырт. Жым-жырт әлемнің ортасында тым-тырс отырған жалғыз ол ғана. "Жалғыз және жалғыздық… Адамның жалғыздығы. Әрбір адам - өзінше жалғыз. Өзінің ойымен, сезімімен, мұңымен жалғыз. Мен де сондай жалғыздықтың тұңғиығына бір батып, бір шығамын. Бір батып, бір шығып, кімнен дәрмен күтемін, неден жұбаныш табамын!? Менің жалғыздығымды кім түсінер!? Өзімді өзім жалғыздығыммен жұбатқаннан басқа амалым қалмағандай ма, құдайым-ау! Амалымның қалмағаны ма!?."

	Көзі жасқа шыланған Танакөз мелшиіп, бүк түсіп жатқан меңіреу, безер телефонға тағы да көз қиығын тастады да, тағы да оған қарай қолын еріксіз соза берді.

	Бірінші, екінші, үшінші дыңыл… содан соң, содан соң – телефонннан өзіне таныс дауыс естілді.

	– Тыңдап тұрмын!.. Алло, тыңдап тұрмын… даусыңыз естілмейді маған, алло!..

	– Естілмей ме, даусым жетпей тұр ма, ағай!.. Бұл, әлгі… мен ғой… Сондағы… Танакөз деген қарындасыңыз ғой, ұмытып та қалған боларсыз, сірә… Ия, ұмытып қалдыңыз ғой. Онда кешірерсіз, мазаңызды алмай-ақ қояйын… Кешірерсіз…

	– Ұмытқам жоқ, ұмытқам жоқ!.. Танакөз!.. Сол, сондағы Танакөзсің ғой, апыр-ай, ә!.. Ия, сенімен 511-ші маршрутта сапарлас болған едім ғой, - деді бейтаныс кісі салғаннан "сенге" көшіп. - Мен… шынымды айтсам, сені телефон шалады деп күткенім жоқ еді. Тосыннан болғасын, азырақ абыржып жатқаным ғой.

	– Сіз маған телефоныңызды бердіңіз ғой, сосын… міне, енді телефон соғып тұрмын… Құдай ақына, мен туралы басқаша ойлай көрмеңізші. Мен… жәй… былайша… әншейін, ия, солай…

	– Неге басқаша ойлауым керек, түсінбедім бұл сөзіңді?.. Мен сол күні өзімнен өзім қатты ыңғайсызданып жүрдім. Телефонымды бергеніме өзім де қысылдым… Сені жұмысына бара салып, маған телефон соғатын басқаша ойдағы адам деп ойламадым… Былайша айтқанда, өзіңді жеңілтек, жеңіл жүрісті деген ой үш ұйықтасам да түсіме кірген жоқ…

	– Онда неге телефоныңызды бердіңіз? Шынымды айтсам, бұл қылығыңызға ептеп ренжіп те қалдым. Мені расында да жеңіл жүрісті, қылымсыған әйелдің санатына қосқандай көріндіңіз…

	– Жо-жоқ! Олай ойлама…Өтінемін. Ондай ой менде мүлдем болған емес. Неге екенін білмеймін, бірдемені сылтауратып, телефоныңды сұрағым келіп тұрса да, сұрай алмадым. Содан соң өзімнің телефонымды айтқаным тым қисынсыздау болғанын сездім. Сездім де, өзімнен өзім… жаңа айтып ем ғой, қатты ыңғайсызданып жүрдім…

	– Мен де солай болған шығар деп ойладым… Ойымыздың бір жерден шыққанын көрмейсіз бе, ағай!..

	– Ия, бір жерден шықты! Бір жерден шыққаны жақсы болды, өйтпегенде өзіңді ренжітіп алдым-ау деген ойдан арыла алмас едім, Танакөз…

	– Сіз содан бері мен туралы… Жоқ, мені ренжіткеніңіз туралы ойлап жүрдіңіз бе?.. Міне, қызық, мен де ойлап жүрдім. Тіпті бар ғой, сізді 511-ші маршрутқа тағы бірде мінетін шығар деп, алаңдап та жүрдім ғой, білсеңіз… Ал сіз көрінбей қойдыңыз…

	– Солай ма, мен көрінбей қойдым ба?!. Ал мен сені көрінбей қойды ғой деп ойлап жүрдім. Содан соң ол, яғни – сен сол күні 511-ші маршрутқа кездейсоқ мінген болар деген ойға келгенмін…

	– Сіз де үнемі сол 511-ге мінесіз бе?.. Мен де үнемі 511-ге мінемін. Жұмысқа тура апаратын болғасын, соған ғана мінемін. Осы күндердің ішінде қайтып, жолымыз тоғыспады екен?!. Қалайша кездеспедік екен!?.

	– Сәті түспеген шығар, бірақ өзіңмен сырттай кездескен сияқтымын…

	– Қалайша?..

	– Сол кездесуімізден соң екі-үш күн өткеннен кейін мен сені көргенмін, сол мен 511-ге мініп жүрген аялдаманың қасынан, бірақ сен мені көрмедің…

	– Көрмедім бе?! Мүмкін. Шынымды айтсам, қазір сіздің бейнеңізді көз алдыма анық елсетете де алмаймын, бірақ даусыңызды… Даусыңызды ұмытқам жоқ. Даусыңыздан бірден-ақ таныр едім...

	– Даусымнан дейсіз бе?..

	– Ия, даусыңыздан…

	– Сондай ерекше дауыс емес сияқты еді ғой…

	– Адам өзінің даусын өзі ажырата алмайды, қандай екенін білмейді, соны да осы уаққа білмей жүрсіз бе, қызық екен!?.

	– Дұрыс айтасың, қызық! Екеуміздің ойда жоқта, 511-ші маршруттың үстінде кездесуіміз, сөйлесуіміздің өзі қызық болды ғой, солай емес пе, а!?.

	– Солай, әрине! Менің бүгін сізге телефон соғып отырғаным да – қызық… Өмірімде бірінші рет осылай… өзім білмейтін, танымайтын адаммен телефонмен сөйлесіп отырмын. Әйтеуір мен туралы жаман ойда қалмаңызшы… Өтінемін сізден, ағай…

	– Өзің туралы шын мәнінде қалай ойлайтынымды білмей жатып, бұлай дегеніңе жол болсын! Әрине, жаман ойламаймын. Сен де мені басқаша түсінбе, келістік пе!..

	– Егер басқаша түсінетіндей ой басыма кірсе, телефон соқпас едім ғой…

	– Қандай ғажапсың, Танакөз! Мені басқаша түсінбегеніңе рахмет! Бұл күн мен үшін есте қаларлықтай болды-ау өзі. Ойламаған жерден сен телефон соқтың… Мен мұны күткен жоқ едім…

	– Неге күтпедіңіз, шыныңызды айтыңызшы?..

	– Білмеймін, әйтеуір телефон соғады деп ойлаған жоқпын. Қысылтаяң жерде, сөз арасында асығыс айта салған нөмерлерді жадында ұстайды дегенге онша сенімім болмады. Оның үстіне, менің сол орынсыздау өтінішімді онша құп алмағаныңды көзіңнен байқадым… Сондықтан күтпеген болармын…

	– Ал мен болсам… телефон соғатынымды күтпейтініңізді біліп, соқтым…

	– Адамның ойындағысын алыстан білетін телепатияң, көріпкелдігің бар екен ғой. Ғажап, ғажап!..

	– Ондайлық көріпкелдігім жоқ, бірақ біртүрлі сездім… Ішім сезді.

	– Ішіңде бір ғажайып сезгішің бар болып шықты ғой… Осындай сезгіші бар, ешкімге ұқсамайтын, өзіңдей ғажап адамды тағы бір көруге деген ынтазарлығым одан әрмен арта түсетін болды-ау, шіркін-ай…

	– Бірақ өкінішке орай кездесе де, көрісе де алмаспыз. Менің телефон соққанымды басқаша түсінбеуіңізді өтінемін тағы да… Ал әлдеқалай тағы да сол 511-ші маршруттың үстінде сапарлас болуға тура келсе, мені танымаған, мені білмеген адам болыңыз, жарай ма!?.

	– Жарайды… Мүмкін солай болғаны да дұрыс шығар. Бәрібір сен менің қандай екенімді ұмытып қалған екенсің. Бірақ жол түсіп міне қалсам, сол 511- ші маршруттың ішінен сені іздеп отыратыным ақиқат…

	– Сіз мені іздемеуге уәдеңізді беріңізші, құдай үшін… Іздейтініңізді білсем, қиналып жүргеніңізді сезем ғой… Қиналып жүргеніңізді сезсем, өзіңізді іздеп тағы да телефон соғатынымды білемін… Сондықтан іздемеңізші… Қинамаңызшы… өзіңізді де, мені де… Мен... Мен - төрт құбылам түгел бақытты жанмын… Сіз де сондай шығарсыз…

	Екеуінің әңгімесі осымен тынды. Сылқ етіп ұясына қонған телефонның тұтқасы бүк түсіп жатып қалды...

	Жанарына лықсып толған жастан көзі алды буалдыр-бұлдыр тартып кетті.

	Жарығы біртін-біртін кеміп бара жатқан қысқа күн шолтаң ете қалды.

	Терезелер күңгірт көлеңкеге тез тұмшаланды. Танакөз бөлменің жарығын жақпастан бетін үстелдің үстіне басып, оңашада өзін-өзі аяп, өксіп-өксіп ұзақ жылады. Көп күндерден бері орнықпай жүрген көңіліндегі беймәлім алаңды, жүрегіндегі тәтті де болса, тұнжырлау мұңды көз жасымен біржола жуып тастағысы келді.

	Жұмыстан соң сүлесоқ тартып, ештеңеге зауқы болмай келген Танакөз сол түні тұла бойы өрттей алаулап, ауырып шықты. Сол жатқаннан тапжылмастан екі күн жатып, үшінші күні буын-буыны салдырап, орнынан өзін-өзі күштеп зорға тұрғызған Танакөз көздері жәудіреп, мұңайып жүдеп қалған балаларын іші-бауыры езіле, елжіреп аяп кетті.

	Қандай дерт екенін өзі де білмеді, сол айықпаған күйі, сүлесоқ қалпы жұмысқа баруға бекініп, үйден шықты да, үйреншікті аялдамаға барып, үйреншікті маршрутты көзі талғанша ұзақ күтті. Мұның жұмысына тура баратын жалғыз көлік – осы 511-ші маршрут еді. Бүгін қас қылғандай, көп күттірді. Көп күттірді де, мүлдем келмей қойды. Амалсыз мәшине ұстап кетуіне тура келді.

	511-ші маршрутқа Танакөз кешке жұмыстан қайтарында да міне алмады. Бірінен соң бірі келіп, жүретін графигін күтіп аялдап тұратын "Газелдердің" бүгін ешқайсысы да жоқ, аялдама бос тұрды.

	– Енді бұдан былай бұл жерге 511-ші маршрут келмейді, шырағым, ол рейсті бүгіннен бастап жауып тастаған, - деді аялдаманың тұсынан өтіп бара жатқан жасамыстау орыс әйелі Танакөзге қарай жүзін сәл ғана бұрып. – Тиімсіз деп тауыпты, соншама жер қаланы шырқ айналып, қайдағы бір түкпірге келіп тұруды. Елдің жағдайын кім ойласын, әркімнің не нәрсенің де алдымен өздеріне тиімді болуын күйттеген заман ғой бұл, шырағым, сондықтан жолыңнан қалма…

	Неге екені, тап осы мезетте Танакөз 511-ші маршруттың жабылғанын білмей, екі көзі төрт болып, жол тосып тұрған сол бейтанысты көз алдына әкелді. Бәрбір оның өзін іздейтініне Танакөздің сенгісі келді, сол туралы тәп- тәтті ойлап, ынтық күйді сезінгісі келді. Жүрек тұсы тағы да сондағыдай шым ете түсті. Көңіл әлемінде бәрі де айнымастан сондағыдай қайталанды.

	Ертеңіне таң азаннан, жұмысына келген бойда сол таныс телефонның номерлерін асыға, алқына терді. Тап бүгін, ертеңге қалдырмай екеуінің міндетті түрде кездесулері керектігін айтады. Кездеспесе болмайтындығын айтады. Содан соң… Содан соң не болатындығын өзінің де білмейтіндігін ашықтан-ашық мойындайды. Қайткенде де бір рет кездесулері керектігін алдымен өзі айтады. Содан соңғы дүние қараң қалса да бәрібір…

	Телефонды жұлқына, кілт көтерген адамның даусы мүлдем басқа болып шықты.

	– Қарындас, сізге кім керек! – деді әлгі мүлдем жат дауыс. – Кім керек еді өзіңізге, кібіртіктемей айтыңыз…

	– Кешіріңіз, мен қателесіп терген шығармын, - деді Танакөз жасқаншақтай сөйлеп. – Менің іздегенім басқа кісі еді…

	– Жоқ, қателескен жоқсыз, егер іздеген адамыңыз осы телефонның бұрынғы иесі Абзал Біржанович болса, ол басқа қызметке ауысып, басқа қалаға кеткен, енді қайтып бұл телефонға қоңырау соқпаңыз…

	Абыржу екені, я өкініш екені белгісіз екіұдай хал кешкен осы бір қасқағым мезетте Танакөз онымен ешуақытта кездеспейтінін енді анық білді. Жанын сыздатқан әйелдік мұңынан арылудың бір ғана үміті жүрегінің қалтарысында әлдеқалай оянып, енді, міне, ғайып болды. Ғайып болған бір ғана үміт оның жан-дүниесін өксітіп кетті…

	Дел-сал күйде орнынан тұрып, терезе алдына барып, қарашаның ызғырығы соғып тұрған сыртқа көз жіберді. Көзіне алдымен түскен қараша- күздің жүдеп-жадаған бір көрінісі - 511-ші маршруттың бос, қаңырап қалған аялдамасы еді…





II. Кездесу мен кездеспеу




	Танакөздің үйреншікті тіршілігі өз сабасына түскелі қашан…

	Кездейсоқ, жол үстінде ұшырасқан әлгі бір бейтанысты ада-жұда ұмытып кетпесе де, сезімін оқыстан елегізіткен сол күндер артта қалып, одан бері араға бір қыс, бір күз мезгіл түсті. Алып-ұшпа өрекпуге ұрындырған бір сәттік өткінші жәйттің елес-бейнесі сыныптай сусыған жылдам уақытпен бірге оның өмірінен біртін-біртін алыстап бара жатқандай болды. Енді оны біржола есіне алмауға бекінді.

	«Құдайым-ау, көздері мөлдіреген балапандарым тұрғанда, жып-жылы аясында тіршілігі маздаған үйім, Емелбек екеуміздің шаңырағымыз тұрғанда қайдағы бір қияли сезімнің иіріміне, иіріміне емес-ау, тұңғиығына тас батып кете жаздағанымды көрмеймісің!.. Жалданып, әрлі-берлі жүк тасып, үнемі жол үстінде шаршап-шалдығып жүрген күйеуімнің халін түсініп, бажайлауға әйелдік таяз зейінімнің жетпегені-ау. Өліп-өшіп өзін бұрынғыдай аймаламайтыны, елжіремейтіні үшін енжар тартты, суынды дегенім дұрыс болмапты-ау мен бейбақтың. Бала-шағасының, үйінің тіршілік қамына бола тыным таппай жүрген азаматымды қадірлеп өтермін-ау. Қадірлемесем, құным бір-ақ тиын менің! Солай…»

	Деміл-деміл ішкі ой толқынысына түскен Танакөз біраз уақыт өзін-өзі тыншу-тоқтамға бекінткендей күйде жүрді. Осы тыншуына алданып, бұрынғы тіршілігінің жайбарақат, алаңсыз қалыбына түскеніне өзін соншама иландырғысы келген ол өзіне ғана аян бір құпияның жан-дүние болмысында өмір сүре бастағанын бәрібір сезінетін еді.

	Жексенбі күні базар маңындағы ығы-жығы көшенің бойында, аялдамада сарсылып көлік күтіп тұрғанында сол әлгі ұмыт бола бастаған 511-ші маршруттың «Газелі» бұрылыстан бұлт етіп шыға келді де, осы аялдамаға, Танакөздің тұп-тура дәл қасына келіп тоқтай қалды. Танакөзді әдейі іздеп келіп тоқтағандай. Базардан тоғайып шыққан салмақтылау сөмкесін бір қолынан бір қолына ауыстырып алаңсыз тұрған еді, көңілі тосыннан әлденеге алабұрта жөнелді. Кенеттен, осы мезетте бір жып-жылы әсер жүрегінің басын еріксіз шым еткізгенін сезді.

	«Ұмытуға болмайтындай не деген жанның тәтті азабы бұл! Тіршілігі толассыз, қозғалысы тынымсыз сапырылысқан мына үлкен қалада сол бейтаныс кісімен кездескен сәтті де, сезімнің содан кейінгі бимәлім өрекпеуін де мұның есіне түсіріп тұратын осы 511-ші маршрут бар екен ғой. Екеуін кездейсоқ кездестірген, содан соң бағыт-бағдары аяқ астынан өзгеріп кеткен маршрут…»

	Танакөз айналасындағы өзге әлемді ұмытып, өзінің әйелдік нәзік құпиясы болып қалған, қанша арылғысы келсе де, әлі арыла алмай жүрген сол бір ғана мұңымен оңаша қалды. Жанды тербеген бір ғана мұңмен…

	«Бір ғана мұңмен өзіне өмірден жұбаныш табуы мүмкін бе еді, бір күнді бір күні қайталаған бір өңкей жабырқау, өзгеріссіз тіршіліктен қажыған жан- дүниесіне алданыш табуы мүмкін бе еді!? Мүмкін емес қой, мүмкін еместігіне ақыл-санасы жете тұра әлденемен жұбанғысы, әлденеге алданғысы келеді. Неге?.. Не үшін?.. Кімге керек менің мұңым? Әулекі қияли халіме нендей дауа іздеймін?.. Емелбек еркек болып сезіндіре алмаған нағыз бақытты басқа біреуден әйелдік болмысыммен өзгеше бір сезіну үшін бе?! Өз мұңыммен өзегімді өртеп, іштей күрсінген мезеттерімді бір сәтке және де мәңгілік ұмыту үшін бе?! Бейтаныс кісімен сол жолы кездеспегенде, кездессе де - тіл қатыспағанда, ой мен сезім арпалысының мұндай күйін бастан кешпес те едім-ау мен. Оның кім екенін де білмес едім, ондай адамның бұл жарық дүниенің бетінде өмір сүріп жатқанынан бейхабар болып, алаңсыз өмір сүрер едім баяғымдай. Ия, баяғымдай…

	Көңіл-күйімді осыншалықты толқынысқа түсіргендей не халге тап болғанмын, құдайым-ау. Мені жан-дертінің шалығы ұрған болар-ау, сірә. Ес- ақылдан алжасқан адамдай қияли сергелдеңге түскенім тегін емес. Бейтаныс кісі болып маған ұшырасқан сөз жоқ осы қиял дерті. Аластатуым керек оны бойымнан да, ойымнан да… Емелбек рейстен оралғанша құлан-таза айығып кетуім керек бәрінен. Енді бұдан былай тосыннан жан-дүниемді қамаған сол қиялдан айығып өмір сүрмесем болмайды. Бейтаныс кісі – ойымнан шығарған менің қиялым ғана ғой. Ол жоқ. Бұл қалада да жоқ, менің өмірімде де болған емес ол. Сондықтан онымен кездесуім енді мүлдем мүмкін емес. Мүмкін болса да - кездеспес едім…»

	Танакөз өн-бойы бір ысынып, бір суынып, бет-жүзі біресе сәл албырап, біресе сәл кіреукеленіп, күні бойы осы халден арыла алмады. Түнде балалары қалың ұйқыда жатқанда, жападан-жалғыз ояу, ой сонарынан арыла алмай, таң бозарғанша кірпігі ілінбеді. Түн ортасы ауа шаршап, талықсып ұйықтап кеткен ол жан толқынысын дірілдеткен күн бойғы ой-сезімнен бір мұрсат тыншығандай еді.

	Ұйқыға шомған Танакөздің ақ торғын, кіршіксіз бұла жүзі он бесінде толған Айдың терезенің жеңіл пердесінен сығалаған ақ-боз сәулесінен нұрланып жатты…

	***

	Таң атар-атпастан үсті-үстіне соғылған есік қоңырауынан селт етіп оянып кетті. Емелбек екен. Жолдан тура үйге келіп тұрған адам сияқты емес, сірә, бір жерге жолшыбай соғып, сылқиып ішіп алған түрі бар, екпіндеп, шатып-бұтып сөйлей кірді.

	- Есікті іштен тарс жауып алып, мені өз үйіме кіргізбейін дедің бе, сен қатын! Әлде мені күтпедің бе? Күткің келмеді ме, күткің келмей жүр ме?.. Білемін… Білемін сені…

	Тізесі тәлтіреңдеп, құлап кетудің сәл-ақ алдында тұрған күйеуінің жағдайын көрген Танакөз оған ләм-лим деп тіл қатпастан, бөлмесіне апарып жатқызды. Біраз уақыт өз-өзінен күңкілдеп сөйлеп жатып ұйықтап кеткен Емелбектің бұл жүрісінің мәнісі туралы басын қатырып ойлағысы да келмеді. Осы жылдардың ішінде өзінен біртін-біртін суынып, бөтен адамдай болып бара жатқандай оның ендігі жердегі жүріс-тұрысы да, тіршілігі де Танакөзді соншалықты толқытып, толғандырмайтын сияқты. Әрлі-берлі өткенде жол үстінен соғып кетіп тұратын көз үйреншікті танысындай Емелбектің бұл жолғысы да - дағдылы бір келуі, дағдылы айтылатын сөздері, дағдылы тағысын-тағылары…

	Танакөздің ұйқысы мүлдем ашылып кетті. «Енді ұйықтамса да болады, әні-міні дегенше таң да саз береді, балаларды оятып, тамағын беріп, мектептеріне жіберуі керек. Содан соң жұмысқа кетеді. Тағы бір күн басталады, кәдуілгі өмірдің дағдылы бір күні. Барлық құбылысы, қозғалысы дағдылыға айналып кеткен дағдылы тіршілік. Емелбек те, Танакөз де – дағдылы ерлі-зайыптылар, бір-біріне айтатын сөздері де – дағдылы сөздер…

	Жоқ, неге соншама дағдылы болып кетті бәрі? Емелбек те бүгін дағдылы Емелбек емес сияқты ғой. Сөздері де дағдылы емес. «Білемін!» дейді. Нені білемін дегеніне түсінбеді. Әлде мастықпен шатып-бұтқаны ма әншейін? Неде болса көкейінде жүрген бір түйіткілі еміс-еміс ойына оралған болар бүгін. Уақыт өткен сайын екеуінің арасындағы ұлғайып бара жатқан, бірақ ашық та айқын байқалмайтын салқындықтың, енжарлықтың сызы оның да жүрегін сыздататын шығар-ау мүмкін. Сыздатса, жаны ауырса, білдірер еді ғой соншама мезгілден бері томаға-тұйық жүріп алмай. Өзінің бөтенсіреп кеткенін өзі білмеген адамнан не сұрарсың.

	«Білемін сені» дейді. Менің немді біледі?.. Бір шаңырақтың астында тұрып жатқан екеуінің бөтен адамдарға айналып, іштей екі бөлек өмір сүріп жатқанын біле ме!? Білсе, оны маған несіне айтады? «Сен де осыны біліп жүрсің, біліп жүріп үндемегенің – бір-бірімізге бөтен болып бара жатқанымызды ауырсынбай мойындағаның. Ал бұлайша мойындағаның – сенің жүрегіңде ендігі жерде мен емес, басқа адамның өмір сүре бастағаны, міне, соны білемін де сеземін» дегенді аңғартқаны ма екен сорлының…»

	Емелбек пен өзінің ерлі-зайыптық тағдырына қатысты сұрғылт ойларды басына қамап алып, күн ұзағына, жұмыс үстінде соның шырмауынан шыға алмаған Танакөз есеп-қисаппен байланысты ісін өндіре алмады. Бір есебі келесі бір есебімен үйлеспей, қайта-қайта шатасып, қайта-қайта жөндеумен болды.

	Бас есепші, денесі мол пішімді, бет-жүзінің бітімі еркек кескінділеу, жас мөлшері елудің үстіне енді шыққан Салиқаш Зұлыпқарқызы бөлімдегі ең тәжірибелі маман саналатын қызметкерінің соңғы кездері жұмысты өндіре алмай жүргенін сезіп оған бірер жеңіл-желпі ескерту жасаған да болатын. Ал бүгін оны мүлдем тани алмай қалды, құдды Танакөз емес, тәжірибеден өтіп жүрген үйренуші сияқты. Жұмыс істеп отырған сияқты, бірақ ой әлемі басқа жақта. Жұмыс аяғында оны бас есепші бөлмесіне жеке шақырып алды.

	– Танакөз айналайын, бәлкім тоқсандық есептің алдында биылғы демалысыңның пайдаланбаған он күнін алып, азырақ демалсаң қалай болады?! Шаршағаның байқалып жүр…

	Бас есепшінің нені меңзеп отырғанын Танакөз түсініп қалды.

	– Кешіріңіз, Салиқаш Зұлыпқарқызы, бүгін өзі басым мең-зең ауырып, аздап шалағайлық кетті есебімде, бұдан былай қайталанбайды…

	– Жоғ-а, соған бола айтып отырғам жоқ! – деді бас есепші, бетінің ұшы ду етіп қызарып, абыржыған Танакөзге мұрынының ұшына түскен көзілдірігінің үстінен қарап. - Өзің былай… өңің кірмей, нетіп жүргесін айтқаным ғой, өзің біл, әйтсе де ойланшы, мүмкін демалып алғаның дегенмен теріс болмас жұмыс саябыр кезде…

	Танакөз бастығының қамқорси айтқан сөзіне қапелімде иланарын да, иланбасын да білмеді. Реті келсе, он күн демалысын жылдың аяғына дейін алып, ұлы Сәулетжан мен кіші қызы Дәрияны қасына ертіп төркін жұртына, анасына барып қайтуды жоспарлаған ішкі есебі де бар еді өзінің, бірақ балалар қазір сабақтан босамайды...

	– Ойланып қалдың ғой, а!? – деді бас есепші әйел оған күлімсірей қарап.

	– Жарайды, ертең айтарсың, демалатын мен емес, өзің ғой…

	– Ия, өзім ғой… - деп зорлана жымиды ол. - Өзім ғой…

	…Кешкі шәйдің үстінде Емелбек оның демалысқа шығуға қатысты айтқан әңгімесін сүлесоқ отырып тыңдады да, «өзің білесің ғой» дей салды.

	– Неге менің өзім ғана білуім керек, сен осы үйдің қожасы емеспісің!? Осы кезде демалғанымды дұрыс көресің бе, бұрыс көресің бе, айтпаймысың адам құсап сөзіңді… - Танакөз көмейіне тығылған ызаға тұншығып, аз-кем тосылып қалды. - Әлде менің не істеп, не қойғаным бұдан былайғы жерде саған бәрібір ме!? Бәрібір болса, оныңды айт!..

	– Доғар, былшылыңды! – Емелбектің жақ еті жыбыр ете түсті. - Әйтпесе…

	– Ия, «әйтпесе» не істер едің маған?..

	– Істейтінімді істеймін, бірақ балалардың көзінше емес… - Ол бұған көзін алартқан күйі орнынан тұрды да, балконға шығып темекісін тұтатты.

	Әкесі мен шешесінің арасындағы кикілжіңнен қабақтары түсіп кеткен қыздар тым-тырс тынып, бұйығып, үй ішін құмыққан ауыр үнсіздік жайлады. Ас үйдегі үстелдің басында көзі жасаурап үнсіз отырып қалған анасының жабырқау кейпіне кішкентай Сәулетжан жәутеңдей қарап, иегі кемсең-кемсең етті.

	– Жыламашы, апатай, жалынамын, мен үшін жыламашы…

	– Жыламаймын, күнім, сен үшін, сендер үшін жыламаймын. – Танакөз жып-жылы алақанымен ұлының кекілінен сипап, орайынан иіскеді. – Мен жыламауға тиіспін…

	Сәулетжанын бауырына қысып, залдағы диванның үстінде ұйықтаған Танакөз көкірегіндегі күрсініс зілінен бір сәтке болса да айығып, өз тіршілігінің бір күндік күйзелісін де, ренішін де ұмытқысы келді.

	…Таңертең үн-түнсіз, тымырайған күйі бір-екі пиала шәйін ішкен Емелбек тағы да сол дағдылы рейсіне кетті. Есіктен шыға бере, артына бұрылып қарамастан бар айтқаны: «Жарайды, мен кеттім!» деген жалғыз ауыз сөз. Бұның өзін де зорланып айтты.

	Танакөз оның келгеніне қалай елең етпесе, кеткеніне де солай елең етпеді. Он күн демалысын алып, Емелбексіз, үйде, балаларының қасында болатынына қуанды. Қазір, әрі де емес, бері де емес уақытта балаларын үйге жалғыз тастап, төркін жұртына бәрібір бара алмайды. Тым болмаса барлық пенделік ойлардан ада болып, он күн бойы алаңсыз, өзімен-өзі өмір сүргісі келді.

	***

	Бәрібір алаңсыз өмір сүре алмады. Таңертең жұмысқа кетіп, кешке жұмыстан келгенге дейінгі уақыттың аралығында балаларының өмірінде не болып жатқанынан мүлдем бейхабар екен, қыздары кәдімгідей бойларын түзеп өсіп қалыпты. Әсіресе биыл он жетіге аяқ басқан Мәнсияшы бұрынғыдай емес, балалық шалдуар мінезден арылып, жүріс-тұрысына қызға тән өзгеше құпия ұяңдық пайда болыпты. Телефонның трубкасын бөлмесіне алып кетіп, әлдекімдермен ұзақ-ұзақ сөйлесіп, оңашалана береді. Бір-екі рет шешесінің рұқсатымен, кластас қыздарының туған күніне барып, үйге кештетіп келіп жүрді. Қыздары үйде болмай, бір-екі рет телефонды Танакөз алғанда биязы үнді бір жас жігіттің Мәнсияны сұрағаны бар…

	«Апырай, ә, – деп бимәлім, мазасыз ойдың тұңғиығына батты ол. – Кім, қандай жігіт, бірге оқитын балалардың бірі ме екен, әлде… көшеден әлдеқалай тап болған біреу ме екен? Балалықпен, ештеңені сезбей әлденеге ұрынып қалмаса болғаны. Сөйлесіп қоймаса болмас өзімен. Өзі айтпаса, суыртпақтап сұрап алар. Қайтсе де, қазірден біліп, жөн-жобасын айқындап алуы керек. Бозбала дәурендегі жылт еткен сезімнің жетегіне ілесіп, шын, таза, адал махаббатын таба алмай адасып қалғанның өмірі өксікпен өтеді. Өксікпен, өкінішпен…»

	Бимаза ойдың ұшығына жете алмаған Танакөз ендігі бір сәтте тым мұңайғыш жан-дүниесінің қалайша тағы да астан-кестен болып кетерін сезбеді…

	Емелбек бұған өлердей ғашық болған. Соңынан жүгірген кластас балаларға мұрнын көтеріп, оларға қыр көрсеткен жасөспірім, ақ торғын қыз да өзінен үш-төрт жас үлкен, қараторы, сымбатты жігітке көңілі біржола құлады. Дүниедегі ең бақытты адам – Танакөз еді. Бақытты болу - өмірден сүйгеніңді табу екен ғой деп түсінген еді ол. Ерлі-зайыпты өмірдің алғашқы жылдарын да ол екеуі қыз бен жігіттей болып өмір кешті. Ал ана мен әке болғандарына шексіз қуанған сәттерде бір-біріне мәңгілік ғашық екенін сезінгендей еді-ау! Бірақ мәңгілік ештеңе жоқ екен, өкінішке орай. Мәңгілік – мынау аспан, мынау – жер. Баянды, мәңгілік ғашықтық – кітаптағы, махаббат туралы қиссалардағы ғана ғашықтық екендігіне көзі жетіп тынғалы, өзін жұбатумен күн кешкен Танакөз налу мен өкініш сезіміне еріксіз бой ұра берді. Сондай күндердің бірінде енді өзі біржола мойынсұнған әйелдік бір сарынды өмірінің қалтарысынан сол бейтаныс еріксіз орын алды. Орын алуын алды да, көп ұзамай ғайып болды. Содан бері сол бейтанысты ойына алғысы келмесе де - амалсыз ойлай берді, іздегісі келмесе де - амалсыз іздей берді. Енді табылмайтынына көзі жетсе де – сол ғайып болған бейтаныс кісі мұның баянсыздық туралы ойын тәрікке шығара алатын құдіреттей көрінді. Соған өзін иландырғысы келген Танакөз енді жасөспірім қызының өміріндегі өзгеріске алаңдаумен болды.

	Мәнсия бүгінгі кешке қалайша рұқсат сұраудың орайын таба алмай шешесінің көңіл ауанына қарап қипақтай берген еді. Қызының ойындағысын қапысыз сезген Танакөз:

	– Бүгін кімнің туған күні еді?! – деп, оның не айтарын алдын ала білетіндігін және оған сенбейтінін айқын аңғартты. – Тек шындығыңды айтып сұрансаң ғана рұқсат етем, қызым! Әйтпесе – сұранба!..

	Бетінің ұшы ду етіп, нұрлы да аялы көздері тұнжырай қалған Мәнсия не дерге білмей, шарасыз күйде төмен қарай берді. Енді өтірік сылтаумен рұқсат ала алмасын білді. Анасына тура қарауға батылы жетпеді.

	– Біздерді… мені … бүгін әлгі… мені бір бала дискотекаға шақырған… Соған сізден… он екіге дейін… – Мәнсия көздері жасаурап, әбден берекесі қашып, тілінің ұшына оралған сөздерді күмілжіп зорға айтты.

	Танакөз енді қазбалауды жөн санамады. Қатты толқығаннан қызының көздерінен мөлтеңдеп тұрған жасты көріп, аяушылық сезімі өн-бойын дір еткізді. Оны бауырына тартып, маңдайынан сүйді.

	– Ол өзі жақсы бала болса, айтқан уақытыңда үйге әкеліп тастайтын болсын сені, жарай ма!..

	– Жарайды, апатай, жарайды!.. Ол өзі шынында жақсы бала. Біздің мектепті былтыр бітірген, қазір студент, университетте оқиды…

	– Аты кім ол жақсы баланың?..

	Мәнсия ебіл-себіл қуанып, өзімен соншама жылы, соншама емін-еркін сөйлескен шешесін құшақтай алып, мойнына ып-ыстық демін шарпып, құлағына үздіге сыбырлады.

	– Абзал!.. Аты да әдемі ғой өзінің, солай емес пе, апатай!..

	Танакөз тым-тырс тынып қалды. Тосыннан құйын боп үйірілген бимәлім бір сезім толқыны жан-дүниесін әнтек селт еткізіп, ішкі әлемін астан- кестен тербелтіп жібергендей күй кешті.

	…Абзал! Әлгі бейтаныс кісінің есімі де осындай еді-ау ұмытпаса. Қандай ұқсастық, қандай кездейсоқ ұқсастық! Ғашық болудың алғашқы таңғы шықтай мөп-мөлдір сезіміне жап-жас, нәзік жаны бауралған Мәнсияшы да сол есімді жүрегінен ақжарылып қайталап тұрды.

	Толқулы көңілінің дірілін баса алмаған Танакөз көзінен ыршып кеткен бір тамшы жасты байқамай қалды.

	Болмашыға әсерленгіш сезімтал анасының жасқа шыланған жанарынан нұрланған жып-жылы мейірімді Мәнсия Абзал екеуінің кіршіксіз махаббатын оның үнсіз, іштей құптағаны деп түсінді. Танакөз қызының алаулаған балғын жүзіне қызғылт реңкпен албыраған өзінің жүзін жанастырып, оның маңдайынан тағы да сүйді.

	Мәнсия дискоклубтан оралғанша да, одан соң да Танакөз ішкі әлемін өзгеше де өзінше толқытқан жан дірілін көпке шейін жүрегінде баса алмады.

	«Құдайым-ау, әлі күнге шейін бала санап жүрген Мәнсияшы енді қыз болып, ғашықтықтың тұп-тұнық сезіміне беріліп, құйттай жүрегі алып-ұшады.

	«Абзал деген есімі де әдемі емес пе оның» дейді қуанып. Ғашық болудың көл- көсір бақытына кенелген қызының мөп-мөлдір қуанышы ғой бұл!»

	Осындай мөп-мөлдір қуаныштарын сезінетін мезеттері үшін ғана өмірдің пенделік барлық қияметтерін ұмытып, жарық дүниеде адами ғұмыр кешуге тұратынын Танакөз сол кеште тағы бір мәрте сезінгендей болды…

	… Балалықтан әлі толық арылып болмаған қызының өміріндегі өзгерісті аналық көңілімен аялай қабылдаған Танакөз бәрібір қобалжулы болатын.

	«Екеуінің бұл достығының қаншалықты өміршең боларын кім білген?.. Сезімді ақылға жеңдіру керек сәттерде өздеріне өздері ие бола алмай қалып жүрсе, қайтеді?! Сөйтіп, ештеңені әлі пайымдап үлгермеген қызының ой- сана, сезімі өксіп, күндердің күнінде күйреп қалса қайтеді?! Қайткенмен де сол Абзал деген баланы көруі керек, білуі керек қызының кімді пір тұтып жүргенін, білуі керек. Қайткенмен де…»

	«Қайткенмен де» оған Абзалды көрудің сәті бір түспей-ақ қойды.

	Әні-міні дегенше он күндік демалысы да өте шықты.

	Әні-міні дегенше, қоңырқай күздің соңы ақ қыраулы тып-тыныш, жайлы қысқа ұласты. Танакөз жыл мезгілдерінің ішінде қысты ала-бөтен жақсы көреді, оның өз ойымен өзі оңаша қалатын сәл бұйығы мезеттері табиғаттың осы бір шағымен көбірек үндесетін. Әсіресе ақ ұлпа қар жапалақтап жауып тұрғанда үн-түнсіз ғана көше бойлап ұзақ-ұзақ жүру – Танакөз үшін ғажайып, қайталанбайтын әсер. Осындай әсерге шомған күйі, мүлгіген аппақ қыстың құшағына еніп, өзгеше бір өмір кешкендей сәттерді сезінуден асқан керемет жоқ еді.

	Биылғы қыстың алғашқы мол қары жаңа жылдың қарсаңында жауды. Жұмыстан қайтып келе жатқан Танакөз үйіне бірер аялдама жетпей, автобустан түсіп қалып, көше бойымен жаяу кетті.

	Баяу-баяу қалықтап жауған ақша қардың астында бүкіл тіршілік бір сәтке мүлгіп қалғандай. Осы мүлгіген әлемнің ортасымен келе жатқан Танакөздің көз алдына кішкентай қанаттарын баяу-баяу қағып, қалықтап кеп қонған сансыз-сансыз көп аппақ құстар елестеді. «Аппақ құстарға» ол алақанын тосты. Ып-ыстық алақанға қонған құс мөлтең етіп заматта ғайып болады. Тағы да қонады, тағы ғайып болады…

	– Бала кезіңіз есіңізге түсіп кетті ме, қарындас!..

	Жанынан күлімсіреп өтіп бара жатқан кісінің бет-бейнесін толықтай ажыратып үлгермеді, бірақ даусы соншалықты таныс адамдікі сияқты естілді. Сөйткенше болмай әлгі адам екі-үш қадамдай жер ұзап барып артына жалт бұрылды.

	Сол!..

	Танакөз өң мен түстің арасындағы халде, алақанын аспаннан қалықтап қонып жатқан ақ құстарға тосқан қалпы, тым-тырс тынып мүдіріп қалды да, жалғыз ауыз сөзге тілінің икемін зорға келтірді.

	– Сіз?..

	Бейтаныс кісі «ия, менмін» дегені ме екен, әлде амандасқаны ма, әйтеуір күлімсіреп Танакөзге басын изеді. Оның жан әлемі қас-қағымда жарқырай нұрланып, езуіне тәтті жымиыс ұялады.

	– Сізді… сізді басқа қалаға жұмысқа кетті деп естігесін, сізді бұл қалада енді кездестірем деп ойлаған емеспін…

	Ішкі толқуын баса алмай аптығып-асығып сөйлеген Танакөзді сөзін бөлмей тыңдап, сол күлімсірген қалпы әлгі кісі үнсіз тұра берді.

	Танакөз кенет шырт ұйқыдан шошып оянған адамдай селт ете түсті.

	«Бейтаныс кісі деп тұрғаны соған ұқсас басқа біреу болғаны ғой, сірә! Әйтпесе мұның сөзіне жауап қатпай, күле беретіні қалай!? Мені лағып сөйлеген есі дұрыс емес біреуге санап тұрған шығар-ау…»

	Өн-бойы бір ысынып, бір суынды.

	– Жоқ! Мүмкін емес… Әлде қателесіп тұрмын ба?! Сіз…

	– Кешірерсіз, мен де сізді бір таныс жанға ұқсатып едім, қателесіппін… Бейтанысқа айнымай ұқсайтын кісі басын сәл иіп, кешірім өтінді де, бұрылып жүре берді.

	Қанаттарын баяу қағып сонау-сонау алыс биіктен ұшып келіп жатқан ақша қар-құс жер-дүниені мүлгіген, тып-тыныш аппақ әлемге айналдырып көмкеріп жатты. Танакөз өзінің бар-жоғын ұмытып, айналасындағы өмірдің аясынан мүлдем тыс қалғандай күй кешті. Ой-жадынан өшіре алмай жүрген сол бейне ойламаған жерден дәл өзі болып жолыққандай еді, әттең, басқа, бөгде біреу болып шықты. «Тіпті бұл сол бейтаныс болып осы қарлы кеште, оған көше бойында жолыққан ғайып-елес емес пе екен өзі?» деп те ойлады ол. Бірақ оның жаңағы көрген адамы ғайып-елес емес еді, ол, әне, көше бойымен ұзап бара жатты...

	Бейтанысқа ұқсайтын адамның соңынан қарап тұрып, Танакөз өзінің қателескеніне анық көзі жетті.

	«Құдайым-ау, қателескенім қандай жақсы болды, ол кісімен қайта жолықсам, өзімді өзім ұстай алмасым, өзімді өзім тани алмасым анық қой. Өзімнің басымдағы барлық мұңымды айтып, біреудің әйелі екенімді ада-жұда ұмытып, есімнен ада-жұда танып қалар едім. Осы уақыттар бойы өзін ұмытпағанымды да, іздегенімді де, тым болмаса бір рет тіл қатысып сөйлескім келгенін де құпияламай айтып, ақтарып салар едім. Оның еркіне толық берілетінімді де жасырмас ем, сөйтіп, өзімнің «төрт құбыласы түгел бақытты жан» екенімді де есімнен шығарар ем. Мұның бәрін ол дұрыс түсінер еді ғой, әрине. Түсінер еді, аяушылық білдіріп, жұбатар еді. Содан соң… Содан соң жолда кездейсоқ кезіккен әйел атаулының барлығы бірдей осындай деп, түңіліп кетсе, қайтемін?.. Түңіліп кетсе, әйел болып жаратылған тағдырыма іштей күйреп лағынет айтқаннан басқа амалым қалмас еді. Жолықпағанымыз, кездеспегеніміз және әлгі адамның басқа, мүлдем жат, мүлдем танымайтын адам болып шыққаны қандай жақсы болды! Десе де неге?.. Неге мен оған таныс адамындай болып көріндім екен сол мезетте?! Өмірде бір-біріне ұқсас, бұрыннан бір-бірімен таныс сияқты болып ұшыраса беретін адамдардың болғаны ғой, сірә. Мен де, ол да – бірімізді біріміз жазбай танып тұрғандай болғанымыз, қызық көрініс болды-ау өзі… Қызық болды-ау…»

	Өз ойымен өзі болып, үйге қалай келіп қалғанын білмепті…

	Өз ойымен өзі болып басқаша өмір сүре бастағанын білмепті…

	***

	Сол күні кеште Емелбек рейстен оралды. Жаңа жылдың қарсаңында әкесінің өздерімен бірге үйде болатынына қыздар да, Сәулетжан да қатты қуанды. Балаларының қуанғанына ерекше мейірленген Емелбек, екеуі оңаша қалған бір сәтте көптен бері бірінші рет қабағы ашылып, Танакөзге ішіндегісін армансыз ақтарып, мұңын шақты. Үнемі жол үстінде сабылған тіршілігі өзін әбден қажытып жібергенін, енді үйге оралуға бекінгенін айтты.

	Емелбектің осы сөзді әйтеуір ертелі-кеш бір айтар сәтін Танакөз тұнжырап ұзақ күткен еді.

	Бір ғана мұңмен өмір сүрудің мүмкін еместігіне бұдан былай Танакөздің біржола сенгісі келді.

	Сенгісі келді…





III. Шуақсыз күз




	... Бәз-баяғыдай алаңсыз өмір сүретініне біржола сенгісі келгені имандай рас еді. Бірақ өзін бұған сендіре алмады.

	Әйелдік мұңынан арыла алмай, әлденеге елеңдегіш бимәлім, әуейі сезімдегі бір халден арылмады. Өзінің осы жағдайына әлдекімнен араша іздегендей, жан әлемі тыншу таппады. Пешенесіне жазылған үлесі сол - мұңсыз өмір сүруі мүмкін емес екен, құдайым-ау...

	Үйіне жол үстінен соғып, қала мен қаланың арасында жүк тасып, жалдамалы жұмысқа оншақты жыл жегілген күйеуі Емелбек - бала- шағасының қасына оралған, құдай қосқан қосағы, өзінің баяғы сол Емелбегі емес, мүлдем бөтен адам болып кетіпті. Үй-ішілік ұсақ-түйектің айналасында ғана оны-мұны десіп, ерін ұшымен ғана тіл қатысқаны болмаса, бұрынғы жақындық пен жанасым ада-жұда ғайып болғандай, бір өзеннің екі жағасында тұрған, әрқайсысы өзімен өзі болып өмір кеше бастаған екі басқа пенденің кебін киіпті.

	Емелбектен өзінің алыстап бара жатқанын, ол үшін өзінің мүлдем бөтен адам екенін Танакөз енді білді. Әкесіне үйірсектеген балаларына бола, үйінің аз-кем береке-базарына бола зорланып, жұтаңдана бастаған ерлі-зайыптылық аз-кем жылуды қанша сақтағысы келсе де, бұдан былайғы жерде сақтай алмайтынын біржола сезініп, түйсінді. Өзін-өзі бақытты адамдай көрсетіп, өмірдің жалған ойынын ойнай алмайтынына көзі анық жете бастағандай.

	Балаларымен оңаша қалғанда ғана өзін, ішкі дүниесін арпалысқа түсірген барлық ой арпалысынан құтқарғандай күй кешеді. Қаладан тұрақтап істейтін жұмыс таба алмай, онда-мұнда тентіреп жүрген Емелбектің қазіргі ермегі – осындағы ескі достарын жағалап қыдырыстау, арақ ішу. Өз билігі өзінде, үйге келсе – келгені, келмесе, сол баяғы қаңғыбас тірлігінде бойына сіңген дағдысынан айнымай, жүрген жерінде қона кетеді. Танакөздің күтпейтінін білгесін сөйте ме, әйтеуір үйім, панам бар еді ғой деген ойға басын ауыртпайтын сияқты.

	Бүгін де солай болды. Осы алаңсыз оңашалықтан жұбаныш тапқандай, сол алаңдаулы көңіл-күйден сәл де болса айыққандай сезімде жүрді. Балалары да айналасына үйіріліп, онысын-мұнысын айтысып, еркелік, сәбилік мінездерін жып-жылы қылықтарымен танытып-танытып қояды.

	Ортаншы қызы Дәрия Наурыз мерекесінде мәнерлеп оқу сайысына ана туралы көркемсөз дайындауы керек екен, оны қандай кітаптан аламын деп қыңқылдады.

	Биыл студент болған үлкен қызы Мәнсия анасына тұп-тұнық көздерімен жәудірей қарап, аула жақ беттегі терезенің алдына қайта-қайта барғыштай береді.

	– Апатай, мен сізге бірдеме айтсам, ренжімейсіз бе, а? – дейді ол мұның мойнынан құшақтап, ып-ыстық демімен бетін шарпып. – Ренжімеймін деші...

	– Ренжімеймін, Күнім, неге ренжиін саған, айта ғой...

	– Айтсам, бар ғой, апатай мен әлгі... білесіз ғой өзіңіз... әлгі Абзалды үйге кел деп шақырған едім. Жаңа дискілері бар екен, соны тыңдайық дедім біздің үйде... Сосын... сосын сен де оны көресің... сосын танысасың... Жәнел мен Дәрия да, Сәулетжан да танысады... Солай болса, апатай, ренжімейсің бе, айтшы...

	Мәнсияның үні соншалықты қобалжудан, соншалықты толқудан үзік- үзік дірілдеп шықты. Бетінің ұшына ойнап шыға келген қызғылт нұрдан балаң жүзі албырап кетті.

	Қызының бұл қылығын іштей оншалықты құптамаса да, қарсылық білдіре алмады.

	– Жә, енді айтып қойсаң... келе берсін, - деді Танакөз тілінің ұшына келген сөзін сәл ғана іркіп. – Мұндайда маған алдын ала айтып, келісіп алмайсың ба, қызым-ау... Келе берсін енді...

	– Кешір, алтын апатайым! – деп елжіреп, шешесінің бетінен сүйген Мәнсия алып-ұшқан көңілін баса алмай тұрды.

	Танакөз қызының бұл қылығын балалыққа сайып, пәлендей мән бергісі келмесе де, көңіліне біртүрлі қобалжу енгендей болды. «Дос болып жүрген жігітін үйге шақырғанына жол болсын. Оны маған кім деп таныстырмақшы сонда. Әй, аңғырт қызым-ай, бұл қылығың дұрыс болмады-ау сенің...»

	Ас үйге бір кірді, бір шықты. Байыз таба алмады. Абзал келмей тұрып қайткенде де қазір үйде болмаудың бір сылтауын ойлап табуы керек еді.

	- Көшенің арғы бетінде тұратын, бұрын жұмыстас болған келіншектің үйіне барып келе қояйын. Өткен жолы қарыз ақша алғанмын, соны беремін деп күнде ұмытып жүрмін, - деген сылтаумен үйден тез-тез шығып кеткен Танакөз өзінің аяқ астынан тұнжырай қалған көңіл-күйінің өзгерісін қызына сездіргісі келмеді.

	Есіктен шығып бара жатқан бұған Мәнсия кінәлі адамдай жалтақтап, көздері жәудіреп, көңілсіздеу қарап қалды. Осы кейпі «Апатай, менің досымның, өзіңізге түбінде балаңыздай болатын жігіттің сізге кім болғаны бәрібір ме, неге көргіңіз келмейді, неге танысқыңыз келмейді?» деп тұрғандай.

	Ерте көктемнің қаладағы кешкі салымғы мезгілінен салқын ауаның сызы білінеді. Қалың тоқыма кеудешесінің сыртынан киген спорттық жеңіл күртешенің ысырмасын мойнына дейін жауып, қаусырып алған Танакөз, үлкен көшенің бойынан әрі өтіп, өзен жағалауындағы жаяу жүргіншілерге арналған жолға түсті. Өзен бойын жағалай әрлі-берлі алаңсыз қыдырыстап жүрген адамдардың жайбарақат кейіптері өмірдің қым-қуыт қам-қаракетінен біржола ада уайымсыздықтың шырайын танытқандай.

	Уайымы аз, мұңы жоқ сияқты көрінген мына көп жұрттың арасында әрқилы ойдың қамауында іштен тынып келе жатқан ол өзен жағалаған осы жолдың шексіздікке ұласып, ұзара түскенін қалайды. Ішкі әлемінде кешкі бейуақта өзіне ғана аян тағы да әлгі бір сезім мұңайды. Жан әлемін сергелдеңге түсірген сезім. Әйел жүрегіне ғана сиятын ғашықтық бақытын, жанын баурар ең жақын адамды беріле сүю бақытын аңсаған бимәлім сағыныш па бұл, әйтеуір бір түсініксіз сезім...

	Жақын адамы дегені кім еді?! Емелбек пе, құдайым-ау. Емелбек болса, несіне сонша зарығам, ішіп келіп, албаты балағаттап, екі күннің бірінде тұщы етіне ащы таяғын тигізген, өз-өзінен жүйкелеп, еркектік әрекетін жұдырығымен ғана көрсетіп жүрген сорлының қай түріне зарығам мен?! Іздей беретін жақын адамы басқа ғой, басқа жан ғой тегінде. Сол жылғы күзде жол үстінде кездейсоқ жолыққан бейтаныс қой?! Бірер ауыз сөзбен ғана тіл қатысқаны болмаса, қас-қағымдай сәтте дұрыстап жүздесе де алмаған, жан- дүниесін несімен баурағаны белгісіз, сол адамның көзге көрінбес сиқырлы бір иірімі оны өзіне қарай еріксіз тарта берген, тарта берген. Ойлағысы келмесе де – ойынан шықпаған, ой-санасынан алыстатқысы келсе де, алыстата алмаған бейтаныстың не құдіреті бар екенін осы күнге дейін түсіне алмай дал болып келеді. Әлде оның әйелдік болмысы әлдебір қияли дертпен сансыраулы ма, қайтсе де өз еркінен тыс шарасыз бір халдің құрсауынан шыға алмай жүргені анық еді.

	Өзен жағалаған жол шексіз емес екен, көп ұзамай көпірге келіп тірелді. Сол тұстағы ұзын сәкінің шетінде отырған орта жастар шамасындағы ер адам, көпірге жетіп кейін бұрыла берген бұған бір қырындай қарап, сәл жымиғандай болды. Танакөз өзін танитын біреу болар деп ойлап, оған басын болар-болмас изеп, сәлемдесудің ишарасын білдірді. Ол да бұған жауап ретінде басын изеп амандасты.

	– Таныс болмасаңыз да, амандасқаныңызға ілтипат жасап жатқаным ғой, қарындас! – деді әлгі бейтаныс кісі орнына тұрып. - Адам мен адамның амандасуы - ізгіліктің белгісі, рақмет.

	– Сізге де рақмет, ағай... – Танакөз осы мезетте енді оның жүзіне анықтап қарады. Қарады да, оны әлдебір таныс адамның бейнесіне ұқсатып, аз-кем ойланып қалды.

	Осы таңданысты кейпін аңғарып қалған бейтаныс кісі оған тағы да жымия қарап:

	– Мені біреуге ұқсатып тұрғаныңызды көзіңізден байқадым, бірақ кімге ұқсатарыңызды білмей тұрсыз ғой, солай ма?..

	Өзіне жып-жылы қарап жымиған бейтаныстың өзгеше көзқарасы Танакөзге кенет біртүрлі жағымды да әсерлі көрініп кетті.

	– Адамның ойындағысын жазбай танитын көріпкеліңіз бар ғой деймін, ағай. Қалай білдіңіз мұны, сіздің жүзіңіз маған таныс сияқты көрінгені рас еді, бірақ...

	– Бірақ таныс емес адам болып шықтым ғой деймін... Оқасы жоқ. Өмірде, адамдардың арасында сыртқы ұқсастық бола береді. Әйтеуір жақсы білетін, сыйлайтын адамыңызға ұқсатсаңыз болды...

	Тағы да сол жылы жымиыс Танакөздің өн-бойын бір нұрлы леппен жеп- жеңіл ғана желпіп өткендей болды. Осыдан екі-үш ай бұрын аппақ қыста, қар жапалақтаған кеште әсіре қияли бір күйде тұрып, көз алдынан өткерген сол көрініс қаз-қалпында ойына оралды: онда да осы бір жымиыс Танакөзге соншалықты таныс, соншалықты ыстық көрінген еді-ау. Мына кісі – сол кісі, тағы да алдынан шыққан сол кісі болмасын, құдайым-ау...

	«Не десем екен? Қысқы кештегі сол сәтті есіне түсірсем қайтеді? Сонда да сізді біреуге ұқсатқанмын десе, ыңғайсыз болар ма екен, ес-ақылы дұрыс адам ба өзі деген ойда қалар ма екен»? Өз ойымен өзі болып, көңілі әрі-сәрі ұйытқып тұрған Танакөзге әлгі кісі:

	– Қарсы болмасаңыз, жүре сөйлесейік,- деп, жәйлап қана қатарласа берді.- Уақытыңыз болса, мына бір оңаша, тыныштау жердегі дәмханада азырақ мәзірет жасай отырып, танысып, әңгімелессек те болар еді... Әрине, егер менің бұл ұсынысым сізге әнтек көрінбесе?!.

	Танакөз тілінің ұшына шалт келіп қалған сөзді іркіп, бейтаныстың жүзіне аңтарыла қарады. «Әрине, әнтек ұсыныс. Тіпті бар ғой, мұныңыз – барып тұрған шектен шыққандық. Ия, солай...» дегісі келген, бірақ неге тежеліп қалғанын өзі де білмеді.

	– Неге үндемей қалдыңыз? Сірә, ұсынысымды қабыл алмадыңыз ғой деймін...

	– Уақытым тығыз еді, ағай, ренжімеңіз. Бұл жолы...

	«Құдайым-ай, не деп кеттім өзі!? Бұл жолы бара алмаймын, келесі жолы болмаса дегендей болдым-ау». Танакөз тілін тістеп, өз-өзінен іштей құмығып, абыржып кетті. «Қап, бүлдірдім-ау әбден!..»

	– «Бұл жолы» бас тартсаңыз да, ұсынысымды қайтып алмаймын. Ағалы- қарындастай отырып, сыпайы ғана танысып, білісудің ешбір ағаттығы жоқ қой деп ойлағаным. Келесі жолы кездесер-кездеспесіміз бір аллаға аян ғой, қарындас...

	– Солай ойлағаныңыздан еш ағаттық тауып тұрғаным жоқ, ағай, бірақ дұрыс-бұрысының қалай боларын білмеймін өзі. Оның үстіне... үйде балаларым жалғыз еді, солар күтіп қалады ғой...

	– Онда келесі жолы, өзіңізге қолайлы болатын уақытқа кездесуге шақырамын, тек өзіңізбен қалай хабарласудың жолын айтсаңыз болды...

	– Хабарласудың жолы дейсіз бе?.. Хабарласудың жолын біле алмай тұрмын, шынымды айтсам, ағай...

	– Телефоныңды білсем, хабарласар едім... – Бейтаныс кісі бұл сөздерді жасқаншақтау үнмен айтып, Танакөздің жүз-райынан әлдеқандай бір тосын өзгерісті күткендей, жалтақтап тұрды.

	– Телефонымды білуіңіздің қажеті бола қоймас деймін. Бәлкім мен... осы сәрсенбіде жұмыстан соң, кешкілікте осы жерге келермін... Бірақ әлдеқандай бір себептермен келмей қалсам, ренжімеңіз, ағай...

	– Жарайды... Ренжімейтінімді алдын ала біліп кеткенің жөн болады, қарындасым. Ал алда-жалда келе қалсаң, есіміңді сонда білермін, жарай ма?!.

	Бейтаныстың жүзіндегі жайбарақат қана жымиыстан Танакөз осы бір сәтте тағы да өзгеше жылылық лебін сезінгендей болды.

	– Ренжімейтініңізге рақмет, ағай...

	Аяқтарын жылдам басып ұзай берген Танакөз өн-бойы, бет-жүзі алаулап өртеніп бара жатқандай күй кешті. Өзіне ойламаған жерден тап бола кеткен бейтаныс кісіні өзіне соншалықты еркінсітіп сөйлеткеніне ендігі бір сәтте өкініп те қалды.

	«Не деген тұзы жеңіл сорлы едім. Маған неге осындайлар кездейсоқ жолыға береді өзі. Әлде осы еркек атаулыға жеңіл жүріске бейім әйелдей көрінем бе екен?! Түр-тұрпатым сондай ма, сөйлеген сөзім сондай ма? Ондай сияқты емес едім ғой. Өзіңмен адамша сөйлесіп тұрған адаммен адамша сөйлеспегенде қайтем? Бейтаныс кісі болса да, адалдығына, өзгедей ниетінің жоқтығына сенбегенде қайтемін. Көңілім де, ниетім де нәпсілік жеңілтек ой- ишарадан таза еді ғой».

	Бейуақта көңіліне енген налу сезімі көмейіне өксік болып тығылды.

	Көзінен ыршып-ыршып кеткен ып-ыстық жасты Танакөз шынашағының ұшымен сүртті де, демін жеп-жеңіл алып, күрсініп қойды.

	«Бүлінген ештеңе жоқ қой, - деп өзін-өзі жұбатты ол. - Кездесу туралы ұсынысынан сыпайы түрде ғана бас тарттым. Сәрсенбіде келмейтінімді, түсінетін адам болса, ап-анық айттым ғой. «Ренжімейтініңізге рақмет» дедім емес пе. Сөз жоқ түсінді. Өзі ақылды адам сияқты, сөздері байыпты, орнықты... Және жүзі де жымиғанда нұрланып тұрады екен. Жаман кісі болмау керек өзі... ренжітпей сөйлегенім дұрыс болды, әйтеуір. Жаман ойдағы адам еместігін, бөтенше ойы жоқтығын бір көргеннен-ақ сезгендей едім, сөйтсе де айтқанына көніп, соңынан еріп жүре бермегенім де жақсы болды. Әйтпесе тағы да не ойлап қаларын кім білген?.. »

	Өзен бойын жағалаған жолдан бұрылып, үйіне беттеген Танакөз өзіне жұбаныш әкелген ойлардан соң көңіл сарайы азырақ сергіп, үйіне, балаларына жетуге асықты.

	* * *

	Сәрсенбі күні Танакөз таңертеңнен өзін қоярға жер таппады. Істеген жұмысы да өнбеді. Есеп-қисаптың шетіне шыға алмай, бір есептеген балансының жиынтығын қайта-қайта есептеді. Көзі қат-қабат цифрлардың шым-шытырығында, ой-санасы – басқада. Бейтаныс кісіге берген әлгі екіұшты уәдесі миында зыңылдады да тұрды.

	«Келмейді деп ойласа да, соған көзін ақай-тақай жеткізу үшін келуі әбден мүмкін ғой. Келмесем - өкінбесі де анық. Ал барсам ше?.. Барсам... уәдемде тұрғаным, оның тілегін қабыл алғаным. Солай болуы керек пе еді сонда. Келмеуге сол кеште-ақ бекінді емес пе, неге ойлай беремін осы соны. Әйтеуір біреумен кездесуге зарығып жүрген адамдай, не көрінді маған осы. Танымайтын, білмейтін қайдағы бір адамның көңілін қалдырмайын деп әрі- сәрі солқылдағаныма жол болсын. Болды. Жетті. Осы арада тоқтадым. Енді ойламаймын»!

	Танакөз жұмыстың бітер сағатын асыға күтті.

	... Тезірек үйіне барып, үй-ішілік күнделікті қам-қаракетпен айналысады

	– балаларына ас-су дайындайды, олардың сабағын тексереді...

	... Бүгін реті келсе Емелбекпен дұрыстап сөйлесуі де керек, ыңғайлы жұмыс табылмаса, немере інісі Үсенбекке беріп қойған «Жигулиін» қайтарып алып, сонымен адам тасып та күнкөрісті айыруға болатынын айтып көреді...

	... Бой жетіп, өсіп келе жатқан қыздарына да қарамаса болмайды. Ертеңгі күні әрқайсының жан-жаққа тарап кететін өз жолы бар, әкесінің түрі анау, өзінен басқа мұны кім ойлайды?!.

	... Үйі, жайы бар, бала-шағасының қамы бар, сөйтіп жүріп өнбейтін елкеу-селкеу ой ойлап, қайдағы-жайдағымен бас қатырғанына жол болсын...

	Күні бойы осындай үзік-үзік ойлардың сонарына түскен ол бұдан былайғы кезде өзін басқадай ой ойламауға иландырғысы келіп еді, алайда сорлы басы әйелдік әлсіздігінің шырмауынан шыға алмай тағы да дал болды.

	«Не істесем екен, қайтсем екен? Сол кісінің адамға қарап жып-жылы жымиғаны пиғылының дұрыстығы шығар-ау, сірә. Жеке басының уайым- мұңын, әйелдік нәзік жолдың бет-пердесін жиып қойып, пиғылы түзу адаммен бір жолы кездесіп, дидарласса, дүние қараң қалмас. Дүние қараң қалса, өз обалым өзіме. Жан-дүнием Емелбекке қаншама кіділеніп бара жатса да, оған деген тазалығымнан аттап өтпеспін. Ондай шарасыз халге мені душар етпес жүзі жылы сол бейтаныс».

	Танакөздің бүгін сол бейтаныспен кездесуге баратыны өзіне енді айдан анық. Кездеспеу туралы әрқилы ойдың бәрі-бәрі заматта тәрік болды.

	... Осыдан екі күн бұрын көрген бейтаныс кісінің сол ағаш сәкіде, сол өткендегідей қалпынан айнымай отырғанын Танакөздің көзі алыстан шалды.

	«Келмейтініме сенбегені ғой. Менің қайтсем де келетінімді білгені ғой. Білгені дұрыс та болған шығар-ау. Әйтеуір менің осы келісімді басқаша түсінбесе болғаны. Басқаша түсінсе де, бұған кінәлі жалғыз өзім ғана. Күйрейтін де жалғыз өзім ғана болармын»...

	Орнынан тұрып, өзіне қарай жүрген бейтаныс кісі күлімсіреп, жайдары жүзбен қолын ұсынғанда барып Танакөз ой шырмауынан арылды.

	– Қобалжып келе жатқаныңызды сездім,- деді бейтаныс кісі оның қолын сәл ғана ұстап тұрып. – Қобалжуыңызды түсінем, керек десе аты-жөнін де білмейтін, кездейсоқта ұшырасқан әлдебіреумен кездесуге кім-кімнің қобалжитыны анық. Сіздің де басыңызға әрқилы ой қамалып келді ғой шамасы...

	– Сол әрқилы ойдың қандай-қандай ойлар екенін білсеңіз ғой?! – деді Танакөз де бейтаныс кісіге күлімсіреген шыраймен.

	– Мен бәрін де білемін, өйткені менің мамандығым сондай – психологпын. Айтпақшы, енді өзімді таныстыруға рұқсат етіңіз – Лебіз.

	– Танакөз...

	– Ғажап есім.Танакөз!.. Және тура тауып қойылған есім екен, кім қойса да.

	– Әкем қойыпты. Ал сіздің есіміңіз де сирек қой, өз басым бірінші рет естуім – Лебіз... Жақсы лебіз, оң лебіз деп айтушы ма еді осы?! Лебізге қатысты тек оң, жақсы деген анықтауыштар қолданылады ғой.

	– Сөзіңізге қарап, тіл маманы дер едім, бірақ мамандығыңыз басқа, мен білсем...

	– Сіз шынында да бәрін біледі екенсіз. Менің мамандығымның да басқа екенін біліп тұрсыз, енді көзім жетті...

	Бір-бірімен осылайша танысу, білісу рәсімін жасаған екеуі одан әрі өзара еркін сөйлесудің ыңғайына оп-оңай көшті.

	Өзенді жағалаған жолдың бойында адам қарасы қазір сиректеу екен, екеуі көпірдің аузынан әрі өтті де, көшенің ішкері жағындағы дәмханаға кіріп, түпкі жағындағы екі адамдық оңаша үстелдің басына барып жайғасты...

	– Ағай, бір сағаттай ғана уақытым бар, жұмыстан соң кешігетінімді үйдегілерге ескерткен де жоқ едім, - деді Танакөз даяшы қыз келіп кеткен соң.- Шынымды айтсам, келгім келмеген, бірақ уәде бергесін әрі үлкендігіңізді сыйлап, айтқан сөзіңізден аттап кете алмадым. Дұрыс түсінерсіз мені...

	– Әрине, дұрыс түсінемін. Ілтипатыңызға рақмет, Танакөз. Әйтсе де келетініңізге сендім. Неге екенін білмеймін, әйтеуір сендім...

	– Сенгіш адам екенсіз ғой өзіңіз... – Танакөз әзіл араластыра сөйлеп, жымиып қойды. – Мен де сіз сияқты сенгіш адаммын, ағай...

	– Солай ма, онда бұл жағынан ұқсастығымыз бар екен, - деді Лебіз қолындағы шарап құйылған бокалды көтеріп. – Онда таныстығымыз үшін және сенімді ақтағаныңыз үшін!

	Танакөз шарапқа ернінің ұшын ғана тигізді де, толы бокалды сол күйі орнына қойды.

	– Әлгі сөзімді қабылдамадыңыз ғой деймін, әлде сенбедіңіз бе айтқаныма?..

	– Неге олай дейсіз, шын көңілден айтып отырғаныңызға сендім. Сенгіш адаммын дедім ғой жаңа ғана.

	– Сенгіш болғаныңыз, әрине жақсы, бірақ сенгіш адамдардың табиғаты тез алдануға бейім, сондықтан олардың көп жағдайда өмірде жолы бола бермейді деген де ақиқат бар...

	– Сізбен келіспеймін, - деді Танакөз ой ұшқыны жылт ете қалған оның реңіне көз қиығын тастап. - Сенгіштігім үшін өзімді өмірде жолым болмай жүргендердің қатарына жатқызбаймын. Жолдасым мен балаларым қасымда, жолым болған, бақытты адаммын... Олардың да менімен бақытты екеніне сенемін...

	– Онда әлгі ақиқаттың өзіңізге қатысы жоқ деп есептейік, Танакөз. Жолы болып жүрген сенгіштердің бірі екенсіз, сондықтан сіздей адаммен дидарласып отырғаныма қуаныштымын.

	Ізгілік атаулыға, шындыққа сенген адамның өмірде жолы болу, болмауының ақиқаты туралы пайымға расын айтқанда Танакөздің енді тереңдегісі келмеді.

	– Әрбір адам өзінше бақытты екеніне сеніп, өмір сүреді. Дұрыс айтасыз, мен де өзімнің осы ақиқатыма сенгендердің бірімін, ағай...

	Танакөз тап осы сәтте көзіне кіреукелене қалған мұң көлеңкесін әдемі ғана жымиысымен көлегейлей берді.

	Бір сағат уақыт көзді ашып-жұмғанша өте шықты.

	– Адам күні адаммен деген, әлдеқалай қажет болып жатса, оңалту және сауықтыру орталығына хабарласып тұрарсыз, мен сонда психолог болып жұмыс істеймін, - деп Лебіз оған визиткасын ұсынды. – Ал сіздің телефоныңызды сұрамаймын, бәрібір бермейтініңізге көзім жеткен.

	Танакөз рақмет айтып, визитканы алды. Шығарып салудың керек еместігін айтқасын, Лебіз онымен дәмханадан шыға берісте қоштасты.

	* * *

	Елең-құлаң сансыраулы күй кешіп, байыз таба алмай ширыққан жан- жүйкесі сәл де болса тыншу тапқандай еді. Ой-қиялына енгізіп алып, ішкі әлемін талайдан бері мұңлылау толғанысқа түсіріп жүрген, бір-ақ рет қас- қағымда дидарласқан әлгі бір бейтаныс жанға деген ынтығы енді біртін-біртін көмескі тарта бастағандай ма, әйтеуір, не құдірет екені, сол күнгі кездесу Танакөздің бірөңкей, шырайсыздау өміріне осындай өзгеріс әкелді.

	Бұл өзгеріске себепші Лебіз еді. Адамның көңіл ауанындағы селт еткенді жаза баспай танып, ішкі әлемінің бүкіл құбылысын жылы жымисты ашық дидарымен көріп отырғандай, ұяң ғана сөйлеп, сөзімен баураған сол Лебіз күн артынан күн сайын Танакөздің ой-санасында қайта-қайта жаңғыра берді. Ол әрі-беріден соң енді осы оймен өмір сүре бастағанын байқамай да, сезбей де жүрді. Басына кіріп-шығып жататын әншейін көп ойлардың бірі ғой деген. Бақса, олай емес екен. Алда-жалда әлденеге қынжылса қалса, әлденеден торыға қалса, дәрмен етер бір адамының бар екендігі сезіміне ұялай бастапты. Емелбек қызғаныштың әсіре сылтауын желеу етіп, өз үйінің басиесі болудан, әйеліне жар болудан қалып бара жатқан еркектік дәрменсіздігін жұдырықпен көрсетуді жиілеткелі Лебіз туралы ой Танакөздің жүрегінде күн өткен сайын беки түскендей болды.

	Ерте ме, кеш пе, Лебіз екеуінің тағы да бір жолығысуының мүмкін боларына Танакөз қапысыз сенді. Қапысыз сене жүріп, оған себепсізден- себепсіз телефон соғуға батылы жетпеді. Қанша ойласа да, қарманарлық бір сылтау таба алмады. Ал сылтаусыз тілдесуге жүрегі дауаламады. «Жүйкесінің шаршағанын айтса ше?! Көрінуге, ем-дом алуға болар ма екен деп сұраса, қайтер еді? Қарсы болмайтыны анық қой, бірақ нендей жағдайлар жүйкеңізді мазалап жүр деп, көзге көрінбей тұрған дертінің мән-жайына қаныққысы келсе, не тауып айтпақ? Өмірде жолым болған, бақытты жанмын дегені, сөз жоқ, оның есінде қалды. Өмірде жолы болған, бақытты жанның жүйкесі титықтауы мүмкін бе екен!? Мүмкін емес қой, мүмкін емес».

	Мүмкін емес деген ойдан әбден жалығып, қажыған бір сәтте бәріне қолды бір сілтеп, жұмыс телефонынан Лебізге қоңырау шалды. Қоңырау шалды да, өзінің кім екенін оның есіне түсірді.

	– Телефон соғады деп ойлаған жоқ едім, - деді, қуанғанын жасыра алмаған Лебіз. – Бүгін хабарласқаныңыз жақсы болды, ертеңнен бастап демалысқа шығып, жүргелі отыр едім.

	– Жол жүрсеңіз, жолыңыз болсын, ағай, жәй әншейін есіме түскесін, телефон соққаным ғой...

	– Рақмет, Танакөз, жол болсынды жолашар жасаған кезде айтпаушы ма еді, а?.. Мүмкіндігің болып жатса, бүгін сол бұрынғы жерде кездесейік те...

	– Жарайды, ендеше сол бұрынғы уақытта, жұмыстан соң...

	Танакөздің жүріс-тұрысын санап, қит етсе, ұрыс-керіс шығарып, еркектік егеспен іштей өшігудің сергелдеңіне түскен үйдегі қызылкөз –

	Емелбек бүгін басқа қалаға жолаушы тасып, таксилетіп кеткен еді. Ол осы еркіндікті Лебіз екеуінің кездесуіне ыңғайластырды.

	Сол кештің ең әсерлі, қайталанбас ғажайып сәті қаланың шеткері жағындағы екеуі оңаша қалған кішкене қонақ үйдің аядай бөлмесінде болып еді. Өзінің күйіп-жанып сүйе алатын, тән ләззатына нәзік болмысымен беріле алатын әйел екендігін сезіндірген осы кеште Танакөз мүлдем басқа адамның кейпіне енді. Екеуі де «сіз» деп сызылудан «сенге» көшіп, бір-біріне деген емін-еркіндікті тосырқаусыз қабылдады.

	Мүшелге жуық жас айырмасына қарамастан Лебіз көңілімен де, жігерімен де нағыз кемелінде тұрған ердің мінезін көрсетіп, қайрақтай қарымды қимылын армансыз танытты.

	Бұл нендей ерік бермес күш, нендей темірдей тегеурін! Тоят тілеген, шырынға шөліркеген бұла тәнінің тәп-тәтті балбырап, қалжыраған бір ғана осы жалғыз сәті үшін ғана тіршіліктің бар тауқыметінен бір сәтке арылып, әйел болып жаралғанына іштей тәубе етті.

	Тән ләззатынан соңғы өн-бойына шымыр-шымыр тараған рақат күйді балбырай сезінген Танакөз көзінен ыршып кеткен ып-ыстық бір тамшы мөлтең жасты сүрткен жоқ.

	– Армансыз екенмін, соған қуанып жатырмын, жаным, Лебізім менің... Менің бойымдағының да, ойымдағының да бәрі өзіңдікі енді...

	Ол Танакөздің мөлтеңдеп жатқан екі көзін алма-кезек сүйіп, албыраған ерніне ернін құштарлана жанастырып, ұзақ аймалады.

	Ақиқаты сол, әйелдік болмысы күңгірт тарта бастаған кезінде ол ештеңеге байып беруге мұршасын да келтірмей, өң мен түстің арасында болып өткендей соншама ләззатты, соншама ессіз күйді бастан кешірді. Торығу мен ой-арпалысы алма-кезек түсіп, жаны жүдеген Танакөз әлдеқашан ұмыт қалған ғашық болудың бақытын армансыз сезініп, аялағысы келді. Ол талай-талай ұйқысыз түндерде көз жасын жастыққа төгіп, Емелбек екеуінің осындай шақтарға сезімдерінің тұнығын лайламай қайтып оралатынына сеніп, армандаған еді. Ол арман көзінен бұл-бұл ұшқалы қашан. Ол арман адыра қалып күйрегелі қашан.

	Оның жан әлемін сол кеште нұрлы шуақ аялады. Іңкәрлікке шөліркеген, сүйкімді болуға жаралған Танакөз көңіл қапасында тұншығып, өрекпи беретін бимағұлым күйден арылғандай болды.

	* * *

	Адал некесіне өз еркімен ғана жасаған қиянатына оның өкініші жоқ сияқты еді. Жүрегіне тұп-тұнық, сағынышты мұң ұялатқан Танакөз Лебіздің өзіне айтқан сүйкімді сыршыл сөздерін, екеуінің бір-біріне елжірей тіл қатысуларын ертеңіне де, бұдан кейінгі күндері де қайта-қайта еске алумен болған.

	«... Екеуміз, менің - жігіт, сенің үлбіреген қыз кезіңде неге кездеспедік екен десейші»!?

	«Сенің жігіт кезіңде менің әлі тұлымшағы желкілдеген балғын бала қыз болғанымды ұмытпа. Сондықтан қыз бен жігіт болып кездесуіміз тіпті де мүмкін емес еді ғой»...

	«Онда тағдыр екеумізді осы кезде жолықтыруды қалаған болды ғой, сірә? Сол күні сені өзен бойында кездестірмесем, екеуміз де бір-біріміздің бір қалада өмір сүріп жатқанымыздан бейхабар болар едік, солай емес пе»?

	«Бейхабар болғанымыз дұрыс болар ма еді?!.»

	Енді ойлап отырса, қонақ үйден шығып, қайтып келе жатқан жолда болған әңгіменің осы соңғы сөзін бекер айтпаған сияқты екен-ау...

	Өзіне жар болудың бақыты мен қызығын сезіндіре алмай жүрген Емелбекті былай қойғанда, екеуінің қойнынан өрген балаларына бейкүнә жүзбен қарай алар ма енді?! Лебізбен өткізген сол бір түн мәңгі ашылмас әйелдік құпиясы болып қалса да, арының алдында тазамын деп ақтала алар ма енді?!

	Әйелдік жан күйзелісінен арылғандай болғаны қайда?

	«Құдайым-ау не істедім мен? Неге бұлай болды? Мені сондай әрекетке итермелеген қандай әзәзіл күш? Еріктен қайтіп айырылдым десейші. Енді бұған адамдық арымның алдында қалайша жауап бере алам?! Дүние қараң қалса да, неғылғаным бұл? Өзімнің кіршіксіздігіме жасалған қиянатты қайтіп жуа алармын, қайтіп, қайтіп, қайтіп?

	Оның, сол бір бейуақта жолыққан адамның жүзіндегі бір ғана жылы жымиысқа арбалағаным қалай болды өзі? Мені ақыл-есімнен айырып, біржола баурайтындай кім еді маған ол? Неге ұрындым, неге алжастым? Оның бұған титімдей де кінәсі жоқ еді ғой, титімдей де. Кінәлі де, күнәлі де өзім, өзім ғана, басқа ешкім емес!..

	Мені сол түні шығарып салып тұрып ол: «Ендігі кездесу-кездеспеуіміз екеуміздің де еркімізде емес шығар. Мен соны ұғынып тұрған сияқтымын сенің үнсіздігіңнен. Сенен бір ғана өтініп сұрарым, осы оңаша кешімізді ар алдындағы адалдықтан аттаған әрекетке санай көрме» деп еді-ау...

	Жан-дүниелік еркімді өзіне біржола билеткен масаң халден арыла алмай тұрған сорлы басым: «Мұндай сөздерді енді қайтып екеуміз кездеспейтін адамдай айтып тұрғаның қалай?» деп көмейіме тығылған өксікті сонда әрең тежеп едім ғой. Енді осының бәрін қалайша біржола ұмыта алармын? Қалайша енді сол кешті ой-санамнан, жүрегімнен мүлдем өшіріп тастай алармын?..

	Әйелдік пешенеме жазылған бақытсыздау бейбақ тағдырым, неге соншама мені алас ұрғыздың, не кінәм бар еді бұл өмірде сансырап жолым болмайтындай? Нендей жазығым бар еді менің»?..

	Өз ойымен іштей арпалысқан Танакөз өз-өзіне келе алмай сүлесоқ халде жұмысына барып, үйіне келіп, күнделікті үйреншікті тіршілігінің қам- қаракетінің жетегінде жүрген адамның кейпінде болғанымен, ешбір айқындығы жоқ ой кешудің ауыр сонарынан арыла алмады.

	Екеуінің кездесер-кездеспесіне оншалықты сенімді болмағаны, Танакөздің алып-ұшқан сезімінің сергелдеңге түсер жағдайын Лебіздің алдын ала біліп-түсінгені ғой. Өмірден көргені, түйгені бар ересек адамның сабырлы да ұстамды өз пайымын ақылға салып айтқанын ол енді ғана ұғынғандай.

	Әйтсе де ол да күйіп-жанып, аймалап жатып, ғашық жүректен ғана шығатын небір ғажайып сөздермен Танакөздің жан-әлемін нұрландырып еді ғой сонда.Сүюге жаралған, сүйкімді болуға жаралған әйелдік болмысындағы нәзіктікті қайта сезінген Танакөз сол мезеттерде әйелдік пәктігіне опасыздық жасадым деген ойдан мүлдем алыс еді-ау. «Өн-бойына жиналған бүкіл наладан арылғандай болғаны қайда!? Енді, міне, соның барлығы алдамшы елес, бір сәттік тән қызығына арбалғандық болғаны ма? Солай ғой, айна- қатесіз солай ғой»!..

	... Өз-өзінен булығып, ішіндегі мұң мен өксік аралас жан толқынысын кеудесіне зіл ғып көтерген жас әйелдің әл-дәрмені бұдан әріге шыдамады. Таңертеңгісін, жұмысқа барар жолда оқыстан тынысы тарылып, маңдайынан суық тер бұрқ ете түсті. Соның арасынша қол-аяғы мұздап, жүзінен қан қашып, құп-қу болып сала берген оның көз алдынан көк аспан кенеттен шыр көбелек айналып төңкеріліп бара жатты. Бұдан арғысы түпсіз бір әлемнің қойнауына еніп жүре бергендей көрініске ұласа бара жатты...

	Жүрек талмасы оқыстан қатты ұстаған Танакөздің көрер жарығы бар екен, жедел жәрдем жеткенше аялдамада тұрғандардың арасынан дәрігер де табыла кетті, біреудің қалтасында тілдің астына салатын дәрі де бар болып шықты. Тағы біреу оның кеберсіген аузына су тамызды.

	– Үйі осы маңда болғаны ғой шамасы...

	– Жас адам екен өзі...

	* * *

	Ол ауруханада қозғалыссыз, ауыр халде бір ай жатты.

	Осы уақыттың ішінде балалары мен Емелбек алма-кезек қасында отырды.

	Емелбектің екі ұрты суалып, жүдеп-жадап, бет-жүзінің әжімдері тереңдеп кетіпті.

	Қыздары мен ұлы Сәулетжанның қасына келген сайын көздері боталап, анасының жүзіне аяушылықпен мұңая қараумен болды.

	Реанимация бөліміндегі кезекші медбике бір күні оны төсектен жайлап тұрғызып, тәй-тәй бастырғандай аз-кем жүргізіп, өз күшімен қимылдауға дағдыландыра бастады.

	Орнынан тұру қиын болмаса да, алғашқы күндері оның қолтығынан әлдекім демеуі керек екен. Күніге бір мезгіл ауруханаға келіп-кетіп жүрген Емелбек мұны өз міндетіне алған еді.

	Танакөз оның қолтығына сүйеніп, әуелі аурухананың ұзын дәлізінде әрлі-берлі жүретін болды. Бірер күннен соң күйеуінің сүйемелдеуімен оған бір мезгіл далаға шығып жүруге да рұқсат етілді.

	Сары күздің жып-жыл жұмсақ шуағы мейірленіп тұрған шақ болатын бұл. Аспан мен жер, қозғалыс-қимылы толассыз айналадағы тіршілік оған соншама ыстық, соншама таңғажайып көрінді.

	Жанарына құйылған жарықты аз-кем тосырқап қалғандай, көзін сәл жұмыңқырап барып, тынысын терең алған Танакөз Емелбектің қолтығына сүйенген күйі аққайыңдардың арасымен өтетін жолмен баяу-баяу жүріп бара жатты.

	– Күздің осындай кездерін жақсы көруші едің ғой сен. - Емелбек оның жүзіне көптен бері бірінші рет күлімсіреп қарады. - Сондай күз ғой мынау. Кешелі бері әдемі бір жайдары шуақ болып тұр...

	– Ұзағырақ созылар ма екен осындай нұрлы, жылы шуақ? –Танакөз аз ғана аялдап, бұлтсыз аспанның кірбіңсіз ашық реңіне ойлана қарады.

	– Кім білсін? –деді Емелбек естілер-естілмес бәсең ғана үнмен. – Кім білсін, күз ғой...

	«Дұрыс айтасың, күз ғой бұл, екеуміз үшін өмір күзі ғой» деп қайталағандай болды осы мезет Танакөздің әлсіз жүрегінен бір үн.

	Дерттен енді айыға бастаған Танакөздің жүрегін бір ғана сезім елесіндей болып алыста қалған ерте көктемнің жылуы мен жаздың сол бір жайдары күніне деген сағыныш лебі нәзік қана шым еткізді.





IY. Пешене




	Ештеңе өзгермепті...

	Сезімі де, санасы да – бұлыңғыр әлем.

	Жүрегінің сырқаты Танакөзді дәрменсіз халге мәжбүр еткенде, күйеуінің аяныш-мүсіркеуі мүләйімнің алдамшы кейпі ғана болыпты. Емелбек одан сол алыстаған күйі алыстап бара жатыр.

	Жоқ, бәлкім, оның өзі алыстап кеткен болар одан?! Оған деген оты семген өгей сезімнің жүрек түкпірінде қашаннан бері ұялағаны өзіне ғана аян ақиқат қой, несіне көлгірсимін бейкүнә болып. Сондықтан да болар, жан дүниесі күйініштен де, өкініштен енді біржола ада. Күйінбей, өкінбей өмір кешудің томаға-тұйық халіне мойынсұнғанына ғана іштей налиды.

	Жанына дәрмен етері - қыздары мен жалғыз ұлы Сәулетжан еді, күн артына күн салып есейген сайын олардың да өз қызықтары өздерінде болады екен. Есейіп қалған балаларының да өз өмірлері бар екеніне ол пәлендей байып бермепті...

	Үлкен қызы Мәнсияның бүгін кешкі шәйдан соң ас үйде екеуден-екеу оңаша қалғанда:

	– Апатай, қателесіппін, мен енді Абзалмен дос емеспін, ол мені алдап жүріпті, білесің бе?.. – деп, тосын бір сырын айтты. Жасымай, жабырқамай айтты. Үнінде жасық сезімнің наласы емес, қыстыққан ызаның өрекпуі бар.

	Өмірінде алғаш рет ғашық болудың ғажайып сезімін бастан кешірген қызының сондағы бал-бұл жанған жүзін, асығып, аптыққан шексіз тәтті әсерлі шағын әлі ұмытқан жоқ еді. Енді, міне... сол ханзададай тамаша жігіті қалай алдапты, неге алдапты? Сұрауға дәті жетпеді.

	Дәті жетсе де, сұрамас еді. Алданғанын білсе, өмірдің сабағын түйсінгені, ойланғаны болар деп түйді.

	Оның бар айтқаны:

	– Қателеспеу үшін де, қателесіп көруің керек болған шығар. Қызыл- жасыл нұрға шомып, бір ғана сезімнің әлдиімен өмір сүрудің мүмкін еместігін қазірден-ақ түсінуге тиіссің сен, қызым! Қазірден-ақ...

	– Неге қазірден-ақ дейсіз? Ал содан соң ше?..

	Балалық ұяң аңғалдықпен айтылса да, қызының мына сөзі маңдайына оқыстан тарс еткізіп ұрып жібергендей әсер етті.

	– Содан соң да түсінетін боласың. Өмірдің өзі түсіндіреді...

	Солай деуін десе де, ойы іркіліп, тілін тістеп қалды. Өз аузымен айтылған бұлжымастай осы ақиқатты өзінің түсініп, түйсініп болғаны рас па?! Рас болса, неге өмірдің сансыз сұрағы анталап алдынан шыға береді. Неге ойланады? Неге үміттенеді? Неге алданады? Сұрағы көп, жауабы жоқ өміріне неге налиды?..

	Емелбектің кім екеніне, қандай екеніне сол кезде-ақ, екеуінің дәл осылай Мәнсия мен Абзалдай достасып жүрген шақтарында көзі жеткенде, әйелдік тағдыры басқаша болар ма деп ойланды ол. Басқаша болар еді-ау, ол өмір бойы аялап өтетін, шексіз бақытқа кенелтетін басқа бір жанға шынайы ғашық жар болар еді-ау деп тәтті қиялға шомды.

	Бір ой, бір қиялға беріліп, өзімен-өзі оңаша қалған сәтте Танакөз терең күрсініп қойды. Бейуақтағы бұл күрсіністің өзекті өртегендей өксігін ол ішіне құмықтырды.

	Құдайым-ау, бұл нендей беймаза хал, жанын жабырқатып, көңілін мұңмен құлазыта беретін? Мұңын шағатын бір пенде табылсашы. Әлсіз жүрегін қамаған ой кешуден серпілтер бір құдірет-күш болса, соны іздеп, соның жолында қалған ғұмырын сарп етер еді-ау...

	Осылай қамыққан сағаттарында Танакөздің сезім әлеміне өзі барынша ұмытуға бекінген Лебіз оралады. Күлімсіреген, мұның ішкі сырын тілсіз ұғынып, ойлы көздерінің жып-жылы нұрымен Танакөзді аймалаған сол Лебіз...

	Кейде түн ортасында ұйқысы қашып, Лебізбен соңғы кездескен сол бір жалғыз сәтті көз алдынан өшіре алмай, тән-жанымен езіле елжіреп, тыншу таба алмайды. Жылуы қашқан төсегінде Танакөз олай аунақшыды, бұлай аунақшыды, ақыры таңның ілкім бозамық жарығы терезеден сығалағанша кірпігі бір мұрсат айқаспай қойды.

	Емелбек жол бойында жүк тасумен кәсіп қыла бастаған кездерінен бері бір төсекте жатып, екеуінің бір жастықта бастары түйіскен мезеттері сиреген, енді сол тіршілігін тастап үйге оралғалы ол төсегін Танакөзден мүлдем бөлектеп алған, телевизор тұрған төргі бөлмеде жападан-жалғыз жатады. Ара-кідік қана арақтың буымен қызынып, мұның қасына келіп, аймалағансып, еркектігін көрсеткісі келетін сәттерде ол іші-бауыры қалтырай жиырылып, өн-бойын бір сұп-суық түршігіс бүрістіреді. Бірақ тіленсі жоқ жақындасуға амалсыз көнеді, өйтпеске шарасы да жоқ еді.

	Ерлі-зайыпты өмірдің қызуы да, қызығы да жоқ күндерін бастан кешудің қаншалықты азап екенін білсе де, осылайша іштей томырылуға, өз мұңын өзегінде өлтіруге мәжбүр. Өрімдей боп өсіп келе жатқан балаларының көз алдында екеуінің оларға әке мен шеше болып өмір сүрулері қажет. Солай, басқаша болуы мүмкін емес.

	Мүмкін емес...

	Бір ғана ақиқат – осы, өзгенің бәріне Танакөз қаншама иланғысы келсе де, илана алмай, іркілуге мәжбүр.

	Ерлі-зайыптылық өмірлері - сырт көзге ғана, әйтпесе ондай өмір Танакөздің жүрегінде әлдеқашан солып тынған.

	Жүрегіндегі солып тынған сол өмірді енді қанша әрекеттенсе де тірілте алмайтынына Танакөздің көзі әлдеқашан жеткен болатын. Ал басқаны ойлап өмір сүруді Емелбекке емес, балаларына жасалатын қиянаттай көріп қиналады. Қиналғанда дәрмен етері, тірек болары өзінің ерік-жігері ғана еді, ол да там-тұмдап таусылудың шақ алдында тұрған тәрізді.

	Танакөз өзінің жан-дүниесінің мұншама өзгерісін бойына сиқырмен енген қияли дерт пе екен деп те уайымдайды. Дерт болса, емі бар ма екен мұның? Кім біледі оның емін, кім қолын созады өз мұңыммен ебіл-себіл болған мен сияқты соры арылмағанға деп налиды. Осылай налып жүріп, бір күні орталық базардың шыға берісінде орамал жайып құмалақ салып отырған томашадай, кимешекті кемпірге әдейілеп бұрылды.

	– Шырағым, қызым, сенің мына құмалағың... – деп, Танакөздің сауалды, ойлы жүзіне көз қиығын тастаған құмалақшы кемпір бір тосылып алды да, еті қашқан тарамыс саусақтарының ұшымен шаршы болып түскен құмалақтарының әуелі маңдай бетінде бір қатарда жатқандарын, содан соң дәл ортасындағы тақ санды үшеуін бір-бір жымып- жымып қойды. – Тілегің балаларыңның үстінде екен, құдай тілегіңді оң қылады. Құмалағың сөйлеп- ақ тұр ғой, міне, өзі айтып тұр, мен емес... Әйтсе де көңілің әлденеге аптығады, күйеуіңмен екеуіңнің жастанып жүрген жастығың бірде былай, бірді олай - екі бөлек түсіп тұр, бірақ өзіңнің қасыңда, ұзағысы келсе де – ұзамас түптің түбінде. Құмалағыңның сөзі неге бұлайша айтылып тұрғаны өзіңе ғана аян болар, шырағым. Әйтеуір бәрі түгел, жетпей тұрғаныңды жолыңнан жолықтырсаң қайтпексің, айналып өтсең де, айналып өтпесең де - ол да өз еркіңдегі ғана жаманшылығы жоқ іс болмақ, бірақ алдың - айдынды, ашық, басқа не айтайын?! Адам баласына қиянатың жоқ, қанағатың бар адам екенсің дейді мына құмалағың. Ия, шырағым, солай, алдыңнан жарылқасын, дидарлы жан екенсің өзің де бір. Тәнің де, жаның да дерттен ада, қорқып келіпсің - қорықпа дейді мына құмалағың...

	Кемпірдің алдында бес жүз теңгелік көк қағаз ақшаны тастап, жанарына лықсып келіп қалған жасты көрсеткісі келмей, тез бұрылып жүре берді.

	Құмалақшы кемпір құдды бір мұның бар өмірін алақанына сызып алып, соған қарап айтып отырғандай болды. Пейілі ізгі, ниеті түзу адам болғасын да осындай көріпкелдік қасиет бойына қонған болар, сірә, жарықтықтың.

	Бұл – бейсенбіден жұмаға ауған күн болатын, кешке салым үйге келе салып, түсте ашытып кеткен қамырынан жеті шелпек пісіріп, иіс шығарды. Қашандағы дағдысындай, тым-тырс тынып тамағын ішіп болғасын Емелбек өз бөлмесіне кетті. Содан кейін аядай асүйде, кешкі шәйдің жиналмаған дастарқанының басында, балаларының ортасында отырып, солардың күні бойғы өзіне сақтаған оны-мұны әңгімелерін кезек-кезек тыңдады. Өмірінің ең уайымсыз, ең алаңсыз мезеттері – олардың өзіне еркелеп сөйлеп отырған осындай шақтары, мұндайда Танакөзден бақытты жан жоқ бұл фәниде.

	Дәліздегі үстелшенің үстінде тұрған телефонның шырылы олардың әңгімесін кілт үзді.

	– Бұл – маған! - деп, Мәнсия орнынан ұша жөнелетіндей атып тұрып, телефонға қарай жүгірді.

	– Түсінікті!.. – деп қуақылана жымиды Сәулетжан.

	– Саған не түсінікті бола қалды? – деп ортаншы қызы Дәрия оны шекесінен нұқып қалды. – Көрдің бе өзінің тықылдауын!..

	Сәулетжан оны мазақ етіп, мұрнын тыржитып, тілін шығарды.

	– Қоя қойыңдар енді, болды! – Танакөз олардың бір-бірін іліп-тартқан ойнақы қылықтарына зілсіз ғана тоқтатқандай ишара жасағансыды да, балаларының сөздерін қазбаламады.

	Соңғы күндері телефонның құлағынан түспей, әлдекіммен ұзақ-ұзақ оңаша, бірде сыбырласып, бірде күлімдей сөйлесіп жүрген қызының көңіл- күйі тым өзгеше,тағы да жаңа бір ынтық сезімнің аясында жүргендей сыңайы бар сияқты оның...

	Қызының бұл өзгерісіне Танакөз пәлендей таңданған жоқ. Бұла шақтың осындай әсіре ынтық сезімдеріне бөленулер өзі де басынан талай кешкен, уақытша ғана, сағымдай болып із-түссіз өте шығатын арманшыл, қияли шақтар ғой. Бірақ... бірақ ол да бір өмірдің көгілдір нұрға шомған, қаяусыз, мөлдіреген сәттері еді ғой, ондай шақтарды қалайша ұмытуға болады...

	... Оған әнебір балғын шақта, мектептен түлеп ұшқан алғашқы жылы, аудан орталығында механизаторлар даярлайтын училищеде оқып жүрген Жұбаныш деген жап-жас, балғын, момындау жігіт ғашық болған еді-ау. Екеуінің достық ғұмыры ұзақ болмаса да, Танакөз де осы Мәнсияшындай болып ып-ыстық сезімнің елжіреген сәттеріне бауралған еді-ау. Өзіне ынтыға қараған момын бозбала жігітті үнсіз аялап, алып-ұшқан жүрегі нәп-нәзік дірілмен лүпілдей соғатын. Сол ыстық мезеттердің ғұмыры қас-қағымдай-ақ болады деп кім ойлаған?! Сол балғын да күнәсіз ынтық сәттерді тәрк еткен өзі де ғой, момын бозбаланың еш кінәсі жоқ болатын. Әсершіл де өзгермелі сезімнің әуейі ме, әйтеуір әлгі бозбалаға қарағанда бірер жас үлкендігі бар Емелбек ортадан килігіп Танакөзді бірден үйіріп әкетті. Шын махаббатыма енді кезіктім деп жүрегі кеудесіне симаған ол өзгеше бір ғажайып әлемнің ішіне еніп жүре берген еді-ау сонда.

	Өзіне өлердей ғашық ұяң жігіт екеуінің махаббаты дүниедегі ең кіршіксіз, ең мәңгілік махаббат деген жалғыз сенімге иланып, өмірде опасыздықтың болатынынан мүлдем бейхабар болатын. Оның бейкүнә, мөлдіреген сезімін аялай алмағандығына сол бір күндері, ата-анасының рұқсатын да алмай, Емелбекпен қол ұстасып кете барғанда титімдей өкінбегені де, қатігез болса да, шындық. Қазір енді ойлап қараса, құдайым-ау, титімдей де кіршігі жоқ сол тұп-тұнық алғашқы махаббатты дал болған сорлы басы кімге, неге айырбастады десейші?! Кімге?.. Неге?..

	Мұны нұрлы да жайдары көктемнің мерекесімен құттықтау үшін оқуынан бір күнге сұранып, құшағын гүлге толтырып, үйіне іздеп келген ол Танакөздің опасыздығынан өзінің тұнық сезімінің оқыстан күйрейтінін білмеген еді. Жан-дүниесі мөлдіреген жігіттің Танакөзді үйге іздеп келіп, өксіп жылағанын айтқан анасы: «ебіл-себіл болып егіліп жылаған байғұс балаға қосылып мен де жыладым» деп еді-ау сонда. Анасы байғұс мұны неге айтты екен деп ойланады енді. Балғын жігіттің қимас өксігінен «сен неге менен алыстағың келді, мен сені өмір бойы аялап өтер едім ғой, мен өзімнің саған мәңгілік берілген дос болатынымды, сен менің сүйіктім болатыныңды махаббатыммен дәлелдер едім ғой. Сен мені жуастығым үшін, өзіңнің алдыңдағы шексіз ұяңдығым үшін менсінбедің-ау деген ой жан-дүниемді күйзелтіп кетсе де, өзіңнен үмітімді үзгім келмейді, жаным» деп, қызына арнап айтқан мұңлы сырды естігендей болған шығар-ау анасы, сірә...

	Танакөз «қош-қош» деп алыста қалған сол күндерді ой-жадына оралтып, терең күрсініп қойды.

	Қасына келіп арқасынан құшақтап жатқан Сәулетжан мұның күрсінгенін естіп:

	– Апа, неге көңілсіз жатырсыз? – деп сұрады мұңайған үнмен. – Жүрегіңіз ауырмай ма?..

	Арқасынан осылай құшақтап жатып ұйықтап қалатын Сәулетжанның ояу екенін білгенде барып, көзінің жасқа шыланып жатқанын аңғарды. Білегімен көз жасын тез-тез сүрткен Танакөз, ұлына қарай бұрылып жатып, оны құшағына алды.

	– Көкешім, менің, - деп маңдайынан иіскеді. – Жүрегім ауырған жоқ, жәй әншейін ойланып жатқаным ғой...

	– Ылғи да ойлана бересіз ғой, апатай. Сізге «Ана тілінен» жаттауымды айтқанымда да ойланып отырдыңыз. Не туралы ойланасыз сонда?..

	Көзі жәудіреп, өзінен жауап күткен Сәулетжанға абыржи қарап, қапелімде айтарға сөз таппады.

	– Не туралы дейсің бе?!. Сенің «Ана тілінен» үйге берілген тапсырманы жақсы орындағаныңды мұқият ойланып тыңдадым. Адамдар дәйім бір-бірін ойланып тыңдауы керек, балам... Ойланып тыңдауы керек...

	Сәулетжан қос қолымен оның мойнынан айқара құшақтап, жып-жылы, ұяң демін шарпып, балғын еріндерін жыбырлата бетінен сүйіп-сүйіп алды.

	Ұлының сезімтал көңіліне ұялаған әлгіндей сауалға жалтара жауап берген Танакөз, өзінің бүкіл ішкі жан-дүниелік құбылысындағы қалт еткен өзгеріс-толқыныстарды балалары аңғарып жүреді деп бұрын-соңды ойламапты. Деміл-деміл өз ойының азабына түсіп жүретін мұның оңаша қиналысы бұларды да ойландырады екен...

	... Емелбек екеуінің арасы суығалы балалары әкесінен аулақтап кетпесе екен дегенді Танакөз көп уайым етеді. Қандай жағдай болғанда да әкеге деген кешірім олардың жүрегінен өшпеуі тиіс. Ол өшкен кезде үй-ішінің онсыз да әзер-әзер қалтұлдап тұрған берекесінің күл-паршасы шығары анық. Танакөз осыны ойлағанда жан әлемінің арпалысына түсіп тағы да пайыз таба алмай, іштей сансырайды. Сол үшін де өз үйінен бөтенсіреп кеткен күйеуінің кейпетіне де, дәрменсіздігіне де кешіріммен қарағысы келуге өзін-өзі күштейді. Күштейді де, содан соң амалы таусылып, күйрейді.

	Құмалақшыға сенсе, алдында жатқан жолы – айдынды та тегіс, ойлағаны орнында болмақ екен, пешенесіне жазылған әйелдік тағдырына бұдан былайда ырза болмасқа шарасы жоқ екен. Ырза болса, Лебізбен кездеспеуге бекінгені бекер де емес пе екен осы?

	Танакөз Лебіз туралы құпия ойларға тағы амалсыз берілуге мәжбүр болды. Тағы да осыған мәжбүрлеген сезім құдіретіне оның қарсы қояр ешбір амалы жоқ екен, бұған көзі анық жетті.

	Қайткенменде кездесулері керек. Өзінің әрі-сәрі халін оған бүкпесіз айтып, жүрегіндегі зілден арылуы тиіс. Тіпті зілден біржола арылмаса да, оның өмірден көпті пайымдаған зердесінен өзіне дәрмен етер көмек сөзді еститініне сенді. Лебіздің онымен бір түндік ләззат үшін ғана кездеспегенін сонда білген, сол кешті қимастықпен ұмыта алмай жүргені де сол үшін болар, бәлкім. Оның сол күнгі жан толқынысының әр селт еткен құбылысын соншама сезімталдықпен таныған Лебіз Танакөздің екінші рет те, бұдан былай да өзімен кездеспеуге бекінетінін сезіп білгендей еді. Сезіп біліп тұра, оның алып-ұшып ынтыққан бір сәттік әлсіздігін басқаша жорымады, әйелдік болмысының күйзелген халіне араша тілеген ынтық тілегін жанымен де, тәнімен де түйсіне білді. Енді қазір, арада жылға жуық уақыт өткен кезде Танакөз онымен бір жүздесуге, жан қиналысына одан дәрмен табуға ділгір болды.

	Бұлай да болады екен ғой өмірде, сол күнгі кездесудің өн бойында Лебіз одан ешбір дерек сұрамапты-ау. Танакөз де одан ештеңе сұраған жоқ, оның жеке өмірі - әйелі кім, бала-шағасы бар ма, жоқ па, ол екеуінің сол кездесіп, табысуы үшін мұның бәрінің соншалықты қажеті де, пәлендей мәні де болмағаны рас еді. Енді қайткенменде онымен кездесуі керек, өзінің Лебіздің жүрегінде қалғандығына оның ешбір күмәні жоқ.

	Танакөз мұндай байламға келуін келсе де, әрі-сәрі күйден арыла алмай біраз күн өз-өзімен ой арпалысында жүрді. Жұмыс арасындағы бір қалтарыстарда әлденеше мәрте Лебіздің визиткасын қолына алып, қолын телефонға соза түсіп, өзін-өзі еріксіз тежей берген.

	Оның сол күні түнде, үйдің жанына келіп тұрып, қоштасарда айтқан жалғыз ауыз сөзі құлағының түбінен естіліп тұрғандай: « ... ендігі кездесу- кездеспеуіміз екеуміздің де еркімізде емес шығар... Сенен бір ғана өтініп сұрарым, осы оңаша кешімізді ар алдындағы адалдықтан аттаған әрекетке санай көрме».

	Сонда кімнің, ненің еркінде екен, құдайым-ау. Менің де еркім өзімде емес, әлдебір сиқырлы диуана күштің қолында тұрғаны ма?.. Ес-ақылы дағдарғандай, бұл нендей елегізу өн-бойын, жан-жүйкесін жаулап алған?..

	Жанын жегідей жеген ой арпалысынан құтылудың жалғыз-ақ жолы - әйелдік намысын жиып қойып, Лебізге бару. Одан арғысы кімнің еркінде болса да – көнеді. Көнуге тиіс, басқа қайраны жоқ.

	Кешке жұмыстан қайтар жолдың үстінде Лебізбен кездесу туралы ойдың жетегінде отырған Танакөз өзінің аялдамасынан өтіп кеткенін білмей қалды. Бір аялдамадай жерден кейін қарай оралуына тура келді. Бағдаршамның жасыл жарығы жанып, көше қиылысынан өте бергені сол еді, әлдекімнің «Танакөз»! - деген даусын естіп, жалт қарады. Қиылыстан өтіп үлкен көшенің оң жағынан бұрылып тоқтаған ақшыл түсті «Джиптен» түсіп келе жатқан Лебіз көзіне оттай басылды.

	– Лебіз...

	– Сені бүгін, дәл осы жерден көремін деген ой үш ұйықтасам да, түсіме кірмес еді, Танакөз!

	– Ұмытқансың ғой, сірә?!

	– Қалайша?! Қалайша ұмытамын сені, олай деме! Маған телефоныңды берген жоқсың, өзінің хабарласқанын ыңғайлы көрген болар деп ойлап, хабарыңды күтіп, тағатымның таусылғанын қалай айтып сендірсем екен?..

	Осылайша жол қиылысында ойда жоқта Лебізбен кездескен Танакөз өзін өң мен түстің арасында тұрғандай сезінді. Одан әрі екеуі «Джиптің» ішіне барып отырды.

	– Асығып отырғаныңды сезіп отырмын, Танакөз! - Лебіз оның қолынан ұстады. – Тым болмаса, жарты сағат уақытыңды қи екеумізге...

	– Мен асығып отырған жоқпын, қанша психолог болсаң да, осы жолы мүлт кеттің...

	– Мүлт кеткеніме қуаныштымын, онда баяғы алғаш танысқандағы оңаша дәмханамызға барайық, ыңғайлы жер ғой, солай емес пе!?

	... Өзінің бүкіл жан-дүниелік сырын таусыла ақтарып отырған Танакөз, ара-арасында Лебіздің ой кіреукеленген тұнжыраған көздеріне қарап қойды.

	– Кейде осы қиял шалығына ұрынған жоқпын ба деп өз-өзіме күмәндана қарайтын кездерім болады. Соңғы кездері әсіресе сондай күйді көбірек сезінетіндей халге жеттім. Құлазыған жанымды түсінер біреуді іздеп, ой арпалысымен шарқ ұрғанда, көз алдыма сен орала бердің. Саған бар сырымды бүкпесіз айтқым келді, Лебіз. Сенен тек қана рухани тірек тапқым келді, шынымды айтсам. Сырты - бүтін, іші – түтін мен сияқтылардың әйелдік күйкі тағдыры қазіргі күннің етек алған дерті болса, оған ем табыла қояр деп ойламаймын. Өмірден орнын таппаған еркектің отбасына қорған болар, әйеліне шындап күйеу боларлық дәрмені болмаса, бұл да менің пешенеме жазылған бұйрық болар, бәлкім. Әйтеуір қажыдым, қалжырадым. Сөйтіп жүргенде кездестік қой екеуміз... Сөйтіп жүргенде жоғымды тапқандай болғанымды жасыра алмаймын, бір сәттік бақытқа кенелткеніңді ұмыта алмадым. Ұмытқым келсе де, ұмыта алмадым. Неге бұлай екенін мен түсіндіре алмаймын. Сол жоғымды тапқандай болғаным әйелдік тазалығыма, адалдығыма опасыздық жасағанымдай көрінді. Қиналдым, қиналып жүріп, жүрегімді дертті халге түсіргенімді бір-ақ білдім. Менің айтып отырғанымды басқаша түсініп қалма, Лебіз... Сенің жеке өміріңе өзімнің уайым- ауыртпалығымды араластырғым келмейді. Әркімнің өз өмірі өзінде ғой. Не істерін білмей дағдарған әйелдің шарасыз халіне араша боларлық сөзіңді ғана айтшы: не істеуім керек бұдан әрі?.. Сен психологсың ғой.

	– Психологсың дейсің...

	Лебіз осылай деді де, толқулы күйдің әсерінен оның аздап қана тершіген оң қолының алақанына өзінің ып-ыстық алақанын жеп-жеңіл ғана жанастырып, тұнжыраған ойдың тереңінен шыға алмай бірер сәт үнсіз қалды. Танакөздің көздерінде тұнған, енді-енді лықсып кеткелі тұрған мөп-мөлдір жас оның осы бір мезет жан-дүниесін толқынысқа түсірген нәзік дірілді кіршіксіз аңғартқандай еді.

	– Ия, бар жоғы – психолог қанамын, Танакөз. Өзіңе араша түсерліктей шама менде болса кәні... – Лебіз оған аңтарыла қарады. – Не істеуім керек дейсің ғой. Не істеу керек, бәсе. Адам-адам болғалы тіршілігінің әр қалтарысынан мен мұндалай беретін мәңгілік сұрақ.

	– Бірақ адам мәңгілік емес қой, Лебіз...

	– Адам мәңгілік емес, бірақ сұрақ – мәңгілік. Сен Хаббардтың

	«Дианетика» деген кітабын оқыған жоқсың ба?! Оқымасаң, оқырсың бірде. Сонда мынандай бір сөз бар: «Человек выживает в тесной близости с другими льюдми, и это выживание - удовольствие». Ойлап қарасаң – күрделі ештеңе жоқ сияқты. Қазақша айтқанда, адам күні адаммен деген сияқты мағынаны аңғартатын сөз. Бірақ адам өзі сүрген өмірден қанағат аларлықтай халде болуы үшін өзіндей адамдардың болмысымен, айналасындағы адамдардың тіршілігімен қайткенде де үйлесімділік, дәлірек айтқанда, келісім табуы тиіс деген сияқты астарлы ой жатыр Хаббардың осы пәлсапасында.

	– Үйлесім дейсің бе, келісім дейсің бе?.. – Танакөз оған сұраулы кейіппен қарады. - Қалай табуға болады оны?! Жасанды мінезбен, өтірікті шындай қабылдап өмір сүру арқылы ма?.. Ондай үйлесімнің қанағаты адамның өміріне жұбаныш бола ала ма?..

	– Дұрыс түсін, Танакөз. Мен, жоқ, Хаббекеңді айтам ғой жаңағы, ойдан шығарылған үйлесімділік туралы айтып отырған жоқ қой. Адамдардың өз арасындағы тіршілік күйкілігіне күйреп қалмауы жолындағы күрескерлік рухын меңзеп отыр ғой ол.

	– Қысқасын айтқанда, бәріне шыда, мықты бол, ештеңеге алаңдама дегің келеді ғой сонда?!. Әйелдің жаны қашанда сірі ғой. Олай болмасам, балаларымның анасы болу қолымнан келмес еді. Бірақ жан-дүнием сол күйкілікке қорланған сәттерде, еркек деп жүрген жанның ездігі мен дәрменсіздігінен безінген сәттерде не істерімді біле алмай дал болатын халіме одан қандай үйлесімді тауып, тіршілігіме қанағат тұтармын. Қанша жерден данагөй болса да, әлгі Хаббардыңның сөзіне күмәнім орасан. Кешір, әрине, сондай күрделі сөзді ұғынуға санам жетпей жатса...

	– Жә, онда Хаббекеңді былай қоя тұралық. Оның саған көмегі тие қоймас, сірә...

	– Дұрыс айтасың, оның көмегінен гөрі сенің көмегің маған көбірек керегірек болып тұрғанын қалайша түсінгің келмейді?!

	– Түсінемін, неге түсінбейін. Бірақ менің саған берер көмегім – ақыл- тоқтам айту болса, айта жатармын, бірақ мына түріңе қарағанда оны да місе тұтпай жүретін сияқтысың...

	– Айтар тоқтамыңа зәру екенімді біліп отырсың ғой, Лебіз...

	– Мені қолынан бәрі келетін құдірет санап отырғаныңа таңмын. Күнәдан ада, өмірде жасаған қателігі жоқ кіршіксіз деп ойлап отырсаң – қателесесің. Адам – ең алдымен пенде, мен де соның бірімін, Танакөз. Сен маған бүкіл өміріңді айтып бердің, ал мен саған өзімнің тағдырым туралы бір ауыз тіс жарған жоқпын. Кіммін мен? Екеуміздің оңаша кездесулерімізге итермелеген мен емес пе едім, демек, алдымен мен опасызбын, алдымен мен кінәлімін бұған, бұл туралы бір мезет ойланып көрдің бе?!

	– Ойланып көрдім, бірақ ол ойдың да түбіне жете алмадым... Себебі бәрібір бұған кінәлі сен емес, өзім деп ойлаймын.

	– Неге сен кінәлісің? Кінәлімін деген ойды басыңнан шығарып таста мүлдем. Өзің опасыздық санап отырған жолға сені мен итермелесем, қалайша өзіңді кінәлі санамақсың?..

	– Менің кінәм - әйелдік әлсіздігімде шығар... Бірақ сені екінші қайтара көруге ынтық еткен күш сол күні кеште, қоштасарда айтқан «оңаша кешімізді ар алдындағы адалдықтан аттаған әрекетке санай көрме» деген жалғыз ауыз сөзің еді. Сол сөзіңді естігенде өзіңді жан-дүниемді, бүкіл әйелдік болмысымды шексіз түсінген жандай қабылдаған болатынмын... Енді басқаша айтып отырсың, адалдықтан аттап кеткеніңді мойындағандайсың, тіпті соған өкінгендейсің ғой, солай ма, дұрыс түсінсем?..

	– Міне, көрдің бе, адамның ішкі құбылысы қаншалықты күрделі? Бір- бірімізбен ұғынысудың қиындығын бастан кешіріп отырған жағдайымыз бар тап осы сәтте. Мен сені кінәлі сезіміңнен арашалағым келіп еді, бірақ мұным адам айтқысыз сәтсіз болып шықты. Өзіңмен бақытты болған, соны осыншама уақыт жан түкпірімде аялап жүрген сезімімді өзім аяқасты еттім қазір. Сол кездесуіме өкініп жүрген адамның кейпін таныттым, сен ойлағандай болмай шықтым. Өмірде, адамдардың ара-қатынасында бір- бірімен болмашы түсінбеушіліктер, тіпті қисынсыз қателіктер мен ауытқулар болып жатады. Сондай кездері бір-бірімізді түсінуден гөрі, пендешілікке бой ұрып, түсінбеушіліктің ығына қарай жығыламыз. Мұндайда осындай осалдығымызға кешіріммен қарай білу, кешіріммен өмір сүру қай- қайсымызда да жетіспей жатады. Бұл – біздердің, саналы адамдардың кешірілмес пенделігі. Адами тіршіліктің қалтарыс-бұлтарыстарындағы осындай мезеттерде әлсіздік танытпасаң ғана ең жақын адамыңмен бірге бастан кешірген күндеріңе қанағат ете аласың. Осындай сана қанағаты өзің күнә санаған барлық тыйымның тоқтауы болмақ дегеннен басқаға ақылым жетіп отырған жоқ, Танакөз...

	Әңгіме арнасы тым күрделі ойларға ауып кетті ме, әлде шараптың бойды білдірмей алатын уытынан ба, әйтеуір Танакөз Лебіздің одан арғы сөздеріне ден қоя алмады. Өмір туралы, адамдардың бір-бірлерімен қарым- қатынасы туралы әлдебір дұрыс ойларды айтып отырған оны енжар тыңдады. Осыны байқаған Лебіз даяшыны есеп айырысуға шақырды.

	– Десе де, уақыт зыр айналып бара жатыр екен ғой, бір кешіңнің екі-үш сағатын осы кездесуге қиғаныңа рақмет, Танакөз. Сені үйде... балаларың күтіп қалған болар.

	– Саған да рақмет, Лебіз. Отбасыңмен бірге өткізетін бүгінгі кешіңді ойда жоқта менің әшейін, бостекі әңгімемді тыңдауға арнадың...

	– Мен бұл қалаға көшіп келгелі жалғыз тұрамын. Әйеліммен дәм- тұзымыз жараспады, ал жалғыз қызымыздың үй-жайы бізден бөлек. Қазір, міне, жалқы тіршілік кешіп жатқан жағдай бар, сондықтан...

	Танакөздің осы сәт өзіне кілт ойлана қарап қалған кейпінен Лебіз әлдеқандай бір жұмбақ таңданысты аңғарғандай болды, бірақ сөзін одан әрі өрбітпеді.

	Қайтар жолдың үстінде әрқайсысы өз ойымен өзі болып, үй маңынан былайырақ жерде екеуі қол алысып қана қоштасты. Тамыздың қоңыржайлау түнгі лебі үйдің сыртқы кіреберісіне жеткенше Танакөздің өн-бойын сәл түршіктіргендей болды.

	Емелбек үйде жоқ екен. Балалары Танакөздің келуін күтіп, тамақтарын әлі ішпепті.

	– Апа, қайда жүрсіз, кешігетініңізді неге айтпадыңыз?- деп бұртиды Мәнсия. –Тағы да жүрегі ауырып қалды ма екен деп уайымдадық, көкем де уайымдады. Сосын сізді іздеп кетті...

	– Неге іздейді, қайдан іздейді?..

	Танакөз бұл сұрағын кімге, неге қойғанына қапелімде пайым бермеді. Төргі бөлмедегі диванға барып сылқ етіп отыра кетті. Көз алды - ақмұнар сағым, бұлдыраған жас.

	Оңаша кеште отырып тіршілік дағдарысынан шығар жолдың амалын ұғындыра алмаған Лебіздің өзі туралы не ойлап кеткені Танакөздің ойынан шықпай қойды. Бүгін кездейсоқта ұшырасқан Лебізге айтпағы өзі жөніндегі әңгіме емес еді ғой. Екеуі туралы, оны ойынан шығара алмай, ой-сезімінің жүдеп-жадаған халіне дәрмен тілегені туралы өзіне ғана аян жан-сыры еді ғой көкейіндегісі. Соны жеткізе алмағаны қандай өкініш! Неге кездестім екен бүгін, қандай сиқыр тылсым мені сол жерге айдап апарған?!

	Екеуінің бақытты табысуын кінәға санап, өмірдің ақ жолынан адасқандай кейіпте көрсеткеніме жол болсын, ол мені осылай түсініп, өзіне арытқысы келді менің қайдағы жоқ кінәларымды. Өзінің титімдей жазығы болмаса да, сөйтті. Лебізді қайтып іздеп баратын жолды бүгін өзім кестім. Екеуміздің арамызды жалғайтын дәнекер-сезімді бүгін біржола күйретіп тындым...

	Сансыраған ойларының шым-шытырығынан шыға алмаған Танакөз бейуақта өзін іздеп кеткен Емелбектің әрекетінің адалдығына сенгісі келсе де, сенбеді. «Емелбек қанша іздесе де, енді мені бәрібір таба алмас еді. Таба алмас еді» деген бір бұлдыр ой басында зыңылдады да тұрды.

	Танакөзді қаланың қай түкпірі, қай қалтарысынан іздегені белгісіз, үйге түннің бір уағында әбден қалжырап оралған Емелбек өзі жататын диванның үстінде ұйықтап қалған әйелін бас салып жұлмалап оятқысы келіп тұрды да, оятпады. Бетінің ұшы жыбырлап, өрекпіп кетуге шақ қалған ызаны көкірегінде зорға-зорға тұншықтырды.

	Ас үйге барып, қалтасына салып алып келген арағының тығынын ашып, үлкен бокалға толтыра бір құйды да, демін алмастан бір-ақ тартып жіберді.

	– Болды!..

	Ол басын қос қолымен сығымдай ұстап, үстел басында тапжылмай отырған күйі ұйықтап кетті. Өмірдің күрмеуі көп шытырманы туралы ойдың ұшығына бәрібір жете алмас еді.

	Түн ортасында өзінен-өзі селт етіп оянған Танакөз мең-зең болған басын зорға көтеріп, орнынан сүйретіле тұрды.

	Ас үйдегі шамның жарығы өшірілмепті. Еденде домалап жатқан бос шиша мен үстелге маңдайын тіреп, масаң ұйқының буына пісіп жатқан күйеуін көргенде оның түнде қандай халде болғанын айтпай-ақ түсінді.

	Емелбекті қолтығынан демеп орнынан тұрғызғысы келіп еді, ол буынын ұстай алмай, сылқ етіп құлап түсті.

	– Не болды, тұр! Тұр, кәне, төсегіңе барып жат...

	Ұйқысынан толық ояна алмай, тосыннан көзін болар-болмас ашып, есеңгірекі әрі-сәрі күйде жатқан оның көзіне Танакөздің бейнесі бұлдыр- бұлдыр етіп, перденің арғы жағында тұрған бейтаныс біреудей елестеп кетті.

	– Сен кімсің?.. Кімсің әй?.. Пердеңді алып таста деймін жаныңның барында!.. Сен қатын...

	– Қандай перде?.. – Танакөз күйеуінің мастықтың шалығынан айыға алмай түсініксіз сөйлеген кейпетіне жиркене қарады.

	– Анау пердені... менен... бетіңді жасырып тұрған пердеңді айтам...

	Ол басы сылқ етіп, сол айыға алмаған күйінде еденге етпетінен түсіп жатып қалды.

	Танакөз бұдан соң оны орнынан қозғаған жоқ. Тіршіліктің барлық күйкілігін тарс ұмытып, төсегіне барып тас бүркеніп жатып қалғысы келіп еді, бірақ перде туралы айтқан мас Емелбектің әлгі шатыс-бұтыс сөзі құлағынан кетпей қойды.

	«Шатыс-бұтыс сөз емес-ау айтқаны. Сол перденің ар жағында тұрғаным ақиқат қой. Енді қалған жерде ол пердемді бетімнен сыпырып алып тастай аламын ба, оған әл-дәрменім жетер ме?! Әл-дәрменім жетпесе, не істеймін, Лебіз! Сен айтшы жауабын осы сұрақтың, сенің ғана сөзіңді дәрмен етейін»...

	Танакөз ұзақ-ұзақ налып, ұзақ-ұзақ өксіп жатып Лебізден іштей осыны ғана жалбарына тілек етті.





Y. Жол үстіндегі мұң




	Мұндай да болады екен…

	Өзінің осы жылдар ішінде қаншалықты өзгергенін Танакөз енді ғана біліп жүргендей күй кешті. Емелбек - оның осыншалықты өмірінде, бір шаңырақтың астында тіршілік кешкен күндерінде мүлдем бірге болмағандай, ой-жадында көмескілене бастаған көп таныс-бейтаныстың біріндей ғана қазір…

	Қарақан басының болымсыз мұңына бола емес, балаларының алаңсыз өмірін аналық мейірімімен аялап жүруі үшін ғана осы күйіне, осы қалпына көндігетіндей-ақ жөні бар еді, бірақ көндіге алмай, әлденеге алаңдай береді. Ойы - ойран, сезімі - сергелдең, сансыраулы халден бәрібір арылмаған Танакөз кейбірде қаланың бірөңкей тынымсыз тіршілігінен безініп кеткендей де еді.

	Осындай күндердің бірінде ауылдан інісі Бейсен хабарласты. Шешесінің соңғы кездері ыңқыл-сыңқылы көбейіпті. Деміл-деміл жатып қала беретін көрінеді. Танакөздің ауылға сирек-сирек келетініне өкпелейтін сыңайлы екен…

	Ауылдан жеткен бұл хабардан соң Танакөз енді бір күн де аялдағысы келмеді. Сәулетжанның күзгі каникулына бір апта қалған болатын, оны мектебіндегі оқуынан сұрап алып, қысқа қарай алатын демалысының есебінен оншақты күнді осы кезге ыңғайлап, тез жолға шығудың қамын жасады. Есейіп қалған қыздарына пәлендей алаңдағысы келмеді, олардың үйді қараусыз қалдырмайтынына, жүріс-тұрыстарының дұрыс боларына сенді.

	Бұларды кешкі пойызға апыл-ғұпыл жеткізіп тастаған Емелбек, вокзал маңынан мәшинесіне мінетін жолаушы іздеп, өз жөнімен өзі болып кетті…

	Плацкарт вагонның іші ығы-жығы екен, өз орындарына барып жайғасқанша аяқ алып жүрер жердің бәрінде тып-тығыз жайғасып қалған, бүйірлері қампиған ала дорбалардың ара-арасымен қысыла-қымтырыла өтулеріне тура келді.

	– Ана сөмкеңді мына дорбалардың үстіне қоймасаң, басқа орын жоқ! – Сол жақтағы төменгі сәкідегі отырған орта жастағы, тәмпіш мұрын сары әйел Танакөзге бітіктеу көзінің қиығымен жанай, суық қарады.

	Қарсы айтылар сөзге сары әйелдің ытырынып түсердей ширығып отырғанын байқаған Танакөз тырс деп үндеген жоқ. Шешесіне - көйлек- көншек, кәмпит-сәмпит, інісі мен келініне, олардың бала-шағасына деген тағы басқа оны-мұны базарлыққа толы жол сөмкесін жататын сәкісінің бас жағына қоя салды.

	– Сөмкеңді ол жерге қойсаң, өзің қайда жатпақсың? – Сары әйел Танакөзді қайткенде де сөйлетпей қоймаймын дегендей пиғылын анық танытты.

	– Бір жөні болар, жайғасып алайық әуелі...

	– Е, онда, өзің білесің...

	Мұның үнсіз қимылына, сөзіне көңілі көншіңкіремей тоң-торс қалған көршісі Танакөзге жүзін терезе жаққа беріп, қырын қарап отырды.

	Пойыз сартылдаған доңғалағының ырғағын біртін-біртін үдетіп, ымырты қоюланып бара жатқан түн қойнауына қарай сіңе берді. Оқта-текте артта қалып бара жатқан жол бойындағы жалғыз-жарым разъездердің жарығы қапталдан жылт-жылт ете түседі.

	... Әжесі мен атасының бауырында өскен Танакөз тұрмысқа шығып, балалы-шағалы болғанша өзінің туған анасын еншісі бөлек, басқа үйдің адамындай көріп жүрді. Ауылға келсе, алдымен өзі өскен үйдің орнында отырған ағасының шаңырағына түседі. Шешесін үлкен жеңгесіндей көріп, оған сәлемдесіп кету үшін ғана келетін. Өзіне әрдайым елжірей қарап бауырына тартқан анасына қанша жақсы көрсе де, басқа балалардай оған еркелей алмайтын. Әкесі қырық тоғыз мүшелінде дүниеден өтіп, шиеттей балаларымен қара жамылып, аңырап қала берген шешесіне бұдан былай бауыры бөлек жандай өгейси қарай алмайтынын ет-жүрегімен сезіне түйсінген еді. Содан бері де жиырма жылдан астам уақыт зымырап өте шығыпты. Емелбектен көңілі суып, әйелдік мұңын ішінде құмықтырып жүрген халін Танакөз бір де бір рет шешесіне сездіріп көрмеген. Тәніне тиген ащы таяқты да, күйеуінің отбасылық тіршілігіне демеу бола алмаған дәрменсіздігін де жасырып, төрт құбыласы түгел, бақытты жандай ғұмыр кешіп жатқандай көрсететін өзін.

	Төрт құбыласының түгел екені рас қой, өзінің қас-қабағына қарап өсіп келе жатқан төрт баласы бауырында, одан артықтың керегі қанша еді оған. Керегі қанша еді?..

	Тәмпіш мұрын сары әйел тоң-торыс күйде ұзақ отыра алмады.Танакөздің тым-тырс тынған үнсіздігі оның қитығына аздап тие бастағандай. «Тура бір шіреніп қалған неме ғой, бәлсінуін өзінің. Қаланың өзінше сыпайысынған сылқымы боларсың, тырнағыңды сүйірлеп, ерніңді бояп жүргеніңе қарағанда. Көрер ем біз сияқты пойызда дорба тасып, ебіл- себіл болып жүрсең. Асырайтын байы, тиын-тебін табумен бас қатырмайтын жайы бар, бүйірің тоқ, уайымың жоқ қатын боларсың, сірә?! Бірақ біз сияқтылар мінетін ыбырсыған жайдақ пойызға отырғаныңа қарағанда, асып бара жатқан дәненең де жоқ, әншейін қарабайырлардың бірі шығарсың, бәлкім. Неде болса, түрткілеп көрейін өзін бір».

	– Ие-е, солай де, - деп даусын соза түскен ол, Танакөзге көзін бір аударып тастады. - Жол болсын, баратын жерің алыс па ед?..

	– Алыс емес, ертең сәскеге таман жетіп қалармыз, құдай қаласа.

	– Сәскеге таман біз де жетеміз деп отырмыз ауылымызға. Онда Теректіден түсетін болдың ғой шамасы?

	– Ия, Теректіден түсеміз...

	– Біздің ауылға барады екенсің ғой?.. Өзіміздің адам болдың ғой онда...

	Танакөзге енді бұрынғыдан бетер еміне түскен сары әйелді оның кім екенін, кімге бара жатқанын білуге деген әуестік биледі.

	Өзінің Теректіге жолаушылап бара жатқан мән-жайынан азырақ хабардар еткен Танакөздің екеуара тіл қатысуды осымен тәмамдағысы келген ыңғайын сары әйел қаперіне де ілген жоқ.

	– Қаланың базарынан дорба-дорба зат тасып, оны сатып, азын-аулақ тиын табудың зарын шегіп жүрген күніміз осы. Қайда барсаң да, қайда қарасаң да артынып-тартынған әйел... Бала туып, байдың тапқан несібесін ұқсатып отыратын заман басымыздан көшкелі біздікі осы жүріс баяғы ертеңді-кеш. Қатын-баласын асырайтын бай, қалада қайдам, ауылда қазір нағыз деписит! Еркектің үйде отырып қалғанын о заманда, бұ заман, кім көрген. Онда да еркектік пошымынан айырылған, дімкәстәрі ғана үйді төңіректеп қалды. Әйтпесе бар ғой, басында жел гулеген есіріктері бәрінен де безіп кетті емес пе, құдай-ай, тоба!.. Осы айтқаным рас қой, а, Сәруан? – деді ол бүйірдегі орында отырған өзі құралыптас, қобырсыған шашын төбесіне үймелей-жүймелей салған, бүйрек беттеу қараторы келіншекке қарай жүзін бұрып. – Сенің де көрген күнің осы, әрлі-берлі екі ортада дорба тасып сенделген...

	Сәруан оның қара аспанды төндіре сөйлегенін онша жақтыра қоймады, оған көзін бір алартып алды да:

	– Мұның бәрін несіне айтып, несіне жосылып отырсың? Жұртқа сенің дорба арқалаған жағдайыңның керегі бар ед сонша! – деді тісінің арасынан сыздана сөйлеп.

	– Керегі неге бомасын?! – деп тақ ете қалды сары әйел. – Бәгонның ішін ыбырсытып, жолаушылап баратқан адамға аяқ басар жер қалдырмай, жер- көктің бәріне дорбамызды тықпалап отырған осы жағдайымызды білсін, түсінсін дейміз айналамыздағылар. – Ол көзінің ұшымен Танакөзге бір қарап қойды. - Әйтпесе жақтырмаған сыңайы бар ма деп қуыстанамыздағы...

	Танакөз сары әйелдің сөзіне сәл ғана жымиып:

	– Аспаннан аяғымыз салбырап түскен жоқпыз, көріп жүрген жәйіміз ғой бұл, қысылмай-ақ қойыңыз, бір түнге шыдармыз енді, - деді.

	– Е, бәсе, өзіміздей-ақ адам ғой, түсінеді, әрине. – Танакөздің сөзіне ырза болған сары әйел Сәулетжанға алдында жатқан пакетінен алып, бір қағаз түрме кәмпит-сағыз ұсынды. – Ала ғой, құлдығым...

	Сәулетжан алмаймын дегендей, басын шайқап еді, Танакөз:

	– Тәтең үлкен басымен ұсынып жатқанда бас тартқаның ұят болады, рақмет айт, - деді.

	– Рақмет...

	– Менің Серікболым сияқты екенсің өзің, нешінші кіләс оқисың?..

	– Төртінші...

	– Үйбәй-әу, әр сөзіңді санап сөйлейтін сыпайы жігітсің ғой өзің, мәледес!..

	– Әй, Бибіғайша, қаланың баласы осындай сыпайы болады, сенің жүгірмек Серікболың деймісің бермесіңді қолыңнан тартып алатын! - деді Сәруан серіктес құрбысын қағыта сөйлеп. – Ұялтпа баланы енді...

	Екі әйелдің бірінің сөзін бірі іліп тартып, вагонды бастарына көтере сөйлеген дабыра-дұбыра әңгімесіне еріксіз құлақ салған Танакөз ауыл әйелдерінің бүкпесіз, ашылып-шашылып жатқан осы мінездерін бір жағынан қызық көріп отырды. Бұрын, өзі ауылда жүрген кездегі адамдар дәл осындай емес сияқты еді. Әрқайсында бір бастарына жетерлік уайым-мұңы болса да, көп сөзі жоқ, бұйығылау сияқты еді олар, әлде бұларды өмір, тұрмыс өзгертті ме екен деп ойланды. Бибіғайшаның айтып отырғаны айна-қатесіз солай, бала-шағаны асырау тауқыметі өз мойнына түскесін дорбалап зат тасып, күн көрісін жасамасқа басқадай шарасы болмағаны да байғұстың. Үйге басие болатын еркектің дәрменсіздігіне налыса, ол да өзінің әйелдік мұңы шығар жанын жегідей жеп жүрген.

	Танакөз өз басындағы халді мына бейтаныс Бибіғайшаның басындағы халмен еріксіз ұқсастырғандай болып, бір сәт ойланып қалды.

	«Мұның да үйінде біздің әлгі сорлыдай біреуі бар шығар, масыл болып отырған. Онысы масылдығына қарамай, біздікіндей еркексініп, күштімсінген біреу болса, шекесінің шылқып жүрмегенін түсінемін»...

	Танакөздің тап осы сәттегі ойын оқып отырғандай Бибіғайша:

	– Күйеуің қызметтегі кісі шығар? – деп сұрады.

	– Жеке кәсіпкер... Жеке кәсібі бар айналысатын...

	– Е, ондай болса жақсы ғой. Қаладағылардың жағдайы бізге қарағанда тәуір ғой, екі қолға әйтеуір бір жұмыс табылады.

	– Ия, табылып тұр ғой...

	Бұл кезде асықпай жүретін жайдақ пойыз тағы бір стансаға тоқтаған болатын, сырттан ерсілі-қарсылы тыпырлап жүгіріп, шу-шу еткен әйелдердің даусы естіліп жатты.

	– Балық! Ысталған, тұздалған, қуырған... Бәрі бар!

	– Сыра, сусын, шырынсу!..

	– Сағыз, сигарет, шарап, арақ!..

	– Піскен ет, қарта, қазы!..

	Терезеден станса жаққа көз салып отырған Танакөз түн ішінде пойыз жағалап, әр вагонның есігіне телмірген әйелдердің осы беймаза, жалынышты тірлігіне аяушылық сезіммен қарады. Жүрегінің басы шым еткендей болды.

	Бала-шағасының нәпақасы үшін күн демей, түн демей теміржолдың бойын жағалаған әйелдердің беймаза, өнімсіздеу тірлігі күнкөрістің көңілсіз, жүдеу елесіндей әр бекеттен мен мұндалап алдан шыға береді.Ұланғайыр даланың әр бағытқа кетіп жатқан сан тарау жолдары қаншама, сол жолдардың бойында осындай тіршіліктің соңында жүрген мыналар сияқты әйелдерді көргенде, өзінің қаладағы өміріне налуы күнә екен. Оты, суы ішіндегі үйінің берекесі маздаған тіршілігіне шүкірлік етерліктей жөні бар екендігі рас қой...

	Бірер минөт қана аялдаған пойыз тағы бір ырғалып алды да, орнынан баяу қозғалып кетті. Пойыз доңғалақтарының сартыл-сұртылы түн қойнауының тыныштығын бұзып, ұзақ жолдың бірқалыпты сарыны одан әрмен жалғасты.

	Жол бойында деміл-деміл ұзақ аялдаған жайдақ пойыз Теректіге бір сағаттан астам уақытқа кешігіп жетті. Бұлар вагонның есігінен шығар- шықпастан, қарсы алдарынан арсалаңдап алқын-жұлқын Бисен жүгіріп шықты. Келе сала Сәулетжан мен Танакөздің бетінен алма-кезек сүйіп жатыр.

	– Апам да келем, қызым мен немеремді өзім қарсы аламын деп еді, тастап кеткенім жақсы болды, пойыздарың әбден кешікті ғой... – Бисен абдырлап-дабдырлап, әбден мәре-сәре. – Оның үстіне ілекерлеп мініп жүрген әлгі жаман сырқылдағым бұзылып қалып... Бірақ көлік бар, көршінің баласы, Матай ағаның Мұратханының мәшинесімен келдім. Баяғы кішкентай Мұратхан ше?..

	– Білем ғой, оның да жігіт болып қалғаны ғой, ә!.. – Танакөз өзінің таңғалысын жасырмады.

	– Жігіт болғанда қандай, нағыз крутойдың өзі! Осындағы Жұбаныш деген мықтының оң қолы, астында джип, қазір көресің...

	– Кімнің дедің?.. – Танакөз інісінен Жұбаныштың атын қайталап сұрады. – Ол кім еді өзі?..

	– Жұбаныштың дедім ғой, сен танымайсың оны...

	– Танымасам, танымайтын да шығармын...

	Теректінің арғы басындағы Бисеннің үйіне жеткенше көңілін кенеттен елең еткізген әлгі Жұбаныштың аты ойынан шықпай қойды.

	«Жұбаныш, Жұбаныш... Сол баяғы өзіне ғашық болған момын Жұбаныш па, ол да осы төңіректің, Үлкен Теректінің баласы еді ғой, сол болса, неге танымасын, таниды ғой. Екеуінің арасындағы жас кездегі оқиғадан Бисен бихабар болғандықтан, танымайсың деп отырған шығар».

	Жастық өмірдің қас-қағымдай бір сәтінде ғана кездесіп, одан соң ұмыт болған Жұбаныштың қайда жүріп, қайда тұрғаны Танакөз үшін бәрібір болатын. Оқта-текте ойына түссе, Жұбанышпен арада болған азырақ достығын балалықтың баянсыз да күнәсіз қылығына саятын да қоятын. Есейе келе оның да бұған өрекпіген сезімі суынып, сабырға түскен болар. Өзінің кіршіксіз жүрегіне шын лайық жар тауып, Жұбаныштың бақытты, алаңсыз ғұмырын кешіп жатқанына оның еш күмәні жоқ еді.

	Үйге келіп, шешесінің сағынышты мейіріне бөленген Танакөз көңіліндегі өзгедей ой атаулының бәрін жадынан шығарып, сол баяғы балалық қалпына оралғандай күйді басынан армансыз кешірді. Үлкенді- кішілі бауырлар - іні мен келін, аға мен жеңге Танакөз бен Сәулетжанды орталарына алып, бірінен соң бірі үйлеріне шақырып, бар дәмді асын алдарына қойып, аялаумен болды.

	Қызы мен жиен немересінің келгеніне арнап, екі-үш күннен соң шешесі кішігірім той жасады. Теректідегі өздеріне қараған ағайын-туыс, көрші-көлем тегіс жиылып, ынтымағы ұйыған үйдің қуанышына құтты болсын айтысты.

	– Айдынәлі марқұм бүгін бір аударылып түскен шығар, жақсы көретін қызы өз босағасына балапанын ертіп келіп, тілеуқор ағайын-туманың батасын алып жатыр, - деді Теректідегі рулас ағайындарының қариясы Орынәлі шал асқа батасын беріп болып. – Қайда жүрсең де, аман бол, шырағым. Бала-шағаң өсіп-өніп, өрби берсін! Күнзила келін, ағайын-туыспен бөлісіп жатқан қуанышың ұзағынан болсын. Әумин!

	Сол күні кешкісін шешесі Танакөзді қасына оңаша алып, екеуі оны- мұнының төңірегінде көп әңгіменің тиегін ағытты.

	– Көңілің сырт көзге орнықты көрінгенмен, ішіңде жатқан бір қаяу бар сияқты, қызым. Мұны сезбей-білмей жүргенім жоқ. Емелбекпен екеуіңнің араларың дұрыс па еді, әйтеуір? – деп жеңіл ғана күрсініп, қызының жүзіне сауалды кейіппен бір қарап қойды ол. – Ішеді екен, ішсе, саған қол жұмсайды екен деген сияқты хабар бұл жақтағылардың құлағына еміс-еміс шалынып жатады. Қайбірде барып келем бе деп бір оқталып едім, Бисенжан тоқтатты. Оның үстіне денсаулығым да соңғы кездері болыңқырамай жүр. Уһ!..

	Шешесінің соңғы жылдары тым қартайыңқырап баратқаны екі ұртындағы әжімнің тереңдей түскенінен анық аңғарылғандай. Қара торы әдеміше жүзінің реңкі қуқыл тартыпты. Аялы көздерінің айналасын торлаған ұсақ әжімдер де қазір көбейген.

	Танакөз ләм-лим деместен, көзі жасаурап, шешесіне аяушылықпен үнсіз қарап отырды. Өзінің мұңын айтып, онсыз да уайымға толы ана жүрегін жаралағысы келмеді.

	– Уайымдамаңыз. Бәрі дұрыс. Аз-мұздап ішпейтін еркек бола ма. Аздап ішкесін ұрыс-керіс шығаратын жағдайы болса, бұл екеуара жөнге келтіретін шаруамыз ғой. Бүлініп, біржола бет қаратпастай болып жатқан дәнеме де жоқ, бәрі орнында. Балаларымыз балқұрақтай болып өсіп келеді, оқуларын оқып жатыр алаңсыз, шүкірміз ғой, апатай-ау!..

	– Е, бәсе, өзім де солай ойлағам, Танакөзімнің ақылы мен шыдамы босағасын шайқалтуға жібермес дегенмін. Көздері жәудіреген алтын асықтай балалары тұрғанда отбасының берекесі бұзыла қоймас-ау, сірә, дегенім рас болды, құлдығым...

	Танакөздің шеше көңілін аулай сөйлеген сөзі бір жағынан өзін-өзі жұбатуы да еді. Кімнің төрт құбыласы түгел, бұл өмірде ненің толымды бола қалғаны рас еді, тіршілік тіршілік болып жаралғалы, әйтеуір бір нәрсенің орны кем түсіп жатады. Өмірдің заңы солай, оған көнбеске ешкімнің де шарасы жоқ. Ол осындай тәубелік ойға ден қойып, өмір сүріп келе жатқанын шешесіне әлгіндей сөздермен жеткізе алды ма, білмеді. Қайткенде де, осыған өзін-өзі итермелеумен келетіні сөзсіз ақиқат еді.

	Бір аптаның қалайша зыр ете қалғанын байқамапты. Бисен бұларды кешкі пойызға тағы да сол Мұратханның мәшинесімен стансаға апарып салатын болды.

	Танакөздің ойына әнеукүні Бисеннен естіген Жұбаныштың есімі қайта оралды. Бұларды жолға дайындап, оны-мұнысын бөлек қалтаға салып жатқан шешесінен:

	– Апа, баяғы Жұбаныш деген баланы ұмытқан жоқсыз ба, ол өзі... қазір осында тұра ма? – деп сұрады.

	– Үйбай-ау, ия, айтпақшы, әлгі сол баяғы момын бала осында, Теректіде. Қой аузынан шөп алмас Жұбаныш емес ол енді қазір, шаруасына мығым үлкен бастық, бай көрінеді өзі. Пермісі бар дейді қоралап мал ұстап отырған, егін, көкөніс салатын көп жері бар екен, екі Теректінің сенделіп қалған біраз адамдарына жұмыс тауып беріп, асырап отырған Жұбанышты білмейтін бұл төңіректе адам жоқ. Ұмытпапсың ғой, қызым-ау, ә?!. Ұмытатындай жігіт емес еді-ау, қайтесің, тағдыр қоспаған шығар...

	Шешесінің көкейіндегі сөздің астарын Танакөз түсінді, түсінді де одан әрі Жұбаныш туралы әңгімені өрбіткісі келмеді. «Түптің түбінде әркімнің өмірдегі өз жолы бар шығар. Кім білген, менімен ол бақытты болар ма еді, болмас па еді? - деген ой көкейіне осы мезет еріксіз ұялаған еді. Менің де онымен бақытты болар-болмасым екіталай емес пе? Екіталай дүние ғой бәрі де»...

	Бірде олай, бірде бұлай, екіталай дүниенің болжамын кесіп-пішіп кім білген. Кесіп-пішіп білсе де, тіршілігінің уәжіндей құп алар ма еді оны, соған мойынсұнар ма еді? Адам маңдайына жазылған өз тағдырын қолдан жасауы мүмкін бе? Мүмкін емес қой. Мүмкін болса, әркім өз қалауынша жасап алар еді, бірақ мұндай өмір өмір бола ма, қуанышы мен мұңы, жеңісі мен жеңілісі тайталас түсіп жататын адами тіршілік өз мән-мағынасын жоғалтар еді ғой...

	Қайтар жолдың үстінде Танакөз Жұбаныш туралы, өзінің өмірі туралы шым-шытырық ойлардың сонарына түсіп, түннің бір уағына дейін ұйықтай алмады. Пойыз доңғалақтарымен бірге жүрегінің соғысы да сартыл-сұртыл ырғақпен алып-ұшқандай.

	Ұйқысы қашқасын орнынан тұрды.

	Төменгі орынға жатпай, қызық көріп жоғары сөреге шығып алып ұйықтап қалған Сәулетжан бүрісіп, тоңып жатқандай көрінгесін, жамылғысының үстіне күздік пальтосын жауып қойды.

	Вагонның жолсерігі жолдағы бекеттердің бірінен мінгізіп алған бірді- екілі жолаушы болмаса, жұрттың бәрі тегіс ұйқыда. Бұлардың жанында, бүйірдегі орында біреудің аяқ жағында қысылып-қымтырылып отырған қартаңдау кісі Танакөзге:

	– Қызым, ішетін бір жұтым суың бар ма? – деп сұрады. - Аузым тобарсып кетті, мына пойызы түспегірді кемпіріміз екеуміз жарты күн стансаның басында жатып күттік, бір қиыр жерден келіп.

	– Мүмкін шәй ішерсіз, ата. Қазір мен ыстық су алып келе қояйын, - деді Танакөз шалдың шүңірейіп кеткен көздеріне, шаршаңқы жүзіне мүсіркей қарап.

	– Көп жаса, шырағым! – Шал вагонның есік жақтағы орындарының бірінде отырған кемпірін шақырды. - Әй, мұнда кел, шәй ішіп ал кішкене, мыңжасағыр мына қызым шәй демдеп беремін дейді...

	Шалдың даңғырлап сөйлеп, бүкіл вагонды басына көтергені әлдекімдерге, әрине, жақпаған болуы керек.

	– Өзі билетсіз мініп алып, әй-шәй жоқ, түн ішінде жұрттың ұйқысын бұзып айқайлағаны несі! – деп күңкілдеді бір әйел. – Қаталап барады ма екен сонша?..

	Әлгі әйелдің күңкілі құлағына шала-шарпы тиген кемпір, әйтеуір шалына қатысты жағымсыздау сөз екенін бажайлады ма, шалына қабағының астымен қарап, даусын бәсең ғана шығарып, ыңғайсыздана сөйледі:

	– Қап-ай, ыңғайсыз болды ғой! Түн ішінде жұрттың шырқын бұзып...

	Шыдасаң етті азырақ...

	– Е, не боп қапты соншама, шәй ішеміз дегенге ұйқысы бұзыла қалған қай зәнталақ өзі...

	– Дымыңды шығарма-а-а деймін,- деп қылғынды кемпір. – Дымыңды шығарма...

	Танакөз қарт адамдардың еріккеннен жолаушылап келе жатпағанын сезді. Түн ішіндегі қысылып-қымтырылған жағдайларына қолынан келген кішілік ілтипат-ибасын көрсетіп бақты. Екеуіне шәй беріп болғасын, Танакөз:

	– Менің орныма жайғасып, көз шырымын алыңыз, ата. Мен мана күндіз ұйықтап алғанмын, - деп шалға орнын ұсынды. – Қалаға жеткенше әлі бірталай уақыт бар.

	– Көкетайым-ау, танымасаң да, білмесең де бізді сонша өбектеген мейіріміңнен айналдым!..

	– Көп жаса, шырағым. Атаң шаршады. Стансаға мана түсте келгеміз. Өзіміз Құмжарда тұрамыз. Немере келініміз босанып, хабар жеткесін, үйде шыдап отыра алмадық. Шөбересінің алды болғасын мына шалда тіпті дегбір қалмады ғой, – деп кемпір сыбырлай сөйлеп бар сырын ақтарып салды. - Өзің қайдан келесің, шырағым?..

	– Теректіден, апа. Төркіндерімнен келемін, мына ұлымды әжесіне апарғанмын...

	– Айналайын, анаңды сыйлап құрметтесең, көсегең көгере берер!..

	Өзінің орнын беріп, қариялардың жағдайын жасаған Танакөз таң атқанша тікесінен тік отырды. Шөберелерінің дүниеге келгеніне қуанып, қалаға жетуге асыққан, ауылдың ақкөңіл қария кісілерінің кіршіксіз жан- дүниесіне тәнті болғаны сонша ұйықтамағанына, шаршағанына ол өкінген жоқ.

	... Пойыздан түскесін Танакөз бен Сәулетжан кетуге асықпады, өздерімен бірге түскен шал мен кемпір, өздерін қарсы алатын адамдардың қарасы көрінбегесін жан-жақтарына қарағыштап, аялдап тұрып қалған болатын.

	– Ата, келе жатқандарыңызды айтып, балаларыңызға хабар беріп пе едіңіздер? – деп сұрады Танакөз. – Қайда тұратынын білсеңіздер ме?..

	– Ауылдағы балалар тілипанмен айтамыз деген, айтса, қарсы алулары керек-тұғын, - деп абыржыды шал. – Станса басынан өзіміздің де тілгірәм салу қаперімізге келмепті...

	Телефон номерінен басқа ештеңе жазылмаған тілдей қағазды кемпір кәмзолының қалтасындағы шиланынан алып Танакөзге берді:

	– Дәулетбекжанның үйінің тілипаны жазылған осында, шырағым. Қайда тұратынын өздері айтпаса, бұ қаланың қай түкпірін білейік біз?!.

	– Бәрі дұрыс болады, абыржымаңыздар. Қайда тұратынын білсек болды, өзіміз-ақ апарып саламыз, апа.

	Танакөз қалта телефонын алып әлгі номерді теріп еді, тырс деген жауап болмады. Қайталап терді, бірақ Дәулетбектің телефоны тағы да ұзақ уақыт жауапсыз безерді.

	– Алмай жатыр телефонды. Менің қоңырауым барып-ақ тұр...

	– Енді қайттік?..

	Танакөз қариялардың қапелімде абыржып, алаң-құлаң еткен кейіптерін кәдімгідей-ақ аяп кетті.

	– Апа, абыржымаңыздар, біздің үйге жүріңіздер қазір. Шәй ішіп жайланып алып, балаларыңыздың үйіне содан соң барасыздар. Өздері менің телефоныма хабарласуы тиіс.

	– Үйбай-ау, олар сенің тілипаныңды білсе қане?! – деп сасқалақтады кемпір.

	Танакөз кемпірдің қалта телефонның мән-жайынан бейхабар екенін түсініп, күлімсіреп қойды.

	– Апа, менің телефонымды біледі, жаңа звондадым ғой, менің нөмірім оларға түсіп тұр, бәрі дұрыс болады. Олар сіздердің қай пойызбен қашан келетіндеріңізді білмеген ғой!..

	– Әрине, білмеген! Дәулетбекжанға хабар дұрыс жетпеген. Ана Құмжардағылардың тілипанынан бір кінәрат болған сірә. Хабар жетсе, өкпесін қолына алып, жүгіріп-ақ келер еді ғой манадан бері. – Шал әр сөзін нығыздап айтып, сабырға келгендей болды. - Әйтеуір қаласына аман-есен жеттік қой, табармыз үйін, мына қызым осы қаланың адамы ғой, саспа, кемпір!..

	Танакөз қарияларды өзінің үйіне апарып, шай беріп, жайландырып болғанша Дәулетбек те онымен хабарласып үлгерді. Ата-анасының келген хабарын ести сала, тез жететінін айтты.

	– Міне, көрдіңіздер ме, Дәулетбек қазір өзі келіп алып кетеді сіздерді. – Танакөз балаша қуанған қарияларға күлімсірей қарады.

	Қалбалаңдап, Танакөзді айналып-толғанып, батасын берген шал мен кемпір:

	– Айналайын, өзің атыңа сай әдемі де ақылды қызым екенсің, шөберемнің шілдеханасына шақырамыз сені мен күйеу бала екеуіңді. Күйеу баланы көре алмадық, жұмысында екен, келгесін сәлем айт, сендей жары бар қандай бақытты жігіт! – Кемпір қоштасарда Танакөзді қайта-қайта құшақтап бетінен сүйді. – Дәулетбекжан, сен мына Танакөзді шілдехана тойына міндетті түрде шақыратын бол, тілипаны өзіңде бар көрінеді ғой!..

	– Көп-көп рақмет, мына кісілер сізді біраз әбігерге түсіріпті, бізге келетінін айтқанымен, немен, қашан жететінін хабарламады, ауыл арасындағы өздерінің жүріс-тұрыстары сияқты көреді ғой, - деп түр-келпеті әкесіне келіңкірейтін, атжақтылау келген ақсары жігіт кешірім өтінгендей сөйледі. – Менің есімімнің Дәулетбек екенін көкем мен апамның өздері-ақ айтып үлгерген шығар. Шілдеханамызға міндетті түрде келетін болыңыз, шақырамыз!..

	Танакөз әдемі ғана жымиып, Дәулетбектің ілтипатын қабыл алды.

	Жол үстінде жолығып, дидарласқан азғантай мұрсатта кіршіксіз батагөй көңілдерін аста-төк сыйлаған қарияларды Танакөз өз үйіне құдіреті күшті жаратушының әз-бұйрығымен келген Қыдырдай көріп, жақсылыққа ырым етті.

	... Он күндік демалысы көзді ашып-жұмғанша өте шықты. Жұмысқа әжептәуір сергіп оралған Танакөзді жұмыстағы келіншектер шуылдасып- дуылдасып көңілді қарсы алды.

	– Әдеміленіп кетіпсің, демалыстың аты демалыс қой!

	– Өзі де ақсарының сұлуы емес пе!

	– Өзің жоқта сені телефон соғып іздеушілер көбейіп кетті, - деп сылқ- сылқ күлді сылқым келіншек Зұлфира. - Атыңыз кім десек, айтпайды, даусы жағымды бір жігіт әйтеуір...

	– Даусы жағымды дейсің бе? Кім болды екен?..

	– Кім екенін өзің білесің-дағы, біз қайдан білейік. Мен білсем, өзіңді бөтен көрмейтін адам. Бірақ бәрі ішіңде ғой сенің, айтпайсың ғой, қу келіншек. – Зұлфира көзін ойнақшытып, жымың-жымың етті. – Кім екенін біліп тұрсың, мөлдірей қалған көзіңнен көріп тұрмын. Сенің көздерің бар ғой, қай еркекті болса да «аһ,уһ» дегізіп сұлатып түсіретін көздер, оллаһи!..

	Өзі қайдан білсін, білетіні жалғыз Лебіз еді. Оның телефон соғуы екіталай. Телефонымды білмейтінін былай қойғанда, өткен жолғы кездесу екеуінің соңғы кездесуіндей болғанын ол сезіп, біліп кетті. Бәрі біткен, бәрі болған тәмамдалып. Ендігі жерде алаңсыз өмір сүруі керек. Белгісіз бір үмітке алаңдап өмір кешуге әл-дәрмені таусылғаны рас. Әйелдік пешенесіне жазылған тағдырын ешкім де, ештеңе де өзгерте алмас бұдан былайғы жерде. Көрер тауқыметі – бір Емелбектің өз басынан жетіп артылатын пенделігі, күйкілігі болса, оны да көріп алар. Десе де, Лебіздің қандай жағдай болғанда да адамның бір-бірімен үйлесіп өмір сүруі туралы өткендегі айтқаны бекер сөз емес-ау осы. Өмірдің ләззаты сол деп еді-ау, ақиқаты солай екені рас болса? Рас болар, ақылды адам ғой, сол сөзді тегіннен-тегін айтпаса керек...

	Өзін-өзі осылайша тоқтамға шақырып, өмір сүру туралы өзінің дұрыс ойларына бекемденгісі келсе де, Танакөз бәрібір тыншу таба алмады. Тағы да елеңдеу, тағы да әлденедей бір үміт-ойдың сонарына ессіз арбалу. Осындай күйге енген сәттерінде ойына еріксіз оралатын жалғыз бейне – Лебіз. Адал жүрегіне, ер көңілді мінезіне өзін тәнті еткен сол Лебіз...

	Екі күн бойы Танакөз өзін іздеген жағымды дауысы бар адамның телефонын күтті. Екі күн бойы оны іздеген тірі пенде болмады. Зұлфираның сайқымазақ әзілі болар дегенге сайып, өзінің құрдан-құр өрекпігеніне өкіне бастаған Танакөзді жағымды дауыс үшінші күннің сәскесінен ауған мезгілде тағы іздеді.

	Телефонды қашанда бірінші алатын Зұлфира Танакөзге тұтқаның микрофонын басып тұрып:

	– Сол. Соның өзі! - деп сыбырлады. – Мә, ұста!..

	– Танакөз, бұл – мен ғой, Лебіз! Күтпеген боларсың, сенің телефоныңды іздеп табуға тура келді.

	Бірер сәт тым-тырс тынып үнсіз қалған Танакөз қапелімде не дерін білмей, мүдіріп қалды.

	– Қайдан, қалай таптың расында? Мен айтпаған сияқты едім ғой... – Таңғалғаны да, қуанғаны да оның даусының нәзік дірілінен ап-айқын сезіліп тұрды.

	– Өзің емделген кардиологиядағы таныстар арқылы таптым, сондағы ем-дом жасау тарихыңда жазылған екен телефондарың. Бірақ үйіңе звондаған жоқпын, қорықпа. Ол жағынан сақтық жасауға ақылым да, сабырым да жетті...

	Танакөз бұдан әрі қалай сөйлесуді білмей дағдарып, тағы да тосылып қалды.

	– Сөйлесе алмай отырған жағдайыңды біліп тұрмын, Танакөз. Мүмкін болса, сол өзің білетін жерге, өзің білетін уақытта кездесуге шақырғым келеді сені, егер қарсы болмасаң, әрине...

	«Құдайым-ау, неге қарсы болайын, сенімен кездесуге, жаным Лебізім! Кездеспеуге болмайтынымызды сездіргенің қандай дұрыс болды. Бірімізді- біріміз ұмыта алмай өмір сүру де шексіз бақыт екен ғой, сен соны білемісің, жаным, асылым»!

	Бұл сөздерді Танакөз Лебізге ынтыққан жүрегінің ғажайып үнімен іштей елжіреп айтты.

	– Неге үндемей қалдың, Танакөз?..

	– Мен үнсіз сөйлеп тұрмын ғой, барлық айтқаныңды құп алған үнімді ести алмадың ба, жаным?..

	– Танакөзім менің!..

	Лебіздің үнімен жеткен осы бір ғажайып сөз оның жан-дүниесін ешбір кереметке айырбасталмас ғашықтық ынтық әсерге бөледі. Көз шарасынан ыршып кеткелі тұрған мөп-мөлдір жас Танакөздің жүрегіне осы мезетте ұялаған нұрлы сезімнің жасы еді. Ғашық жүрегін тәтті мұңның жеп-жеңіл күрсінісі шым еткізген тұп-тұнық сағыныштың жасы еді.

	Танакөз сол күнгі кештің тезірек болуын ала-бөтен ынтыға күтті...





YI. Оралу - арылу




	Бұлайша да өмір сүруге болатынын ол бұған дейін неғып білмеген!?

	Не ғып бұған сорлы басы ден қоя алмаған?! Неге мұны күнә санаған?..

	Күнә санағаны дұрыс еді ғой, адасқысы келмегені рас еді ғой. Өзінің кішкентай бақытына езіле елжіреп әйел болып өмір сүру өзі ойлағаннан басқашалау екен-ау, қалайша байқамаған, қалайша осыған дейін аңғырт болып келген? Солай болуы тиіс деп ойлаған өмір сүру қалпынан айныған жан – бұрынғы өзі емес, басқа Танакөз болып дүниеге қайта келген өзге біреу ме еді, о құдірет! Енді, міне, ол басқа әлемнің ішіне басқаша адам болып еніпті. Енді, міне Лебіз - мұның өміріне, ол Лебіздің өміріне енгелі мына болмыс, мына тіршілік өзгеше болып сала берді. Екеуінің бірге өткізер әрбір ыстық сәттерін қазіргі күндері сағына күтетін тағатсыз күйге түсті. Өзін-өзі тежеуге сабыры да, шыдамы да жетпеді...

	«Ғашық болып өмір сүру – қандай бақыт»! Танакөз өзінің осы ақиқатының кәмілдігіне енді шексіз сене бастаған еді. Шексіз сенген сайын ішкі әлемінде оянған ыстық та ынтық елжір халдің иіріміне қарай ес-түссіз тартыла берді. Емелбекпен бірге татусыздау тіршілік кешіп келе жатқан сұрғылтым күндерінде күйреп, бойкүйездене бастаған әйелдік жандүние- сезімі енді нұрлы сәулеге шомды. Осы таңғажайып құбылыс Танакөздің ақторғын жүзін әдемі реңкпен құлпыртып, оны бұрынғыдан да сұлуландырып жібергендей...

	Танакөздің өзгеше нұрланған кейпіндегі бұл өзгерістің тегіннен-тегін емес екендігін соңғы кездері Емелбектің іші сезіп жүрді. Бірақ ашықтан- ашық тиісуге себеп-салдар таба алмай амалы құрыған сәттері өшін ащы судан алып, жұдырығын оған дәрменсіз сермелеумен тынады. Бұған Танакөздің еті өліп кеткен, құрсағынан шыққан балаларының әкесі болғандықтан ғана шыдауға тырысып, ішінен тым-тырс тынып, күн кешеді. Соңғы жылдарда араларындағы ерлі-зайыптылық өмірінің дағдарысты салқыны отбасының береке-базарын біржола тұл етті. Осының бәрі-бәрі тез есейіп қалған қыздары мен жалғыз ұлының көз алдарында өтіп жатқанына налитын жалғыз өзі болатын. Әкелерінің өз мұңы өзінде, әйелін ғана емес, балаларын да өгейсігендей.

	Ішінде тынған осынша күйзеліс пен күйреуден морт кетіп сынбағанына, оны жанартаудай лаулатып сыртына шығармауға әл- дәрменінің қалайша жетіп жүргеніне кейде өзі де таң.

	Сезім мен ой-сана арпалысы итжығыс түсіп, көнбістік халіне араша боларлық дәрмен таба алмаған Танакөз өзін, әйелдік әлсіз, нәзік болмыс- әлемін шексіз бақытты етіп, ғайыптан пайда болған осы бір ғашықтық сезімнің тәтті арпалысынан бұдан-былайғы тіршілігінде арылғысы келмеді.

	Жатса да, тұрса да сонымен өмір сүрді, сонымен ғана әйелдік кішкене бақытын жүрек құпиясымен оңаша аялай берді.

	Әйелдік сезімін баураған әсерлі толқыныстар деміл-деміл жанын тербетіп жүрген осындай күндердің бірі еді. Қыркүйектің жазға бергісіз жып- жылы маужыраған таңында сол баяғы аялдамада жұмысқа баратын автобусты күтіп тұрған болатын. Бет әлпеті өзіне соншама таныс көрінген бейтаныс біреу болған ту сыртынан жанына тақап келіп оның атын атады.

	– Танакөз!..

	- ... ?

	– Танымадыңыз ғой, танымайтыныңызды біліп тұрғанмын...

	Бейтаныстың үні де – өзіне әлдебірдей таныс үн сияқты, жағымды әрі жұп-жұмсақ естілді. Танакөз оған тосын аңтарылыспен таңдана қарады.

	«Құдайым-ау, бұл әлгі сол кісі емес пе... Жоқ, әлде басқа біреумен шатастырдым ба? «Танымайтыныңызды біліп тұрғанмын» дейді, мені сыртымнан аңдып, қарап тұрған болды ғой сонда»?..

	Ол қол сағатына қарады.

	– Ия, міне, дәл жаныңызда, кездейсоқта мына жерде өзіңізге көз қиығымды салып қарап тұрғаныма алты жарым минөт болыпты. Алты жарым минөттен бері селт етпегеніңізден білгенмін, танымай тұрғаныңызды...

	– Уақытты да санап тұрыпсыз ғой, ағай!..

	– Дұрыс айтасың, осындайда уақыт да санайтын әдетім бар еді, Танакөз. 511-маршрутта өзіңді алғаш көрген кезден бері де бірталай уақыт өтіп те кетіпті-ау, сынаптай сырғыған өмір-ай десейші!..

	– Сіз бе едіңіз, сол ағай!? Бәсе, сондай бір таныс дауыс... Ұмытпасам, Абзал аға ғой есіміңіз! Таныс, ия таныс дауысыңызды ғана ұмытпаппын, ал жүзіңіз есімде еміс-еміс қалып еді ғой сол кездің өзінде-ақ... Қап, уақыттың тығыз болып қалғаны-ай, міне, менің автобусым келді. Ағай, кешіріңіз, құдай ақына. Тағы да ендігі бір сәті келгенде...

	Танакөз өзіне әлдене айтқысы келгендей болған әлгі кісінің ұяңдау жүзінде лып еткен болмашы қызғылт реңді байқап қалды. Осы бір сәтте ол аз ғана тосыла түсіп, аузы-мұрнынан шыға лықа толып келген автобустың есігіне қарай тұра ұмтылмай, іркіліп қалды.

	– Жарайды, қапаланбаңыз, мәшине ұстайын, жұмысыңыз алыс па, қай жақта еді? – деді Абзал Біржанович оның осы аз-кем абыржулы тосылысын пайдаланып.

	Танакөз онымен үнсіз келісті де, екеуі төбесінде «такси» деген тостағаншасы бар, аялдама жанында «жолаушы аулап» тұрған сарыжағал «Тайотаға» барып отырды.

	Автобусқа міне алмаған жолаушылардың тобынан бөлініп, мәшинесіне келіп үн-түнсіз отыра қалған бұл екеуіне көзі жылтың-жылтың еткен пысықайлау жүргізуші, жап-жас қазақ жігіті алма-кезек қарап:

	– Екеуіңіз бір адамсыздар ма? - деп тақылдай сұрады.

	Танакөз бұған қапелімде не дерін білмей, жалт етіп Абзал Біржановичке жүзін бұрды.

	– «Бір адамбыз», саспа, жігітім! Бірақ баратын жеріміз әр басқа, алдымен мына тәтеңізді баратын жеріне апарамыз, сосынғы бағытымызды өзім айтам.

	– Е, жөн, бопты!.. - Жүргізуші лып ете түсті.

	Жол бойы олар бір-біріне жөндеп тіл қатыса алмады. Таксиден ол Танакөзбен бірге түсті.

	– Сәл кідіре тұр, інішек, мен қазір...

	– Ағай, «время - деньги», тездетіңіз, - деп әлгі пысықайдың дігірлегеніне қарамастан, ол Танакөзбен мәдениетті түрде қош-есендескісі келді.

	– Жұмысыңызға кешікпей жеттіңіз ғой, әйтеуір. Енді уақытыңызды алмайын. Бүгінгі кездесуіміз де кездейсоқ, ойламаған жерден болды, кешірерсіз енді...

	– Рақмет, ағай! Қайта сіз мені кешіріңіз, жолыңыздан қалдырып... – Танакөз ойда жоқта жолығысқан ескі танысының биязылығына іштей ыразы болғанымен, бір жағынан біртүрлі қысылып та тұрды.

	– Үн-түнсіз теріс айналып, өзімді сізге білдірмеуге дәтім жетпеді, Танакөз қарындасым. Уәдеміз солай еді ғой, соны ұмытқам жоқ әлі...

	– Ол қандай уәде еді, ағай?..

	– Алда-жалда жол үстінде кездесе қалсақ, мені білмеген, мені танымаған адам болыңыз деген едіңіз ғой телефоннан. Солай уәделескенбіз, ұмытып қалдыңыз ба?!

	– Ұмытқам жоқ, ағай... Қалайша ұмытайын?! – Танакөз өн-бойын әнтек ыстық діріл билеп, көмейінде әлдене кенеттен кептеліп қалғандай күйге түсіп, тығылып одан әрі сөйлей алмады.

	– Жә, уақыт өтіп барады, жұмыстан кешікпегеніңіз дұрыс. Есігіңіздің алдына дейін шығарып салайын, қарсы болмасаңыз?!

	Танакөз мәшинесінің ішінде отырып, бұларға тағатсыздана қарап, тыпыршыған жылмақылау жүргізушіге еріксіз көз қиығын тастап, «анау пәлекет асығып тұр ғой» дегенді Абзал Біржановичке ұқтырғандай болып еді.

	– Немесе... егер... Ия, егер ұсынысымды әнтек санамасаңыз, бүгін қолыңыз босайтындай шамалы уақытыңыз болса, бірер сағат әңгімелессек қайтеді осы?..

	– Не жөнінде, ағай?.. Қандай әңгіме болуы мүмкін деп ойлайсыз арамызда? Бір-ақ рет жол үстінде еміс-емістеу танысқан екенбіз... Сол жолғы телефонмен айтылған әңгімеде... бәрін есіңізге мықтап ұстаған екенсіз, сөзіміз айтылып болған жоқ па еді?!

	– Онда мені кешіргін, қарындасым. Басқадай ойым болған жоқ еді. Соңғы рет аз ғана кідіре алсаңыз, көңіліме әр сәтте қаяу ой түсірген өз қылықтарыма қатысты бірер сөзімді айтып кетейін...

	Танакөз өзінің тым қатқылдау кеткенін осы мезетте ғана аңғарып, бетінің ұшы ду ете түсті.

	– Көңіліңізге тиетіндей сөз айтсам, кешіріңіз ағай. Сізді тыңдағым келмегендіктен айтқан сөзім емес еді, білсеңіз. Қанша уақыт кідір десеңіз де, құп аламын, тек соңғы рет деген сөзді айтпаңызшы...

	– Сіздің сезіміңіздің тазалығына тәнті болып, адал көңіліңізді ағалық бейіліммен ұғынып, қабылдаған едім. Екінші рет телефон шалғаныңызда да, өзімді сол себептен іркіп, ол кісі енді бұл жерде қызмет істемейді деп қайырып тастаған болатынмын. Соным дұрыс болды ма осы деп анда-санда соны ойыма алып жүргенімде, қыстың қар жауып тұрған бір кешінде тағы да көше бойында ойда жоқта кездесіп қалғанымыз бар. Тағы да сол өзіңіздің жалынғандай болып айтқан жалғыз ауыз сөзіңізге тоқтағанымнан ғана басқа адаммен шатастырдыңыз деп кеткенмін... Тағы да өзімнің сол іркілісімнің қаншалықты адамшылық қасиетке жанасымды болғанын біле алмай, дүдәмалға түскен жайым болғанын білген жоқсыз, Танакөз қарындасым... Содан бері де талай уақыт сырғып өтіп кеткенін білесің. Ұмытыла да бастаған еді барлығы, бүгін міне ойда-жоқта жолымыздың тағы да ұштасып қалғанын көрмеймісің. Айналайын, ағаңның орынсыздау өтінішіне қапалана көрмеңіз, жұмысқа асығып тұрғаныңызды сезгесін, көңілімдегіні айтпаққа аз- кем уақыт бөлуіңізді сұраған ем... Өмірде адамның тазалығы мен бір-біріне деген адалдығынан асқан пәктік жоқ, осыны ғана айтайын дегенмін. Сол қасиетіңізді құрметтеп, өзімді қанша іріксем де, бұл жолы сізден бұрылып кете алмадым. Қош-есен болғайсыз, жақсы қарындасым!..

	Манадан бері ауық-ауық бепілдетіп белгі беріп, өзін дегбірсіздене тосып тұрған саржағал мәшинеге қарай бұрыла берген оған Танакөз тым болмаса бір ауыз сөзбен қош деген ишара да жасап үлгермеді.

	Келе салып Лебізге телефон соғатын күндегі дағдысынан жаңылып қалғандай, қараптан-қарап көңілі әлденеге алып-ұшып, беймаза халден арыла алмады.

	«Сізден бұрылып кете алмадым дейді. Неге? Неге бұрылып кете алмады екен, қызық адам ғой өзі... Қызық адам».

	Осылай ойлауын ойласа да, ішкі әлгі бір өрекпулі күйден айыға алмай- ақ қойды. Көз алдында сол кісі – Абзал Біржанович. Жол үстінде әлдеқалай кездейсоқ ұшырасқан адам. Кездейсоқ ұшырасқан адамға бола өзін қияли күйге түсірген сол сезімдерден әлдеқашан суынған еді ғой, енді бүгінгі мына халіне не жорық, құдайым-ау!..

	Көңілін тосыннан өрекпітіп кеткен ойдан қанша арылып тыншығысы келсе де, тынши алмай-ақ қойды. Мекеменің салықтық төлемдерге қатысты өткен жылғы есеп-қисабын тексеруге келген тексеруші, тынымсыз қартаңдау орыс әйелі де бүгін кешеуілдеп жатыр, әйтпесе күнде таңертеңнен бастап есеп қағаздарына екеуі бірлесіп отырып шұқшиятын. Басын бөгде оймен қатыруға күнұзағына бір мұрсат та мұршасы болмайды.

	Танакөз сейфте ғана сақталатын тексеру папкелерін қапталдағы ұзын үстелдің үстіне қаз-қатар қойып, тексерушіге алдын-ала дайындап қойды. Компьютерін қосып, өзіне қажетті файлдарды іріктеген болды. Тағы да оны- мұны бірдеңелер істеген болды. Өстіп отырғанда көрші бөлмедегі Зұлфира сылқым оны шәйға шақырды.

	– Әй, сұлу келіншек, шәй ішіп алмаймыз ба, тексеруші «мыстан кемпірің» келгенше? – деп майысып, көзі күлім-күлім етті. – Бүгін сені таксилетіп әкелген өзіңе әлгі телефондап жүрген «кавалер» ме? Өзіңді тегі қимай, тіпті тапжылмай тұрып ұза-а-ақ әңгімелесті ғой. Ол кеткесін сен де, сұлуым, артынан үздіге қарап, қимастықпен мұңайып қалдың, қандай бақыттысың, анандай еркекті соңынан дедектетіп қойған, а!..

	Небір құйтырқы сөзді ойынды-шынды аралас сапыра бергіш әзілкеш Зұлфира Танакөздің аз-кем қымсынып қалғанын байқамағансып, сылқ-сылқ күлді.

	– Қызықсың осы, Зұлфа. Ол кісі – бір таныс ағай ғой әншейін. – Танакөз оның іліп-тартқан әзілін әріге жібергісі келмеді. - Біздің маршруттың автобусы аузы-мұрнынан шығып, содан жұмыстан қалатын болғасын, жолшыбай әкеліп тастаған еді...

	– Бізді де осылай жолшыбай әкеліп тастап, жұмыстан жолшыбай әкетіп жүретін адам болса ғой, шіркін-ай!.. – Сылқым Зұлфира көзін ашып-жұмып, тамсана елжірегенсіп, оны одан әрмен қытықтай сөйледі. – Орындалмас арман болып жүр ғой ол біз үшін, шіркін-ай...

	– Татардың сендей сұлуына ондай арман деген сөз болып па, өзің шығар таңдап, талғап жүрген?! - Бұлардың екінші бастығы, бас есепшінің орынбасары, бидай өңді келген Жаннұр иегін көтеріп, шолақтау мұрнының үстінен Зұлфираға онсыз да бітіктеу көздерін сығырайта қарады. – Қанша емексісең де, Танакөз бәрібір саған кавалер тауып бере алмайды.

	– Ой, Жаннұр Қасымовна, сіздің әлі мүмкіндігіңіз бар емес пе, біз қартайып қалдық қой. Және оның үстіне қазір сорпасы татитын еркек қалды ма өзі бұ дүниеде?! Әйелді әйел ететін нағыз еркектердің алтын заманы әлде- е-е-қашан өткен, олардың сортына жататын сирек даналарын бұдан былай «Қызыл кітапқа» кіргізу керек. Өңшең дәрменсіз, жүдеп-жадағандар немесе қулығын асырып баюды ғана мансұқ еткендер ғана қалды ғой, шорым- порым болып...

	Зұлфира еркектер жөніндегі түңіліс-күрсінісінің арасында өмірден өз бақытын табудан күдерін үзбей жүрген Жаннұрды да аз-мұз шымшылап өткендей болды.

	– Ондайларды қасыңа жуытып, өз басыңа өзің әлек тілеудің керегі не, онан да осы өмірімнің өзі - ұжымақ... Давай, онан да шәй ішеміз, қыздар!

	Танакөздің күнұзағына шырайы кірмей қойды. Түске таман телефон соққан Лебізбен де көңіл-қошсыз сөйлесті. Бүгін онымен кездесе алмайтындығын айтты. Қанша жалынып білгісі келсе де, үнінен сезіліп тұрған көңілсіздігінің, енжарлығының себебін оған айтқысы келмеді.

	«Ештеңе болған жоқ, бәрі дұрыс» деумен ғана тынды. Тұнжырлау оймен кіреукеленген көздері мұңға тұнды.

	Тексеруші қартаң әйел сәскеге таман телефон соғып, аздап сырқаттанып қалғандықтан бүгін келе алмайтындығын айтқасын, Танакөз өзінің күнделікті есеп-қисабына алаңсыз кіріскісі келген, бірақ ісі өнбей қойды. Екі көзі монитордағы кестенің өн-бойындағы цифрларда, ал ой-қиялы басқа әлемнің тұңғиығына бір батып, бір шығып, тыншымады. Көз алдында сол Абзал ағаның ұяң, инабатты бейнесі көлеңдей берді. Бүгінгі таңертеңгі тығыз-таяңда айтқан сол әрбір сөзі ой-санасында үзік-үзік қайталана берді.

	«Өмірде адамның тазалығы мен бір-біріне деген адалдығынан асқан пәктік жоқ дейді». Осыны айту үшін ғана кездесуге шақырғаны рас болса, Абзал ағаның нағыз абзал адам болғаны ғой. Тазалық пен пәктігімді шынайы аңғартатындай соншалықты нендей сөз айтып едім?! «Төрт құбылам түгел, бақытты жанмын» деп өз-өзімді жұбатып айтқанымды аңғал басы айна- қатесіз дұрыс сөздей қабылдаған екен-ау сонда. Қайдан білсін, сүйікті болуға жаралған ынтызар әйелдік бағымның жетімсіреп жүргенін. Сансыраған әйелдік болмысымның бұлыңғыр тартқан жолдың шетінен көрінген кез келген болмашы жарықтан жан ізгілігі мен нәзік бақыттың титімдей шуағын іздеп, шарқ ұрып жүргенін қайдан білсін ол!? Сол бір анық, бір ғайып халде жүріп Танакөздің жол үстінде бір рет ұшырасқан өзінен дәрмен іздегенін білмей, мұның, «бақытты жанның» кіршіксіз бағын өзінше аялағандағысы екен-ау Абзал ағаның сол жасырынбағы. Өмірді ешбір қылаусыз қалпында қабылдайтын адамның қасында, мен кім едім, құдайым-ау!..

	Жанарына лықсып келіп қалған жастан Танакөздің көз алды бұлдырап кетті. Бөлмеде жалғыз отырғаны мұндай абырой болар ма, біреу-міреу көрсе, не ойлар еді?..

	Ерлі-зайыпты өмірде жолы болмай жүргендігі өзінің ғана дағдарыс- күйзелісі, бұл туралы жалғыз-ақ адамға ғана мұңын шағыпты. Ол – Лебіз, мұның әйелдік жан-дүниесін түсінгісі келетін жалғыз сол ғана деп, соны жұбаныш етумен өткізген күндеріне шексіз риза болатын. Ойлап отырса, бұл да өмірдің баянсыз бір уақытша жұбанышы сияқты, күзгі күннің мизамдағы өткінші шуағындай алданыш қана. Екеуінің қалған жерде бір адамдай болып өмір сүруі мүмкін емес екендігін алып-ұшқан сезімі сабыр-санасына мойындатпай келе жатса да, осы тәтті күндерінің әйтеуір бір күні тәмам болары рас қой. Ал бұл ақиқатты оның әлсіз жүрегі көтере алар ма?!.

	Сол ескі битаныспен - Абзал Біржановичпен бүгінгі кездесу Танакөздің ойын ойран-асыр етті...

	Әйелдік сезім-түйсігінің бір сәттік әлсіздігіне беріліп, онымен қайткенде де кездесу керектігіне өзін сендірген ол ештеңені де дұрыстап пайымдай алмайтын әсіре күйде болатын. Әйтеуір сол бейтаныс жанмен кездесуден әлденені үміт еткендей халде жүргенде мүлдем өмірдің жаңа бір лебі жан-дүниесін жып-жылы самалымен аймалай жөнелген. Өзінің күйзеліп, күйреуге ғана жаралмағанына көзі жеткендей еді, бақса бұл да алдамшы, өтпелі дәурен екен. Енді, міне, бүгін тағы да сол өз мұңымен өзі оңашаланған кейпіне қайта енді.

	Күнұзағына ой сарсаңынан жүдеген Танакөз кешке балаларының қасында отырып бірер сәт бәрін де ұмытқысы келді. Сәулетжанның, қыздарының сабағын тексеріп, үй ішінің оны-мұны шаруасына көңілін алаңдатқандай болды.

	Әдеттегідей кеш оралып, үйдің бар ішкі-сыртқы тауқыметін бір өзі көтеріп жүргендей болып келетін Емелбек бұл жолы да сол дағдылы уақытынан айныған жоқ, бірақ түр-кейпетінде бұрынғыдай кіржің де, ызалы ширығу да емес, бір солғындық бар. Танакөздің берген кешкі асына қолын да созған жоқ, бір кесе шәйді жарым-жартылай ішті те, залдағы төсегіне барып, сұлқ түсіп жатып қалды.

	Бір шаңырақтың астында тұрып жатқаны болмаса, екі басқа адам болып кеткен екеуі өз мұңы - өздерінде, үнсіз оңаша тіршіліктеріне бойлары үйренген еді.Танакөздің бүгінгі түн жан әлемін тыншытпаған жағдай тосын жерден Абзал Біржановичпен кездесуінен соңғы ой-сезім арпалысы еді...

	Түн жарымы ауғанша кірпігі ілінбеді. «Лебіз қазір не күйде екен? - деп ойлады ол. – Маған ренжімесе де, телефонмен сұлқ сөйлескенімнен әлденедей ойдың қамауында қалғанымды біліп, сезгені анық. Ол психолог қой... өзімен кездесіп жүргеннен бергі уақыттың ішіндегі көңіл-күйімді айна- қатесіз оқып та жүрген болар-ау. Өзі туралы не ойлайтынын бір-екі мәрте сұрауға оқталып-оқталып, батылы жетпей қойған еді. Осылай кездесіп жүре берулерінің ақыры немен тынарына да басын қатырғысы жоқ болатын. Лебіздің құшағында әйелдік өмірінің бар наласын біржола ұмытуға бар еді, құдайдың өзі кешірсін, құрсағымнан шыққан балаларым Емелбектікі емес, неге осы Лебіздікі болмады екен деген оқыс ойға да бір сәт елігетін.

	Емелбектен суыған көңілі енді айықпастай болғалы Танакөздің басқаша өмір сүрудің жолын таппағаны рас еді. Сөйтіп жүргенінде кездеспей кеткен сол Абзал ағаның бұл туралы пайымы басқаша болыпты. Мұның адалдығы пен пәктігін кіршіксіз жүрегімен аялап жүріпті. Құдайым-ау, қайдан білсін ол, өзімен бір кездесуге зар болып жүріп, Лебізбен ұшырасқанын, тілеген, іздеген жоғын Лебізден тапқанын?! Бұған күнәлі өзі ғана, өзі. Жоқ, әлде... әлде Емелбек пе, ыстық төсегімізден суынған, үйін, балаларын өксіткен?.. Кім? Кім көтереді адалдығымды тәрік еткен күнәмді?.. Неге, неге кездестің сен, неге шырқымды бұздың ойламаған жерден??? Әйелдік мұңыма аз ғана жұбаныш тапқан халімнің ендігі күйі не болмақ?..

	Ұйқысыздықтан ба, көз жасын көмейіне жұтып, тұншыға жылағандікі ме, бет-жүзі күлбірей домбыққан Танакөз дәліз қабырғасындағы үлкен айнадан өзін емес, басқа біреуді көргендей болды.

	Қыздары мен Сәулетжанды оятып, шәйларын ішкізіп мектебіне жөнелтемін дегенше, Емелбек күндегісінен ерте тұрып, қырынбаған, олпы- солпы қалпы ас үйдегі үстел басына кеп отырды. Шәй дастарқанын жаңалап болып:

	– Мен жұмысқа кетем, шәйіңді өзің құйып ішерсің, - деп кетуге ыңғайланған Танакөзге ол түнеріңкі қабағының астымен қарады.

	– Тоқта! Қызмет істеп, осы үйде бала-шағаны асырап жүрген мен емес, сол баяғы сенсің ғой, менің бар-жоғым, менің құным - саған да, анау қыздарыңа да - көк тиын. Рас қой осыным!?.

	- ... ?

	– Үндемейсің, міне! Рас. Рас екенін бірақ айтқым келмейді дейсің ғой, мен оныңды білемін. Ол ол ма, сенің көкейіңді, бүкіл іш-сыртыңды білемін...

	– Немді біліп, немді бетіме салық қылғың келеді, айт қазір оңашада айтарыңды, ішіңде булықтырмай... - Көмейіне өксікпен аралас кептелген ашу-ызадан иегі дірілдеген Танакөз жылап жіберуге шақ қалды. – Аяма, аяма, айтып тын айтарыңды. Күйрет, онсыз да күйрегелі жүрген сорлыны күйретіп таста біржола...

	Танакөз бұдан әрі өзін-өзі ұстай алмады. Кеудесінен лықсып атылып, кенересінен асқан шыдам-сабырдың бір демде күл-паршасы шықты. Өн- бойын билей алмай, құрғақ өксіген күйі дәліздің қабырғасына арқасын сүйеп отыра кетті.

	Осы көрініске аз-кем тұнжырай қарап тұрған Емелбек ендігі бір сәтте мұның қасына барып, қолтығынан ұстап сүйемелдегісі келіп еді, Танакөз оған икемделгісі келмей қасарысып, қолын кері итерді.

	– Болды... Жетті. Тындым. Енді демемей-ақ қой, мені...

	– Онда өзің біл! – деп, Емелбек зілді үнімен шорт кетті. - Айтарым сол – басқа өміріңді сүре бер, сен менен әлдеқашан қол үзгенсің. Қол үзгенсің – соныңды білемін!..

	Тарс етіп жабылған сыртқы есік босағаны солқ еткізіп, Танакөзді өңменінен кері итеріп, шалқасынан түсіргендей болды. Көңілі алай-дүлей, құрғақ өксік ернін кезертіп, сансыраған халде отырып қалған ол біразға дейін өз-өзіне келе алмады. Басы мең-зең, тізесі қалтырап, аяғын сүйрете басып, төсегіне барып етпеттей құлады.

	Осы күйде қанша жатқанын білмеді. Қаңырап бос қалған дүниенің ортасында жападан-жалғыз, ешкімге керексіз болып қалған, дәрмен етер тиянағы түгесілген Танакөзге қазір қу тіршілік бір уыс боп бүк түсіп, бар мағынасын жоғалтқандай еді. Қол сөмкесінде жатқан қалта телефонының үсті-үстіне бебеулеп жатқаны оны селт еткізген жоқ. «Болдым, маған ендігі жерде ештеңенің, ешкімнің керегі жоқ, іздемеңдер мені, мен жоғалған адаммын» ...

	Танакөз ұйқылы-ояу, есеңгірегендей халде ұзақ жатты. Басына кіріп- шығып жатқан жүйесіз ойдың да шетіне шыға алмады. Тіршілігі татымсыздау болып көрінген өміріне налитындай да күш-дәрмені қалмағандай. Осыған дейінгі тырбың-тырбыңының бәрі әйтеуір құр далбаса болғаны да...

	... Өзінен қол үзгенімді біліп жүріп өмір сүрген Емелбектікі жалтармастай ақиқат. Әйтсе де мені осындай жағдайға мәжбүрлеген дәрменсіздігіне өзінің ғана кінәлі екенін ол білсе етті. Бұл ақиқатты ол білмейді, білгісі де жоқ, білетіні, сезетіні - өзінен қол үзгенім, басқа өмірді бастан кешіріп жүргенім ғана. Менің әйелдік басқа өмірді бастан кешіріп жүруімнің амалсыз да ессіз әрекеті ақталмастай күнә, ар алдындағы қиянатым екенін сорлы басым білмей жүр деймісің. Осы қиянатқа итермелеген опық дәрменсіздігім балаларың дүниеге көз ашқан өз ұясына бас ие болуға жарамаған өзіңнің әрекетсіздігіңнен, жылы төсегіміздің жылуын сақтауға дәрменің мен жігерің жетпеген өзіңнің ойсыраған осалдығыңнан екенінен сен неге бейхабарсың, Емелбек? Неге?.. Неге?...

	... Өз күнәсін ақтап аларлық дәйекті бәрібір таба алар емес. Әйелдік әлсіздігі мен дәрменсіздігіне жүгінісі - оның аласұрған жан-дүниесіне бәрібір жеңілдік әкелмесі анық. Көкірегін өртеген ащы ой жүрегінің басын қақ айырғандай, уһлеп терең күрсінді.

	Университеттегі лекциясын тастап сәскеге таман үйге алқын-жұлқын оралған Мәнсияның жүзі күп-күлгін. Есікті аша салып шешесіне қарай ұмтылған оның даусы қатты шықты.

	– Апа-а-а-тай!..

	Үрей толы көздері жасаурап, кемсең-кемсең еткен қызын жұбатқысы келген Танакөз:

	– Сәл-пәл басым айналғандай болғасын қисайсам, ұйықтап кетіппін... Мәнсия оның қолдарын қайта-қайта сүйіп, ебіл-себіл.

	– Жұмысыңдағылар... Жаннұр апай маған телефон соғып, сенің жұмысқа келмегеніңді айтқанында жүрегім мұп-мұздай болып лекцияның үстінде отыра алмадым, апатайы-ым-м-м!..

	– Бәрі дұрыс, қазір Жаннұрға өзім айтып қоярмын, банкте жүрдім, түс қайта барармын деп... Жылама, қазір Сәулетжан мен ана қыздар келіп сенің түріңді көріп шошып жүрер...

	– Жыламаймын, жыламайымын, апатай. Ауыра көрмеңізші бұдан былай. Уәдеңізді беріңізші ауырмауға, көңілсізденіп, күрсінбеуге. Жарай ма?... Мен де, Жанел де, Дәрия мен Сәулетжан да - бәріміз де өзіңізді ғана... өзіңізді ғана жақсы көреміз, өзіңізбен ғана бірге болғымыз келеді асыл апатайым...

	Қызының бір жылап, бір толқып, жүрегіндегі кіршіксіз сырын ақтарған бейкүнә шындығына елжіреген Танакөз оның тұп-тұнық көздерінен, алмадай албыраған бетінен қайта-қайта сүйе берді...

	* * *

	Күздің алғашқы айы орталанып, мизам шуағының соңы біртін-біртін жаңбырлы, қоңырқай күндерге ұласты. Жаздың, сарғыш сәулелі күздің жайдары мезеттері көңілге қимас сағыныш ұялатып, ұзай берді.

	Адамның жарық жер бетіндегі пешенесіне жазылған ғұмыры табиғат ананың жыл бойына ауысып жататын мезгіл-маусымдарымен өлшенсе, Танакөзді қырықтың қырмызы шағына әкелген тымық та ойлы күз екен бұл. Туған күніне арнап қызмет орнында жұмыстас әйелдерге жайған кішігірім дастарқанының басында Зұлфира «қырық жас - әйелдің екінші өмірі басталатын нағыз дер кезі ғой, ә» деп, оған қарап жымың-жымың күлімдеген. Сол жымыңдаған күлкінің ұшқыны бұл күндері үнемі тұнжырап жүретін Танакөздің нәзік жан-әлеміне от тастаудың амалындай елестегенімен, отырғандардың ешқайсысы татар келіншектің әзіл сөзін өрбітпеді.

	... Өз басына да, Танакөзге де тыншу тапқызбаған қаладағы «жайлы» өміріне бейімделе алмаған Емелбек әнебір күнгі жүз шайысудан соң көп ұзамай сол баяғы кәсібіне ауысып, апталап, айлап жүретін алыс рейстеріне кеткелі үй-ішінің тіршілігі бұрынғы сабасына түскендей еді. Ендігі жерде Танакөз екеуінің бір шаңырақтың астында ерлі-зайыпты болып дұрыс өмір сүре алмасына көзі жеткен ол үйіне жол үстінен анда-санда оралып тұратын жолаушының тірлігіне мойынсұнған-ды. Сапарға шығатын күннің қарсаңында екеуі бір-біріне жүздерін қырын беріп, қоңырайып отырып оңаша әңгімелескен еді. Еркектік намысын аяқасты етіп кетіп бара жатқанын түйсіктесе де, одан басқа амал таппағанын сонда оған ашық айтты.

	– Бұдан былайғы жерде өз өміріңмен өзіңді бетпе-бет қалдырып кетуімнің басты себебін басқаша түсініп жүрме сен! Балаларымның анасы болсаң, мен - әкесімін. Қандай да болса, әкесімін! Тым болмаса үйіне сапардан оқтын-оқтын оралып соғып тұратын әкесі болып қалғым келді. Мендегі өмірдің бар мәні осыған келіп тірелді...

	«Екеуміздің өміріміз бір өмір емес пе еді, менің - өмірім, сенің - өмірің деп ажырайтын халге де жеткеніміз бе, шынымен-ақ»? –деген түйткіл сұрақ көмейіне тіреліп тұрса да, Танакөз өзін-өзі әлденеге тежей берді.

	– Бірақ мұндай өмірдің қашанға шейін созыларын кім білген? Шексіз ештеңе жоқ қой бұл дүниеде...

	– Осыныңды дұрыс санасаң, не дейін мен?! Өзіңнің үйің, өзіңнің балаларың...

	– Өзімнің балаларым, әрине, бірақ өзімнің үйім бе?.. – Емелбек тамағын сәл-пәл қарлығыңқы кенеп, мүдіріп қалды. Көкейінде іркілген сөз айтпаса да, ап-айқын болатын.

	– Өзіңнің үйің , екеуміздің үйіміз... Басқа кімнің үйі деп ойлайсың?..

	– Жара-а-йды. Адамның өзін-өзі алдаусыратып өмір сүруінен басқа енді не қалды, арғы жағына барыспайық...

	Әңгімелері осымен тәмамдалып біржола тынған еді...

	... Осы бір күздің қоңырқай күндерінде тым-тырыс жүріп, әрқилы- әрқилы көп ойға берілген Танакөз соңғы кездері Лебізден өзін біртін-біртін алшақтата берген. Бірер рет телефон соққан ол Танакөздің өзімен бұрынғыдай ашық-жарқын сөйлеспегеніне, кездесіп-жүздесіп тұруға ыңғай танытпағанына өкпелегендей сыңайлы ма, хабарсыз кетті. Лебіз туралы, екеуінің со бір жақсы күндердегі ара-қатынасы туралы ойламауға тырысқан ол, бұрынғы сезім арпалысынан біржола тыншу тапқысы келді. Отбасының қүнделікті тіршілігінде ойын он саққа бөлетін қам-қарекеті жетіп артылады екен. Мәнсиядан кейінгі қыздарының да өсіп қалғанын, қатарларына қарап киініп, сәнденгісі келетінін, бірақ шешесінің қас-қабағына қарап, қыңқылдауға батылдары жетпей жүргенін байқамай жүрген жоқ еді, байқаған-ақ болатын. Бірақ қысқа жібі күрмеуге келмесе де, аз-кем таршылық қолын байлағанына іштей ғана күйзелетін Танакөз балалары жасырақ болған кезде оны-мұны жетіспегенін әркімнен үстемемен қарыз алып бүтіндеумен болған күндеріне де тәубе деумен келген. Енді бұдан былай, бой жетіп қалған қыздарының, есейіп келе жатқан жалғыз ұлының назарын төмендетіп қайтіп өмір сүрмекші?. Жұмыстан соң кеңсе жуса да, газеттердегі хабарландырулар бойынша сенбі-жексенбіде әлдекімдердің үйін тазаласа да, қосымша қаражат табарлық дәрмені әлі бар ғой.

	Отбасылық тіршілігі үшін артық-ауыс қаржы табу жолындағы қаракет Танакөздің көңіл-ауанына өзгеше реңк беріп, бар ынта-ықыласын бұдан былайғы жерде соған салуға тырысты. Күн аралатып кешкілікте кеңсенің еденін жуады. Одан қалды, қолы қалт еткенде газеттегі жарнамаға үңіліп, тиын-тебін боларлық жұмыс іздейді. Әркімнің ұсынатын бағасы әртүрлі, қалталылар саудаласпайды, сұрағанын береді. Ақша санап қалғандар ұсынатын жұмысын бір теңгеге болса да арзандатуға тырысып бағады. Танакөз мұндайлармен де амалсыз мәмілелесуге мәжбүр, әйтсе де бұрын- соңды мұндай істі кәсіп қылмаған ол бұл күндері қиналып-ақ жүрді, бірақ қиналысын ішіне бүкті.

	Бүгін Танакөз таңертеңгісін айнаға қарап, өңінің қуқыл тартқанын, көз алдында ұсақ-ұсақ әжімдердің айқындалып қалғанын байқады. Бұрынғы жайдары кейпі үшті-күйлі ғайып болған, қалжыраған, көңілі сұлқ, бұйығылау келген орта жастағы әйел айнадан бұған тұнжырай қарайды.

	«Сұмдық-ай, мынау мен бе, осыдан төрт-бес ай бұрынғы Танакөзбін бе? Мына түрімді Лебіз көрсе, мүлдем танымас еді. Танымағасын, көз тоқтатып қарамас та еді. Көшедегі көптің біріндей көріп, жанымнан өте шығар еді. Танымағанына енді өкінбеймін ғой. Өкінбегенім жақсы, өкінбей өмір сүргенім жақсы. Балалары тұрғанда өкініп өмір сүруі күнә емес пе, құдайым-ау»!

	Жан-әлемін сергелдең күйден арашалағысы келген Танакөз, әйелдік босаңдыққа берілгісі келмей күн кешкелі Лебізге деген ессіз сезімінің тәтті сырқатынан арылудың азабын іштей тартумен болды. Әр сәт, әр қас-қағымда орала берер ойдан ада-жұда құтылудың күйзелісін іштен тынып, үнсіз құмықтырды.

	... Сенбіден жексенбіге қараған кешкілікте хабарландырудан тауып, қала орталығындағы жаңа салынып біткен екі қабатты коттеджді тазалауға барған Танакөзді өзі құралыптастау, әйтпесе үш-төрт жастай үлкендігі бар, бойшаңдау келген аққұба, кеудесін азырақ шалқақтау ұстайтын әйел қарсы алды. Мұның түр-сипатына, үсті-басына барлай қараған үй иесі әйел:

	– Жалғыз өзің келдің бе, көмекшілерім бар демеп пе едің? Құрылысшылар аты-үсті ғана тазалап кеткен, қыруар жұмыс бар, ертеңге дейін үлгере алсаң болар еді, - деді салғаннан «сенге» көшіп. – Жұмысы көп деп ем ғой, телефоннан!?

	– Ертең қай кезге шейін? Таңертеңге дайын болса, жарай ма?..

	– Жарайды, бірақ қалайша дайын қылмақсың?.. Түнімен ұйықтамай істейсің бе жападан-жалғыз?..

	– Қыздарымды шақырып алам, көмекшілерім – солар. Сөйтіп, үшеулеп бірдеңе қылармыз дегенім ғой...

	Үй иесі әйел «әй, қайдам» дегендей ыңғаймен Танакөзге тағы да сынай көз тастап, басын шайқады.

	Өзіне ашықтан-ашық сенбегендей рай танытқан кербездеу әйелге Танакөз бұдан әрі ештеңе айтпады, жалынғысы келмеді. Осыны сезгендей, кербез әйел: «Жарайды, онда қыздарыңа қоңырау шал, келсін, - деді табан асты өзгеріп. – Күйеу бала ертең барлық бөлменің жиһазы келеді дегесін ғой қапылып жатқаным. Жаз бойы осы үйлерінің салынып бітуін күткен жалғыз қызына қолғабыс етер әкесі, бұрынғы байымды айтам да, өз жөнімен өзі. Адам әкеліп өзім тазалатып берем дегелі де бір апта өтті. Енді болмас деп, өзіңе келе ғой дегенім сол ғой мана. Мынадай болып қобырсып жатқанда үйімде қалай тыныш отырайын жападан-жалғыз шошайып».

	Кербез әйелдің жеке басының анау-мынасына, түйіткіл-күйіткіліне қатысты айтқандары Танакөздің құлағына да кіріп-шыққан жоқ, дереу

	Мәнсия мен Дәрияны шақырып, олар келіп жеткенше білегін түріп, жалғыз өзі жұмысқа кірісіп кетті. Асты-үстінде даңғарадай-даңғарадай сегіз бөлмесі бар үйдің шаруасы расында да аткөпір екен. Қыздарына есік-терезелерді тазалатып, өзі әр бөлменің ат-шаптырым едендерін қайта-қайта жуып, қабырғаларының шаңын сүртті. Түн ортасына таман ұйқысы келіп қалжыраған қыздарын аяп, олардың бітіре алмаған шаруасын қыбырлап жүріп өзі аяқтады. Кіреберіс бөлмеге уақытша қойылған ескілеу жалпақ диванның үстінде айқасып ұйықтап жатқан қыздарының қасына, жерге көнетоз күртешесін төсеп қисайған Танакөз үй егесі - әйелдің келуін күтті...

	Абажадай үлкен терезелер сәл-сәл бозамық тартқанымен, күздің ұзын таңы атып болмады. Ал түн етегі түріліп, әбден жарық болған кезде де уақыты түспегір өтіп болмады. Қыздарын үйге қайтарып жіберген Танакөз кербез әйелдің келуін күтіп коттеджде тағы да бір әудем уақыт сарғайып отырды.

	Кербез әйел асықпай, сәскеге таман бір-ақ келді. Қасындағы екеуі, жас жұбайлар, сірә, қызы мен күйеу баласы болса керек.

	– Ой, мамочка, сыңғырлатып қойыпсыз ғой, рақмет саған! – Шешесіндей аққұба өңді, әдеміше келген жас келіншектің көздері күлімдеп, екі бетінің ұшы бал-бұл жайнап ойнап шыға келді. - Ыбырсып, едені сағал- сағал болып жатқанын көріп, кеше көңілім құлазып кетіп еді... Қазір келсе, папам да қуанатын болды ғой.

	– Неменеге келеді ол, барлық шаруаны мұндағы жұрт тындырып қойғасын?! – деді кербез әйел қызына алая қарап. - Алғыстарыңды мына кісіге айт алдымен, түнімен көз ілмей, кішкентай екі қызымен бірге үйіңді тазалап берген. Оның әкелетін үй тазалағыш адамдарының енді керегі жоқ!.. Біреуі бар шығар қасынан шыға алмай әуейіленіп жүрген, әйтпесе үйіңді тазалатып берем деп айтқанына не заман болды...

	– Жарайды, енді, маматай, шынымен-ақ қолы тимей жүрген шығар, бөтен кісінің көзінше өйдегеніңіз ұят емес пе!..

	– Жә, жетер енді жетесіз әкеңе ара түспей, мына адаммен есеп айырысыңдар, бір көк қағазға - жүз долларға келіскенбіз кеше...

	– Ой, почему так мало? За такую работу!... – Жас келіншек шешесіне бұртия қарады.

	– «Мало-салыны» неғыласың, ақшасын бер де, кісіні жолынан қалдырма!..

	Қол сөмкесін ашып, ақша-шиланын алған қызы басын қайта-қайта шайқап, шешесінің өктем-өктем сөйлеп, адуындағанына көңілі толмағанын ашықтан-ашық байқатты.

	– Сізге көп-көп рақмет, тәтей! Алыңыз, еңбегіңіз - адал. Мамамыз – біздің менеджер ғой, ол кісімен келіскен еңбекақыңыз – жүз долларыңыз мынау, ал үстіндегі мына жүз доллар Сәлім екеуміздің атымыздан сізге қосымша премия.

	– Рақмет, айналайын! Бірақ мына 100 долларды ғана алайын, келісіміміз солай, артығын ала алмаймын, ренжімеңіз. Сау болыңыздар!..

	Албыраған уыздай жүзіне қызық бір таңданыс ұялаған жас келіншек ақша ұсынған қолын созған күйі тұрып қалды.

	Кербез әйелдің «алмаса, неғыласың тықпалап» деп қызына күңкілдеп жатқанын сыртқы есіктен шығып бара жатқан Танакөз еміс-еміс естіп қалды.

	Осы бір болмашы көріністен шешесі мен қызының адами екі түрлі сипатын аңғарып қалғандай болған Танакөз, баладай ұп-ұяң болмысы жүзінен төгіліп тұрған жас келіншек туралы «сірә, шешесіне емес, әкесіне тартқан шығар-ау» деген ойға келді. Неге бұлай ойлағанын өзі де білмеді, құдды бір оның әкесін білетін адамдай...

	Адам ойына келмейтін мұндай да кездейсоқтық болады екен! Қақпадан енді шыға берген Танакөз өзіне таныс джип дәл қарсы алдын орап келіп кілт тоқтағанда, оқыс аңтарылып, сол орнында тапжылмай тұрып қалды. Көктен түскендей төтеннен, дәл осы жерге ғайыптан-ғайып пайда болған Лебіз еді бұл. Айқарыла ашылған кабинаның есігін жаппастан жалма-жан бұған қарай ұмтылған ол абыржуын баса алмаған күйі жалма-жан Танакөздің екі қолынан бірдей ұстай алды.

	– Бұл жерде... Бұл үйге... Нұрсанашымның үйіне қалай келдің, жаным- ау!? Қайдан, қалайша?..

	Танакөз жанарына лықсып келген жасты оған көрсеткісі келмей, ернін қатты-қатты жымқырып, жүзін одан әнтек бұра берді.

	– Неғып жүрсің?.. Не болғансың, не күйдесің, сен?.. Ештеңені біле алмай дал болғанымды неғып сезбедің?..

	– Ештеңе сұрамаңызшы... өтінемін сізден. Сол күндеріміздің өткінші ғана болғанына өкіне көрмеңіз, Лебіз. Мен... Мен - ол Танакөз емеспін... Өзіме өзім қайтып оралған Танакөзбін. Сен... Жоқ, кешіріңіз... Сіз ол Танакөзді енді танымайсыз... Қош!..

	Лебіздің қолынан жұлқынып шыққан Танакөз алды-артына қарамай аялдамаға қарай жүгіре басып кете барды. Көкірегін көптен түйнеп келген өксік бір-ақ атылып, ешкімнен де қымсынбай, ебіл-себіл жылап бара жатты.

	Мұңлы жүзін жуған ып-ыстық нұрлы жасты сүрткен жоқ. Сүрткісі келмеді...





АСПАН АСТЫ, ЖЕР ҮСТI




	Ат шаптырымдай үлкен ауланың түп жағына таман оқшау тұрған моншаның алдындағы сәкi орындықта ол екi шекесiн қолымен сығымдап, көзiн тарс жұмып, төмен қарап отырды. Миы аузына түсердей, шеке тамыры солқылдап, басы зеңiп бара жатты. Қырыққа ендi келген, тұлғасы толымды, иықты жiгiттiң ертелеу кекселене бастаған жадаулау құба өңiнде марғау сүлесоқтықтың, енжарлықтың табы бiлiнiп, ақ-қарасы анық аялы көздерiнде шарасыздықтың көлегейi тұнжырайды.

	Ол әжептәуiр суретшi болған едi. Әр нәрсенi шимайлап, кенеп пен қағаздың бетiн айғыздайтын көп бояушының бiрi емес, бойына талант дарығандардың санатынан болатын. Ендi тұрлаусыздау тағдыры оны ауқатты кәсiпкер Далдабайдың құлына айналдырды. Күнкөрiстiң басқа амалын таппаған Мұнар әйтеуiр iшетiн тамағы мен жатын орнының барлығына шүкiрлiк етедi. Қожайынның көңiлi түссе, шиша түбiнде қалатын арақ-шараптан да оның таңдайына бiрдеңе жұғады. Таңдайына бiрдеме жұққасын ол өзiнiң құлдық мүскiн тiршiлiк кешiп жатқан пенде екенiн аз уақытқа болса да ұмыта тұрады. Мұндай сәттерде оны тұлға-бiтiмi үрген местей Далдабайдың табақтай қожыр бетiнiң сұсы да, оның дөңгелек жылтыр көздерiнiң зәрлi ұшқыны да қаймықтырмайды. Дария тобығынан келiп, уайымсыз, кеңқолтық, мамыражай бiр күйге түседi.

	Биiк те сұсты темiр дуалдың арғы бетiндегi өмiрден мүлдем бейхабар күйде осылайша тiршiлiк етiп жатқанына мiне екi жылдың жүзi болыпты. Ол азан шақырып қойған атының Мұнар екендiгiн де ада-жұда ұмыта бастағандай едi. Тау аңғарындағы қайыңды тоғайдың арасында орын тепкен осы үш қабатты даңғарадай үйдiң оқтын-оқтын келiп-кетiп жүретiн үлкендi- кiшiлi иелерi үшiн оның ендi жалғыз-ақ "Құл" деген аты ғана бар.

	…Кеше ол таң азаннан тұрып монша жақты. Түс ауа қожайын бiр топ адаммен келiп буы бұрқырап, жағулы тұрған моншаға түстi. Содан кеш бойы олардың гөй-гөйi басылған жоқ. Моншада рахаттанған дөкейлердiң iшiм- жемiн тасып, үй мен екi ортада дедек қаққан ол аяғынан сарсылып әбден титықтады. Қызара бөртiп, дабырласқан әлгiлер демiл-демiл буханаға кiрiп- шығып, демалатын бөлмедегi үлкен жозыға жайылған дастарханның үстiндегi арақ-шарап пен тамаққа бас қояды. Ара-арасында Далдабай шақырып алып, кезекпе-кезек моншаға түсушi қонақтарының арқасын уқалатып, массаж жасатты.

	– Қандай жақсы құл өзi! Нағыз бесаспап, әрi моншашы, әрi массажшы!

	– Табақтай бетiне жапырая жабысып қалған жалпақ мұрны пыс-пыс еткен жуан қара, маңдайынан шүйдесiне дейiн жып-жылтыр болған айтақыр басына тоқыма телпегiн киiп, бухана сатысына шығып домаланып жата кеттi. - Ай, Далдабай! Бiзге де осындай құлдың бiреуiн тауып берсейшi!..

	– Ғазиз Кәкенович, құп болады, айтсаңыз болды ғой, ләппәй деймiз, ехе-хе-хе! - Далдабай терден жылтыраған жұп-жұмыр иығы мен жауырынын қиқаң-қиқаң еткiзiп, екi санын алақанымен шапаттап ұрғыштап қойды.

	– Бiздiң Далдекеңнiң құл дайындайтын мекемесi бар ғой деймiн, а!? - деп жымсия күлдi қушық жақ, жылмиған ұзын, тырли сары.

	– Киiп-жармай, тоқтат қысыр сөздi, бала!.. - деп жиырыла ыңыранды жуан қара. - Далдабайды сен кiм деп ойлайсың соншалықты!? Құрдассынып, шатып-бұтқан мына сөзiң атарға оғы болмай жүрген дұшпандарының құлағына iлiнсе, бiтiп жатыр, итаршыларын айтақтап, соңына шырақ алып түседi мұның…

	– Астафралла! Ғазеке ағатай, ойнасаңыз да мұндай сұмдықты айтпаңыз… - Ұзын сары қопаң-қопаң етiп, отырған орнынан ыршып кете жаздады. - Бұл арада бөтен кiм бар, бәрi өзiмiз емес пе, әзiл сөздiң өңiн айналдыратын ниетi терiстерден сақтасын, құдайым!..

	– Бәжентайдыкi әзiл ғой, Ғазиз! Өзiмсiнiп айтылған сөздердiң бәрiнен астар iздей берсек, онсыз да ширыққан күрделi өмiрдi одан сайын қиындатып жiбермеймiз бе!.. - Сөзге ара-кiдiк тиiп-қашып араласып, моншаның рахаты мен iшiп-жемнiң қызығына үнсiз ғана бөккен, осы топтың iшiндегi жасы жағынан үлкенi, бұрынғы министр, қазiр үлкен бiр қоғамдық қордың вице-президентi, маңғаз да сырбаз Арланбек қазандай басын болар- болмас кегжең еткiзiп, қозының қуығындай хрусталь құтыға құйылған коньяктi жұтқыншағын қылқ дегiзiп жұтып жiбердi. - Далдабайдың мына моншасының кереметiн айтпайсыңдар ма, қайдағы бiр құл-мұл деген керексiз сөздi бықсытпай…

	Арланбектiң сөзiн жылтыр бас жақтырмаса да, ештеңе деп тiс жармады. Ақ тер-көк терi шығып арқасына массаж жасап жатқан Мұнарға:

	– Болды, жетедi! - деп жекiрiп қалды.

	Өзiнiң құлдығына қатысты айтылатын сөздерге етi өлiп кеткен ол моншаға түсушiлердiң шалыс-тартыс сөздерiнiң ешқайсысына селт етпедi. Оның керең адамдай осы меңiреулiгi қожайынының жынын қоздырды. Ендi кiмнiң арқасын уқалаймын деп жан-жағына аңтарыла қараған оған Далдабай:

	– Шық әрi, меңiреймей! - деп айқайлап жiбердi.- Керек болсаң, шақырамын.

	Басын салбыратып, үн-түнсiз шығып жүре берген Мұнарды көзiмен атып жiберердей тесiрейе қараған Далдабай тiлiнiң ұшына келiп қалған боқтық сөздi айта жаздап барып, мүдiрiп қалды да:

	– Сорлы…- дедi тiстене сөйлеп. - Осының осындай кещелiгiне, меңiреулiгiне жыным қозады…

	Шеке тамыры адырайып, ыстық будан қызара бөрткен қожыр бетi одан сайын қошқыл тартып кеткен Далдабайдың қызарған көздерiнде ызаның оты жарқ ете қалды.

	– Жә, қайтесiң, Далдабайжан, бейшараны соншама жерлеп, - дедi Арланбек жұмсақ та бәсең үнмен. - Жазғаны арқамызды уқалап, бабымызды жасап, қызмет көрсеткенi ме!? Кел онанда, өзiңдей мәрт, iлтипатты iнiлердiң денсаулығы үшiн тағы бiр алып қоялық та, бухананға кiрейiк…

	Моншаның ыстық буымен қызара бөртiп албырағандардың дабыр- дұбыр гөй-гөйi өз сабасына түсiп, құлға қатысты аз-кем сөз шарпысуы заматта ұмыт болды.

	Мұнар моншаның қоңыржай дәлiзiндегi қаз-қатар қойылған сәкi орындықтың бiрiне отыра кетiп, тер сорғалаған мойнын, бетiн алжапқышының етегiмен асықпай сүрттi де, темекiсiн тұтатты. Дүниенiң ең рахаты ол үшiн өзiмен-өзi қалған осындай азғантай ғана сәттер едi. Демiн iшiне барынша тартып, темекiнiң түтiнiн құныға жұтып алып, езуiнен сыздықтата шиыра шығарды. Темекiнiң ащы бұйра-бұйра түтiнi адамдық қорлану сезiмi өле бастаған жан-жүйкесiнiң болмашы құрыс-тұрысын жазғандай күйге түсiрдi. Көзiн тарс жұмып, темекi түтiнiн тағы да бiр-екi рет қатты жұтына iшiне тартты. Қазiр, тап осы мезетте оған басқа рахат, қызықтың керегi де жоқ едi. Темекiнiң ащы түтiнiнен тыншу тапқан халiнен Мұнар айыққысы келмегендей екi қолын салбыратып, басын қабырғаға сүйеп, көзiн жұмған күйi бiр мезет қыбырсыз отырып қалды.

	Монша мен күштi шараптың буымен әбден желпiнiп, өздерiнше сергiп шыққан топ толассыз iшудi ендi үйде жалғастырды. Моншадан шығарда манағыдай емес, мiнезi жұмсарып қалған Далдабай сырасы, коньягi, арағы бар, орталанып қалған шишалардың бiр-екеуiн Мұнарға берiп жатып, быртық саусақтарымен мұның желкесiнен қысып-қысып қойды.

	– Бүгiнгi еңбегiңе мына ағаларыңнан сарқыт! Бiрақ-қ, бұдан артық бiр грамм да жоқ саған. Сенi бiлем ғой мен, жұтқыншағың бүлкiлдеп есiктен сығалап жүрмейтiн бол, түсiндiң бе? Түсiнсең сол, бар айда, әуелi моншаны жақсылап тазалап қой!..

	Мұнар жөнсiз ыржиып:

	– Жарайды, жарайды!.. - дегеннен басқа аузына жартымды сөз түспей елбелең қақты.

	Жозының үстiндегi шишаларды сықырлата жинастырып тұқшың- тұқшың етiп жатқан бұған қарай Бәжен деген әлгi ұзын сары Далдабайдың көзiн ала берiп аузы ашылмаған бiр шиша шарапты аяғының ұшымен домалатып жiбердi.

	– Жарайсың, моншаны мынадай етiп жаққансың! - деп бас бармағын көрсеттi. - Ал әлгiндегi "құл-мұл" деген сөздерге сен ренжiме, жарай ма!.. Далдекең құрдасымды әзiлдеп, былайша айтқаным ғой ол, сен құл емессiң, қызметшiсiң, ехе-хе-хе, солай, қызметшiсiң!..

	Мұнар сол ыржия күлген қалпынан өзгермей, басын шұлғи бердi.

	– Рақмет, рақмет!.. Тағы да келiңiз моншаға, тағы да келiңiз… Бәжен оны арқасынан қағып-қағып қойды.

	– Мiндеттi түрде келемiз, егер Далдекең тағы да шақырса, ехе-хе-хе!..

	Қонақтарын алдына салып моншаның дәлiзiнен ырғала басып шығып бара жатқан Далдабай бүкiл денесiмен артына бұрыла қарап:

	– Әй сен сары не деп келесiң, слушай! - дедi даусын жоп-жорта нығыздап.

	– Сенiң құлыңның арқасынан қағып, рақмет деп жатырмын, Далдеке, өзi бiр күлiп тұрған аржайы жiгiт екен, ехе-хе-хе!.. Молодец!

	– Ендi қалай деп ең! - деп, тағы да маңғазсыды Далдабай. - Менiң құлым тек күлiп жүрiп қызмет жасауы керек, әйтпесе оның қай жерi құл, слушай, а!?..

	– Солай, солай, тура айттың, Далдекем!..

	Масайып, елiре сөйлеп, бiр-бiрiн бей-берекет мақұлдаған Бәжен мен Далдабайдың сөздерiн Мұнар естiген жоқ, көмейi бүлкiлдеп, шишаның аузынан коньяктi қылқ-қылқ жұтып жатты.

	…Моншаға түсушiлердiң дастарқанынан қалған оны-мұны сарқыт- iшiмдiк таңдайына тиген соң Мұнар үшiн күнделiктi сұп-сұрғылт, бiрқалыпты тiршiлiктiң өзгермейтiн өңсiз кейпi заматта құлпырып сала бергендей болды. Төбеде үнемi мүлгiп тұратын аспанның түсi неткен көгiлдiр! Айнала жап-жасыл, үй орнындай шеңберлi аумақты алып жатқан гүлзардағы гүлдердiң нешеалуан бояумен көздi арбаған реңi қандай керемет! Мұндай таңғажайып бояуларды сурет салып жүрген кездерiнде де көрмептi. Ол қолындағы шишадан сыраны демiл-демiл жұтып қойып, үлкен ауланың ортасында әрлi-берлi ырғала жүрiп, жан-жағына таң-тамаша, бейкүнә кейiппен қараумен болды. Бойын билеген жеңiл желiктiң желпiнiсi Мұнарды осы бiр мезеттерде мүлдем басқа адамға айналдырып жiбердi.

	Ол өзiнiң осы даңғарадай ауланың төрт бұрышынан басқаны көрмейтiн, Далдабай секiлдi мықтыға тәуелдi болып қалған мүскiн халдегi жағдайын ұмытып, сол баяғы еркiн күндегi қалпына түскендей болып едi. Ендi бiр сәтте көңiлi сәл өрекпи түсiп, мынау үйдiң iшiнде дуылдасып, үндерi жарқын-жарқын шығып, мәз-мәйрам болып жатқандардың ортасына барып, өзiнiң кiм екенiн айтуға, өзiнiң кiм екенiн дәлелдеуге кәдiмгiдей оқталып та қойды. Бұған құл деп қарайтын шiркiндердiң есiрiк атқан, менменсiген кейпеттерiн көз алдына елестетiп, ызаның дiрiлi бiртiн-бiртiн өн-бойын жайлай бердi. "Тап қазiр, осы бойда, анау зiлмiр есiктi жұлқи шалқасынан ашып, кiрiп барады да: "Әй, Далдабай, тұр орныңнан, мен сенiң құлың емеспiн, сен - менiң құлымсың, бiлiп қой!" - деп бар айбар- айбынымен даусын көтере айқайлайды, көрсiн сосын тыпыр етiп. Әйтпесе, үнемi неге бұл ғана құл болуы керек, құл болып қалуы керек, әдiлеттiлiк деген қайда!? Мен құл емеспiн. Нағыз құлақ кестi құл - Далдабай мен анау қасындағы Далдабай сияқтылар. Ол өзiн осыншама масайратқан ақшаның құлы, iшi неше түрлi қымбат жиҺазға толы мынау үш қабатты сәулеттi, зәулiм үйiнiң құлы, ұзындығы есiк пен төрдей сүлiк қара, жұтынған "Мерседесiнiң" құлы, күндердiң күнi өзiне керек болатын Ғазиз Кәкенович сияқтылардың құлы. Қазiр де сол өтiрiк сыйлағансып, өтiрiк күлгенсiп, өтiрiк жомартсынып, өзiнiң құлдық қызметiн атқарып жатыр сорлы құл Далдабай".

	Мұнар Далдабайдың иiлiп-бүгiлген, жұп-жуас құл кейпiн көз алдына елестетiп, кенеттен қарқылдап күлiп жiбердi.

	Оның әнтек қатты шыққан күлкiсiнен үлкен ауланың iшiндегi жым- жырт тынған тыныштық селт ете түсiп, төңiрек бiр сәтке жаңғырғып кеткендей болды.

	Бiр шалқалап, бiр еңкейiп, iшiн басып, әбден сiлесi қатқанша күлген Мұнар қисалаңдаған күйi, аяғын шалыс басып ауланың түп жағына, алма бақтың арасына қарай кеттi.

	…Бұл кезде күн кешкiрiп қалған едi. Шыршалы таудың қарлы шыңдарының ұшары қызғылт шұғылаға боялды. Тау аңғарынан керiмсал леп жеп-жеңiл ғана желпiндi. Мұнар мұның бiрiн де көрiп, бiлiп, сезiнген жоқ. Бақ iшiнде, алма ағаштың астында, екi-үш күн бұрын өзi орған қалың майса шөптiң үстiнде ұйқыға бөгiп жатты.

	Түн ортасы ауа ол қатты тоңып оянды. Өн-бойы қалтырап, тiсi тiсiне тимей, қалшылдады. Орнынан ебедейсiздеу, бүрсеңдей тұрып, монша жаққа беттедi.

	Мұнардың жазда тұратын баспанасы моншаға жапсарлас салынған, терезесi сығырайған жалғыз бөлмелi жатағандау үй болатын, оның қазiргi жалғыз-ақ тiленiсi сол өз үйi - өлең-төсегiне жету. Тәлтiректей, жүгiре басып, үйдiң қасына жете бере Мұнар қалт тұрып қалды. Есiк шалқасынан ашылып қалыпты, iштен әлдекiмдердiң үздiк-үздiк сыбырлап сөйлескенi естiлдi. Жәйменен басып есiкке таман жақындаған Мұнар "тыс-с, тоқташы, бiреу келе жатқан сияқты" деген әйел адамның сыбырын құлағы шалды. Өзiне сонашылықты таныс дауыс. Ол демiн iшiне тартып, тына қалды.

	– Сен-н-нiң Далдабайың да, оның құлы да өле-е мас, сұлап жатыр, қорықпа-а, - деген еркектiң даусы барлығыңқы шықты. - Кел-шi, сәулешкем, үлбiреген тамағыңнан иiскейiн, сағындырдың ғой әбден…

	Ынтыға, тұншыға сыбырласып, демiге тыныстап, шөпiлдескен екеудiң қызығын есiктiң сыртынан тым-тырс отырып тыңдаған Мұнар бейтаныс еркектiң қасындағы Далдабайдың нақсүйерi, тығыншықтай сылқым келiншегi Айсәуле екенiн бiлдi. Күйеуiне үнемi еркелеп жүретiн, мiнезiнiң жеңiлтектiгi жұрт көзiне бiрден шалынатын, ақ сары, күлiмкөз, әдемiше жас әйелдiң бұл жасырын ұрлық-қылығын ол солай болуға тиiс нәрседей қабылдады.

	Үстiнде жұқа көйлектен басқа лыпа жоқ ол әбден тоңды. Күркесiне дым бiлмеген адам құсап баса-көктеп кiрiп баруға батылы жетпедi. Бiрер рет тамағын кенеп, дыбыс бергенсiген болып едi, сүйiсiп-табысудың қызығына әбден масыққандар мұны естiмедi. Амал жоқ, күркенiң сырт жағына барып тасаланып, бүк түсiп тағы бiр шама уақыт отырды. Түн көрпесiн жамылып, оңашаланғандардың әбден құмардан шығып, тарқасатын сәтiн күттi.

	Олар таң алдында ғана бiрiнен соң бiрi ұрлана шығып, күркенi босатты. Соңынан шыққан, әлденеден секем алғандай жан-жағына қарағыштап, алаң-құлаң етiп бара жатқан бейтаныс еркек, күркенiң сырт жағынан айналып есiкке қарай беттеген Мұнарды көрiп қалып, қалт тұра қалды.

	– Әй, тоқта!..

	Мұнар өзiне қарай жалт бұрыла қараған адамның манағы ұзын сары, Далдабайдың құрдасы Бәжен екенiн таныды. Мұның Айсәулемен ұрлығына үнсiз куә болғанын сезген ол абыржулы күйге түскенiн сездiрмеуге тырысып бақты. Қалшылдап тоңған Мұнарды қапсыра құшақтап, күркенiң iшiне кiрдi.

	– Өзiң әбден бүрiсiп, нетiп, тоңып қапсың ғой!.. - Ол төсек сәкiнiң үстiне Мұнармен қатарласа отырып, мұны аяп, қамқорсығандай болды. - Ана жақтан жылынатын бiрдеме әкеп берейiн қазiр… Сен тек анаған бiрдеме деп қойма, ештеңе көрген жоқсың, бiлмейсiң, солай ма?!.

	Айсәулемен екеуiнiң ұрлығын тiсiнен шығармауға Мұнардың уәдесiн алған Бәжен оған бойын жылытатын бiр шиша арақ әкелiп бердi де, жым- жылас жоғалды.

	Бәженнiң әкелiп берген арағын шишаның ортан белiне дейiн аузынан қылқ-қылқ жұтып алған Мұнар көпке шейiн өз-өзiнен меңiрейiп отырып қалды. Өн-бойына бiртiн-бiртiн тараған қызу оны бiрден масаң күйге түсiрген жоқ. Iшi-бауырын қалтыратқан тоңазу, түршiгiстен айыққанын сезiнген ол әлден соң барып рақат, балбыр енжарлыққа шома бастады. Шишаның қалған жартысын езуiнен сорғалата, төге-мөге iшкен ол кенеттен қалайша сұлқ құлағанын бiлмедi. Сол жатқаннан ол ұлы сәскеде мең-зең болған басын зорға көтерiп отырғаны, мiне, осы едi…

	Абажадай-абажадай терезелерi күнге шағылысып, соншама ебедейсiз арбиып тұрған үлкен үй жаққа оның қарағысы келмедi, қараса жүрегi лоблитындай. Айнала күңгiрт тартып, тiрi жан ретiндегi өзiнiң болмыс-бiтiмi жойылып, жоғалып бара жатқандай сезiндi.

	Оның өмiрдi шексiз реңкпен құбылатын бояулары арқылы түйсiнiп, танитын. Түсiнде де ол бояуларды көретiн, сол әлемнiң ортасында өзгеше рахат тiршiлiгiн кешетiн. Қазiрде соның бәрiнен ол тым-тым алыстап кетiптi, басын ұстап, мең-зең күй кешiп отырған мына адам - суретшi Мұнар емес, сыртқы өңi ғана қалып, iшi кеуекке айналған Мұнар, Далдабай сияқтыларға бiр күндiк тiршiлiгi үшiн тәуелдi, бас еркiнен, барлық адами сезiну- сезiмдерiнен айырылған құл Мұнар…

	Басында зыңғыған ойлардың сонарына түскен ол қиялымен бiр сәт басқа әлемнiң iшiне енiп кеткенiн бiлмедi.

	Осы үлкен ауланы өзiмен бiрге күзетiсiп, өзiмен бiрге осында тiршiлiк ететiн арлан қасқыр ит Таймас тұнжырау халден айықпай отырған оның қарсы алдына келiп шоқиып, құлақтарын едiрейтiп, қыңсылап, өзiне назар аударуына жалыныш бiлдiргендей болды.

	– А, Таймассың ба? Сенi ұмытып кете жаздаппын ғой. Жүр!..

	Таймастың күтiмi, итаяғына уақтылы ас құйып тұру да Мұнардың тiкелей дағдылы мiндетi болатын.

	* * *

	Үлкен ауланың, даңғара үйдiң төңiрегiндегi күн сайынғы оның қайталана беретiн тiршiлiгi өңi-түсi өзгермей, бүгiн тағы да қайтадан басталды.

	Моншаға түсiп, кешелi берi даңғарадай үйдi гу-гу даңғаза-шуға толтырған қонақтар тарап, ауланың iшiнде тым-тырс тыныштық орнады. Кешегi оңды-солды сапырып iшкен арақтан басы зеңiп, тұла-бойы дел-сал болған Далдабай төсектен тұрмай жатып алды. Әйелi ыстық сорпа мен айран-қатықты аузына тосып, бәйек болғанымен ештеңеге тәбетi шаппады. Көзiн жұмып ұйқылы-ояу халде, әр нәрсенi мағынасыздау ойлап, мазасы қашып, дөңбекши бердi.

	"Ойлап қараса, айналасында өзiне шын тiлектес боларлық кiмi бар осы?.. Қыздай алған әйелiмен жиырма жетi жыл отасып, айырылысқаннан кейiн алған жанындағы күлiмкөз жас әйелi Айсәуле ме?.. Өзiн шын қадiрлеп, сүйетiн сияқты көрiнгенiмен, оны да қызықтыратын мұның осы асып- тасыған дәулетi болар-ау тегiнде Балалары ма?.. Олар да өз жөнiмен өздерi, әрқайсы өз басын күйттеп, өз тiршiлiгiн iстеп, көмек керек болған кезде ғана шешелерiне бiлдiрмей әкесiн iздейдi…Сонда кiм, кiм бар өзiнiң қасында сүйенiш, таяныш болар? Кешегiлер ме? Олар Далдеке, Далдабайжан деп, үлкенi де кiшiсi де көлгiрси елбелеңдегендер бiр күндiк жемi ұшiн жүргендер емес пе? Не қайыр, не үмiт олардан?! Құдайым күнiмдi ешкiмге қаратпасын, әрине. Басы аман болып, қаланың әр-әр жерiндегi базарлары мен фирмаларының iсi өрге басып, осылайша тасы өрге домалап тұрса, ешкiмге кiрiптар бола қоймас. Кешегiлердiң қай қайсы да алдымен мұның қолына қарайды, алғанды жақсы көредi. Аймаңдай қасқабас, жуан қара Ғазиз сияқты көптi көрген, мың айлалы көкжалдардың, көп үндемей, iштен бұғатын Арланбек сияқты әлi де керек жерлерге ықпалы жүретiн бұрынғы дөкейдiң де Далдабайға бауырының езiлiп тұрғаны шамалы. Оларға да, анау ұзын сары құзғын Бәженге де керегi Далдабайдың ақшасы, көл-көсiр байлығы.

	"Қазiр қанша жетiлiп, толдым дегенмен де, жоғарыдан демеп, қорғап отыратын таянышың, қорғанышың болуы керек, осыны, мықтап қаперiңе ал, бала!" деген Ғазиздiң сөзiнде нешеалуан астар жатқанын Далдабай неге сезбесiн. Арланбектiң де есебi - "сол қорғаныш саған ешуақытта өзi тiкелей шығып, сенiп, маңдайыңнан сыйпамайды, оған мен сияқтылардың куәлiгi керек, соны да ескер" дегенге саяды.

	"Далдабайжан-ау, осы сенi неге депутаттыққа сайламаймыз бiз! - деп, құдды депутаттыққа сайлату өзiнiң қолында тұрғандай көкiген Ғазиздың кешегi түрiн көзбен көру керек. - Сайлау алдағы күзде, көп уақыт қалған жоқ, давай сенi сайлатып жiберемiз, бұл өзiмiздiң қолдағы шаруа!.."

	Қазiр беделдiнiң сөзi жүрiп тұрған уақыт. Жұрт кiм-кiмдi де қоғамда, саясатта алатын орнына қарай бағалап, қадiрлейдi. Құр байып, мынадай даңғарадай үй мен оны күтетiн қызметшi құл ұстап, сол шалқыған дәулет пен байлықтың көлеңкесiнде қалғаннан табатын пайдаң қайсы?. Сен өзiңнiң Далдабай екенiңдi танытуың қажет жұртқа. Сонда ғана қадiрлiсiң, сонда ғана сенiмен санасатын болады. Бiзге қарағанда әлi жассың, елу деген немене, нағыз дер кезiң…

	Осындай қолпаштауды оның атына Ғазиз бастап, қалғандары қоштап, бiраз жерге дейiн апарып тастады.

	Далдабай әрқайсының сөзiн күле отырып тыңдап, мұның бәрiн айтылған жерiнде қалатын көп дабыра сөздiң бiрi деп қана қабылдады. Оның үстiне осы сөздiң арасында Бәженнiң "құл ұстап" дегенiне ғана бiртүрлi тiксiнiп қалды. Моншада да сол әңгiменi әзiлдеген болып күңiрсiткенiн онша ұнатпап едi. Ертеңгi күнi өзiне сыры мәлiм Бәженнiң осы сөзi әлдеқалай алдынан шықпасына еш кепiлдiк жоқ.

	Бәжен - жемтiк аңдып, тiрлiк жасап жүрген құзғын. Оңтайы келсе, аяқтан шалып, табан астында сатып кетуден еш тайынбайтындардың санатынан. Айсәуленi әйелiмнiң сiңлiсi деп, Далдабайға таныстырған да, екеуiн қосқан да осы Бәжен едi. "Бұрын балдызым деп еркелетсем, ендi құрдасымның келiншегi болғасын құрдасым деп еркелетем!" деп жылмыңдап, бұралқы сөздерiмен езуi көпiрiп, әзiлдескенсiп, ойнағансып, ашықтан-ашық қутыңдағаны Далдабайға ұнамаса да, Айсәулеге майдай жағатын сол жылмың Бәженге қалай сенерсiң, қалайша жақсы көрерсiң оны сол сиқымен?!. Құзғындығының үстiне бұл Бәжен нағыз сұмның сұмы өзi ғой! Мұндайлардың табиғаты еркектен гөрi әйелге ұқсас болып келедi. Сыпсыңдап өсек айтуға ауыздары бейiм келедi, мұнысына және арланбайды да. Болмыс-бiтiмi өңшең бiр сұрқылтай қасиеттердiң жиынтығынан тұратын Бәжен сияқтылар аяқтан шалып түсер әрбiр сәттi қалт жiбермейдi. Мұндайлардың әр қадамын, қимылын аңдап, байқап отырмаса, табан астында опық жегiзедi. Бұдан былай одан iргенi аулақ салмаса, сiрә, болмас. Ұры итше тұмсығымен иiс аңдыған оңбаған неменi маңына жолатпауы керек. Айсәуле де ендi онымен алыстан сыйласатын болсын, осыны қадап ескертеп қоюы керек!..

	Оның үстiне бұл өзi қазiр iздеуде жүрген арамқол, iстеген тiрлiгi көмескi әлгi Фарха дегеннiң осы маңдағы үйiнде жалшы болыпты бұрын. Қожайыны бiр күннiң iшiнде iзiм-ғайып жоқ болып, үйiн әлдекiмдер бiр түнде келiп өртеп жiбергесiн, бұралқы итше бұралып, әркiмнiң саяжайында жалданып, тентiреп жүргесiн оған өзiнше аяушылық жасап, бiр жағынан осы үйге бас-көз болсын және құр жүрмей оны-мұны шаруаға да қарайлассын деп паналатқан болатын. Ендi оны да әлгi сияқтылар түртпектеп сөз қылатындай түрi бар. Асылы, одан құтылмаса болмас, үйге қарайтын күтушi, күзетшi жалдаса да бiрдеме қылар. Әйтпесе, кiшi ұлы Нұрымбектi келiнмен екеуiн кiргiзiп қояса да, әйтеуiр бiр жөнi болар.

	"Өзi де бiр сорлы ғой жүрген,- деп мүсiркедi Мұнарды ұзын сонар ойдың шетiне шыға алмаған Далдабай. - Кешегi қалған-құтқанды iшiп алып, мас болып, есеңгiреп жатқан шығар күркесiнде. Жұтқыншағынан өтетiн бiр жұтым арақ болса, өзге дүниенi, өзiнiң бейшаралығын ада-жұда ұмытатын кейпiн көрмеймiсiң! Өзiнiң адам екенiн сезiнбейтiн осындайлар бiр сәттiк, бiр күндiк тiршiлiгi үшiн күн кешкенiн де өмiр деп санай ма екен?! Тфу, бетi әрмен! Мұндайларға жиiркенудiң өзi де, мұндайларға күлудiң өзi күнә болар тегiнде. Адамдық мәнi жойылған сорлының көрген күнi ана ит екеш ит Таймас құрлы да жоқ қой. Бiр жағынан аяйсың да өзiн. Бiрақ аяғанды бiлсе, түйсiнсе жақсы ғой…"

	Өз-өзiнен көңiлсiзденiп, қым-қиғаш ойлардың тұңғиығына бiр батып, бiр шыққан Далдабай iштей байыз, тыншу таба алмай, алас ұрды. Қасына қылымсып келiп, төсiне басын қойып, мойнын иiскелеп, жанына жатуға сұранған Айсәуленiң беймезгiл қытықшыл емеурiнiне де көңiл-қошы соқпады. Шаршап жатқанын айтып, бiр бүйiрiне аударылып түскен ол бұртиып қалған әйелiнiң өкпешiл назына пәлендей көңiл аудармады. Айналасындағының бәрi жұтап, қирап, мұңын, сырын ұғынар тiрi пенденiң бәрiнен безiнiп, тiршiлiгi қым-қуыт мына дүниенiң бетiнде жападан-жалғыз қалғандай күй кешiп, мазалаң ойлардың қамауынан шыға алмады.

	Көңiл көкiрегiнен екiншi бiр үнi сыншыл да өктем сөйлеп, ой-санасы екiұдай арпалысқа түстi.

	"Далдабай, сен осылай бiрден Далдекең бола қалған жоқсың. Далдекең болу үшiн бәрiне де көндiң, бәрiне де бардың. Бiреуге бас идiң, бiреудi таптап өттiң. Бiреуден жығылдың, бiреудi жықтың. Бiреуге тiсiңдi ақситып күлдiң, бiреуге тiсiңдi ақситып айбат шектiң. Құладың, тұрдың. Бердiң, алдың. Қай жерде қалай сөйлеудi, қай жерде қалай сөйлемеудi үйрендiң. Ақыры иелiгiнде сауда мен тамақ өндiретiн кiшiгiрiм кәсiпорындары бар облыстық деңгейдегi бiлдей мекемеге бастық болып, тасың өрге домалады. Абырой-беделден, құдайға шүкiр, кенде болған жоқсың. Айтқаныңды iстеттiң. Тiлегенiңдi болдырдың. Ойлап қарасаң, осы кезге шейiнгi өмiрiңе өкпе, өкiнiшiң жоқ екен. Қазiр ендi өз билiгiң өзiнде, дәулетiң жетедi. Сол кездегiден де сыйлырақ жағдай, беделiң бар. Бiрақ бәрiбiр көңiлiң түспегiр қоңалтақсиды да тұрады. Неге бұлай? Бұл сұраққа тұрлаулы жауапты, Далдабай, әлi күнге дейiн таба алмай келесiң.

	Айналаңдағыларға сенбестiкпен қарасаң, олардың да саған солай қарайтыны анық. Досыңның кiм, қасының кiм екендiгiн ажырату қиын заманның құбылысына сен де әбден бейiмделiп алғансың. Жалғызбын, мұңымды түсiнер, сырымды бөлiсер сенiмдi ешкiм қалмады деп жабығып, құлазитындай не жөнiң бар?! Мұңыңды, сырыңды түсiнетiн ет жақыныңның өзi жеме-жемге келгенде алдымен өз басын күйттейдi. Соған бола күңiренетiндей ештеңе жоқ, Далдабай, Далдеке! Ақыл-есi дұрыс болып жаратылған пенденiң қай-қайсы да бұл дүнияда жалғыз. Жалғыз емеспiн дейтiндердiң айтқаны - сандырақ. Далдабай бұл өмiрде, мынау ғаламда жалғыз. Осы құлығымен, болмысымен саған ұқсайтын, сенi қайталайтын басқа Далдабай жоқ. Өмiр деген осы, жақсы болсын, жаман болсын, жөн болсын, терiс болсын - өз жолыңды таптың, сол жолмен пешенеңе жазылған жарығың сөнгенше жүрiп өтесiң. Солай, жүрiп, жүрiп өтесiң де кетесiң. Сенiмен бiрге Ғазиз, Арланбек, Бәжендер мен Айсәулелер iлесiп кете алмайды, әркiмнiң өз жолы бар. Тiптi құлақкестi құлға балап жүрген анау Мұнардың да жолы сенiмен қиыспайды. Сен осыны түсiн! Осыны түсiнсең, тәубеңе келерсiң, Далдабай!"

	Далдабай ұйқылы-ояу, түсiнiксiз күйден селк етiп айығып, басын әнтек көтерiп алды. Құлағының түбiнен сөйлеп жатқан әлгi үн кiлт үзiлдi. Жан- жағына қараса, бөлмеде жалғыз өзi екен.

	"Мұндай да болады екен-ау, әуелi өз сөздерiн өзi қайталап, iштей күбiрлеп жатқандай едi, бақса, өзi емес екен. Сонда бұл кiм, бейуақта келiп, мен болып күбiрлеген? Бәрi ап-айқын, бұның үнiмен сөйлеген әлгiнiң не айтқаны, қалай айтқаны жадында тұр. Түсiнде емес, тура өңiнде естiлiп жатқан едi ғой".

	Далдабай есеңгiреген адамдай, өзiне-өзi келе алмай төсегiнде мәңгiрiп отырып қалды."Апыр-ай, ә?!. Қасыма келiп оңашада үйiрiлген жын ба, шайтан ба, бұл не өзi? Бөлмеде жалғыз жатып қалыпты…"

	Ымырт көлегейi бұрыш-бұрышқа тығылып, бөлменiң iшi қара көлеңкеленiп келе жатқан шақта ол айналасына мағынасыздау кейiппен елең-құлаң қарағыштап, көңiлi алақыза бастады. Орнынан ебедейсiздеу тұрған ол, езiлiп қалған мол денесiн селкiлдете, жүгiре басып, төмен түсетiн басқышқа қарай шұғыл беттедi.

	– Айсәуле!.. Әй, қайда жүрсiң, қайдасың-ң?.. Қайда құрып кеттiң?

	Төменгi қабаттағы демалатын бөлмеде, шағын диванның үстiнде аяғын бүктей отырып, ұялы телефонмен әлдекiммен сыбыр-сыбыр сөйлесiп, сыңқ- сыңқ күлiп, жүзi бал-бұл жанып, албырап, мәз-мәйрам болып отырған Айсәуленi Далдабайдың көмейiнен барлыға шыққан дауысы оқыстан шошытып жiбердi. Алақанындағы қалақтай телефонның қақпағын дереу сырт еткiзiп жаба салды да, орнынан ұшып тұрды.

	– А-а, не болып қалды?! - Көздерi алақтаған Айсәуле айналма басқышпен ырғала түсiп келе жатқан Далдабайдың сұп-сұр болып кеткен өңiне үрейлене қарады. - Не болды, даусың соншама қатты шықты ғой!..

	Далдабай оған қабағының астымен көзiн аларта бiр қарап, креслоға барып сылқ етiп отыра кеттi.

	Күйеуiнiң түнерген жүзiнен Айсәуленiң iшi қып ете қалды. "Манадан бергi Бәженмен екеуiнiң сөйлескен сөзiнiң бәрiн естiген болды мына пәлекет!" деген суық ой өңменiн қарып өттi. "Бiттi, бәрi бiттi! Үзiлiп, үздiгiп айтқан, назданып еркелеген сөздерiнiң бәрiн естiдi. "Бажик, Бәжентайчик, сенi кетпей жатып, сағындым, түндегi кездескенiмiздiң әрбiр минутын елжiреп еске алып жатырмын!" деп үздiккенiн де естiдi-ау, масқара!.. Қайдан звондай қойып едi соған?! Дымын, жымын сездiрмей жүрiп, аяқ астынан ұсталды!.."

	Ернi дiрiлдеп, көзi жыпылықтай берген Айсәуле қабағы салбырап, сұры қашып отырған Далдабайдың көңiлсiз кейпiне жасқаншақтай қарады.

	"Қазiр дүрсе қоя берсе, қайтып ақталамын, қайтып құтыламын мына қызылкөзден?!.. Бәженi түспегiр, махаббат болмады маған, сор болды. Соның елжiреп, елбiрегенiне құлап түскен ақымақтығымды айтсайшы! Тып- тыныш, алаңсыз өмiрiмнiң шырқы бұзылды-ау, ендi қайттiм, жазған басым?!."

	Екеуiнiң уайым, мұңы екi түрлi ерлi-зайыптылар бейуақта бiрер сәт үнсiз отырып қалды. Айсәуле iшi-бауыры қалтырап, көз шарасы мөлтеңдеп жасқа толып кеттi. Күйеуiнiң меңiрейген үнсiздiгi еңсесiн басып, жүрегiн төмен суырып әкеткендей.

	"Неде болса, айтса екен айтатынын! Айтып өлтiрсе екен бiржола! Үнсiздiгiмен ездi-ау менi мына дүлей!..Бүйткенше табанының астына салып тепкiлесейшi, қабырғамды қақыратсайшы. Қор болған жанымның бүйтiп тiрi болғанынан өлгенi артық!.. Тапта, өлтiр! Бiрақ бүйтiп сазарма, еркек болсаң!.."

	Өзiнен-өзi үркектеп, қарадай құты қашып тұрған әйелiнiң өңiндегi оқыс өзгерiстi Далдабай байқамады, байқайтындай жағдайы да болмады. Өзiнiң мәңгiрiп, есеңгiреген әлгi халiнен айыға алмай сансыраған ол сол үнсiз күйi орнынан солбырайып тұрып, сыртқы есiкке қарай жүрдi.

	Күйеуiнiң тым-тырс тынып сазарған үнсiздiгiне бұдан әрi шыдай алмаған Айсәуле:

	- Не болса да, айтып өлтiрсеңшi, меңiреймей! - дедi булыға жылап. - Не айтқың келiп едi маған, айтып өлтiр қинамай…

	Себепсiзден себепсiз ебiл-себiл болып жылаған әйелiне Далдабай аңтарыла қарап қалды.

	"Ненi айтуым керек екен? Есiнен алжасып тұрғаннан сау ма өзi?!

	Ботадай боздағаны несi қараптан-қарап!.."

	Айсәуле өкiре жылап, бетiн басып, диванның үстiне құлады.

	Аң-таң болған Далдабай оның қасына барып, селкiлдеп жатқан иығынан жәйлап қана қозғап, сипалады.

	– Өй, саған не болған, қараптан қарап жылап? - дедi ол Айсәулеге мүсiркей сөйлеп. - "Қайда жүрсiң?" дегенге бала құсап өкпелегенi несi?!.

	Далдабайдың жұп-жұмсақ үнiн естiген Айсәуле, өксiгiн басып, тынып қалды. Өз құлағына өзi сенбедi, мынау расымен Далдабай ма өзi деп ойлады. Оны тап осы қазiр қасында отырып, иығынан аялай сипап, жұбатып отырған құдды бiр Далдабай емес, Бәжен сияқты көрiнiп кеттi. Басын кiлт көтерiп, оның бетiне жалт қарады.

	– Даусымның қатқылдау шыққаны, ұйқыдан бiртүрлi қолайсызданып тұрғандықтан болар, әйтпесе өзiңе жекiрмейтiнiмдi бiлесiң ғой! Бiртүрлi жайсыздау жатып бастығырылып қалдым ба, бiлмеймiн… Бұртимашы ендi… Болды, Сәулешка, тұра ғой…

	– Кешiр, саған өкпелегенiм жоқ, - дедi Далдабайға жасты көзiмен күлiмсiрей қараған ол. - Сенiң сазарып кеткен түрiңнен ауырып, бiр жайсыздыққа ұшырады ма деп қорқып кеткендiктен жыладым емес пе!..

	– Әй, осы әйелдер-ай, не болса соған көздерiң мөлтеңдеп шыға келесiңдер!..

	Айсәуленiң түк болмағандай күлiмдеп, өзгерiп сала берген жайнаң ажары Далдабайды аз-кем тыныштандырғандай болды.

	* * *

	Ит те болса өзiне деген достықты өзгеше түйсiкпен қапысыз сезетiн Таймас күнi бойы Мұнардың қасынан төңiректеп шықпай қойды, мезгiл- мезгiл демалып алып, күн ұзағына бақтың iшiнде орылып тасталған кепкен шөптi шөмелелеген Мұнарды бұл көзiмен бағып, шөмеленiң түбiнде, тiлiн салақтатып жатты да қойды. Ол отырса, бұл да шоңқиып отырады, жатса, тұмсығын екi аяғының үстiне қойып бұл да жатады. Мұнардың бастан кешiрiп жатқан осы тiршiлiгiнде өзiнiң жанына жақын тартатын жалғыз серiгi Таймас қана едi. Адамша сөйлесiп, мұңын да соған шағады, болмашы сергiген шақтарында да көңiл-күйiн сонымен бөлiседi. Таймас мұны кәдiмгiдей түсiнедi. Құлақтарын тiктеп, басын қисайтып оған жалтаң-жалтаң қараумен болады.

	- Мiне, солай, Таймас, сенен басқа менiң бұл жалғанда ешкiмiм де жоқ, бiлесiң бе мұны сен?! Бiлесiң ғой, әрине, бiлесiң…

	Таймас арсалаңдай еркелеп, екi аяғын оның кеудесiне асып, ып-ыстық тiлiмен Мұнардың бет-аузын жалап-жалап алды.

	Мұнар ит атаулыны бала кезiнен жақсы көрушi едi. Бiрде жаз ортасында шешесi Қамқа екеуi құмның арғы бетiндегi нағашыларына қыдырып барған жолы Сейдәлi нағашысы малшылардың ауылынан қайың иттiң көзiн жаңа ашқан жиырма күндiк сүп-сүйкiмдi сарыала күшiгiн алып келдi. Бiр ғажабы, әлгi күшiктiң тұмсығы мен жалбыраған кiшкентай екi құлағы меңсiз аппақ болатын. Мұнар өзге дүниенiң бәрiн ұмытып, бар әуресi күшiк болды. Сейдәлi күшiкке мұның ықыласының қатты ауғанын көрiп, кетерiнде "нағашыңның мiнгiзген тайындай көр" деп, қалжыңдап күшiктi Мұнарға сыйлады. Расында бұл оны тайдан да артық сый көрiп, өлердей қуанды. Сол сарыала күшiктiң аты ақыры өзiнен-өзi Сарыала болып кеттi. "Малды ғана түсiне қарап түстеп, ат қойып атаушы едi атам қазақ, мұның атын итке лайықтап басқаша қояйық, балам!" - деген әкесiнiң сөзiн Мұнар үзiлдi-кесiлдi тыңдамады. Әкесi балажанды, өзiнiң колхоз кеңсесiндегi есепшiлiк жұмысын ғана бiлетiн момындау кiсi едi, бес баланың кенжесi, еркелеу ұлының айтқаны ол үшiн бұлжымас қағидадай болатын. "Мейлi, Сарыала болса, Сарыала болсын, ит те жетi қазынаның бiрi ғой", - деп, күшiктiң аты Сарыала аталуына әкесi де ақыры қарсы болмады.

	Сарыала ақылды ит боп өстi. Күшiк кезiнен өзiн алабөтен жақсы көрген, соншалықты жылы мейiрiмiн сыйлаған Мұнарға деген оның әсiресе түйсiк-ықыласы ерекше едi. Қайда барса да соңынан қалмайтын. Мектепке Мұнармен бiрге барып, бiрге қайтып жүрдi.

	Оның сабақтан шығуын күтiп мектептi төңiректеген Сарыала бiрiншi қабаттағы Мұнар оқитын кластың терезесi алдына келiп шоқиып отырып алатын. Бүгiн ол күтпеген бiр өнер шығарып, екi аяғымен терезеге асылып тұрып алды. Қыңсылап, терезенiң әйнегiн тұмсығымен түрткiлей берген Сарыалаға қайта-қайта қарап тықырши бергенi үшiн Мұнар сол күнi әдебиеттен сабақ беретiн, кертиiп бiткен, қырық қыртыс болып жиырылған маңдайының бораздасы бiр жазылмайтын, мiнезi қытымырлау Есәлiм деген мұғалiмнiң кәрiне iлiктi.

	Жаңа сабақты әдеттегiдей iш пыстырар жаттанды сөздерiмен тақ-тұқ тәптiштей түсiндiрiп жатқан Есәлiм терезе жаққа қарағыштап, елеңдеп отырған Мұнарды көз қиығына алып, оның қасына келдi де, желкесiнен нұқып қалды.

	– Сағиев, тұр орныңнан! - дедi Есәлiм шытырлап. - Сенiң көңiлiң сабақта емес, терезенiң арғы жағында. Кiм сенi елеңдетiп отырған сабақты тыңдатпай, а?..

	Есәлiм терезенiң алдында екi аяғымен асылып, тұмсығын әйнекке тiреп, класқа қарап тұрған Сарыаланы көрдi де:

	– Мынау сенiң итiң бе? - деп сұрады партаны шұқылап төмен қарап тұрған Мұнардан.

	– Ия, ағай, менiң итiм, - деп мiңгiр еттi ол. - Сабақ бiткенше асығып, күтiп отырады ылғи осылай…

	Класс ду күлдi.

	– Та-а-к!.. Менiң итiм дейсiң, сабақ бiткенше асығып күтiп отырады дейсiң, солай ма? Барлық сабақтың бiткенiн ылғи да осылай терезеге асылып тұрып асыға күте ме?..

	– Жо-о-қ! Ылғи да емес, - дедi ойында ештеңе жоқ Мұнар. - Сiздiң сабағыңыздың үстiнде өстiп отыр бүгiн… "Кет, қарама!" деп қолыммен белгi берсем де тыңдамай қойды.

	Класс тағы да ду етiп, күлкiге көмiлiп қалды.

	– Саған қылжақ керек екен ғой, Сағиев! Мен саған қылжақты көрсетейiн, шық қане кластан. Тоқсандық қортындың менiң сабағымнан - "екiлiк" болады. Бұл - бiрiншiден. Екiншiден, тәртiбiңдi педсоветтiң алдына қоямын, менiң сабағымнан осы тоқсан бiткенше боссың!..

	Ненi күтсе де, Есәлiмнен мұндай "үкiмдi" күтпеген Мұнардың екi көзi атыздай болып, өзiн қандай қылжағы үшiн жазғырып отырғанын түсiнбедi.

	– Ағай, не үшiн? - деп әдiлетсiздiкке жаны күйген ол өзеурей бастап едi, Есәлiмнiң ащы даусы манағыдан бетер шаңқ-шұңқ етiп, кластың iшiн басына көтердi.

	– Бетi бүлк етпей, не үшiн деуiн қарашы бетсiздiң! Шық, көзiме көрiнбе, оңбаған!..

	Иесiн көзiнен таса қылмайтын ақылды Сарыалаға бола Мұнардың сол бiр қатiгездеу ұстазынан осылайша зардап шеккенi бар едi…

	Мұнарға әбден бауыр басып, оның соңынан салпақтап ерiп жүру дағдысынан жазбайтын Сарыала қалаға суретшiлiк оқуға кетерде разъездiң басына дейiн ерiп барып, ол мiнген пойызбен жарыса жүгiрiп, көп жерге дейiн артынан қалмай қойған. Вагонның терезесiнен Сарыаланың алқына жүгiргенiне Мұнардың ет-жүрегi езiле қамығып, жылағаны әлi күнге шейiн есiнде.

	Суретшiлер училищесiнде оқып жүрген кезде ауыл тақырыбына арналған алғашқы курс жұмыстарының бiрiнде Мұнар Сарыаланың суретiн салды. Киiз үйдiң көлеңкесiнде өрмек тоқып отырған шешесiнiң қасында, алдыңғы екi аяғының үстiне тұмсығын төсеп, аппақ құлақтары жалбырап, көзiн бiр ашып, бiр жұмып, ыстықтан қорғалап мүлгiп жатқан Сарыла иттiң бейнесiн жетекшiсi кенепке майлы бояумен салған шағын жұмысының ең сәттi көрiнiсiнiң бiрi ретiнде бағалаған. Сарыаланың суретi Мұнардың кескiндемешi болып әбден қалыптасқан, өзiндiк бояу мен нақышын тапқан кездегi жұмыстарында орын алды. Сарыаланы қасына алып отырып жазған өзiнiң автопортретi Суретшiлер одағының көрме залында ашылған Мұнардың тұңғыш көрмесiнде жұрттың назарын өзiне қатты аудартты. Сурет өнерiне бояу түсi мен композицияның ешкiмге ұқсамайтын жаңа өрнегiн әкелген талантты жас суретшiнiң көрмесi туралы жазылған шолу, талдамаларда "Автопортрет немесе Сарыала екеумiз" картинасы туралы небiр кереметтей баға берiлдi. Бұл картинаны республикалық орталық сурет галереясының қоры сатып алды. Оның кескiндемешiлiк қолтаңбасының айшықталуына үлкен себi болған бұдан соңғы көрмелерi де табысты болып, атағы бiрден дүрiлдей шықты. Мұнарға суретшiлерге арнап салынған үйден бiр бөлмелi пәтердiң кiлтi берiлдi, өз қатарластарының алды болып шеберхана алды.

	Өнерден өз жолын тапқан жас суретшiнiң басты тақырыбы - сол өзi туып-өскен мекен, қаймағы бұзылмаған ауыл, оның шағылды құмдарын жайлаған, жусанының қошқыл исi бұрқыраған даланы тұрақ еткен қарапайым адамдар едi. Өзi қаршадайынан танып, бiлген өмiрдi бейнелейтiн суреттерi оның көркемдiгi шынайы, адамды баурайтын нағыз туындылары болатын. Апталап, айлап ауылға келiп жатып картиналарына тақырып iздеп, суреттер салатын. Оның туған ауылына әр жолғы келiсi Сарыала үшiн ең ұмытылмас сәттер болатын едi-ау… Ең соңғы рет барғанда Сарыала мұның алдынан шықпады, әбден қартайған ит қыстың боранды күндерiнiң бiрiнде үштi-күйлi ғайып болыпты. Әлде қазiр ауылды төңiректейтiн аш қасқырлар жеп кеттi ме екен, әйтеуiр өлiмтiгiн көрсетпептi. Кемпiрi қайтыс болғаннан бергi соңғы үш-төрт жылдың iшiнде еңкiш тартып, әбден шөгiп кеткен әкесi ұлына осы жайды қамыға отырып, баян еттi…

	– Сарыаланың қасеттi ит болғаны ғой, өлiмтiгiн көрсеткен жоқ бiздерге, - дедi әкесi мұңайып қалған ұлының жүзiне көзiнiң қиығын салып. - Мақұлық болса да, үйдiң бiр киесiндей едi, "ит - жетi қазынаның бiрi" деген сөз тегiн айтылған дейсiң бе!..

	…Мұнар сол жолы ауылда болған жарты айдың iшiнде жартымды сурет сала алмай, бiрiншi рет көңiлi бiртүрлi құлазып қайтты. Бояулары ерiксiз күңгiрттенiп, өзiнiң көңiлiне ұялар түстердiң келiсiмiн таба алмай-ақ қойды. Шаруашылықтың мал-мүлкi жекешелендiрiлiп, әркiм өз күнiн өзi көрудiң амалына ауысқанда күн көрiсi қиындап, ауылды тастап қалаға көшкендердiң саны көбейiп, көп үйлердiң есiк-терезелерi үңiрейiп бос қалыпты. Құлазу мен көңiлсiздiктiң табы жайлаған ауылда қалған адамдардың кейiптерi де солғын, мiнездерi де бұйығыланып кеткендей көрiндi оған.

	Iштей тоқырап, бiраз күйзелiске түскен Мұнарды бiраздан соң өзiнiң шым-шытырық ақ-қарасы аралас құбылысымен қала өмiрi елiктiре бастады. Әуелi қаланың әр-әр жерiн аралап, альбомына пейзаждық, портреттiк неше алуан этюдтер салды. Сондай күндердiң бiрiнде қаладағы ең биiк қонақ үйдiң қасындағы жазғы кафеде кешкiлiк сыра iшiп отырып, сонда даяшы болып жүрген қазақтың уылжып тұрған, ғажап сұлу қызын көрдi. Әдемi де аялы көздерiнде ұяң жымиыс ұялаған, ақ торғын, сәл дөңгелекше бiткен мiнсiз бетiнiң ұшынан жеңiл ғана алқызыл нұрдың табы бiлiнедi. Әсiресе оның сұңғақ бойы мен ұзын, ақша мойыны Мұнардың көзiн ерiксiз арбады, күлген кезде ару қыздың сұлу қиылған қасының ұшы болмашы ғана көтерiлiп-көтерiлiп кетедi екен, ол бұған да суретшiнiң әсершiл де байқампаз сезiм-түйсiгiмен назар аударды. Порттертке сұранып тұрған арудың бейнесiн салу мақсаты көңiлiнде табан астында оянғанымен, сол жолы Мұнар онымен бiр ауыз тiлдесудiң сәтiн түсiре алмай-ақ кеттi.

	Сол күнi тұрса да, жатса да нұрдан жаралғандай ару қыз ойынан шықпай қойды. Мұнар оған "Нұрлы сұлу" деп өзiнше ат та қойып алды.

	Ол келесi күнi кештiң түсуiн күтпей, түс ауа шеберханасынан шығып, кафеге барды. Бұл күнi ол Нұрлы сұлуды көре алмады. Бүгiн басқа даяшы, тығыншықтай сары қыз қызмет көрсетiп жүрдi. Бiр шиша сыраны жартылай iшiп, есеп айырысқан Мұнар әлгi сары қыздан Нұрлы сұлуды сұрады.

	– Қарындас, айтыңызшы, кеше осында сiздiң орныңызда қызмет iстеген даяшы қыз… Былай бойшаң, әдемiше келген қыз?.. - деп бiртүрлi сұраулы жүзбен өзiне батылсыздау қараған Мұнардың көкейiндегiсiн сары қыз одан әрi айтқызбай-ақ ұққанымен бiрден жауап бермей, сазара түсiп:

	– Танушы ма едiңiз оны? - дедi бетiнiң ұшы болмашы көгжiм тартып. - Әлде құр әсiре таңсық үшiн сұраушы көптiң бiрiсiз бе?!. Оны сiзден де басқа сұраушы да, iздеушi де көп, так что…

	Мұнар сары қыздың Нұрлы сұлуды ашықтан-ашық көре алмайтынын, онымен бақталас екендiгiн анық сездi де, елеусiздеу ғана күлiмсiреп:

	– Жоға-а, қарындас, о не дегенiңiз. Жәй ғана сұрағаным едi былай…

	– "Былай сұрасаңыз", - дедi сары қыз мұны кекете мырс етiп. - Ол бүгiнен бастап еңбек демалысына шығып, өзiне ғашық осындағы көп достарының бiрiмен Анталияға демалуға кеттi. Солай, жiгiтiм, бiр айдан соң кел, сыра iшуге…

	– Жарай-й-ды! - Сары қызға қабағының астымен түйiле қараған Мұнар жартылай тартылған сигаретiн күлсалғышқа тастай салды. - Тура бiр айдан соң келем, келiстiк…

	Өзiн жақтырмай қараған Мұнарға қиқар сары қыздың жыны одан бетер қозды.

	– Сiзбен бұл жөнiнде келiсiм жасасуды сұрап тұрған мен жоқ! – дедi даусын ызбарлы нығарлаған даяшы қыз. - Маған салсаңыз, келмей-ақ қойыңыз!

	Даусын нығарлай шығарып, өзiне қыр көрсете сөйлеген жiгiтке қырсыққан сары қыз танауын аспандатып, менменси көз тастап, толық бөксесiн бұлтың еткiзiп, бұрылып жүре бердi.

	Мұнар орнынан шапшаң тұрды да, ызадан жарылардай болып сызданған сары қыздың соңғы сөзiн естiмеген адамдай кафеден тез шығып кеттi.

	Бiр адамның iшi-сыртының үндесiп, сұлу болуы немесе парасаты асып, ақыл-санасының кемел болуы, дарын-таланты дара болуы мұндай маңдайына жазылмаған екiншi адамның бақталастығын тудыруы өмiрдiң бұлжымас заңы ма, қалай?! Тiршiлiктегi бiтiспес тайталастың туындап, өршiп жатуы адам болмысының сұлу мен көрiксiз, жақсы мен жаман, ақылды мен ақылсыз болып осылайша кереағар түсiп жатуынан да болар, сiрә. Шегi жоқ бiтiспес бұл тайталас адамзат санасымен бiрге жасап, жетiлiп, мәңгiге жалғаса беретiн құбылыс болса керек, өйткенi бұл тартыста тепе- теңдiктiң болуы ешқашан мүмкiн емес, басқаша айтқанда, жаман жақсы бола алмайды, көрiксiз бәрiбiр сұлу бола алмайды. Шеберханасына келiп, кеш бойы жападан-жалғыз отырып осындай ой кешулерге түскен Мұнар сары қыздың ызалы кейпiн ерiксiз есiне түсiрдi. Бiреудiң сұлулығы - бiреудiң айықпас күйiнiшi екен…

	Ол Нұрлы сұлудың бейнесiн ойша елестетiп, оны алғаш көргендегi әсерiн қайталап, көз алдына қайта-қайта әкеле бердi, осылайша бiрнеше күн бойы болашақ туындысының сұлбасын iздеумен болды. Станокқа жаңа кенеп керiп қойып, қылқаламды қолына алуға асықпай, тағы бiраз iштей толғанысқа түстi. Оның бейнесi сондағыдай ап-айқын, сондағыдай мөлдiреген көркем қалпында көз алдынан кетпей тұр. Дәл қазiр Нұрлы сұлу қол созым жерде, терезеден түскен жарықтан ашық та мiнсiз ажары одан сайын нұрлана айқындалып, бояудың сыршыл нақышына сұранып тұрғандай. Мұнар қылқаламына қолын соза түсiп, аз-кем тосылып қалды. Нұрлы сұлу оған сол әдемi жымиыспен қарап, әлдене деп тiл қатқысы келгендей емiнiп қалыпты. Мiне, керемет! Ол ендi iшкi жан-дүниесiнiң нәзiк қозғалысын танытып Мұнардың ойында жанды бейнесiмен жаңғыра бастағандай. Қылқаламның ұшы жеңiл сырғып, көп күндер бойы iздеген бояудың рең-ырғағын кенептiң бетiне түсiрдi. Бiр-бiрiмен астасып, үндесiп, өзгеше бiр түстердiң құбылған сәулелi де әуездi нақышы Мұнарды жетелеп, құбылысы өзгеше көркем әлемнiң iшiне енгiзiп жiбердi.

	Дамылсыз жұмыс iстеген Мұнар жаздың ұзақ күнiнiң жарығы кемiп, кеш түсiп келе жатқанын шеберхананың iшi көлегей тартқан кезде барып бiр-ақ бiлдi. Ой мен қиялдың, көлкөсiр сезiмнiң құшағындағы күнi-бойғы шабытты өрлеуiнiң әсерiнен Мұнар өзiнiң шаршап, қалжырағанын бiлмедi. Сәт сайын өзiнiң еркiнен тыс табылып, сәт сайын жандана түскен бояулар әлемiнiң арасынан сұлбасы сәттi түсiп келе жатқан суреттен көзiн ала алмаған күйi ол станоктың алдында қылқаламын қолына ұстап, бiршама уақыт үнсiз өз ойымен өзi оңаша қалды.

	Нұрлы сұлу оған ойша тiл қатқандай, Мұнар бiр сәтке елегiзе елең еттi. "Шаршадың ғой әбден, Мұнар! Ендi демал, мен кетейiн, ертең тағы сол уақытта келем. Сен ұйқыңды әбден қандыр, Күннiң жарығы шеберханаңның iшiне жап-жарық боп түскен сәтте өзiм келiп оятамын. Жарай ма!.."

	Нұрлы сұлу орнынан тұрып келiп, ып-ыстық демiн шарпыта, ернiнiң ұшымен оның бетiн өбiп, содан соң жәйменен ғана қалықтай жүзiп, есiкке қарай беттегендей болды. Оның дiрiлдеген ыстық ернiнiң табы ап-айқын қалғандай әсерде болған Мұнар бетiнiң ұшын алақанымен аялай сипалап отырды да, қияли әсiре толғаныстан арыла алмаған күйде шеберханадағы төсек-сәкiнiң үстiне шалқасынан түсiп жата кеттi. Шаршағанын, қалжырағанын осы мезет аз ғана бiр сезiнгендей болды.

	Портреттi бiтiргенше ол демалыстың не екенiн бiлген жоқ. Дамылсыз жұмыс iстедi. Нұрлы сұлуды жан-тәнiмен, асып-төгiлген көл-көсiр iшкi әсерiмен сезiнiп, шабыты шырақтай жанып, шалқыды. Айналада не болып жатқанын, тiптi өзiнiң бұл дүниеде бар екенiн ұмытып бұл күндерi ол осы картинамен өмiр сүрдi.

	Сұлу да нұрлы бейне сәт сайын айқындала түсiп, адамға ғана тән шексiз көркемдiктiң келiсiмi Мұнардың қайталанбас бояулары арқылы өзiнiң ғажайып сыр-сипатын ашты.

	Жақтауы жартылай ашық қалған үлкен терезенiң алдында жүзiн терезеден құйылған таңғы жазғы самалға тосып, маңдайына түсiп, желбiрей берген бiр шоқ шашын саусағының ұшымен жеңiл ғана қайырған балғын өңдi ару қыздың езуiндегi нәзiк те әнтек жымиыс көздi арбаған сұлулықтың iшкi-сыртқы үндестiгiн қапысыз сездiргендей. Бiр бұтағының ұшы ашық терезеге емiне тақалған бозқарағанның хош иiсi бөлменiң iшiн жайлап, көркем қыздың жан-дүниесiндегi әндей әсердiң сыршыл жырын шертiп тұрды…

	Ол картинадан көзiн алмай ұзақ қарады. Оның аппақ саусақтарының симметриясын, қозғалысын тағы да анықтай түскiсi келгендей, қылқаламның ұшын жеңiл қозғап, картинаның сол бiр тұсына жанастыра түсiп, тоқтай қалады. Барлығы орын-орнында, бiр қылау артық-кем түскен жалған бояу жоқ, тiрi, жанды күйiнде сөйлеп тұрған сурет оны керемет сиқырымен әбден баурап алған едi, ол ендi мұнымен бiр сәтке де ажырағысы келмедi. Тағы да, тағы үнсiз, тапжылмай қарап, шексiз көркемдiктiң тұңғиығына ой-сана, сезiмiмен сүңги бердi. Мұнар кескiндеме өнерiмен айналысқалы мұндай әсердi сезiнiп, басынан өткерiп көрмептi, ол өмiрдегi сол сұлу бейненi ұмытып, картинадағы өзi тудырған бейненiң сиқырлы арбауында қалды. Осылайша тұп-тура жарты күн бойы сурет-бейнеге телмiре қарап отырды да қойды.

	Мұнарды қалың ой шомудан оның шеберханасына қарсы есiктес Сәлiмхан келiп оятпағанда осы күйде әлi қанша отыра беретiнi белгiсiз едi. Ол суреттен көзiн алмай бiрер мезет тым-тырс тынып тұрып қалды да, артынша асып-төгiлген таңданысын жасырмай өзiнiң асқақтап сөйлейтiн дағдысына басып, мақтау сөздi лекiте жөнелдi.

	– Кере-е-е-мет-т!.. Бұл натураны қайдан таптың, бауырым-ау, мынау нағыз шедевр ғой! Бәсе, бәсе, талай күн бойы есiгiңдi тарс жауып көрiнбеп едiң, мына сұлумен оңаша қалған екенсiң ғой, ә! Кере-е-мет-т, айтатыны жоқ, кере-е-мет!.. - Картинадан көзiн алмай тамсанған Сәлiмханның көздерi шырадай жанды. - Мұндай да сұлулық болады екен-ау, а!..

	Сәлiмханның сурет-бейнеге деген бұл таңданыс-мақтауы Мұнардың көңiлiн өсiрудiң орнына, белгiсiз бiр қызғаныш сезiмiн тудырды. Суретшi ретiнде көзге бұдан бұрынырақ түсiп, атағы кәдiмгiдей-ақ шығып қалған Сәлiмхан дарылдақтау, ақ көйлек, дабыра мiнездi жiгiт болатын. Кейде болмашыға налып, болмашыға көзi жасаурай қуанатын құбылысымен балаға ұқсап кететiн де сәттерi бар. Қазiр де сол мiнезi, құдды осы суреттiң соңғы бояуын жаңа ғана түсiрiп болып, мұны өзi салып бiтiргендей, жүрегi алып-ұшып, баладай мәз.

	– Рақмет, Сәке, жәй бiр қатардағы жұмыс қой. Оншалықты бiр асып бара жатқан дәнеңесi де жоқ шығар… - Мұнар зорлана жымиып, оның мадақ-бағасына пәлендей әсерлене қоймағанын аңғартты да, суреттi станоктан алып, шеберхананың түп жағындағы қалтарыстау жерге апарып қоя салды.

	– Бала-а, шын сөзiм - кере-е-мет!.. Нағыз шедевр!..

	Мұнар сол "нағыз шедеврiнiң" кейiпкерi болған Нұрлы сұлуды мүлдем жоғалтып алды. Бiр айдан соң барып та, одан соң да талай рет келiп, әлгi кафеден оны таба алмай кеттi. Тiптi сары қыз да көрiнбедi. Сөйтсе, бұрынғы қожайыны кафенi басқа бiреуге сатып жiберген екен. Қас-қағымдай ғана бiр мезетте жалт етiп, Мұнардың жан-дүниесiн өзiне толассыз ғашықтық сезiммен ынтықтырып кеткен сол перизат шынайы болмыстағы адам емес, өң мен түстiң арасында жалт етiп көрiнiп, ғайып болған елес- бейнедей, оның қиялы мен картинасында ғана өмiр сүре бастады.

	Мұнар "Нұрлы шақ" деп атаған сол картинасын көрмеге қоюға ұсынғысы келмедi. Жүрегiне ғашықтықтың тәттi нәрiн құйып, ғашық болудың бақытын сыйлаған Нұрлы сұлуды өзге көзден қызғанды, басқа бiреулердiң оған ғашық көзбен қарағанын жаны қаламады. Өйткенi бұл картина ол үшiн кескiндемелiк туынды емес, кездейсоқта кездесiп, көрiнбей кеткен, қиял мен шексiз арманға айналған асыл махаббатының тiрi бейнесi едi.

	Мұнар бұдан соң жарты жылдай жұмыс iстемедi. Шеберханасына келедi де, отырып-отырып кетедi. Барлық мүмкiндiгi сарқылып, iшкi дүниесi құр кеуекке айналғандай дағдарысты күйге түстi. Әлденеше рет өзiн-өзi зорлап, жұмыс iстегiсi келгенмен, мардымды ештеңе шығара алмады. Осы кезеңдерде iстеген бiрдi-екiлi жұмысы жұрт көзiне iлiнбедi, тiптi сынға да ұшырады. Ол iштей қажалып, жанын жегiдей жеген тоқыраудан шығатын жол таба алмай қиналысқа түстi. Шығармашылық жұмыспен айналысатындардың кез келгенiнiң басында болатын уақытша iркiлiстi ол жеке басының трагедиясындай қабылдады. Өзiн-өзi күйреткен Мұнар ақырында жалған жанашырлардың, талғамы биiк ортаның назарын аудартып, бұның талантының бөлекше бағаланғанын қызғанған өтiрiк- шынды қолпаштаушылардың еркiнде кетiп, iшкiлiктiң соңына дендеп түстi.

	Бiрiнен соң бiрi ашылып жатқан көрмелерге байланысты кездесулер мен салтанатты кештер, жиын-той мен фуршеттер көбейiп, Мұнар солардың бiрде-бiреуiнен қалмайтын болды. Оңды-солды айтылған арзан қолпаштауларға ұйыған ол өзiнiң құрдымға кетiп бара жатқанын сезбей, шараптың буына бөккен орталарда ес-түсiн бiлмей iшетiн халге жеттi. Оның бұл iшулерiнiң арты кейбiрде төбелес, шатақтарға ұласып, талай мәрте бет- аузын, көзiнiң алдын көгертiп таяқ та жеп жүрдi. Ақырында өзiн маскүнем еткен орта шетке ығыстырып тастап, одан сырт айналды.

	Ол iше алмаса тұра алмайтын, сыраханасы бар көшелердi, базарлардың төңiрегiн кезiп, бiр жұтым араққа тiленiп тиын сұраған қаңғыбастардың қатарына қосылды.

	Күздiң лайсаң күндерiнiң бiрiнде, таңертеңнен берi сылбырап жауған сұр жаңбырдан бас паналаған Мұнар, орталық базардың бiр бүйiрiнде орын тепкен арақ-шарап, су-суан сататын қатарлардың арасын жағалап келе жатып, қарсы алдынан жарқ ете қалған өзiне таныс бейненi көзi шалды.

	"Соншама таныс әрi өзгеше көркем бейне! Кiм бұл? Құдайым-ау, қайдан көрiп едi, қай жерде жолықтырып едi!?"

	Бiр сиқырлы кереметке арбалғандай, кiлт тоқтап, тапжылмай қалған ол нешетүрлi сәндi шишаға құйылған шараптар, әдемi қорапшалы шырын- сулар, сигареттер, тағы басқа ұсақ-түйектер сатып тұрған мiнсiз сұлу, жас әйелден көзiн алмады.

	Жас әйел жұқа да жұпыны киiнген, шашы дудырап, жағының жүнi үрпиген бейтаныс жiгiттiң өзiне қадалған көзiнен жүзiн тайдырып, бұл жаққа қарамауға тырысты. Елең етiп, назар аударсаң қолын жайып, қайыр-садақа сұрағысы келiп тұрған көп тiлемсек қаңғыбастардың бiрi болар деп ойлады. Бiрақ бұл қаңғыбас ондайлардың санатынан емес тәрiздi, көздерiмен мұны iшiп-жеп, барады. Сiрә, бiреуге ұқсатып тұр ма екен, әлде ес-ақылы кемiс бейшара ма, әйтеуiр өңменнен өткендей түсiнiксiз қарас.

	– Сiз…

	Мұнар жаймаға жақындап келiп, әуелi жүзiн бұдан қайта-қайта тайдыра берiп, содан соң барып өзiне суықтау таңданыспен қарап қалған жас әйелге түсiнiксiздеу емеурiнмен бiрдеңе айтқысы келдi де, мүдiрiп қалды.

	Бұның үстiнен, демiнен шыққан темекiнiң ысына аралас қолаңса иiстен жиiркенген жас әйел ерiксiз тыжырынып қалды.

	– Сiздi… Сiздi мен танитын сияқтымын, - дедi Мұнар жас әйелден көзiн алмай. - Бiрақ кiм екенiңiздi есiме түсiре алмай тұрғаным?..

	– Ал мен сенi танымаймын! Бар, жөнiңдi тап! Бәрiбiр саған беретiн көк тиыным жоқ. Кет әрмен! - деп зеки сөйлеген жас әйел қолын сiлтеледi. - Бет- аузы шiмiрiкпей, танимын деп жабысқалы тұрғанын көр өзiнiң сықпытына қарамай!..

	Жас әйелдiң бiрден тулап, ытырына жөнелгенiнен бетi қайтып қалған Мұнар жасқаншақтап, амалсыз шегiншектей бердi.

	– Кет дедiм ғой саған!.. Сүмелек!..

	Одан сол күйi көзiн алмай ығыса берген Мұнар, жас әйелдiң көкшеңдеген кейпi, ызғарлы да сестi көздерiнiң оты өзiне соншалықты етене таныс, бiрақ бимәлiм жүздiң көрiктi, кiршiксiз үлбiреген пердесiн бiр демде жұлып әкеткендей әсерде кете барды. Әлгi көркем бейненiң арғы жағынан танымастай мүлдем жат, әйелдiк нәзiктiк пен биязылықтан ада, шамшыл, тiлi сүйреңдеген ұрысқақ, бейпiл ауыз көкдолының кейпетi шыға келдi.

	Көзiне қапияда бiр жылт етiп шалынған әлгi таныс бейнеден ажырап, абдырап қалған Мұнар оны басқа бiреумен шатастырдым деп ойлады. Әйтсе де бiр көрiп, жүздескен адамын жадында ұстап, ұмытпайтын дағдысынан жаңылған Мұнардың көз алдына күнi бойы жас әйелдiң көркем бейнесi ауық-ауық келе бердi.

	"Қайдан көрдiм, құдайым-ау! Сондай таныс бейне өзi?!. Сондай таныс бейне…" Базардың iшiнен шығып, бiр көшеден бiр көшеге өтiп, сылбыраған жауынның астымен солбырайып, жүрiп келе жатқан Мұнар қазiр өзiнiң қайда баратқанын бiлмедi, бiлгiсi де келмедi. Мәңгiрген қалпы маңа бердi. Бұл қалада оның баратын жерi сыраханалар едi, бiрақ бүгiн оған қалтасында тиыны да, көңiлiнiң қошы да жоқ болатын. Сұрқылтай күннiң бүркiп тұрған дымқылын жамылған ол басының ауған жағына қарай жүре бергiсi келдi. Маңдайы қайда барып тiреледi, аяғы қайда барып, шалынып құлайды - бимәлiм, әйтеуiр қазiр тоқтағысы келмедi.

	"Ес-ақылым орнында едi ғой. Ой-санам алжасқан жоқ едi, қалайша жадымнан шығарып алдым әлгi бiр өзгеше таныс, өзгеше көркем бейненi!? Қалайша? Әлде шынымен-ақ… Шынымен-ақ өткен күндердiң елесi жадымнан өшiрiле бастағаны ма?! Мүмкiн емес! Мұмкiн емес! Бәрi де жадымда менiң, бәрi де. Ал бiрақ мына бейне неғылған құпия, неғылған жұмбақ!?."

	Малтыққан ойдың шетiне шыға алмай қажалып, қалжыраған Мұнар қаланың шеткерiлеу, оңаша жерiндегi шағын парктiң iшiне келiп кiрдi. Бұл кезде жауын саябырсып, түнерген күннiң қабағы жазыла бастаған едi.

	Еменнiң дымқыл асфальттың бетiн көрсетпей, қалың төселiп қалған сарғыш қызғылт жапырақтары аяқтың астында сусып, табаны тайғанақтай берген Мұнар, жолдан шығып, ағаштардың арасымен жүрдi.

	Әбден ылжырап су өткен бәтiңкесiнiң iшi шылқылдап кеттi.

	Жалба-жұлбасы шығып ыдырап, сұйыла бастаған бұлттардың арасынан сығалаған Күннiң сары шуағы, күздiң салқындау, қоңыр тымық күнiн сәл де болса жылыта түскендей едi. Мұнар парктiң түп жағындағы ашықтау алаңқайда орнатылған, арқалығы жартылай сынған сәкiге барып отырып, кептiрiнiп алуды ойлады.

	Сiлесi қатып шаршағанын ендi бiлдi. Өн-бойы құрыстап, аяғы салдырап қалыпты. Малмандай су болған көнетоз күртешесiн шешiп, сәкiнiң жарты арқалығына жайып қойды да, өзi соған шалқайып, арқасын тiредi.

	Қарсы алдынан көгiлдiр қойнауын ашқан таудың ақбас, заңғар шыңдары зорайып көрiндi. Күңгiрт түстен арылмастай болған тiршiлiктiң өңi кiрiп сала бердi. Мұнар оң жағында, он-он бес қадамдай жерде жиналмалы жеңiл станогын құрып қойып, акварельмен сурет салып жатқан жап-жас балаң жiгiтке қарады. Сiрә, ол жауыннан соңғы таудың мына көркем пейзажынан этюд жазып жатқан болар деп ойлады. Училищеде оқып жүргенде осылай, мына бала құсап оңашаланып келiп, табиғаттың нешеалуан этюдтерiн талай рет жазғаны есiнде едi. Кейде бүкiл курс болып, училищенiң оқу шеберханасында натурадан портреттер салатын. Натурадан портреттiк бейнелер түсiруге Мұнар жан-тәнiмен берiлетiн. Болмашы ақшаға жалданып, сағаттар бойы әрқилы композицияда тапжылмай отыратын небiр келбеттi де сұлу мүсiндер оның көз алдынан талай өтiп едi-ау!

	Осы бiр мезетте көңiл-сезiмiнiң түкпiрiнде бiр елес-сәуле жылт ете қалғандай болды. "Мүмкiн манағы жас әйелдiң бейнесi сондай сәттердiң бiрiнде көз аясында мәңгiлiкке жатталып тұрып қалған болар… Ия, солай, басқаша болуы мүмкiн емес! Солай! Сол бейне… Тоқта!.. Тоқта! Есiне түстi! Ол сол ғой!.. Нұрлы сұлу ғой! Қалайша ұмытқан, қалайша оны жадынан, жүрегiнен өшiрiп ала жаздаған!?"

	Мұнар күнұзын қажаған тұнжыр ойдан заматта серпiлiп, көз алдына ендi басқаша, сондағыдай мөлдiр де ұяң қалпымен оралған таныс бейненi, өзiнен тым алыстап кеткен кiршiксiз бейненi қайта кездестiргендей толқулы күйдi басынан кешiрдi. "Сол! Соның өзi! Басқа емес, өзiн ынтықтырған Нұрлы сұлы! Қазiр базарға қайтып барады. Манағы таңырқауының себебiн ашықтан-ашық айтып, түсiндiредi. Оның сол Нұрлы сұлу екенi рас болса, түсiнуi тиiс. Рас, түсiнуi тиiс!.."

	Мұнар бұдан әрi кiдiрмедi. Жүгiре басып, жеделдетiп, базарға қарай тарты. Жүрегi өрекпiп, алма-кезек күймен арпалысқа түсiп, құбылған сезiмi тыншу бермей, базарға жеткенше асықты.

	Жаймалардың арасына кiрген ол жан-жағына алақтай қарап, бiрнеше қатарды сүзiп шықты. Шарап, темекi, су-суан сатып тұрған сатушылардың арасынан бiрақ оны кездестiре алмады. Базаршылардың алды заттарын жинастырып, базардың жабылатын уақыты болғанша сенделген ол көңiлi құлазып, тұнжыр кебiн қайта кидi.

	"Тағы да жоғалтып алды, тағы да ғайып болды ол! Не деген қырыс қабақ тағдыр едi бұл оған терiс қарай берген!" Мұнар мұңайған жанына жұбаныш тiледi. Оның жалғыз жұбанышы - зәҺар су едi, қайтсе де iшуi керек, өзiн-өзi ұмыту үшiн, мәңгiрген мына халден арылу үшiн iшуi керек қазiр. Бiр тамшы болса да табуы керек соны!

	Бiр сәтке қалғып кеткедей болған, таңертеңнен берi мазасын алмаған есалаң құлқынның жетегiнде, есi ауып телмеңдеп кете барған ол сыраханаларды жағалап, күндегi серiктестерiн iздеп кеттi.

	Бiр күннiң тiршiлiгiн екi түрлi адам болып кешкен Мұнар өзiн-өзi ұмытудан жұбаныш пен жеңiлдiк табатын халiне тағы да еркiнен тыс мойынсұна берген едi. Бiрақ сезiмiн ұйытқытқан сол ыстық бейне бiр айқындалып, бiр мұнартып, көз алдынан кетпей қойды.





"Ертең тағы барамын сол жерге! Оны бұл жолы жоғалтып алуы мүмкiн емес! Мүмкiн емес!" Серiктестерiн тауып, "көңiлiн жұбатқан" Мұнар, ой- санасы бұлдыр-бұлдыр елестiң арасында қалқып бара жатып та Нұрлы сұлудың бейнесiн елестетумен болды.

	Бүгiн таң азаннан жайма базардың маңынан табылған Мұнар, сыра араластырып iшкен арақтан басы мең-зең болып тұрғанына қарамастан жайма қатарларының арасымен келе жатып, кешегiден де бетер елеңдеп, толқи бердi.

	Ол кешегiдей сенделiп көп жүрген жоқ, жаймалар орналасқан екiншi қатардың орта тұсынан Нұрлы сұлудың бейнесi жарқ етiп көзiне бiрден түстi. Демiн iшiне тартып, сәл аялдады да, солай қарай аяғын батылсыздау, жәйлап басып, оған жақындай түстi.

	Сол алғашқыда көргендегiдей нұрлы да көркем бейне сән-салтанатты киiнбесе де, уылжыған табиғи сұлулығын жасыра алмай, өзгеше сымбатпен арайланады. Шараптардың маркасын, бағасын сұрап саудаласып, алдынан өтiп жатқандарға жымия күлiп, әлденелердi айтып жатқан оның бейнесiнен көз алмай қарап қалған Мұнар өзiнiң бұл дүнияда бар-жоғын ұмытып, басқа бiр әсерлi әлемнiң iшiне енiп жүре бердi.

	Нұрлы сұлу өзiне қадалған көздердiң сұғынан тiтiренiп қалды. "Дәл кешегi қалпы - бұдан көзiн алмай телмiре қарап тұр. Кiм бұл? Қаңғыбас, тiлемсек болса, қолын созып ақша сұрар едi, бұл өйтпейдi. Сұмдық-ай, бiреу- мiреу бұның iзiне түсiрiп қойған аңдушы ма екен әлде бұл?.. Аңдушы болса, бұлай аңдымас едi ғой. Қалай болғанда да, тегiн емес!.."

	Нұрлы сұлудың дәл қасына тақап келген Мұнар, екеуiнiң көздерi ұшырасып қалған қасқағымдай мезетте өзiн арбаған әлгi сұлулықтың шырайы үштi-күйлi жоғалып, оның ақ торғын жүзi сұп-сұр болып, өзгерiп, құбылып сала бергенiн көрдi.

	"Анық соның өзi едi ғой! Сол Нұрлы сұлу қол созым жерде, бұның алдында тұрған болатын! Лездiң арасында ол тағы да ғайып болды. Ендi оның орнында бөтен бiреу бұған сұп-суық болып сұрлана қарап тұр, не деген сұмдық! Бұл ол бейнелеген Нұрлы сұлу емес, мүлдем басқа адам! Менiң көзiме Нұрлы сұлу болып көрiнген перi! Адам емес, перi! Перi! Перi!.. "

	Кейiн қарай шегiне түсiп, терiс айнала берген Мұнар бұл жерден тез кетiп қалғысы келдi. Бұл араға ендi оралмауға, оны ендi қайтып көрмеуге бекiндi.

	Ол өз жүрегiнде кiршiксiз бейнесiмен сақталып қалған Нұрлы сұлуын жоғалтып алғысы келмедi…

	Тәнi мен рухы аз уақыттың iшiнде әбден мұқалып, бiр жұтым арақ табу үшiн әркiм-әркiмге, кездейсоқ адамдарға картиналарын сата бастаған Мұнар жүрегiнде құпия аялаған сол бiр сурет-бейненi де көше кезiп, тентiреп жүрген күндердiң бiрiнде үлкен фирманы басқарып отырған Мазан деген бiр әуесқой сурет жинаушыға өз аяғымен апарып берiп, болмашы ақшаға сатып жiберген едi…

	Үш қабатты офисiнiң кiре берiс дәлiзiнен бастап, үлкендi-кiшiлi холлдарына шейiн сурет галереясына айналдырған әлгi әуесқой фирмашы өзiнiң киiм киiсiндей, сурет туындысын жинауда шын мәнiсiнде талғампаз адам екен. Елулерден жаңа асқан, самайлығынан көкшулан тартып шашы әдемi реңмен ағарған жiгiт ағасының сәндi үлгiмен тiгiлген қаракөк фин костюмi, шыттай ақ көйлегi, қымбат та сәндi алкүрең-қызыл галстугi, су жылтыр, жеп-жеңiл қара туфлиi, бәрi-бәрi аяғынан басына дейiн, ортадан сәл жоғары бой-тұлғасына қоп-қонымды жарасып тұрғаны бiрден көзге айрықша түседi.

	Картинаны әр-әр жерiне әлемiш-әлiмiш бояу жұғып қалған, көнетоздау дәкеге орап алған Мұнарды ол кабинетiнде қарсы алды.

	– Ә, суретшi… атың Мұнар ғой, кел, отыр, - деп жасыл түстi жұмсақ креслоны нұсқады. - Сыртыңнан естуiм бар, тәп-тәуiр жұмыстарыңды ана бiр жылдары көрмелерiңнен көргем…

	Тазалығы айрықша, шетелдiк сәндi жиҺазды, қабырғаларына реалистiк, модернистiк сипаттағы әртүрлi жанрдағы картиналар iлiнген кабинет тым жадау, жұпыны киiмдi, арып-ашып жүдеген Мұнардың еңсесiн басып тұрды. Кабинеттiң иесi ұсынған креслоға отырған жоқ, шағын үстелшенiң үстiне қойып, картинаның орауын тез-тез аша бастады.

	– Мiне, осы сурет… Ұнатсаңыз, алыңыз…

	Мазан картинаны креслоның арқалығына сүйеп қойып, олай-былай жүрiп, оған әр қырынан маңғаздана қарады. Сүйсiнсе де, онысын жүзiнен оншалықты байқатпауға тырысты.

	– Жарайды, аламыз!.. - Ол төсқалтасынан жұқа қара әмиянын лып еткiзiп суырып алып, iшiнен екi елулiк долларды шығарып Мұнарға ұсынды.

	– Осыдан артық бере алмаймын, бағасы осы мұның…

	Мұнар онымен саудаласуды тiптi де ойына алмаған едi, тезiрек шығып кетуге асықты. Тап сол мезеттерде өзiнiң бұл әректiнiң дұрыс-бұрыстығын байыптап жатуға мұнартқан ой-санасы оған ерiк бермедi. Көшеге шыға салысымен қалтасына түскен доллар ақшаның бiреуiн теңгеге айырбастап, орталық базардың қасындағы үйреншiктi дүңгiршегiне келдi. Соның маңындағы кәуепхананы жағалап, қалған-құтқан бiрдеңенi талғажау жасап жүрген бiрен-саран серiктестерi мұның төңiрегiне жинала қалып, қауымдаса кеттi. Дүңгiршектiң иесi, ет-жендi, мұрыны шуылдап, семiздiктен екi иiнiнен зорға дем алатын, жалпақ мұрын, жасы алпыстың iшiндегi кексе татар Тахир екi шиша арақты екi қолымен қыл мойынынан қылғындыра ұстап Мұнарға ұсынып тұрып:

	– И-и-и, Муннәр, Муннәр, қондайсин син, а? Сүгуретины сатып түшәргән тиинлләриңды мина азгандармин биргә водка етип ишәсин дә, тәмәм итiп, потом бошиңди ушлап, илайсын. Нимәнәгә ишасин син, а?.. - дейдi басын қайта-қайта шайқап.

	– Неменеге iшпеймiн бұлармен?! Саған айтуға, ұрысуға оңай, Тахир! Бұлар да қалтасына түскен тиынын менiмен бөлiседi, бұлар да өзiм сияқты адамдар… Сен мұны еш уақытта түсiнбейсiң, солай… Түсiнуiң мүмкiн де емес!..

	– Муннәр, сини мин жалеть етим дә, түшинбисин бит түшинбисин ошуны, әй-әй-ә!..

	Арағын ақшаға сатып тұрып, ақылгөйсiген татардың сөзiн бұдан әрi Мұнар да, Мұнардың қасындағылар да тыңдағысы келмедi.

	– Жарайды, бiзде сенiң шаруаң не, өз ақылың - өзiңе, - дедi Мұнар оған қолын бiр сiлтеп. - Менi бәрiбiр ендi ешкiм жөндей алмайды, Мұнар болып тудым, Мұнар болып өлем! Солай емес пе, жолдастар!..

	– Солай, әрине, солай! - деп мақұлдады бөтелкеге аш көздерiн қадап, жұтқыншағы бүлкiлдеп тұрған серiктерiнiң бiрi, кәрiс бет Қажыбек. - Бiрақ сен өлмей кiдiре тұр, өйткенi бiздер гениальный суретшiден айырылып қаламыз ғой… Ха-ха, хи-хи!..

	- Мiне, естiдiң бе, Тахир! Халқым менi қалай қадiрлейдi, ал сен болсаң, менi бағаламайсың, арағыңды босқа берiп тұрған адамдай, қашан келсем де ызыңдай бересiң, ызыңдай бересiң…

	Мұнардың сөзiне ыза болған Тахир:

	– Сини жалеть иткән мин ақымақ, мин ақымақ! - деп қызараңдай бердi.

	– Мiне, ақымақ екенiңдi өзiң де мойындап тұрсың, ендi бұдан былай бiзге тиiспейтiн бол! - дедi Мұнар оған сұқ саусағын безеп. - Жарай ма, келiстiк пе!

	Аш өзегiн оттай жалаған арақ бiрден буынына түскен Мұнар өмiр туралы пәлсапаға берiлген қасындағы екi серiгiнiң сөзiн шала-пұла, үзiк-үзiк қана естiп, басын құр шұлғумен болды.

	– Әй, сен-н, мынаны тыңда, өмiр туралы, тiршiлiк туралы менiң ұғынуым мен сенiң ұғыныуың бiрдей емес. Әркiм өзiнше түсiнiп-п, өзiнше тiршiлiк жасайды. Солай!..

	– Солайы солай-ақ болсын, бiрақ неге мен мұны айтуым керек, мысалы үшiн саған… немесе мына Мұнарға … не анау бiзге арақ сатқан татарға. Айтшы құдайшылығыңды, осыным дұрыс па?!. Көрдiң бе, үндемейсiң, дұрыс қой, яғни…

	– Дұрыс емес-с! - дедi Мұнар даусын нығарлап, тiстене сөйлеп. - Екеуiң де оттап тұрсың, былшылдап. Әркiмнiң өз тiршiлiгi, өз өмiрi бар, оны ақыл-есi дұрыс адам бiр-бiрiне түсiндiрмеуi керек, өзiнiң тiршiлiгiмен, өмiр-р сүруiмен дәлелдеуi, көрсетуi кере-е-к. Тiптi бар ғой, дәлелдеуi де мiндеттi емес, жәй ғана өзi болып, басқа емес, түсiнесiңдер ме, өзi болып өмiр сүруi керек. Ал сен екеуiң-ң… Тфу-у!.. Адамның жүрегiн айнытасыңдар!.. Қайдағы жоқты езiп…

	– Не-е дейсiң, қане қайталашы! - дедi Мұнардың жағасынан шап берiп ұстай алған еңкiштеу ұзын қара, жауырынын күржитiп, тiстене сөйлеп.

	– Қайталасам, сол - былшыл бәрi! Он жерден философ болсаң да, осы айтқаным - айтқан! Институтта балалардың миын ашытқаннан басқа не бiтiргенiң бар тiрлiгiңде?.. - Мұнар оның тарбия жабысқан кiр-кiр саусақтарын жағасынан ажыратқысы келiп, қарсылық көрсеткен болып едi, ол одан сайын қолымен сығымдай түстi.

	– Нариман-н, бiр ашуыңды қи, жiбер, жұлқылама-а жағасын! - дедi қасындағы кәрiс бет, қызылсары әлгiнiң иығынан жұлқылап. - Болмашы нәрсеге итше ырылдасып не болды екеуiңе!..

	– Тоқта былай, Қажыбек-к!.. Айтып тұрған сөзiн көрмеймiсiң, былшылбайсыңдар дейдi, өзi бiр кереме-ет екен сонда, а! Қарашы мұның күштiмсуiн!.. Өзiңше өмiр сүрiп жүргенiң осы ма, сонда?! Суретшi деген атағыңнан айырылдың, суретшiлердiң одағынан шығарып тастады, шеберханаңнан айырылдың, әркiмнiң қуыс-қуысына апарып тастаған суреттерiңдi сатып, ендi, мiне, үйiңдi де сатып, ақырында бұралқы итше қаңғып далада қалдың, осы екен ғой өзiң болып өмiр сүргенiң, а!..

	– Мә-ә саған-н, доңыз қорсылдаған, көкезу философ! Адамды қорлағанды көрсетейiн саған!.. - Мұнар бос шишаның бiреуiн жалма-жан ала салып, Нариманның қақ маңдайынан пәрмендей қойып қалды. Шиша борс етiп бел ортасынан төмен жерден сынып түстi.

	Қатты соққыдан бiрден есеңгiреп, бұралаң етiп сылқ құлаған Нариманды аяғымен тепкелi ұмтылған Мұнар, шалыс кетiп, екпiнiмен етбеттей барып, тұмсығымен жер сүзе құлады. Асфальтқа қатты ұрылған оның бетi дал-дұлы шығып, қан-жоса болды.

	– Өлтiрдi, ойбай, өлтiр-р-дi-i мыналар бiрiн-бiрi! - Кәрiс бет қызыл сары далақтап, ес-түссiз жатқан Нариманға қарай ұмтыла түсiп барып, орнынан тәлтiректей тұрып, тағы да жұдырығын тарс түйiп, жұлқынған Мұнарға екi қолын көтерiп, жан-даусы шыға шыр-шыр еттi. - Ағаң ғой, ағаң ғой, Мұнаржан, аясаңшы, байғұсты, қай жерiн ұрасың ендi, онсыз да әне қылжиып жатыр… Үлкенсiп айтқан бiр сөзiн көтере салсаң нең кететiн едi, ойбай-ау. Аясаңшы… Өлетiн болды ғой бейшара ажалынан бұрын…

	– Өзiне сол керек, арағымды iшiп тұрып, менi бұралқы ит деп, қорсылдаған доңыз неме… Маған оның қай жерi аға?!. Доңыз…

	Бұлардың төбелесiне төңiректегiлердiң ешқайсы да араша түскен жоқ. Әуелi әмпей-жәмпей қаужаңдасып, арақ iшiп, артынша бiр-бiрiмен төбелесiп тынатын маскүнемдердiң күнделiктi кәдуiлгi тiрлiгi. Төбелесетiн де өздерi, татуласатын да өздерi. Кәуепханашы ұйғыр жiгiтi мен дүңгiршектiң дүкеншiсi Тахир бұлардың қан-жоса болған төбелесiн көрсе де көрмеген адамдай, әрқайсысы өз жөнiмен өздерi болып, жүздерiн қырын салып, тұра бердi.

	Қатты соққыдан есеңгiреп, әжептәуiр уақыт ессiз-түссiз жатқан Нариманды базар маңында жүрген полициялардың бiреуi көзi шалып, дереу жедел жәрдем шақыртты да, қызыл сарының көрсетуiмен сол төңiректе қаңғалақтап, кете алмай жүрген Мұнарды барып ұстады.

	Маскүнемдiкке салынып, азғындық жолға түскенi және бөтелкелес үйiрлесiн соққыға жығып, миына қатты зақым келтiрiп, мүгедек қылғаны үшiн Мұнар 93-статьямен үш жылға сотталып, түрмеден бiр-ақ шықты…

	* * *

	…Биiк дуалының жоғарғы жиегi айналдыра тiкенек сыммен қоршалған, о шетi мен бұ шетi - атшаптырым, қаз-қатар ұзын-ұзын барақтар орналасқан сұрқай да сұсты мекен-жайдың iшiндегi тiршiлiкке Мұнардың көндiгiп кетуi оңай болмады.

	Өзiнiң бұлжымас заңы бар, босаңдық пен жалтақтықты көтермейтiн, аярлық пен қорқаулықты кешiрмейтiн, күштiнiң өктемдiгi өзiнен әлсiздi ерiксiз бас идiретiн ортаға өз адамындай болып сiңiсудiң қиын-қиын сындарынан сүрiнбей өткеннiң ғана мұндағы тiршiлiгi - тiршiлiк.

	Оған жатын орын есiк жақтан тидi. Екi қатарлы төсектiң астыңғысына жайғасты. Төр жақтан маң-маң басып, екi қолын джинсиiнiң қалтасына салып, мұның қасына келген қалың, салыңқы қабақты, жалпақтау бiткен маңдайының оң жағында жарты қарыс ай жолақ сызаттың iзi бар, жас шамасы қырықтың iшiндегi дембелше жiгiт жан-жағына жалтақтап, үркектей берген Мұнарға:

	– Мә! - дедi қарлығыңқы, суықтау үнмен быттиған қолдарының ұшын оның дәл кiндiгiнiң астына тiрей ұсынып. - Бексайын, әйтпесе жәй ғана - Бек! Ал сенi кiм деп шақыруға болады?..

	Ашықтан-ашық менменсiп тұрған немеге жыны құрысып, бойын тез жиып алған Мұнар:

	– Мен ит емеспiн, атымды атап шақыруға болатын! - деп шалт кестi. - Адамша сөйлес, сөйлескiң келсе!..

	Бек оң қолын сол жамбасына таянып, кекесiндi кейiппен басын шайқап тұрды.

	– Ай-ай, ай-ай, қандай әдепсiздiк! Қодырайып, танысқысы келмейдi әуелi, бұл өнегесiздiгiңдi Паханға айтсам, жыныңды қағып алады ғой, байғұс неме! Өзiң сияқты текiреңдеген талайлардың кеудесiн басқанбыз, так что… бiрiншi емессiң, бiлiп қой, өлiмтiк неме!

	Онымен сөйлескiсi келмей, жүзiн әрi қарай бұра берген Мұнарды Бек сол қарынан ұстап, жұлқып қалды.

	– Тоқта былай, малғұн! Саған адамша сөйлесудiң қалай болатынын үйретейiн қазiр!..

	Ол жұдырығын сiлтеп үлгергенше, Мұнар сәл бұрыла түсiп, көз iлеспестей қимылмен оң аяғын шалт серпiп қалды. Төменгi жағына оқыстан тиген тегеурiндi тепкiден екi бүктетiлген Бек бүк түсiп отырып қалды.

	– Мен саған өлiмтiктi көзiңе көрсетейiн! - деп тағы да ұмтылған Мұнарды кереуеттерiнен қарғып-қарғып түскен екi жiгiт қос бiлегiнен шап берiп ұстап алды. Осы сәтте сәл ғана есiн жиғандай болған Бек орнынан көтерiле бере, Мұнарға қарай басымен сүзiле атылды. Мұнар өзiн ұстап тұрған екеудiң құрсауынан босана алмасын бiлдi де, әткеншек тепкен қалпымен бар күшiн сала қос аяғын iлгерi қарпып қалды. Маңдайдан тиген қатты соққыдан тұмсығымен едендi сүзе құлаған Бек есеңгiреп, талықсып кеттi.

	– Өлтiрдi ғой, не ғып тұрсыңдар, маубастар! -

	Бекке жаны ашыған әлдекiмнiң жыртыла шыққан ащы даусы естiлген кезде мұны ұстап тұрған екеуi сыңар қолдарының жұдырығын сермеп, сiлтеп қалғанда Мұнар тағы да айла тауып, тез бүгiлiп, отыра қалды. Бiр-бiрiнiң жұдырығы тұмсықтарына былш-былш тиiп, екеуi екi жаққа тыпыраң асты.

	Жаңадан келген жiгiттiң төбелес үстiнде дүрдиiп келiп өзi ұрынған Бектiң қалайша сазайын бергенiн төр жақта, төсегiнде отырып көрген Пахан, тым-тырс тынып қалған тыныштықты бұзып, қолын бiрер рет шапалақтап жiберiдi.

	– Жарайсың!.. Қыңған жоқ сабазың!

	Қас-қағымда не болғанын аңғарып үлгермеген Мұнар басын көтерiп айналасына көз жiберген кезде өзiне жан-жағынан анталай қарап қалған түрмелестердi көрдi.

	Пахан деген осындағылардың көсемi аталған сыптай, бойшаң, қатпа қара орнынан асықпай тұрып, кеудесiн шалқақ ұстаған қалыпта аяғын қадап басып, мұның қасына келдi.

	– Мықты екенсiң, жiгiтiм! Еркектiк мiнез таныттың. Ал мынау әдепсiздiгi үшiн өзiнiң сазайын тартты! Танысайық, менiң есiмiм -Тоба!.. Толықтайы, дұрысы - Тобаш. Мыналар Пахан дейдi…

	– Мұнар!..

	– "Мұнар, Мұнар!" Естiлуi әдемi ат екен!.. Дұрыс, онда әзiрше сiз бен бiз таныстық деп есептеймiз! Тағы да бiлiсе жатармыз, бұл жерге келген адамның уақыты көп, асығудың жөнi болмас. Өзiңнiң "демалысың" қашанға дейiн едi?..

	– Қандай "демалыс"? - Мұнар өзiнен не туралы сұрап тұрғанын түсiнбей Паханға сұраулы кейiппен аңтарыла қарады.

	– Түсiнiктi. Бұл келiсiң - бiрiншiң болды ғой, әлi сарыауыз екенсiң…

	– Не "түсiнiктi"?.. Не "бiрiншi рет"?.. Түк түсiнсем бұйырмасын! - Мұнар иығын көтерiп, дал болды. - Шеттерiңнен тергеушi, неғылған адамсыңдар өздерiң?..

	– Болды! Өрекпiме!.. - Пахан оған зiлдене қарады. - Мұндағы тергеу ана жақтағы құзғындардың тергеуiнен басқашалау болады, жiгiтiм! Әлi талай тергелесiң де сыналасың. Мойныңдағы қамыттың не үшiн iлiнгенiне қараймыз әлi?!. Билiк басында отырып, сыбайласқан жемқор, жұлмырлардың санатынан болсаң, бiрден айтайын, жолымыз бiр емес…

	Мұнар миығынан мырс еттi.

	– "Сыбайласқан жемқор" дейдi. Ондайлардың санатынан болсам, сендердiң араларыңа келер ме едiм?! Сол ұрлаған-жырлаған ақшамен көмекейi бүлкiлдеп отырғандардың жемсауын тығындап, азат өмiрде алшаң басып жүрер едiм ғой…

	– Қисынды, қисынды!.. Ал сонда сен қай санаттансың, жарқыным?..

	– Мен ешбiр санатқа жатпаймын! Маскүнеммiн, бұзақымын, бар болғаным сол, бiлгiлерiң келсе!..

	– Сонымен, 93-пен әкелiп тықты дейсiң ғой араларыңа. Ары кетсе - бес жыл, әйтпесе үш жыл "демалатын" боларсың, түсiнiктi…

	Мұнар осының бәрiн бал ашып бiлгендей, нақпа-нақ айтып тұрған Паханға таңданыспен қарады. Оның көкейiндегiнi тағы да тап басқан Пахан:

	– Егер түрменiң нарында жамбасың сарсылғанша жатсаң, қылмыстық iске қатысты заңды сен де анау-мынау заңгерлерiңнен артық бiлiп шығасың, – дедi, езуiне қыстырған сигаретiн қасында тұрған жылмың сарының сырт еткiзiп жаққан газ-шақпағына тұтатып жатып. - Мына тұрғандардың бәрiмен танысып, бiлiскеннен соң әрбiреуiнiң не үшiн мойнына қамыт iлгенiн, қандай статьямен үкiмi кесiлгенiн өзiңнен-өзiң оқып-тоқып аласың, сөйтiп, дайын заңгер болып шыға келесiң. Мұндай iлiмдi қазiр бас-басына университет, академия болып кеткен оқу орындарын бiтiрген сарыауыз заңгерлерiңнiң ешқайсысы да ала алмайды!.. Солай, Мұнар мырза! Сен сонымен, 93-статьяны мойныңа iлiп келген азамат болдың. Әлгiндегiдей бiреудiң жанын жаҺаннамға жiбере жаздағансың ғой, сiрә! Ұрысың қатты! Қатты!.. Қара белбеулi каратист бомасаң да, ұқсап-ақ тұрсың…

	– Училищеде жүргенде айналысқаным бар, каратэмен емес, кик- боксингпен… Кейiн бiрақ қойып кеттiм…

	– Алайда қойып кетпегенiң көрiнiп тұр, өзiңдi тым қарабайырландыра берме… - Пахан оның иғынан қағып-қағып қойды. - Оқып, тәмамдағаның бар болғаны училище ме, орташалардан екенсiң ғой, хым-м, яғни, институтқа жағдайы көтермейтiн кедей табының өкiлi болдың, мұндай сапаң бiздiң санатқа бiр табан жақындығыңды бiлдiредi, дұрыс, дұрыс!.. А-а, айтпақшы, мүмкiн мен қателесiп тұрған болармын, жоғары бiлiмдi технарлар даярлайтын Бауман училищесiн бiтiрсең, онда жаңағы жаңсақ сөзiмдi қайтып алдым…

	– Жоқ, жаңсақ айтқан жоқсыз, Пахан аға, кенеп пен қағаз бояушыны даярлайтын, өзiңiз айтқан, орташа ғана бiлiм беретiн оқуды тәмамдадым… Былайша айтқанда, суретшiмiн!..

	– О, Матисс!.. Браво, браво, маэстро!.. - Пахан алақанын мәнерлей соғып, бұған қошемет көрсеткенсiдi. - Ендi сенiң мұндағы атың - Матисс! Құптайтындарыңыз -қолдарыңды көтерiңдер! Түп-түгел қолдап тұр әлеумет! Қарсылар - жоқ! Қалыс қалғандар - жоқ! Шешiлдi - Матисс! Бiздiң арамызға Матисс келдi, қарсы алыңыздар, қадiрлi қауым!..

	Паханның кiшiгiрiм сахналық ойынға ұқсатып, жасаған көрiнiсi Мұнарға бiртүрлi қызық көрiнiп, езуiне күлкi ұялатты.

	– Пахан аға! Сiз ана жақта жүргенде драмалық актер болған шығарсыз, сiрә, ә?! - дедi Мұнар қуақылана қағытып. - Нағыз актердiң ойыны - көрсетiп тұрғаныңыз…

	- Ия, мен - актермiн! Сахнам - өмiр, авансценам - түрме!.. - дедi Пахан кеудесiн шалқақтатып. - Бiрақ, Мұнар iнiм, құдай үшiн, сыйлағаның болсын, бұдан былай менi "Пахан аға" демейтiн бол, "Пахан" бiздiңше айтқанда, "Әке" деген сөз. Немесе жәй ғана Тоба дей сал. Келiстiк пе?

	– Келiстiк!..

	Түрмедегi аты сол күннен бастап Матисс болған Мұнар Паханның сенiмдi серiктерiнiң бiрiне айналды.

	Алғашқы күннен-ақ бедел алып, Тобаның сенiмiне кiрген мұны Бек сияқтылар iштей бiр, қатты өшпендiлiкпен жек көрiп жүрдi. Бiрақ өш алудың ешбiр амалын таба алмай, iштен тынуға мәжбүр болды. Өштесiп жүргендердiң алда-жалда лас әрекеттер жасап, бiрiн-бiрi аяқтан шалғанын сезсе, Тобаның мұндайды кешiрмейтiнi анық. Онда ондайлар түрмедегi мерзiмi бiткенше, адамның қоры болып өтедi. Ал түрмелестердiң арасында адамның қоры болудан өткен сұмдық жоқ. Тоба мен оның сенiмiне кiргендерге табанын жалап қызмет етедi, кез келген уақытта күзетшi- қадағалаушылардың кәрiне iлiгетiн құрбандық та солар. Әрi-берiден соң мұндай қорлыққа көнгендердiң ар-ожданы аяқ асты болып, өздерiнiң адамдық болмысынан ада-жұда айырылады. Ал көнбегендер өз үкiмiн өздерi шығарып, өздерiне қол жұмсайды. Мұндай қорлықтың кебiн киюдiң өлiммен тең екенiн Бек бiледi, сондықтан қанын iшiне тартып, Мұнарға сазара қарағаннан басқа амалы да жоқ едi. Бiрақ жұрт алдында масқара қылып сабағаны үшiн мықтап есе қайтаруды ол жатса да, тұрса да ойынан шығармады. Қайткенде де өш алуды Паханға сездiрмей және тiкелей өзi емес, басқа бiреудiң қолымен iстеу керек деген ойға бекiнiп, iштей неше түрлi жоспар құрумен болған Бектiң жымысқы әрекетi де iске аспады. Ал қапысын тауып Мұнарды жекпе-жек төбелеске шақыруға жүрегi дауаламады. Осылайша ызадан әбден iшқұста болған Бек сұмдық шешiмге келдi. Ұзынша iстiк темiрдiң ұшын жұрт көзiнен тасада әбден үшкiрлеп бiрнеше күн бойы дайындық жұмысын жасады. Сөйтiп бiр күнi түнде қапысын тауып, ұйықтап жатқан жерiнде кереуетiнiң астынан әлгi темiрмен Мұнардың жүрек тұсын көздеп, шаруасын бiр-ақ тындыруды көздеген едi.

	Сол күнi кеш бойы Бектiң әлденеге мазасызданып, тыпырши бергенiн, оның есiк жақтағы Мұнар жатқан астыңғы қабаттағы төсекке қарағыштап, тұсынан олай-бұлай әлденеше рет өткенiн байқаған Тоба iшiнен секем алып қалды. "Бұл неме тағы да жанжал iздеп жүр ме екен?" деген күдiкпен әрбiр қимылын бағып, Бектен көзiн айырмады.

	Жұрт тегiс ұйқыға кеткен кезде де құс ұйқылы Тоба тықыр еткен әрбiр дыбысқа елеңдеп, сақ жатты. Ана жолы Мұнардан оңбай таяқ жеген кекшiл, зұлым Бектiң нендей сұмдықтан болса да тайынбайтынын ол бiлдi.

	…Түн жарымы ауған кезде басын көтерiп, жан-жағына елеңдей қараған Бек әуелi аз-маз отырып тың тыңдап алды да, жастығының астына тыққан сүлгiге оралған темiр iстiктi көк жолақ көйлегiнiң жеңiнiң iшiне тығып, төсегiнен домалай түсiп, кереуеттердiң астымен еңбектей жөнелдi.

	Қалың ұйқыға бөккен түрмедегiлердiң Тобадан басқа ешқайсысы селт еткен жоқ. Қаны қарайған Бек ендi бiр қасқағымда өз қолымен жасалатын кек қайтару сұмдығының қызғынына әбден берiлгенi соншама, Мұнардың кереуетiне тезiрек жетуге асықты. Демiн iшiне тартып, артық дыбыс шығармай сырғи еңбектеген ол шеткi төсектiң астына қарай бiр аунап түсетiндей жер қалған кезде жеңiндегi iстiк темiрдi шығарып алды.

	"Ендi бiр сәт - содан соң көзiң құриды, Матисс-Мұнар! Жаның жәнатта болады! Сен мұнда өз ажалыңды iздеп келген адамсың, ендi соны табасың! Қыңқ деуге де шамаңды келтiрмеймiн!.."

	Ол темiр iстiктi оң қолына ұстап, Мұнардың кереуетiнiң астына қарай домалай аунап түскен кезде төбесiнен төнген Тоба аяғымен оны шынтағынан пәрмендей теуiп жiбердi. Iстiк темiр қолынан жылп етiп сусып шығып, табалдырықтың қыр көзiне қарай ұшып кеттi.

	– Тұр орныңнан жаныңның барында, хайуан, қанiшер!

	Көзi әбден қанталап, ашудан түтiккен Тоба кереуеттiң астынан тырбың-тырбың етiп шығып келе жатқан оны желкесiнен мыти ұстап, жұлқып қалды.

	Қатты ұйықтап жатқан Мұнар дәл құлағының түбiнен шыққан айқайдан шошып оянды. Бектi тепкiлеп жатқан Тобаның түтiккен түрiн көрген ол орнынан атып тұрып, араша түспекшi болды.

	– Әй, Матисс, мына сұмның не ойлағанын бiлсең, араша түспес едiң бұлай! - дедi Бектi дiрдектетiп ортаға сүйреп шығарған Тоба. – Ана темiрдi астыңнан келiп сұғып, өлтiрмекшi болған сұмдығын сен бiлмедiң ғой. Кекшiлдiгiн бiлсем де, мұндай нағыз қорқау екендiгiн бiлмеген екенмiн мұның!..

	Түн iшiндегi айқай-шудан түрмедегiлер тегiс оянып, барақ-камераның iшi гу-гу ете түстi..

	– Ал ендi мына төрт көзi түгел жұрттың алдында жекпе-жек шығып, кегiңдi қайтар Матисстен! Ұрланып кек қайтару, аяқтан шалып, арқадан сойыл жұмсау еркектiң iсi емес!.. - Тоба оған жиiркене қарады. - Бұдан соңғы сенiң атың - Қорқау болады. Естимiсiңдер, мынау ендi Бек емес - Қорқау!..

	Ыза мен қорлану аралас бiр сәттiк ұйқы-тұйқы сезiмнiң сұрапылынан жүзi күреңiтiп кеткен Бек кекпен тұтанған жанарын бiресе Тобаға, бiресе Мұнарға өңмеңдей қадап, ентiгiн баса алмай алқынып тұрды. "Қолында қару болса, алдымен Тобаға, содан соң барып бұның қазiргi осы дәрменсiздiгiне мысқылмен менси қараған Мұнарға жұмсар едi. Әттең!.."

	Осы бiр мезетте екi-үш қадамдай жерде жатқан iстiк темiрдi көзi шалып қалған ол бұлт етiп екi қарғып түсiп, қолымен шапшаң iлiп алды.

	Тобаның жүзi сазарып, жақ еттерi бұлтың-бұлтың, ойнап шыға келдi. Мұнар дереу ширығып, ортаға қарғып шықты.

	Гу-гулеген дыбыс кiлт тына қалды.

	– Таста шанышқыңды, оңбаған!.. - Тобаның ащы даусы сiлтiдей тынып қалған жым-жырттықтың бет-пердесiн дар еткiзiп айырып жiбергендей болды. - Таста қане, қорқау неме! Жекпе-жекке қарусыз шық, қатын болмасаң!..

	Екi иiнiнен алқына демалып, азуын ақситқан Бек қалш-қалш еттi.

	– Жақындама маған! Жақындама!.. Өлтiрем!.. Өлтiрем шетiңнен бәрiңдi! Өлтiре алмасам, құным - көк тиын, өзiмдi өлтiремiн! Табан астында, қазiр… осы жерде өлтiрем!.. Сенбейсiңдер ме?! Сенбейсiңдер ме, мiне - көрiңдер! Көрiңдер - айыздарың қансын-н!..

	Камераның iшiнде жым-жырт тынғандардың аузынан кенет "аҺ!" деген құлақ тұндырғандай қатқыл үн бiр заматта шығып, кiлт үзiлдi.

	Қос қолдап ұстаған темiр-iстiктiң үшкiрiн кеудесiне тiрей қатты қадаған Бек бiр дiр еттi де, қалшиып тұрып қалды. Содан соң көз аңғалағы аударылып, басын шалқалақтатып, сұлқ құлап түстi.

	Мұнарды зұлымдықпен, тым-тырс қана өлтiре салғысы келген Бек түрмелестерiнiң алдында өзiнiң үкiмiн өзi шығарып, опат болды. Өзiне-өзi қол жұмсаған көзсiз өлiмiне Бектiң өзiнен басқа кiнәлi адамды түрме басшылары таба алмады…

	Сол түнi бiр ажалдан көрiнеу аман қалған Мұнар мынау аспан асты, жер үстiндегi пенделiк дәм-тұзының таусылмағаны үшiн Тобаға шексiз қарыздар екенiн түсiндi.

	* * *

	Олардың күнұзынғы iстейтiн жұмысы - ағаш шеберханасында еденге төсейтiн паркет тақтайшасын жасау. Түрмелестер бригадасының қадағалаушыдан кейiнгi басшысы Пахан, бұлар соның қас-қабағын бағады. Мұнарды қасына үйренушi етiп алған Тоба жұмыс үстiнде, темекi шегуге шыққан үзiлiстерде, кешкiлiк мезгiлдердегi оңашалықтарда түрме өмiрiнiң әрқилы қалтарыс-жағдаяттары туралы, мұндағылардың мiнез-құлық құбылыстары, тiршiлiгi жөнiнде бұған көп мән-жайларды әңгiмеледi. Ара- арасында суыртпақтап, Мұнардың да тағдырынан сыр тартып қояды.

	– Ия, бауырым, өмiрдiң дайын, сызып, өлшеп қойған қалыбына түп- түзу, дұп-дұрыс болып түскiсi келмейтiндердi "бауырымен жорғалаушылардың" - аярлар мен қорқаулардың, дарынсыздар мен арсыздардың кешiрмейтiнi, өкiнiшке орай, бүгiнгi күннiң шындығы. Сол шындық сенiң де мойныңа құрығын салыпты, бiрақ өзiң де соған бейiл болып, күресе алмағаның, әрине, өкiнiштi. Ендi өкiнгенмен не пайда, көнесiң. Үш жыл деген, тәйiрi немене, өтедi де шығады. Өмiрдi жаңа парағынан ашып, жаңаша бастауға сенiң толық мүмкiндiгiң бар, әлi жассың ғой. - Тоба жартылай шегiлген сигаретiн қайтадан тұтандырып, мойын тамырын бiлеулендiрiп, демiн терең ала түтiндi iшiне сорып, сонан соң оны ернiнiң ұшын шүйiре сыздықтата шығарып, аз-кем үнсiз отырды. - Өмiрдi ойнамау керек, ол ойыншық емес ойнайтын, арыңның алдында жерге қарап қалмайтындай болып, өмiрдi адамша сүру керек. Адал қызмет iстегенсiп, әдiлеттi, парасатты болғансып, қолында билiгi, күшi барларды сыйлағансып өмiр сүретiндердiң күнi қараң. Өйткенi олар билiкке, байлыққа тәуелдi болудың шырмауына, қыл бұрауына түскен сорлылар. Және, ең қорқыныштысы, олар өздерiнiң осы сипатын әшкере етуге тырысқандарды, әдiлеттiлiктiң жолы басқаша екендiгiн дәлелдеуге тырысқандарды жойып жiберуден бiр сәт те тайынбайды. Өмiр сүру ондайлар үшiн - бетiне маска киiп, ойын ойнау, бауырым…

	Мұнар Тобаның әңгiме арасындағы осындай пайымдауларынан соң кейбiр кездерде ұзақ ой кешулерге түседi. Тағдырдың соққысы басына тиген кезде барып, адамның ақылға жүгiнiп, өзiнше тұжырым жасауы өмiрдiң заңдылығы болар, бiрақ саналы тiршiлiк иесi соған көз жеткiзуi үшiн неге алдымен мiндеттi түрде зардап шегуi тиiс? Неге тағдырдың қиын талқысынан өтуге тиiс? Тоба, егер қылмыс жасап, түрмеге түсiп, ағаш нардың үстiнде жамбасы сарсылып жата бермесе, өмiрдi ойын қылып ойнаушылардың арасында, бiреуден iлгерi, бiреуден кейiн, әлгi өзi айтқан "дұрыс өмiрiн" сүрiп жүре берер ме едi, қайтер едi?! Шындық жолында адамдар арасындағы бiтiспес күрес түбiнде бiреудiң жеңiлуiмен, бiреудiң жеңiсiмен аяқталатыны да - өмiрдiң заңдылығы, сонда жеңiскер - кiм, жеңiлген - кiм? Жеңiлгендер - Тоба мен Мұнар ма?..

	* * *

	Түрмеде екiншi мерзiмiн өтеп жатқан кәнiгi Тобаның осындағылар үшiн көкжал көсем болуы да өмiрдiң бұлжымас заңдылығындай нәрсе едi.

	Өмiрде бәрiн де сатып алуға болады деген өлшеммен, ұғыммен тiрлiк еткендерге көлгiрси алмаған Тоба солардың қолымен жасалған әдiлетсiздiктiң құрығына бiр iлiктi де, тағдыр оған содан бастап қырын қарай бастады.

	Талай сүбелi орындарда отырып, iскер басшының беделiн жиған сырбаз Шаншарбек, Шаншекең зейнеткерлiк жасқа тақағанда сулы-нулы, тоғайлы табиғаты көрiктi осы облысқа қорықтардың бастығы болып келiсiмен Тобашты көзiнiң сол қырына алды. Ешкiм бетiне қарсы келiп көрмеген, бағыныштыларын олардан алым-пара жинап, өзiне тәуелдi еткен

	Шаншарбекке тау қойнауындағы қарағайлы, шыршалы орманның әжептәуiр аумақты алып жатқан алқабындағы қорықтың бас қорықшысы Тобаштың бастыққа бармақ басты, көз қысты жасап, елпеңдей алмайтындығы мен турашылдығы ұнамады.

	Бiр тексеруден кейiн бiр тексеру жiберiп, Тобаштың жұмысынан кiнәрат табуға тырысып баққан Шаншарбек мұнысынан ақыры ештеңе шығара алмай, амалы құрып жүргенде, оның айы оңынан туып, қорықта өрт шықты.

	Шiлденiң орталанып, аптаптың жер-дүниенi қуырып тұрған осы бiр күндерiнде қорықшылардың ең зор қауiп ететiнi аяқ астынан шығатын өрт болғандықтан қорықтың күнгей жағы мен бауырайы айрықша қадағаланады. Тобаштың өзi де, қарамағындағы қорықшылар да ат үстiнен түспей, барынша сақ жүрдi.

	…Өзiне таныс соқпақтармен жүрiп, түс әлетiнде айнала тұтас көрiнетiн бiр кезеңнiң өрiне шыққан Тобаш, ат тұяғы жете алмас таудың терең шатқалдары мен құз-қияларын дүрбiмен ұзақ-ұзақ шолып тұрды.

	Орманшы мамандағын алып, институт бiтiрiп келгелi осы қорықта өткен өмiрiнде бүкiл болмысы таудың табиғатымен бiте қайнасып кеткен ол табиғаттың тiлмен айтып жеткiзгiсiз осы таңғажайып сұлулығына деген iңкәрлiктен бiр де бiр рет арылып көрмеген болатын. Дүрбi көзiнде дөңгеленген сымбат, сәнi өзгеше мынау әлемге қазiрде де енжар қарай алмады, ұшар басына дейiн қалың шыршасы жап-жасыл боп, көгiлжiм тартып мүлгiген заңғар таудың аясы жанарын ерiксiз арбай бердi. Бауырайдан бастап жоғары қарай қиялай өрлеген шыршалы орман, одан биiгiректе, тау аңғарын тұтастай шолып, қалықтай ұшқан қыран - тау бүркiтi, анау бiр ұзыннан-ұзын түсiп, көлбеп жатқан сiлiмнiң жалаңаш, биiк шоқысының ең ұшарында айналасына маңғаз қарап тұрған тау теке, бәрi- бәрi Тобашты тұп-тұнық нұрлы сезiмдерге бөледi.

	Тағы бiр кезең асып, айналаны, алыс-алыс беткейлердi дүрбiмен шола, жiтi қараған ол атының басын керi бұра берген кезде оң жақ бетте қалған ұзын сiлiмнiң етекке қарай ұласатын құлама тұсынан шыққан шуда-шуда қою түтiндi көрдi. Бас-аяғы бiр сағатқа жетер-жетпес уақыттың арасында пайда болған бұл төтенше көрiнiс оның жанын қоярға жер тапқызбады. Дүрбiсiмен қарап едi, әлгi сiлiмнiң қыр өркешiнiң арғы жағынан шыққан жалқы түтiннiң сол тұстан сәл берменрiрек маңнан тағы бiр үздiк-создық созылған түтiнге келiп қосылғанын көрдi. Сiрә, өрттiң ошағы қаулап, биiкке қарай қаулап, өрлеп бара жатқан тәрiздi.

	Тобаш атымен қиялай тартып, төмен қарай асығыс түсе бердi. Тау арасында еппен, аңдап жүрмесе, шауып, желiп кету мүмкiн емес. Өрт шыққан сiлiмге дейiн екi шат асу бар, олардан туралай салып аса алмайтыны анық, осылай қиялай төмен түсiп, әуелi бiр асудың басынан айналып, екiншi асуға қарай өтуi керек, бұған кемiнде екi сағатқа жуық уақыт кетедi. Ал қаулаған өрттiң сумаң тiлi мына ыстықта әжептәуiр аумаққа жайылып кетерi сөзсiз. "Құрыдың, Тобаш, шаруаңның бiткен жерi осы!" Атының шаужайын тартыңқырай ұстап, тiкшiлдеу қиямен құларман, қатерлi халде зорға жүрiп келе жатқан оның арқасын суық тер жуып кеттi.

	Ол өрттiң шыққан жерiне жеткенде күн төбеден ауып, мезгiл кiшi бесiн болып қалған кез едi. Өрт шатқалды өрлеп, кейбiр тұстарда бықси жанып, кейбiр жерлерде өрши лаулап, едәуiр аумақты шарпыпты. Өзiнен басқа қарамағындағы үш қорықшымен қаулаған өртке қарсы тұрар бұлардың шаралары да жоқ едi. Жағдайды айтып, рациямен орталыққа хабарлаудан басқа амалдары қалмады.

	Осылайша екi күн, екi түн толастамай лаулаған өрттiң бетiн таңертеңнен кешке дейiн қатты селдеп жауған нөсер қайтарды. Бiрақ бұл өртке байланысты Шаншарбек екеуiнiң арасында өршiген дау-шарғы Тобашты көп әлекке түсiрiп, ақырында оның қылмыстық жазаға тартылуымен тынды.

	– Өрттi табиғат апаты делiк, бiрақ соған қарсы дер кезiнде шара қолданбағаның үшiн жауаптысың. Әбден болары болып, бояуы сiңген кезде сүйiншi сұрағандай, хабарлағаның - барып тұрған жауапсыздық, тiптi әрi-берiден соң бұл - қастандық!.. Iсiңдi сотқа беремiз, менiң бар айтарым осы! - Шаншарбек үлкен бiр шаруа тындырғандай, iштей масайрай, табақтай бетi сазарып, жiпсиген көздерiнен зәрлi ұшқын атып, бұған менмен кейiппен қарады. - Ары қарай не iстеу керектiгiн өзiң ойлан?! Басыңның аман-сау қалуы ендiгi жерде өзiңнiң қолыңда. Ойлан…

	Жүйкесi жұқарып, еңсесiн басқан мазалаң ойдан қажып отырған Тобаш бастықтың екiұштылау, жұмбақтап сөйлеген сөзiне түсiнбей аңтарылып қалды.

	– Қалайша ойлануым керек сонда, түсiнбедiм?!.

	Шаншарбек езу ұшынан мысқылдай мырс етiп, креслосының жақтауын қос қолымен нығарлай ұстап, шайқалып-шайқалып қойды.

	– Қалайша ойланып, қалайша әрекет жасауды балаға әлiппе үйреткендей үйретуiм керек пе, а?!. - Шаншарбек ыңырана түсiп, тағы да шайқалақтады. - Мұндайда сенiң тағдырыңды жазықсызбын деп, дәлелдеуiң, ақталуың шешпейдi, бiлiп қой мұны!..

	– Ақша шешедi дегiңiз келiп отыр ғой, дұрыс түсiнсем!?.

	– Әлбетте солай!..

	– Сонда шамасы қанша?.. - дедi өрекпiп келген ашудан жүзi күреңiтiп, өзiн-өзi әрең ұстаған Тобаш.

	– Шамасы қанша деймiсiң, ә?.. - Шаншарбек бұның бет-жүзiне барлай көз тастап, даусын сәл пәсейтiп. - Iс қозғатпау үшiн әлдекiмдердiң аузын тығындау қажет болады, өзiң бiлесiң, оңай iс емес, өрттiң шығыны шаш етектен, ым-м, ия солай… Шамалап айтқанда, он мың доллардан кем болмауға тиiс…

	Мұндай көпе-көрiнеу басыну мен бетсiздiктi күтпеген Тобаштың қаны басына шауып, көз алды өрекпiген ызадан мұнартып кеттi. Орнынан ытып тұрып, Шаншарбектiң жағасынан бар тегеурiнiмен шап берiп қылғындыра ұстай алды.

	– Ә, құзғын-н неме! Мiне, саған "он мың доллар"!.. - Ол тас-түйiн жұдырығын пәрмендей сiлтеп, көзi алақтай берген Шаншарбектi қақ тұмсығынан ұрды. Креслосымен қоса шалқасынан опырыла құлаған ол қыңқ деп даусын да шығара алмай қалды.

	– Көмейiң белгiлi болды сенiң, арамза!.. - Қан саулаған мұрнын алақанымен жауып, тоңқалаңдап, тұра алмай жатқан оны Тобаш бүйiрден бiр теуiп үлгердi.

	Тасыр-тұсыр, айқай-шуды естiп, iшке кiрген хатшы әйел кiреберiсте кiруге кезек күтiп отырған үш-төрт адамды көмекке шақырып, соның арасынша жетiп келген соқталдай-соқталдай екi жiгiт Тобаштың қолын артына қайырып, тыпыр еткiзбедi.

	Орны толмас көп шығын әкелген қорықтағы өрт пен жұмыс орнында Шаншарбектiң қатты соққыға жығылып, зардап шегуi мойнына ауыр жаза болып iлiнген Тобаш жетi жылға сотталып, түрмеден бiр-ақ шығады. Соттың үстiнде Шаншарбек өзiнiң пара сұрағанын - Тобаштың жаласы, аман қалу үшiн параны бұған тықпалаған керiсiнеше Тобаштың өзi деп пәле жапты. Өзiн судан таза, сүттен ақ қылып көрсеткен Шаншарбек сөйтiп, пара алудан бас тартып, оның бұл қылығын бетiне басқаны, айыптағаны үшiн соққыға жығылған болып шықты. Арамза әрекетiн осындай лас жолмен бүркемелеп жасырған Шаншарбектiң сұрқия айласы дәлелденбесе де, үкiмнiң ауыр кесiлуiне септiгiн тигiзгендей болды.

	Күйеуiнiң әдiлетсiздiктiң құрбаны болғанын сарыла уайымдаған аурушаң әйелi бiр жылдан соң дүние салды, ал тұрмыстағы жалғыз қызы өз басын өзi күйттеп ол кеттi, осының барлығы жүрегiне шемен болып қатқан Тобаш iшмерездер мен жұлмырлардың дегенi болып тұрған қатiгез де тұрлауы жоқ заманның әдiлетсiздiгiне күйiнiп, өмiрден, адамдардан мүлдем түңiлiп кеттi. Темiр тордан тезiрек босанып, әдiлеттiлiк үшiн күресудi жатса да, тұрса да ойынан бiр шығармаған ол бiрде қашуға әрекет жасағаны үшiн мойнына тағы да қосымша мерзiм iлiп, ақыры, мiне, түрменiң байырғы тұрғынына, әрi-берiден соң "көсемiне" - Тоба-Паханға айналады…

	Жүрегiндегi осы шерменде-шемен сырын оның өзiнен естiген Мұнар тағдырдың тәлкегiне ұшыраған Тобаға бұрынғыдан да бетер iшкi бiр үндестiкпен жақындай түскендей болды.

	Тоба мен Мұнардан басқалары айына, жылына болса да сырттан сәлем-сауқат алып, туған-туыстарымен кездесiп жатты. Бұған Тобаның етi өлiп кеткен, бiрақ Матисс-Мұнардың мұндай тұлдыр жалғыздық, жалқылығы оған бiртүрлi жұмбақ едi. Мұнар шешесi мен әкесi дүниеден өткеннен кейiн бұл жалғанда өзiн iздейтiн және өзiнiң iздейтiн ешкiмiнiң қалмағанын, ал iшкiлiк жолына түскеннен кейiн бiрге туған бауырларының ешқайсына мұның керек болмай қалғанын терең мұңмен, күрсiнiспен iшiнде сақтайтын. Тобаға әке-шешем қайтыс болған, олардан басқа ешкiмiм жоқ едi дей салған. Жалғыздық мұңынан қажыды ма екен, әлде Мұнардың тұлдырлығына аяныш бiлдiргендегiсi ме екен, әйтеуiр Тоба бiрде оған:

	– Екеумiз де жетiм екенбiз, сен маған туыстасып, iнi бол, жарай ма!.. Мен әлi сенiң екi мерзiмiңдей уақыт осында паркет еденнiң тақтайын жонғылаймын ғой, артымнан iздеп келетiн iнiм бар деп қоқырайып жүрейiн бiр, - дедi көмейiнде булыққан өксiктi зорға басып. - Сен де ағам бар деп жүрерсiң арқаланып…

	Мұнар демде жасаурай қалған көздерiн көрсетпеуге тырысып, Тобаға құшағын айқастырды.

	* * *

	Бiр жарым жылдан кейiн рақымшылық жасалатындардың санатына iлiгiп, бостандыққа шыққан Мұнар бастан кешiрген қателiктерiн ендi қайталамауға iштей серт берiп, өмiрдi жаңадан бастағысы келдi. Бiрақ қалай, неден бастауы керек деген сұрақ алдынан кесе-көлденеңдей бердi…

	Көктем өз көркiне енiп, мамыр айы тамылжып тұрған шақта Мұнар бiр кезде өзiн құшағына алып, аялаған ару қалаға оралды. Ой-санасы мұнартып, рухы мұқалып, тағдырының сарсаңға түскен келеңсiз шақтары да осы қалада өткенiн есiне алмауға, мүлдем ұмытуға тырысты. Тiршiлiктiң бiр күндiк қызығын - өзiңдi-өзiң ұмытып, шараптың уытына арбалумен алмастырған сол күндердегi Мұнар емес, ендi өмiрге басқаша көзбен қарайтын Мұнар болғысы келдi, соған өзiн де, мұның талантын бағалайтын өзгелердi де сендiргiсi келдi. Бiрақ оның бұл сенiмi ақталмады, ол тағы да тығырыққа тiрелдi.

	…Суретшiлер одағының мүшелiгiн қалпына келтiруге берген арызы қанағаттандырылмады. Мүшелiктi қалпына келтiру туралы мәселенi қараған одақ басқармасындағылардың алдымен тiлге тиек еткенi - оның маскүнем болғандығы, сотталғандығы, бiр сөзбен айтқанда, ендi Мұнардың адам қатарына қосылмайтындығы жөнiнде болды. "Мұнар деген талантты суретшi бiр кездерi болған, қазiр ендi ол жоқ" деген үкiм шығарылды. Өзiне тiлектес болып жүрген Сәлiмхан сияқты атақсыз, шен-шекпенсiз суретшiлердiң бұған ара түсiп шырылдаған үнiн ешқайсысы естiгiсi де келмедi.

	Үйсiз-күйсiз тентiреген Мұнар алғашқы кездерi Сәлiмханның шеберханасында паналап жүрдi. Бұрынғыдай көрме өткiзуге, бояу, қылқалам, кенеп, суретке қажеттi тағы басқа керек-жарақтарды сатып алуға мүмкiндiгi мен жағдайы жоқ Сәлiмханның тиiп-қашты болып тұратын тапсырыстың жартымсыз ақшасына қарап қалған күнкөрiсi де адам аярлық халде едi. Қылқалам мен қолданбалы өнер туындыларын сататын дүкендерге, жаймаларға қойған картиналары болмашы тиынға өтiп, соны ғана талғажау жасап отырған жайы бар екен.

	– Суретшiлер одағына мүшелiгiңдi қайтармаса, қайтармай-ақ қойсын! Сен оған жасыма, Мұнар, екi қолға бiр жұмыс табылар әйтеуiр, - деп Сәлiмхан оны жұбатқансыған болды. - Бiлесiң бе, менде мынандай тамаша идея бар!.. Қазiр Жiбек жолы көшесiнiң бойындағы өзiмiздiң жергiлiктi арбатта отырып, портрет салып берiп те жақсы табыс табуға болады. Мен саған бояу, жақсы қарандаштар, қағаз, қажет болса, тiптi кенеп, мольберт те тауып берейiн…

	Мұнардың бұған келiспеуге лажы қалмады. Көше бойында отырып, өткен-кеткеннiң суретiн салатындарды жолы болма-ғандардың немесе суреттi арзан кәсiпке айналдырған дәлдүрiштердiң тiрлiгi деп санайтын ол ендi өзiнiң сол деңгейге дейiн төмендейтiнiн ар санаған жоқ.

	Бұл араның да ақсүйектер, орташалар мен қарашалар санаты болып бөлiнетiн өз заңы бар екен. Жүргiншiлердiң демалуына, қыдырыстауына ыңғайлы кең де тыныш, жайлы көшенiң ел қарасы көбiрек шоғырланатын орта тұсындағы орындарда отырғандар мұны құшақ жая қарсы алған жоқ, әрине. Нәпахаларына ортақтасатын тағы да бiр артық ауыздың қосылғанын кiм жақсы көрсiн?! Оның үстiне бұлардың арасында Мұнардың қандай суретшi екенiн жақсы бiлетiн бiрдi-екiлi көзтаныстардың да қызғаныштан iштерi жиырылып қалды.

	Көшенiң жұрт онша көп аялдамайтын қалтарыстау бiр жерiне жайғасқан Мұнар алғашқы екi күн бойы өткен-кеткендерге енжарлау көз қиығын тастап, өзiмен-өзi бұйығыланып, көңiлсiз ойлардың құшағында отырды. Өз өнерiн саудалаған оның тiленшiлiк тiршiлiгi суретшiден гөрi қайыр-садақа тiлеп отырған адамның кейпiн көбiрек елестеткендей едi. Бiрақ басқа амалы болмағандықтан бұған да көнуiне тура келдi.

	Бұл араның тiршiлiгi сенбi, жексенбi күндерi қызады. Серуен құрудан басқа уайымы жоқ жұрттың арасынан көше суретшiлерiнiң жұмысына талғампаздықпен қарайтындар да аз емес едi, Мұнардың қолынан шыққан екi-үш портреттi көргендер соның қасына аялдай бердi.

	Адамның бет-бейнесiндегi құбылысы арқылы оның болмысын, iшкi сезiмiн дәл танып, көрсете бiлу - екiнiң бiрiнiң маңдайына жазыла бермейтiн талант, барынша жылдам, мейiлiнше шынайы салынған портрет- картиналары аз күннiң iшiнде Мұнарды қағаз бен кенептiң бетiн әншейiн қан-сөлсiз шимайлап, бояу жаға беретiн кәсiпкер емес екендiгiн танытты.

	Алдарындағы жаймаларға суреттерiн жайып қойып, өзiн жарнамалап отырған өзге суретшiлердiң алдына келушiлердiң қарасы бiртiн-бiртiн сирей бастады. Портретiн салдырғысы келетiндер немесе оның сурет салғанын қызықтаушылар Мұнардың маңына үйiрiлдi.

	Қолы жүрiп, кәдiмгiдей табыс таба бастаған Мүнардың еңсесi көтерiлiп, шабыттана жұмыс iстедi. Күнiге қарандашпен, акварельмен бес- алты портретке дейiн салып жүрдi. Және ол өзгелердей әр еңбегiне кесiмдi баға сұрамай, әркiмнiң өз қалауынша бергенiн алды. Ал бұл араға келiп суретiн салдырғысы келетiндердiң денi қалтасы тесiктердiң санатынан емес екендiгi өзiнен-өзi белгiлi. Суретке түскен өз бейнесiне көңiлi толып, ырза болғандардың кейбiреуi қалтасынан дуда-дуда доллар шығарып, есеп айырысып жүрдi.

	Жергiлiктi Арбатта танымал болып, табыс тауып, өз күнiн өзi көре бастаған Мұнардың тiршiлiгiне ырза болған Сәлiмхан балаша қуанды. Әлденеге көңiлi толған сәттерде өзiнiң көтерiңкi көңiлмен сөйлейтiн қашандағы дағдысынша:

	– Көрдiң бе, сен жерде қалмайсың! Сен әлi өзiңнiң кiм екенiңдi дәлелдейсiң! - дедi Сәлiмхан, көзiнiң оты шырадай жанып. - Ендi осы тапқан ақшаңды жинап, құрап, қыс түскенше бiр баспана жасап алу керек. Солай! Сен күлме, егер осы бетiңмен кете берсең, ақша дегенiң жиналуы тез. Қазiр оның үстiне Астанаға көшiп жатқандар қала маңындағы қысы-жазы тұруға жарайтын саяжайларын әншейiн тиынға сатып кетiп жатыр. Мың долларға, әйтпесе одан да азыраққа мынауский үй табуға болады. Бұл жағына сен қам жеме, мұны өзiм келiстiрем! Сен жұмысыңды iстей бер, тек iстей бер!..

	Тағдыр жолынан адасып, өмiрдiң қалың шытырманынан шығар саңылауды iздеп келгенде жүзiн терiс бұрған қатiгез қаладан Сәлiмхан сияқты тiлеулес жанашырдың, бұған деген сенiмiн жоғалтпаған адамның табылғанына Мұнар iштей шүкiрлiк еттi. Тiршiлiк өзiнiң мән-мағынасын жоғалтпапты. Оны қолдайтын, түсiнетiн адамдар құбылыс-құлқы қым-қуыт болып кеткен мынау өмiрде әлi де бар екен, Мұнардың соған көзi жеткендей. Түрмеде өткiзген өмiрiнiң бiр жарым жылдай мерзiмi iшiнде мұны өзiнiң сенiмдi серiгi еткен Тоба-Тобашты да ол ойынан бiр сәт шығармады. Жағдайы түзелiп, орнығып алғасын мiндеттi түрде артынан iздеп баруды, онымен кездесудi ойлады…

	* * *

	Қаланың жүргiншiлерге арналған тыныш та жайлы, сәулеттi көшесiнiң бойында орын тепкен Мұнардың суретшiлiк өнерiне тәнтi болушылардың қатары көбейiп, ол аз уақыттың iшiнде танымал болып қалды. Бiрер рет Сәлiмханмен бiрге тау жаққа барып салған пейзаждық этюдтерiн де жаймаға қойып, сурет жинаушы әуесқойлардың да назарын өзiне аудара бастады. Кеше ғана келген мұның, ендi асығының алшысынан тұрып, бұлайша жолының болуын сол көшенiң бойында отырғандардың қай-қайсы да ұнатпады. Ашықтан-ашық наразылық бiлдiрмесе де, Мұнарға қырыс қабақ көрсетiп, терiс қарай бастады, күн көрiстiк нәпақасынан айыра бастаған қайдағы бiр қаңғыбас кiрменiң жолына тосқауыл қойып, кесел жасауды ойлағандар да табылды.

	Сенбi күнi таңертеңгiсiн шеткерiректегi өзiнiң үйреншiктi орнына келiп жайғаса бастаған Мұнардың қасына аяғын алшаң-алшаң басып, бойшаңдау келген екi жас жiгiт келдi. Менменси қарап, езулерiндегi жымысқы кекесiнмен бiр-бiрiне әлдененi ымдағандай болды да, жүзi қоңырқайлау, қысық көздiсi бұтындағы тырсиған модалы джинсиiнiң артқы қалтасынан сигарет алып, тұтатып, иегiн сәл көтерiңкiреп, түтiнiн шүйiрiп жiбердi.

	– Ия, жiгiттер, құлағым сендерде!? - дедi Мұнар маңғазсыған екеуiне алма-кезек көз тастап.

	– Неге құлағың бiздерде, өзiңде тұр ғой, әне! Қандай наглый өзi, а?! - Шашын кiрпiкшешен етiп қойған сары жалақ қасындағы қысық көз серiгiнен қолдау күткендей, оған жалтаң етiп бiр қарап қойды.

	– Былай, суретшiм!.. - деп ыңыранды қысық көз. - Бұл араның арендасын кiмге төлейтiнiңдi бiлесiң бе өзiң?!.

	– Ал бiлмедiм, сонда не iстемексiңдер маған!? - Мұнар бұлардың рэкетшi, әйтпесе солардың көп құйыршықтарының бiрi екенiн сезiп қалды да, бiрақ сыр бiлдiрмедi.

	– Қандай батыл өзi, ә?!. "Бiлмедiм, бiлгiм де келмейдi" деп тұр ғой сабазың, онда бiлдiру керек болар бұған, - деп, мырс еткен сары жалақ тiстене сөйледi.

	– Бұл ара базар емес қой, орынға ақша төлейтiн, ал егер алда-жалда төлеу керек болып жатса, осы жердi меншiктеп алған қожайынға заңды түрде төлеп тұруға да болар едi. - Мұнар төбелес шығарғалы келiп тұрған олармен шатақтасқысы келмей жайбарақат қана сөйлеп, ашуын iшiне бүгiп тұрды.- Бiрақ менiң бiлуiмше, бұл көшенi ешкiм меншiгiне сатып алмаған сияқты…

	Қысық көз Мұнардың арт жағына, көшенiң оң жақ қапталындағы сәкiде, екi қолын арқалығына екi жаққа шалқалай жайып отырған, көзiне көгiлдiр түстi буалдыр көзәйнек киген, жалпақ бас, қасқа маңдай, қызыл шырайлы келген жiгiт ағасын иегiмен нұсқап көрсеттi.

	– Бұл жердiң иесi - ана кiсi, сенен басқа жұрттың бәрi бiледi. Екi аптадан берi сырттай бақылауда жүргенiңдi бiлмедiң, бiрақ өзiңнiң түйсiгiң жоқ адам екен, ендi есiңе салуға тура келiп тұр, түсiндiң бе ендi?!

	Сәкiдегi отырған қасқа маңдай қолын көтерiп сәл белгi жасап, орнынан тұрды да, бұларға қарай жүрдi. Артына, жан-жағына жалтаң-жалтаң қараған Мұнар бұлардың ұйымдасқан топ екенiн бiлiп, қарсыласудан пайда болмайтынын түсiндi.

	– Жә, жiгiттер, өзiңдi кiшкене састырып жiбердi ғой деймiн. Саспа, бауырым! Бәрi дұрыс болады, тек судың да сұрауы болатынын бiлсiн дегенi ғой. - Ортадан сәл жоғары бойы бар, шымыр денелi әлгi қасқа бас жiгiт Мұнарға қолын ұсынды. - Бiрiмiздi-бiрiмiз бiлiп жүрелiк бұдан былай, есiмiң кiм өзiңнiң?..

	– Танысқысы келетiн адам әуелi өзiнiң есiмiн айтады! - деп үзiлдi- кесiлдi кесiп тастаған Мұнар оның қолын алған жоқ.

	– Мәссаған, мынау тiптi шектен шығып барады ғой өзi! - деп, жұдырығын тастүйiн ғып Мұнарға қарай ұмтыла берген сары жалақты қасқа бас иығынан қатты жұлқып қалды.

	– Тоқта! Жұлқынба, таныспай жатып төбелескен ұят болады, мұныкi дұрыс, - дедi қасқа бас қолын қайта ұсынып. - Есiмiм -Фарха!..

	– Мұнар!..

	– Мiне, ендi таныс болдық. Бұдан былай ұрыспай, дауласпай шешемiз барлық мәселенi, солай емес пе, Мұнар?! - дедi қасқа бас Фарха сол жасанды әрi зiлiн iшiне бүккен сыпайлығынан айнымай. - Мына жiгiттердiң де аттарын бiле жүр - мынау кәрiс көз Сахан, анау қызбалау, үрпек бас бала Жетен - менiң көмекшiлерiм. Табысың жаман болмайтын көрiнедi байқауымызша, сенi шетке ығыстырып тастаған мына мырқымбайларға қарағанда қолыңнан iс келетiн өнерлi жiгiт сияқтысың… Ал бiз мұндай адамдарды бағалаймыз да сыйлаймыз, керек жерiнде полиция, салық агентi сияқты сұғанақ көздерден, ұрыншақтардан қорғап та жүремiз. Бiрақ тегiннен-тегiн еш нәрсе iстелiне бермейдi, сен соны түсiн. Өмiрдiң, айналаңның қатал талабы сондай, оны орнықтырған мен емеспiн, менен де гөрi мықтылар, аржағын айтпай-ақ түсiнетiн жiгiтсiң ғой өзiң де. Сондықтан күнде кешкiлiк мына көмекшiлерiме қалтаңа түскен табысыңның теңдей жартысын өткiзiп тұрасың. Бұл - осы көшенiң бойында тұрғандардың бәрiне ортақ, жазылмаған заң! Және бұл мiндеттi әрi қатаң түрде орындалатын заң!.. Бұл заңның тәртiбiне көнбегендермен былай батылырақ сөйлесiп, тәубесiне келтiремiз. Бiрақ бiр жақсысы бұған көнбейтiндер бұл арада жоқ, тiршiлiк еткiсi келетiндердiң бәрi көнедi. Солай. Iске сәт!..

	Мұнар рэкетшiлерге бiр ауыз қарсы сөз айта алмай аңырып, отырып қалды. Әсiресе анау бас рэкетшi, кәнiгi Фарханың даусын көтермей, қоқиланбай майдалап айтқаны айна-қатесiз шындық едi. Көнбеске лажы да қалмады.

	Бұл араның да өз билеушiлерi мен бағынушылары бар екен. Түрмеде де солай болатын. Күштiлер - билейдi, әлсiздер күнi үшiн оларға бағынады.

	Мынау айналадағы бүгiнгi тiршiлiктiң ақиқаты сонда осы болғаны ма?! Күнкөрiс жолында адамдар ерiксiз осындай тәуелдiлiкке мойынсұнуға мәжбүр ме?! Бiр сәт көңiлсiздеу ойлардың қамауында қалған Мұнардың жұмыс iстеуге ынтасы болмады. Орнынан тұрып кетiп қалуға бiр-екi рет оқталып-оқталып та қойды. Бiрақ қайда бармақ, қайтып, қалай күнiн көрмек? Шешiмi, жауабы жоқ, кесе-көлденеңдеп алдынан шыға беретiн осындай сауалдар оны ерiксiз тосылдырды. Ол қол дорбасынан сурет салуға қажеттi құрал-саймандарын шығарып, күнделiктi жұмысына кiрiстi.

	Көшеде отырып сурет салумен айналысқалы берi Мұнардың алдынан неше түрлi адамдар өттi. Суретiн салдыруға әдетте өңдi, бет құбылысы, көз жанары, келбеттi де ажарлы жас жiгiттер мен қыздар көбiрек үйiрсек келедi. Бiр ыңғайда тапжылмай отырған адамның бет құбылысы, көз жанары көп сырды аңғартады. Әрбiр бейне - өзiнше бiр-бiр әлем. Сол әлемнiң ортасынан Мұнар адамның iшкi жан-дүниесiнiң қозғалысын iздейдi. Бiреулердiң көңiл- күйi сыршыл да нәзiк, мұндайлар әдетте ұстамды, орнықты болып келедi. Ендi бiреулер өз көркiн өзi қызықтап, сыртқы сұлулығын көрсетуге ғана ынтызар, мұндайлардың әдетте мiнезi алып-ұшпа, жайдақтау. Оның қолындағы қалам әртүрлi бейнелердiң әртүрлi құбылысын өрнектеп, осылайша олардың әрқилы образдарының шыншыл сырын ашады. Мұнар адамдар туралы күнiге бiрнеше кiтап оқығандай әсерде болады.

	Бүгiнгi күннiң алғашқы жұмысын Мұнар мөлдiреп тұрған уыздай жас жiгiт пен қыздың суретiн салудан бастады.

	Таяуда үйлену тойлары болады екен. Екеуi қол ұстасып отырған сурет бейнесiн тойдың төрiне iлiп қоюды ойлапты. Сондықтан сурет жұрттың назарын өзiне аударатындай керемет те өзгеше болуға тиiс екен. Осының бәрiн арманшыл сезiммен қызу түсiндiрген жас жiгiтке Мұнар күлiмсiрей қарап:

	– Сонда қалай, бұл суреттерiң жұрттың назарын аудару үшiн ғана керек пе?! - дедi.

	– Жоқ, өте жақсы етiп салыңыз дегенiм ғой, ағай…

	– Ә, онда түсiнiктi, "өте жақсы етiп салуға" тырысайын, iнiшегiм. Ол үшiн екеуiң емiн-еркiн отырыңдар, бiр-бiрiңдi жақсы көретiн сезiмдерiң, көңiл-күйлерiң жүздерiңде нұрланып тұрсын, сонда ғана мен сендер ойлағандай суреттi сала аламын…

	– Бiр-бiрiмiзге қарап күлiмсiреп отыруымыз керек пе? - деп сұрады, манадан берi ұяң ғана күлiмсiреп отырған ақторғын қыз, нұрлы да әдемi жанарын жалт еткiзiп.





– Күлiмсiреп отыру мiндеттi емес, - дедi Мұнар өзiнiң сөзiн тура сол күйiнде қабылдаған қыздың аңғырттығына жымиып. - Мен суреттерiңдi салған кезде сендердiң бiр-бiрiңдi соншама-а кереме-е-т жақсы көретiндерiңiздi, тұп-тұнық мөлдiреген махаббаттарыңызды көрiп отырайын. Түсiндiңдер ме?!

	Екеуi бiр-бiрiне қарап нұрлана күлiмсiреп, Мұнарға түсiндiк дегендей бастарын изедi.

	Балғын жүздерiнен тұнықтық пен кiршiксiздiктiң белгiсi ап-айқын сезiлген, ғашық болу бақытымен шаттанған жас жұптың бейнесi Мұнарды бiрден баурап алды. Жүрегiнiң басын бiр тәттi мұң шым еткiздi де, мәңгiлiк құпия арманына айналып, жан-дүниелiк болмысымен бiрге өмiр сүрген сол ару бейненiң Нұрлы сұлудың портретiн салған сәттердiң таңғажайып ләззатын тап қазiр қайта сезiнгендей күйге түстi. Ақторғын қыздың орнында

	– Нұрлы сұлу, ал мынау арманшыл, келбеттi жас жiгiттiң орнында өзi отырғандай, ап-айқын елестiң құшағына бiр сәт енiп жүре бердi.

	Ой-қиялын тербеген сыршыл сезiмнiң әлдиi оны өз тұңғиығына бiртiн- бiртiн тарта бердi. Кенепке майлы бояумен салынған суреттiң реңкiнде ашық, жарқын түстi тамылжыған бояулар бiр-бiрiмен астасып, құлпырып, гүлдеп, шешек атып тұрған көктемдей жас өмiрдiң, жалынды махаббаттың сыршыл әуенiн сызылта бастады. Қыл қалам өзiнен-өзi қалықтай жеп-жеңiл қозғалып, картинаның сұлбасына жан бiте бастады. Мұнар өзiнiң қасына ерiксiз аялдап, өнерiне сүйсiне қарап өтiп бара жатқан жұртты да елең қылмай, бәрiн де ада-жұда ұмытып, басқа бiр әлемнiң iшiне енiп кеттi.

	Бiр тыныспен, ерекше шабытпен салынған картинаға ол жарты күн уақытын арнады. Ендiгi қалғаны кейбiр тұстардағы бояудың нақышын қанықтыру, әрлеу сияқты жұмыстар болатын, бұл үшiн жаңа түскен бояудың бiрер күн кепкенiн күту қажет едi.

	Бiр-бiрiне ғашық көзбен қарап, жүректерiнiң дүрсiлiмен тiл қатысқан қос ғашық… Аппақ бiлегiн жарқырата созып, әдемi сүйiр саусақты нәзiк қолын оның оттай ыстық алақанына салып отырған ақ торғын сұлу… Шексiз бақыттың нұрына шомған көрiктi жас жiгiт… Картинаға жан бiтiп, қас- қағымның арасында сөйлеп кетердей. Өздерiнiң картинаға түскен осы бейнесiне соншалықты қуанып, ырза болған екеуi Мұнардың айтқанына көнiп, үш күннен соң келуге уәделерiн бердi…

	Үш күннен соң да, бiр аптадан соң да екi ғашық Мұнарға оралмады. Жеп-жеңiл аппақ рамамен көмкерiлген, өзгеше бiр нәрлi бояулардың келiсiмi арқылы нағыз өнер деңгейiне жеткен ғажайып картинаны күнде жаймадағы картиналарының қасына қойып, Мұнар олардың әйтеуiр бiр оралатындығына күдерiн үзбей тағы бiрнеше апталар бойы күттi.

	Мөлдiрлiгiмен, уыздай кiршiксiздiгiмен, шығыс халқына тән өзгеше сымбат, сұлулығымен бейнеленген жас ғашықтың суретiне бiрде көше бойымен қыдырыстап өтiп бара жатқан орта жастағы ерлi-зайыпты шетелдiктiң назары ерiксiз ауып, Мұнардың қасында бiразырақ аялдап қалды. Американың елшiлiгiнде iстейтiн адамдар екен, ежiктеп сөйлетiн аз- мұз орысшасымен картинаның бағасын аса бiр ынта қойып сұрады.

	Мұнар оларға бұл картинаның иелерi бар екенiн, олар осы картинада бейнеленген ғашықтар екенiн түсiндiрдi. Картинаға сүйсiнiс бiлдiрген ерлi- зайыпты ағылшындар:

	– Неткен сұлулық! Адамның жанын баурайтын, қараған адамның жаны нұрланатын нағыз шығыстық, азиялық сұлулық! - деп таңдана толғанды.- Сiздi құттықтаймыз, маэстро! Мұндай сурет дүниежүзiнiң кез келген галереясының мақтанышы болуға лайық! Ғажап, ғажап!..

	Мұнар қанша күтсе де жүздерi бақыттылықтан албыраған сол арманшыл ғашықтар оралмады.

	…Гүл-шырынды хош иiсi аңқыған мамыр өтiп, жап-жасыл нұрын жайнатып келген жайдары жаз орталанып қалған күндердiң бiрiнде, жұрт аяғы басылып, саябырсыған кешкiлiк мезгiлде көше бойымен жай басып келе жатқан бойшаң, кеудесi сәл еңкiштеу тартқан бiр егде кiсi Мұнардың тұсынан өте бере ғашықтардың жаймада тұрған суретiне көзi түсiп кетiп, қалт тұра қалды.

	– Апыр-ау, шырағым, мына сурет… - Оның даусы дiрiлдей шығып, иегi кемсең еткендей болды. - Мынау менiң Айбатым ғой, тура соның… соның өзi ғой…

	Тiзесi қалтырап, қос қолын созып, суретке қарай емiне ұмтыла түскен әлгi адам денесiн игере алмай тәлтiректеп кеттi. Мұнар орнынан шапшаң атып тұрып, оны бiр қолымен сүйеп үлгердi де, екi-үш қадам жердегi ағаш сәкiге апарып отырғызды.

	Қалтасынан қол орамалын алып жасқа шыланып, қызарып кеткен көздерiн қайта-қайта сүртiп, кеудесiн кернеген ащы да ыстық өксiкке булыға берген бейтаныс адам суреттегi өзiне үлбiрей қарап отырған бақыт құсын қолына қондыра алмай, арманына жете алмай өмiрi қыршынынан қиылған немересiнiң ауыр қазасын күрсiне еске алды.

	– УҺ-Һ, шырағым-ай, еске түскен сайын "аһ" ұрып жылағаннан басқа шара қалмады бiз сорлыда. Алты айлығынан кемпiрiмiз екеумiз бауырымызға басқан тұңғыш немеремiз едi-ау Айбатжан. Iнстөттi де қолымызда тұрып бiтiрдi, жас өмiрiнiң таусылмас қызығын тамашалап, құлдыраңдаған құлыным-м бiр күнi… бiр күнi үйге елiктiң лағындай сүйкiмдi бүлдiршiн бiр қызды жетектеп әкелiп: "Ата, келесi жылы құда түсуге дайындалыңыз, Таңнұр болашақ келiндерiңiз болады" деп таныстырғаны кеп-кеше едi. Кеп-кеше едi, Таңнұр да биыл оқуын бiтiрiп, тойға дайындалып жатқан кезiмiзде төбемiзден жай түскендей болды… - Көмейiне кептелген өксiктi әзер басып, ол жасаураған көздерiн орамалмен тағы сүртiп қойды. – Мына суреттi көрiп, Айбаттың сенбi күнi үйге кереметтей қуанып келгенi есiме түстi, бiр керемет суретшiге "Таңнұр екеумiз суретiмiздi салдырдық, тойда төрге iлiп қоямыз" деп алып-ұшып, асып-төгiлiп ерекше шаттанып едi байғұс бала… Содан ертеңiне - жексенбiде Таңнұр екеуi достарымен бiрге демаламыз, суға түсемiз деп көлге кеттi. Сол күнi кешке дейiн жүрегiм аузыма тығылып, бiр сұмдықтың боларын сезгендей, байыз таппадым. Үйге бiр кiрiп, бiр шығып, тынышымадым. Сөйтсем, Айбатымнан айырылатынымды құрғыр жүрек сезген екен ғой…

	Суретке қайта-қайта қарап, үстi-үстiне өксiп, булыға жылаған қарт адамның қайғысына жүрегiмен егiлген Мұнар оны қалайша жұбатудың амалын таппады. Пластик құтыдан стақанға сарығаш суын құйып берiп:

	– Шаршап қалдыңыз ғой, сумен таңдайыңызды жiбiтiңiзшi кiшкене, - деп бәйек болған Мұнар өзiнiң де көңiлi ебiл-себiл босап, көзiнiң жасаурап тұрғанын сезбедi.

	– Кiшкентай кезiнен сезiмтал, адам түгелi жердегi қыбырлап жүрген жәндiктiң өзiн аяғыш ерекше бала едi ғой жарығым. Жәбiр көргенге жаны шырылдап ара түсуге даяр тұратын. Қатiгездiк атаулыға бүткiл болмысымен қарсы болатын. Сол күнi бұлар қайтуға жиналып жатқан кешкiлiк мезгiлде көлдiң жағасында палатка тiгiп алып жатқан, маскүнемдер ме, нашақорлар ма, бiр топ бұзақы жап-жас қызды орталарына алып, шырылдатып, зорлау әрекетiн жасап жатады. Жағада жүргендердiң ешқайсысы оған ара түсудi қаперлерiне де алмапты. Айбат шыдамай, қасындағы жолдастарымен бiрге әлгiлердiң үстiне барып, әй-шәйға қарамай дүрсе қоя берiп, байғұс қызды арашаламақшы болады да, сол арада қып-қызыл қан майдан төбелес шығады. Бұлар - үшеу, олар - төрт-бесеу, қорғана жүрiп, төбелесiп, қызды арашалап алмақшы болғанда әлгiлердiң бiреуi қолындағы ұзын пiстiк темiрдi Айбаттың ту сыртынан шығып, сол жақ жаурынның асытына пәрменедей келiп сұғады ғой… Байғұс бала есiн жия алмаған күйi ауруханаға жетпей көз жұмды. Зар қақсап әке-шешесi мен бiз қалдық артында. Айбатынан қапияда айырылған Таңнұр қара жамылып ол қалды… Құдай-ау, әдiлеттiлiгiң қайда сенiң деп, кемпiрiмiз екеумiздiң қайғыдан көкiрегiмiз қарсы айырылады. Жан-жүрегi таза, әдiлетсiздiкке шырылдап қарсы тұратын менiң Айбатым сияқты жазықсыз жандар екi аяқты хайуандардан, қанiшерлерден, солардың қолымен жасалатын қатiгездiктi көре тұрып, көрмегендей болатындардың әрекетсiздiгiнен қашанғы зардап шеге бермек, сондайлардың жер басып тiршiлiк етуiнiң өзi мына алмағайып өмiрiмiздегi әдiлетсiздiктiң асқынған түрi ғой, шырағым!.. Мына суреттi көрсетуге итермелеп, осы араға қарай жетелеп әкелген бiр құдiрет шығар-ау осы. Сарылып жата беруден салдырағасын, кешқұрым мiне тыныш көшенiң бойымен жүрiп қайтайыншы деп шығып едiм. Оқыстан Айбатым алдымнан шыға келгендей болып, мына суретi көзiме түстi де, ботасынан айырылып, тұлыпқа қарап боздаған аруана түйенiң халiндей жағдайым ғой бұл, қайтейiн, шырағым… - Ол суретке тағы да бiр қарап, иегi кемсең-кемсең еттi. - Тойыңның төрiне iлiнбеген сенiң ең соңғы бейнең екен ғой, құлдығым-ай кiшкентай, қарашығым-ай…

	Жылап жiберуге шақ қалып, өзiн әзер ұстап отырған Мұнар Айбатын қайта-қайта айтып, егiлiп отырған қам көңiл қарт адамның әлгi сөзiнен кейiн көзiнен парлаған жасқа ерiк бердi. Осы сәтте немересiн жоқтаған бейтаныс мұңлықтың қасында отырып жылаған Мұнар өзiнiң өмiрден жолы болмаған тағдырын да, ессiз күйде тентiреп жүрген кездерiнде әке-шешенiң қара шаңырағын ұстап қалған өзiне тете ағасынан да, тұрмыстағы апаларынан туыстық жылылық көре алмаған өзiнiң жетiм көңiл жалғыздығын да қамыға ойына алған едi…

	– Сен де менiң Айбатым секiлдi жаның сезiмтал бала екенсiң, шырағым. Бiреудiң мұңын өз мұңындай қабылдап егiлгенiңдi көрiп аз-кем жұбанғандай болдым. Өзi берген құдай өзi алды, сабыр қыламыз да ендiгi жерде…

	Көзiнiң жасын бiлегiмен сүртiп, орнынан тұрған Мұнар суреттi алып Айбаттың атасына ұсынды.

	– Айбатыңыздың Таңнұрмен бiрге қос аққудай жарасып отырған соңғы бейнесiн, мәңгiлiкке тiрi бейнесiн суретке салу менiң маңдайыма жазылған екен, көке! Бұл суретке олай-былай өткеннiң бәрi қызыға қарап, тiптi кейбiреулерi сат деп те сұрады. Ендi, мiне,"Ғашықтар" деп атаған осы суретiм өзiңiзге естелiк болсын, алыңыз!..

	– Жоқ, шырағым, адал ниетiңе рақмет! Екеуiнiң мөлдiреп, бiрiн-бiрiне ынтық қимастықпен қарап отырған мынау шынайы жанды бейнесiн көрiп, кемпiрiмiз екеумiздiң қазiр жұбаныш табуымыз қиыныр-ақ болар… Өзiңде қала берсiн, шырағым!.. Айбат сынды қазақтың келбеттi бiр баласын, Таңнұр сынды қазақтың жас аруын бейнелеген суретiң қолтума өнерiң болып қала берсiн. Суреттi көрiп сүйсiнгендер Айбатты тiрi деп ойласын. Тек бiр өтiнiшiм - ешкiмге сатпа, өзiңде сақта, ықылас-ынтаңды салып жасаған өнерлi еңбегiңдi қасиеттей бiлгейсiң…

	Қартты автобус аялдамасына дейiн шығарып салып, уақытша мекен- жайы - Сәлiмханның шеберханасына оралған Мұнар көпке дейiн өзiне-өзi келе алмады. Асқа да тәбетi шаппады. Бейтаныс қарттың "өнерлi еңбегiңдi қасиеттей бiлгейсiң" деп айтқан сөздерi басында зыңылдады да тұрды. Тентiреп, ащы судың соңына түсiп жүрген кезде Нұрлы сұлуды бейнелеген ең аяулы картинасын болмашы ақшаға сатып жiбергенi есiне түсiп, жүрегiн сыздатқан өкiнiштен түн жарымына дейiн ұйықтай алмады. Қайта-қайта тұрып, терезе алдына барып темекi шектi. Бiр шетi сәл ғана кетiлiп, толысып келе жатқан табақтай Ай шеберхананың үлкен терезесiнен бөлме iшiне бозғылт сәулесiн себездетедi. Айдың ақбоз нұрына шомып, мүлгiген тыныштықта Мұнар дүрс-дүрс соққан жүрегiнiң соғысын айрықша ап-айқын естiгендей болды…

	* * *

	Рэкетшi Фарханың құрығына Мұнар мықтап iлiктi.

	Үрпек бас Жетен бiр күнi тапа-тал түсте өзi сияқты пысықай екi-үш серiгiмен алқын-жұлқын келiп: "Фарханың саған шұғыл тапсырмасы бар, қазiр жүресiң!" деп, оны әй-шәйға қаратпастан өздерiмен бiрге алып кетпекшi болды.

	– Тапсырмасы болса, Фархаңның өзi келсiн! - Орнынан атып тұрған Мұнар тiстене сөйлеп, үзiлдi-кесiлдi бас тартты.

	Осы мезгiлде үшеуi жан-жағынан қаумалай иiн тiресе тұра қалды да, Жетен оның оң бiлегiнен шап берiп, артына қайыра ұстады да, қолкiсеннiң бiлезiгiн қолына сырт еткiзiп кигiзе қойды. Осының бәрiнiң шапшаң болғаны соншалық, ол өзiнiң әдiс-айласына салып қарсылық та бiлдiре алмай қалды. Оның үстiне бұлармен, үйiрлi қарақшылармен қарсыласудың пайдасыз екенiн сезген Мұнар олардың ырқына амалсыз көндi.

	Қолындағы кiсенмен қосақтап алған Жетен оны келесi көшенiң бұрылысында тұрған "Тайота" джипiне әкелiп отырғызды да, көзiн орамалмен байлап тастады. Сақтық үшiн рэкетшiлер оны орталарына ала отырды.

	Жетен ұялы телефонмен Фархаға өздерiнiң Мұнарды алып келе жатқанын хабардар етiп қысқа сөйлесiп қойды.

	Көше қиылыстарында ара-кiдiк тоқтап, бұлталаңдап бiраз жүрген джип, қала сыртына шыққасын зуылдай жөнелдi. Екi көзi тарс байлаулы, қолы кiсендеулi Мұнар өзiнiң шарасыз халiне опынды. Тым құрығында қолы құрсаудан бос болғанда құзғындарға жем болмай, жастығын ала өлер едi, ендi, мiне, ол әл-дәрменнен айырылып, өзiн қайда алып бара жатқанынан бейхабар күйде тұтқын болып келе жатты.

	Бiр сағаттан соң джип, айдау жолдан бұрылып, бiр шама уақыт тастақ, қатқыл жолмен жүрiсiн бәсеңдете бұлталақтай жүрiп барып тоқтады.

	Олар Мұнардың көзiндегi байлаулы орамалды үлкен ауланың iшiне келiп кiргенде барып шештi. Тау бөктерiнiң жазықтау жерiнде орын тепкен қызыл кiрпiштен салынған екi қабатты үйдiң бiрiншi қабатындағы үлкен кiре берiстегi жұмсақ қызыл креслода шалқасынан көмiлiп отырған Фарха өзiне безере қараған Мұнарға мысқылды шыраймен көз тастады.

	– Өзiң тiптi ашулы сияқтысың ғой, жiгiтiм! Кел, мына жерге отыр, дұрыстап сөйлеселiк!.. - Ол мұның ту сыртында тұрған Жетенге иегiн қағып кете бер дегендей белгi бердi. - Сонымен, ия, мәселе былай: сен осы үйде тұрып, жұмыс iстейсiң. Қанша уақыт тұратының - жұмыстың бiтуiне қарай! Екiншi қабаттағы бөлмелердiң қабырғаларын жақсылап тұрып безендiру керек, ол сенiң қолыңнан келедi, бұған менiң күмәнiм жоқ. Қандай суреттi қандай түспен салу қажеттiгi айтылады. Ал келiсiмнiң шарты мынау болады – жұмысыңды ойдағыдай атқарып, көңiлден шықсаң, бiзге берiп тұратын жалдау ақыңнан бiржола құтыласың. Ешкiмнiң сенде iсi болмайды, өзiңмен өзiң суретiңдi салып, басың бос, содан соң емiн-еркiн күнiңдi көре бересiң! Қалай, жақсы келiсiм емес пе, а!?.

	– Ал егер тапсырмаңды ойдағыдай атқара алмай, "көңiлден шықпай" қалсам ше?! Онда сенiң жалаңдаған жендеттерiңе тәуелдi болып, сол таз қалпымда қала берем бе?.. - дедi Мұнар өзiне жақсылық iстеп, мейiрбандық көрсетiп отырғандай пейiл танытқан Фарханың жымысқы кейпiне көзiнiң ызалы отын шарпи қарап.

	– Онда әңгiме басқаша болады, әрине!.. - Фарха оған қабағының астымен түксие қарап, тамағын аздап кенеп қойды. - Сенiң жыныңды қағып алу бiз үшiн түкке де тұрмайды, осыны есiңде мықтап ұста, жiгiтiм! Менiң айтқаным болады - жұмысты менiң қалауымша iстейсiң!.. Содан соңғысын көре жатамыз, суретшiм…

	– Өлiп кетсем де, саған тәуелдi болмайым!.. Сұмырай!..

	Өн-бойын қалшылдатқан ызадан өзiн-өзi ұстай алмаған Мұнар көздi ашып-жұмғанша болмай, ыршып, оқтай атылып барып, креслода жатқан Фарханың үстiне құлай-мұлай, жағасына жармасты. Мұндай тосын әрекеттi күтпеген Фарха қорғанып, жалтарып үлгермедi, тамағын қылғындырып бара жатқан оның қолдарын ажырата алмай, тұншыға шыңғырып, тыпырлады да қалды.

	Апыр-топырды, айқай-шуды дауысты естiген Жетен бастаған манағы екi рэкетшi бұлардың үстiне жанұшыра жүгiрiп келiп, Фарханы жалма-жан ажыратып алды да, Мұнарды сiлейтiп тұрып соққыға жығып, басы-көзiне қарамай аяусыз тепкiлеп, есiнен тандыра ұрып тастады. Олар қан-жоса болған Мұнарды есiн жыйдырмастан үйдiң астындағы гараждың iшiне апарып тастады.

	Бiрер сағат жатып, болар-болмас есiн жиған Мұнар қорғасын құйғандай болған зiп-зiлдей басын көтере алмады. Бар күшiн салып басын сәл көтергендей болып едi, көзiнiң алды қарауытып, жүрегi айнып, лоқсып жiбердi. Екi бүйiрi, кеудесi, бүкiл өн-бойы ап-ауыр. Домбыға iскен ернi дүрдие кезерiп, тiлi таңдайына желiмдей жабысады. Миы аузына түсердей басы солқылдап тағы бiр дем уақыт сұлқ жатқан ол әлден соң орнынан тәлтiректей тұрып, сыртқа шығатын саңылау, есiк iздеп қолын жан-жағына созып қарманып жүрiп, цемент қабырғаға барып сүйендi. Аяғының асты, тас қараңғы меңiреу төңiрек шыркөбелек айналып бара жатты. Ол тiзесi қалтырап, қабырғаға арқасын тiрей отыра кеттi…

	Сол үйде күтушi әрi ас пiсiрушi болып жұмыс iстеп жүрген қартаңдау Әмина деген ұйғыр әйел кешке, жұрт аяғы басылған мезгiлде ұрланып келiп әбден әлсiреп, мең-зең болып мәңгiрген Мұнардың басын сүйеп, аузына су тамызды, аз-мұз тамақтандырды. Астына төсейтiн ескi матрац, үстiне жамылатын көнетоз жамылғы әкеп бердi.

	– Ай-ай-ай!..

	Көзi жасаурап, басқа ештеңе айта алмаған аспаз әйел басын құр шайқай бердi.

	Мұнар Әминаның аяушылық бiлдiруiнiң арқасында бiр-екi күн жатып есiн жиды. Бiрақ енжар, мәңгiрген халден арыла алмай сүлесоқ күй кешкен оның Фархаға бұдан былай мiнез көрсетуге шамасы да, батылы да жетпедi. Айтқанына үнсiз көнуiне тура келдi. Осы көнудiң арты Мұнардың Фархаға бiржола басыбайлы тәуелдi болу, оның қасы мен қабағына қарап, тiршiлiк ету жағдайына мойынсұндырды.

	Үш ай бойы дамылсыз жұмыс iстеп, екi қабатты үйдiң астыңғы-үстiңгi барлық бөлмелерiнiң қабырғасын суретпен безендiрiп шыққан Мұнарды бiрден жiбере салуды Фарха қаперiне де алған жоқ, ол үйдiң iшi-сыртындағы ұсақ-түйек басқа да жұмыстарға жегiлдi. Бұл кезде күздiң қара суық күндерi басталып, Мұнардың өзi де кетуге онша ықылас-пейiл танытпады.

	Лап тұтанып, өршiген iлкiмдегi күйiнiп, күйреу сезiмi бiртiн-бiртiн басылып, адамдық намысының аяқасты болғаны санасынан өшiрiле бастағандай болды. Айналасындағы тiршiлiкке мәңгiре қараған Мұнар өзiнiң iштей сынғанын, өзiнiң бұрынғы Мұнар емес, басқа Мұнарға айналғанын оншалықты пайымдап та жатқысы келмедi, пайымдай да алмады. Ол әр күнгi iшкен тамағы мен жатын орынының ақысын Фархаға тәуелдi болуымен өтеп жүргенiне амалсыз көндiге бастады. Кей-кейде ойдан басы мәңгiрiп, көкiрегiн дәрменсiздiктiң ащы өкiнiшi өртеген кезде қожайынның iшкенiнен қалған шишалардың түбiндегi арақ-шараптың сарқытын iшiп жұбаныш тапқандай болады.

	Ал Фарханың құпиялау, жұмбақтау өмiрi өзiнше, өз ағымымен жүрiп жатты.

	Кiшiгiрiм базарларды былай қойғанда, жұрт көп келетiн сауда орталықтарының, демалыс алаңдары мен парктердiң алдындағы ұсақ-түйек сатылатын сауда орындары мен автотұрақтарға ықпалы жүрiп, солақай, арамза ақша қалтаға көбiрек құйылатын қала орталығындағы осы сүбелi орындарды уысына ұстаған оның тасы өрге домалап тұрды. Тасы өрге домалаған сайын Фархаға қарап ауыз ашатындардың да, онымен iштей тайталасатындардың да қатары көбейе бердi. Ауыз ашатындардың арасынан өзiне пана болатын мықтылардың көмекейiн тығындап, тайталастарды ығыстырып, айдарынан жел ескен оның көп ұзамай шаруасы шалқая бастады.

	Арамқол тiрлiгiнiң бетi ашылып, қылмыскердiң санатына iлiккен Фарха көп ұзамай бiр-ақ күннiң iшiнде iзiм-ғайып жоғалды. Оның оң қолы сары үрпек Жетен екi-үш күннен кейiн келiп, Мұнарды қуып шығып, үйдi бекiтiп кеттi.

	Наурыз айы орталанып қалса да, тау аңғарынан қыстың сызы кете қоймаған мезгiл болатын. Қайда барарын бiлмей сандалған Мұнар сол маңдағы саяжайлардың күзетшiсi, үнемi дабдырлап жүретiн, ақкөңiл, жалғыз басты, егделеу орыс Осиптiң үйiне келiп паналады.

	Сол түнi Фарханың иесiз қалған үйiн әлдекiмдер келiп өртеп кеттi. Мүмкiн оның өзi немесе оның Жетен сияқты сыбайластары шығар. Арам қолымен салдырған үйiнiң қызығын басқа бiреулердiң көрмеуi үшiн сөйткен болар, қайткенмен де ендi оның бұл араға ешуақытта қайтып оралмайтыны анық едi.

	Мұнар будақ-будақ болып бұрқыраған қара қошқыл түтiн мен қызыл жалынға оранған үймен бiрге үш ай бойы еткен есiл еңбегiнiң еш болғанына қынжылды. Үй арамқол Фарханыкi болғанмен, қабырғаларға салынған картиналарының әрқайсысында бұның қайталанбас қолтаңбасы қалып едi ғой. Өмiрден өнерге айналған тұтастай бiр әлем қаулаған өрттiң құшағына енiп, жанып жатты.

	Ол сол үйдiң астыңғы қабатындағы үлкен қонақ бөлеменiң қабырғасына салған картинасына Мұнар өзiнше "Көгiлдiр әлем" деп ат қойды. Көңсеңгiр аспанмен ұштасқан көгiлдiр тымық айдынның бетiнде арайланып ойнаған Күннiң таңғы шапағы көкжиекпен жанаса жүзген ақбауыр жеңiл бұлттардың етегiн қызғылтым нұрға малындырып, жер әлемi мен аспан аясында тұнық та көгiлдiр түспен үйлесiмiн тапқан табиғаттың тiлмен суреттеп жеткiзуге болмайтындай көркем бейнесi айқара ашылады. Қабырға - қабырға емес, бөлмеге кiргеннен бiрден ақшағыл құмы сусыған жағалаудан таңғы нұрға шомған көл айдыны - көгiлдiр әлем басталады. Картина-қабырғадағы тұнық та өзгеше бiр сұлу әуенмен әлдилеп тербететiн көлкөсiр болып шалқыған әсер, өмiр әлемiнiң нешеалуан нұрлы бояулары адамның жан-дүниесiн тазалыққа iңкәр еткендей, адамды соған үндегендей едi…

	Фарха мұны түйсiндi ме, түйсiнбедi ме, бiрақ әйтеуiр өз өресiнiң өлшемiмен картинаны ұнатты.

	– Ендi Ыстық көлге бармасақ та болады! - дедi екi қолын кеудесiне айқастыра, маңғазсыған Фарха. - Мiнеки, қабырғаға түп-түгел бәрi сиып тұр емес пе, шiркiн!.. Керемет! Мақтауға болады. Қолыңнан осындай өнердiң келгенiне де шүкiр…

	Өнердi түйсiнiп, сезiнердей талғамнан да, пайым-танымнан да мақұрым Фарханың сөздерiнен оның жүрегi айнып кеткендей болды. Мұнар басын төмен салып, менменсiп, қоразданған қожайынның топас жүзiне қарағысы келмей терiс айналды.

	– Ендi басқа қабырғаларды да осыдан кем түспейтiндей етiп безендiретiн бол, суретшiм!.. Бояу, тағы не едi әлгi керегi? Барлық анау- мынауларыңды тiзiмдеп, Жетенге жазып бер! Тауып әкеледi, - деп бұйыра сөйлеген Фарха қоқиланып, қаздаң-қаздаң басып шығып кеттi.

	Фарханың көзiмен бұл картина - тұтас қабырғаны алып жатқан жойқын судың көрiнiсiне айналып, ал Мұнар қабырға бояушының деңгейiне дейiн аласарып кеттi. Өмiрден өнерге айналған туындыны қайдағы бiр сұрқылтай, кеудемсоқтың мұншама қорлап, қарабайырландырғанына iштей күйiнгеннен басқа оның дәрменi болмады.

	Өз үйi болмаса да, жалтылдаған небiр асыл дүние-мүлiк, жиҺаз сықасқан шiренген мынау меңiреу даңғарадай қуыс-қуыстың iшiнде қарағанында жан-дүниесiн жылытатын әйтеуiр бiр жаухаз әлемнiң көрiнiс берiп тұрғанын Мұнар көңiлiне медет тұтып едi. Ендi, мiне, оны да өрттiң сумаңдаған тiлi Фарханың үйiмен бiрге жалмап кеттi. Қып-қызыл шоққа айналған сол әлем пытыр-пытыр ұшқындап қаракөк аспанның тұңғиығына сiңiп, мүлдем ғайып болды. Мұнардың қосақ арасында кеткен ғажайып өнерi осылай жазықсыз күйредi.

	Түн қойнауын алаулатқан өртке ұзақ-ұзақ қараған Мұнар ауыр үнсiздiкке шомып тұрды.

	…Екi-үш күн паналауға ғана рұқсат сұраған Мұнардың басындағы халдiң жай-жапсарына аздап қаныққан Осип оны аяп, қасынан жiбермей қойды.

	– Қайда, кiмге барасың, менiң қасымда әзiрге жүре тұр, әрi серiк, әрi көмекшi боларсың, содан соңғысын тағы да көрермiз… - Осип тұқылына дейiн тартылған темекiнiң қалдығын күл салғыш қылып қойған қаңылтыр тостағаншаның iшiне тастай салды. - Өзiң тым момындау екенсiң, әрине, мұның жақсы ғой, бiрақ мына заманда өмiр сүру үшiн етiңнiң тiрi болғаны абзал. Момындардың жаны таза болғанымен, олар әдетте әдiлетсiздiк пен қараулық атаулыға қарсы тұра алмайды. Сен де сол момындығыңның құрбанысың, мiне. Қайтесiң ендi, тағдыр, таланың солай болып тұр ғой, сiрә…

	Жылы сөйлеп, өзiн қасына паналатқан Осиптiң ашық-жарқын бүкпесiз мiнезi Мұнарға бiрден ұнады. Сөзуар Осип өзiнiң жалқыбасты өмiрiне кейде налып та қояды. Жалғыз қызы немiс жiгiтiне күйеуге шығып, Германияға көшiп кеткен. Ал қыздайынан сүйiп қосылған әйелi Оксана осыдан бес жыл бұрын қайтыс болыпты, соның күйiнiшiнен бiраз уақыт маскүнемдiкке салынып, iшiп те кеткен жағдайы болған екен. Оқта-текте ғана аздап iшетiнi болмаса, қазiр өзiне-өзi тоқтау салыпты.

	– Мұнар, Мұнарчик, бұл арақ кiмге опа берген! Әрине, бiреулер құнығып iшедi, бiреу күйiнiштен, қайғыдан iшедi. Мәселен, мына мен адамға да, құдайға да керегi жоқ, сопайып жалғыз, бейшара болып қалғандығыма күйiнiп iштiм! - дейдi Осип басын шайқап-шайқап қойып. - Ах, менiң Оксаночкам қандай әйел едi! Дәм-тұзы таусылғанша аялап өттi менi. Қайта мен оны аялауым керек едi ғой, өйтпедiм ғой, өйте алмадым, сорлы басым! Өзiмше еркек болғансып, дауыс көтеретiнмiн, тiптi тұщы етiне ащы таяғымның тиген кездерi де болды, қайтейiн. Айтшы, осыным дұрыс па едi?! Әрине, дұрыс емес!.. Соны ендi бiлiп, опынам. Әттең, әттең, әттең-ай!..

	Бейуақта көңiлiн қамаған өкiнiштi сейiлтетiндей, Осип темекiнi үстi- үстiне құныға сорды да, тым-тырс тынып, өзiне бiртүрлi мүсiркей қараған Мұнарға көзiнiң қиығын салып қойды.

	– Сен осы үйленгенбiсiң? - деп сұрады Осип, әңгiмесiнiң ауанын бұған қарай бұрып. - Әлде үйленiп, айырылып кеткенсiң бе?..

	– Үйленген жоқпын, - деп басын шайқады Мұнар. - Оған шынымды айтсам… уақытым болмады.

	– Түсiнiктi, түсiнiктi! - деп Осип аз-маз ойланып, мүдiрiп қалды. - Уақыт, уақыт… Тiрi адамға уақыт қашан жеткен? Өмiр бойы тырбыныс пен арпалыс, бiр күннен бiр күнге ауып, жылжып жатқан тiршiлiктi санаған уақыттан асқан тұрлаусыз нәрсе жоқ бұл дүниеде! Өтедi де шығады. Сол уақытқа құл болған сорлы пендемiз ғой бәрiмiз айналдырып келгенде!..

	"Уақытым болмады" деген жалғыз ауыз сөзiнiң астарынан оның ненi айтып отырғанын түсiнiп қалған Осип, өмiрде жолы болмай жүрген Мұнардың аңдаусызда жанды жерiне тидiм бе деп те қысылды. Бұра тартып, уақытқа қатысты әлгiндей толғанысқа түскенi де сондықтан едi.

	Осиптi тыңдап отырып, Мұнар өзiнiң үйленуiне байланысты әңгiменi көзi тiрi кезiнде әке мен шешесi көбiрек айтатынын есiне алды. Училищенi тәмамдағаннан кейiн жыл сайын жазда ауылға келiп, кетiп жүретiн ұлына келiн түсiру туралы сөздi айта-айта ығыр болған шешесi бiр жолы:

	– Менiң қарғам келiн әкелiп түсiрген күнi, әкесi-ау, қуанғаннан екеумiздiң жүрегiмiз жарылып кетер ме екен!? - деп шалына қарата айтып, Мұнарды тұспалдай, әзiлдей сөйледi.

	Жаратылысынан мiнезi жұмсақ, жiбектей есiлген шешесi орайы келген жерде кiм-кiмге де ойындағысын айта отырып, жәйлап қана жанды жерге тигiзе сөйлейтiн. Даусын көтерiп, күйiп-пiсу оның табиғатына жат болатын. Шешесiнiң осылайша емеурiнмен жеткiзген тiлегiне Мұнар да әзiлмен жауап берiп:.

	– Ойбай-ау, апатай-ау, сiздердiң жүректерiңiздi жарып, өмiрлерiңiзге қатер төндiргенше қатынсыз өткенiмнiң өзi артық емес пе!? - деп жоп-жорта күйiнген болды. - Сiздердiң жүректерiңiздi өмiр бойы аялау - менiң перзенттiк парызым ғой, апатай-ау!..

	Әзiл болса да, сол сөзiнен шешесiнiң қабағына кiрбiң ұялап, үндемей, мұңайып қалғаны күнi-бүгiнге дейiн Мұнардың көз алдында.

	Бұл сөзi әкесiне де ұнамады.

	– Балам-ау, жүрегiмiз орнында болсын десең, тезiрек келiншек алып, немере сүйгiз кемпiр екеумiзге. Пешенеге жазылған ғұмырдың қашанға жетерi бiр аллаға аян, жылдан-жылға жасарып келе жатпағанымызды көрiп отырсың, сенiң қызығыңды да көрейiк те бiр ендi! - Әкесi көңiлiндегi алаңды майдаламай тура жеткiздi. - Екi күннiң бiрiнде ыңқыл-сыңқыл ауыра беретiн шешеңнiң түрi мынау…

	Әкесi мен шешесiнiң сондағы мұңайып, жүдеген сынық жүздерiндегi уайымның iзi Мұнардың жүрегiнiң басын ерiксiз шым еткiзген. Бiрақ тағдырдың жазуы солай болды, олардың тiлегi орындалмады. Мұнар олардың жүрегiн сақтай алмады, өмiр бойғы жанын жеген, оқтын-оқтын айналып соғатын өкiнiш-ойдың бiрi осы едi. Ойындағысы әрдайым тiлiнiң ұшында тұратын, ақкөңiл Осиптiң "Сен осы үйленгенбiсiң?" деген тосын сауалы көңiл қалтарысындағы жатқан сол жан-толғанысын қоздатып жiберген болатын…

	Өз ойымен өзi болып, бiр сәт тұнжырап қалған Мұнарға көз қиығы түсiп кеткен Осип сөзiн доғара қойды да, жеңiл күртешесiн иығына iлiп, сыртқа шығып кеттi.

	Мұнардың көзiнде тұнған терең күйзелiстiң табынан өз басындағы тұлдыр жалғыздықтың мұңына үндестiк тапқан Осип оның адалдығына бiрден құлай сендi де, қасында болған осы аз күннiң iшiнде бауырласып кеттi.

	Осылайша екi мұңлық - бiр орыс пен бiр қазақ тау аңғарындағы саяжайдың төңiрегiнде бiр-бiрiне қара болып, кәкiр-шүкiр тiршiлiктерiн жасап, өмiр сүрiп жатты.

	…Көктемнiң шуақты күндерi келiсiмен саяжайлар маңындағы тiршiлiкке жан кiре бастады. Келiм-кетiм қараң-құраң жұрттың қарасы көбейдi. Саяжай иелерiнiң барлығына өз адамындай болып кеткен Осип олардың жасымен де, кәрiсiмен де мән-жай сұрасып, қауқылдасып жатады. Бұларға көршi, силикат кiрпiштен салынған, қақпа аузына таман орналасқан бiр қабатты, қызыл шатырлы жып-жинақы үйдiң иесi - орта бойлы, дене тұрқы тарамыс, сiңiрлi, орақ мұрынды, жасы жетпiстерге келiп қалған, жүрiс-тұрысы ширақ ақ сары кiсi дәрiгерлiк институттың профессоры Бектұрсынмен Осип әуелден дос-жаран адамдар екен. Саяжайына артынып- тартынып келген күнi кешкiсiн профессор досын қонаққа шақырды. Мұнардың бармаймын дегенiне қарамай, Осип оны өзiмен бiрге ертiп апарды.

	– Бектұрсын Сабырыч, мына жiгiт - менiң осы саяжайдағы серiктесiм, жас жiгiт, танысып қойыңыз, аты - Мұнар, - дедi Осип дәлiзге өзiнiң соңын ала кiрген Мұнарды алға қарай оздырып. - Өзi момындау, көп үндемейдi. Осының өзiнде зорлағандай қылып ертiп келдiм.

	– Ә, дұрыс, әбден дұрыс, ертiп келгенiң жақсы болған!.. Мұнардың қос қолын ұсынып, "Ассалаумағалайкүм!" деп берген сәлемiн ашық-жарқын ықыласпен қабыл алған профессор, қалбалақтап, барынша қонақжайлық көрсеттi.

	…Көп iшiлген жеңiл қызыл шараптың буына масайған Осип пен оның профессор досының әңгiмесi кеш бойы толастамады. Шарапты ұрттап қойып, демiл-демiл темекiсiн сорып отырған Мұнар олардың әңгiмесiне көп араласқан жоқ.

	Өмiр сүрудiң күннен күнге қиындап бара жатқаны, саясат, ақша үшiн бәрiн де сатуға болатындығы, тiптi тәнiн де саудалаудың жолына түскен қыз- келiншектердiң азғын тiрiлiгi - осы жәйттардың күллiсi екеуiнiң де жанын сыздатады екен.

	– Жоқ, сiз ендi мынаны тыңдаңыз, Беке, - дейдi әңгiмеге әбден қызынған Осип мойнының тамырлары бiлеуленiп. - Мына бiздер бұдан да қиын кездерде өмiр сүрдiк, бiр тiлiм нан мен бiр түйiр картошкеге зар болған күндерiмiз болған, бiрақ дәл қазiргiлердей рухани азып-тозып, ар-ұяттан жұттай айырылғандар мүлде жоқтың қасы едi, тiптi болмайтын да. Ар-ұят бәрiнен де жоғары тұратын! Ал қазiр… Тфу, тiптi бар ғой, айтатыны жоқ ендi!

	Осиптiң сөзiн бөлмей, көп тыңдап, аз сөйлеп отырған профессор осы тұста:

	– Мiне!.. - дедi сұқ саусағын шошайтып. - Мiне, бар гәп, осында - айтарға сөз жоқ! Мен саған мынандай бiр сұмдықты айтайын, Осип. Өткен аптада қалалық клиникалық ауруханаға консультацияға барып, тура жол деп, әлгi қала шетiндегi атақты айналма көшенiң бойымен жүрiп келе жатқанымда аяқ астынан мәшинемнiң доңғалағы жарылмасы бар ма! Тоқтап, мәшинемнен түсе бергенiм сол едi, екi-үш қадам жерде, жол жиегiнде тұрған жас қыз маған қарай жүрдi. Iшiм бiрден сездi, әлгi тәнiн саудалаушы қыздардың бiрi екен. "Привет, ағай!"- деп қолын бұлғаң еткiзiп, езуiн кере ыржиып тұр. Және бетi бүлк етпей: "Сағатына - елу-ақ баксы! Ұзағыраққа шамаңыз жетсе, одан да арзандатуға болады!" - деп қарап тұр. Қаным басыма шауып, қатты бiр сөзбен сыбап жiберуге шақ қалып, әйел баласы болғандықтан ғана өзiмдi-өзiм әзер ұстап қалдым.

	– Ағай, ашуланбаңыз, - дедi әлгi қыз менiң әлем-тапырық болған түрiмнен ашулы көңiл-күйiмдi бiрден аңдап. - Маған бола тоқтамағаныңызды бiлiп тұрмын. Қарындасыңызға бiр ашуыңызды қиыңыз. Бұл тiрiлiкпен қайбiр жетiскендiктен айналысып жүр дейсiң, күн көрiс үшiн беттiң суын бес төгiп, төмендеген бiр бейбақ сорлымын ғой…

	Не дерiмдi бiлмей, аңтарылдым да қалдым. Зарланып айтқан сөздерi төбе құйқамды шымырлатып жiбердi. Ашу мен аяныш сезiмi алма-кезек алмасып, өн-бойым бiр ысынып, бiр суынды. Әлгiнi ия жұбатарымды, ия зекiп, тиып тастарымды бiлмей, абдырап, абыржи бердiм.

	– Шырағым-ай, ендi, былай, жап-жас басыңмен мұншалық неге…- деп, бетiне тура қараудан бiртүрлi қысылып, бiрдеменi айтқан болып жатырмын ғой баяғы.

	Бiр уақта қарасам, көзi боталап, иегi кемсеңдеп тұр байғұстың. Iшiм бiртүрлi елжiреп, аяушылық сезiмiнiң бiр сәттiк толқыны көкiрегiме бұлқына тығылып, қапелiмде аузыма жартымды сөз түспей, абыржыдым да қалдым. Мәшинемнiң доңғалағын ауыстыру жәйiне қалды. Артқы багажнигiмдi бiр ашып, бiр жаптым. Қолым iске жүрмедi. Абыржулы түрiмдi көрiп әлгi байғұс:

	– Көше бойында өзiн саудалап тұрған жезөкшеге құмарлық заты ретiнде қарайтындардың санатынан емес екендiгiңiздi сезсем де, жаңағыдай анайылыққа барғаныма кешiрiм өтiнем, - деп, көз жасын сездiргiсi келмей жүзiн менен бұра бердi. - Өзiме өзiм жексұрын көрiнiп тұрған жағдайым бар, ағай! Құдай ақына, кешiре гөрiңiз…

	Кешiрмегенде қайтейiн, өзiнiң лажсыз жағдайына ерiксiз мойынсұнып, тiршiлiк етудiң нәпақасына бола осындай күйге түскен сорлының халi соншалықты шынында да аянышты едi.

	– Жарайды, айналайын, - дедiм даусымды барынша жұмсартуға тырысып. - Бiрақ мына тiрлiгiң - өзiңдi-өзiң қорлау ғой, бұлайша күнкөрiс жасағаннан гөрi өлген артық емес пе!?.

	Көз жасын қолорамалының ұшымен сүртiп, төмен қарап үнсiз жылап тұрған қыздың жүзiне ендi дұрысырақ көз тоқтатып қарап едiм, өзi ап- ажарлы екен, қараторының әдемiсi. Оның үстiне жылаған кезде әйел баласы бiртүрлi әдемiленiп кетедi емес пе!..

	– Мiне, көрдiңiз бе, Бектұрсын Сабырыч, тап сол мезетте сiз өзiңiз де көңiлiңiзде кiшкене бiр еркектiк құмарлық сезiмi басын қылтита бастағанын сезбей қалғансыз-ау шамасы, - дедi Осип сөзiн әзiлге бұра күлiп.

	– Жоқ, Осип, сен қалжыңды қоя тұр, ондай арзан, алып-ұшпа сезiмнiң жетегiнде кететiн жастан екеумiз әлдеқашан өткенбiз, мына Мұнар болса, жөн басқа…

	– Менiкi қалжың ғой, әрине. Ия, сонымен… - Осип езуiндегi күлкiсiн жиып, профессор көршiсiнiң әңгiмесiн одан әрi жетелеуге пейiл танытты.

	– Сонымен, не айтып жатыр едiм жаңа өзi?!.

	– "Бүйткеннен өлген артық" дедiңiз оған…

	– Ия, менiң әлгiндей сөзiмнен кейiн ол: "Мен, әлдеқашан өлген адаммын, тiрi болып тұрған сыртым ғана" деп, ендi кәдiмгiдей өксiп-өксiп, солқ-солқ етiп жылап жiбердi.

	Мәшинемнiң кабинасын ашып, отырғызып, байғұсты жұбатып әуреге түстiм. Қойшы, әйтеуiр, не керек, сорлы қыз кiшкене өзiне-өзi келiп, осындай күйге түсiрген жағдайын бастан-аяқ айтып бердi.

	…Жетпiсiншi жылдардың басында қалаға келiп, институтқа түскен мөлдiреп тұрған жап-жас қыз оны бес жылдан кейiн үздiк бiтiрiп, арнайы жолдамамен аспирантураға түсiп оқиды.. Аспирантурада кандидаттық дессертациясының тақырыбын бiршама игерiп, сөйтiп, ендi бiрер жылда қорғағалы жүргенде жетекшiсi, жасы жетпiстен асқан, белгiлi үлкен ғалым ауырып, қайтыс болады да, ол әрi-сәрi жағдайда қалады. Көп ұзамай ғылыми кеңестiң шешiмiмен оған жетекшi болып басқа адам тағайындалады, ол сол әлгi ғалымның шәкiртi, ғылыми ортада әжептәуiр бедел, салмағы бар жас ғалым жiгiт екен. Ол салғаннан бұған ғашық болып, сенiң жолыңда бәрiн де құрбан етем деп, жата жабысып, басын шыркөбелек айналдырып алады. Кандидаттығыңды келiстiрiп тұрып қорғатамын, докторлығыңа да өзiм жетекшi боламын, сенi керемет болашақ күтiп тұр деп, бұған алтын тауды үйiп тастайды ғой сабазың. Бiрақ соның бiрi де орындалмайды. Мұның өзiнен жүктi болып қалғанын бiлгеннен кейiн жарылқаушы жетекшiсi одан басын ала қашады. Кандидаттық та, бәрi де далада қалады да, байғұс қыз етегi жасқа толып, еңiреп қала бередi. Содан соң жұмыс iстеп жүрген ғылыми зерттеу институтынан ғылыми атағы болмағаннан кейiн қысқарып кетедi. Аяғы ауыр, аспиранттардың жатақханасындағы жалғыз бөлмеден басқа ештеңесi жоқ сорлы қыз өмiрден бiржола түңiлiп, бiр күнi кешқұрым үшiншi қабаттан секiредi. Көретiн жарығы бар екен, әйтеуiр өлмей тiрi қалады, бiрақ құрсақтағы алты айлық шарана-нәрсете шетiнiп кетедi. Осылайша тағдырдың соққысын жастай жеген байғұс тентiреп жүрiп сондай жолға түсiптi. Әлгiндей жезөкшелiкпен тапқан ақшасының жартысын пәтерақыға төлейдi, ептеп тамағын айырады, одан ауысып жатса, аз-мұздап киiнедi екен…

	Мiне, көрдiңiз бе, кiсiнiң бойындағы адамшылықтың өлуiне себеп болатын жағдай кейде басқа түскен тағдырдың осындай ауыртпалығынан да туындайды. Ал тағдырдың ауыртпалығына душар ететiн жәйттi оның ортасының моралi тудырады. Бiздiң мына заманда, құлқынын ойлаған әр саладағы қазанның тұтқасын ұстап, ұрлап-жырлағанын өздерiнше заңдастырып жүрген бастықсымақтардың рухани азғындығы асқынып тұрған уақытта адал жандардың жолы көп бола бермейтiндiгiне көзiм әлдеқашан жеткен едi, соның бiр мысалы әлгi мұңлық. Мен өз басым сол жас әйелдiң жан-дүниесiнде бiр мысқалдай болса адамдық қасиеттiң қалғанына, неге екенiн бiлмеймiн, сендiм, сенгiм келдi. Сондықтан да мүскiн халге түскен адамды айыптаудан бұрын, алдымен сол адамды мүскiндендiрiп, ар-ұятын аяқ асты ететiн себептi iздеуiмiз керек шығар деген ойлаймын. Ал себеп адамның рухсыздануынан, байлыққа, құлқынға құл болудан туындайды менiңше. Халықтың рухын, рухани, мәдени деңгейiн көтеретiн, жегi құрттарды түбiрiмен жоятын заман қалай болғанмен де орнауы керек. Ол үшiн қоғам өзiнiң осы iрiп-шiрiген бүркеншегiнен бiржола арылып, саналы биiгiне жетуi қажет. Ал бұл арылу қалай, қашан, қалайша болмақ?! Ол үшiн парасаты биiк, таным-мәдениетi жоғары мүлдем жаңа ұрпақтың өсiп-өнуi керек шығар, бәлкiм. Бiрақ олардың өсiп-өнуi үшiн қоғамда негiз қазiрден қалануы тиiс. Оны кiм қалайды, қалай қалайды? Қалтасын қалыңдатып, байлыққа, билiкке ұмтылумен, қара басының күйiн күйттеп күн кешiп жүргендер ме?!. Осының бәрiн ойлаймын да, ойым ойран болып, тығырыққа тiреле бердi… Ал сен қалай ойлайсың, Осип?..

	– Менiң ойым сен сияқты оқымыстының ойындай күрделi де терең емес қой, әрине, - дедi Осип алдында жатқан қораптан тағы бiр тал сигарет алып тұтатып жатып. - Қазiргi адамның бүткiл санасын қайткенде де материалдық игiлiкке қол жеткiзудiң қам-әрекетi билеп алған, бұл, бiр жағынан дұрыс та ғой, онсыз өмiр толымды өмiр болмайды, әрине! Бiрақ сол игiлiкке әркiмнiң қолы әрқалай жетедi.. Қолында билiгi бар билiгiн пайдаланып, өзiнiң, үрiм- бұтағының игiлiгiн жасауға тырбынады, қазанның тұтқасын тiкелей ұстап отырғандар көтенiмен диiрмен тартқан күштiлерден демеу, қорғаныш тауып, ұрлап-жырлап, байлыққа кенелiп жатады, ал билiк басындағылармен ауыз жаласқан ұры-қара, арамзалардың бұл саладағы тiрлiгi өзiнше бiр бөлек, оларға сот та жоқ, жаза да жоқ, бәрiбiр тап-таза құтылып кетедi. Адал еңбегiмен күн көргiсi келетiн сорлылар сансыз тосқауылдарға тап болады немесе арам пиғылдылардың, қорқаулардың арбап-алдауының құрбаны болады. Бiрақ менiң түсiнбейтiнiм, осының бәрi заңсыздықпен күрес үдеп тұрған бiздiң осы бүгiнгi заманымызда болып отырғандығында. Телевизорда ашып қалсаң, полиция да, прокурор да, сот та жұмыстарын қыздырып жатқандай, өйтемiз де бүйтемiз, ұрлыққа, қанiшерлiкке, сыбайластықпен жасалатын қылмыс атаулыға жол бермеймiз, әдiлеттi қоғам орнатамыз деп кәдiмгiдей-ақ дұп-дұрыс сөздер айтып жатады. Қоғамды жайнатып жiберетiндей небiр керемет заңдар қабылдап жатқан депутаттарымыз да оп- орнықты ойларын айтып, экраннан түспейдi. Осыны көрiп отырып, мынау айналада болып жатқан нешетүрлi сұмдықтар жоғарыдағылардың қабырғасын да бiзден бетер қайыстырады екен, олардың осыны ойлап, түн ұйқысы бұзылып жүр екен деп, түбi бiр жақсылықтың болатынына лажсыз сенесiң, өзiңнiң кейде пендешiлiкке салып, басшыларға ренжитiнiң үшiн iштей қысылып та қаласың. Әйтсе де баяғы әуен - сол әуен, өзгерiп, жаңарып жатқан не бар, әлде менiң миы аздау басым ештеңенi ұқпай жүр ме, қайдам?!.

	Профессор миығынан күлiп қойып, Осиптiң сөзiн бөлмей, үнсiз тыңдады. Тыңдап болды да, бiр сәт өз ойымен өзi болып, үнсiз отырып қалды.

	Мұнар екi көршiнiң әңгiмесiн тыңдап отырып, осы бiр мезетте көз алдына Фарха мен оның Жетен тәрiздес жендеттерiн елестеттi. Тобаштың түбiне жеткен Шаншарбек сықылды арамзалар туралы да ойлады. Адал болу, әдiлеттiсiздiкпен күресу осы сияқтылар жер басып араларында жүргенде Донкихоттың жел диiрменмен соғысқанындай далбаса тiрлiк екендiгiн iштей қамыға мойындады.

	Әңгiмелесiп, iштегi шерiн тарқатысқан көршiлер түн ортасы ауғанша отырғандарын сезбей қалыпты. Мұнар профессор үйiнiң кiреберiсiндегi даланға шығып, таудың түнгi салқын сабат ауасымен кеудесiн кере дем алды. Барқын аспанның тұңғиығында жүзген айдың ақбоз сәулесi алып таудың мұнартқан шыңдарын ап-айқын етiп, көзкөрiм жерге дейiн жақындата түскендей.

	Ұзақ отырыстан ба, әлде кеш бойы естiген әңгiмесiнiң ауырлау сонарынан ба, ол тұла бойын бей-жай етiп салдыратқан шаршауды сезiндi. Осиптiң соңынан ерiп, жолдың арғы бетiндегi үйге қарай беттеген Мұнардың қазiргi жалғыз-ақ тiленiсi - тезiрек төсекке жетiп жығылу болды.

	Шараптың буына әжептәуiр масайған Осип жазғы даланның бұрышындағы серппесi тозған кереуiтiн сықырлатып, бiр тұрып, бiр жатып, көпке шейiн байыз таба алмады. Ара-тұрада бiрдеңелердi айтып, мұрынының астынан мiңгiрлеп сөйлеп қояды, ойында қалған сол манағы әңгiменiң жалғасы. Айналадағы дүниенiң, тiршiлiктiң мазалаң жәй-күйi оның көңiлiн тыншытпай, осылайша бейуақта ойран-асыр халге түсiрiп қойды.

	Осиптiң жыбыр-жыбыр қозғалысынан ұйқысы ашылып кеткен Мұнар да төсегiнде дөңбекши бердi.

	Профессордың манағы әңгiмесi ойына оралып, амалсыздың күнiнен тәнiн саудалап жүрген жас әйелдiң шарасыз кейпiн көз алдына елестеттi. Өзiн ойша прфессордың орнына қойған Мұнар бейуақытта сағымданып, мұнартқан ой елесiнiң арасынан, қиял кеңiстiктiгiн көктей өтiп көңiл көзiне көрiнген жас әйелдi өзiне етене таныс сол баяғы даяшы қыз Нұрлы сұлуға ап-айқын ұқсатты. Ұқсатқан жоқ, тура соның бет-бейнесi көз алдынан көлбеңдеп өткендей болды. Амалсыздықтың кебiн киген сол таныс жүз, сол таныс бейне егiлiп жылап, бұған мұңын шаққандай. "Тоқташы, тастамашы менi, сол жолы сен маған көзiңдi қадап көп қарадың да, жалт бұрылып кетiп қалдың. Әуелi ынтығып, содан соң менен шошынып, терiс айналып кеткенiңдi көргенде - әрi таңдандым, әрi қорландым, сен соны бiлесiң бе, Мұнар? Базарда сауда жасап тұрған көптiң бiрiнен айырмам болмағаны немесе өзiңнiң кiм екендiгiңдi бiлмей, тiксiнген сұрым саған ұнамады. Кешiршi, кешiре алсаң. Тастамашы менi, мына жексұрын көшенiң бойында.

	Мен сенiң бiр кездегi Нұрлы сұлуың едiм ғой. Әлде менi мүлдем ұмыттың ба?! Өзiңнiң ең жақсы суреттерiңнiң бiрiнен саналатын менi бейнелеген портреттi сатып жiбергенiңде менi ұмытқың, жүрегiңнен сызып тастағың келдi ғой. Бiрақ, мiне, ұмыта алмапсың, ұмытпапсың! Мен сенiң көз алдыңда тұрмын, сен менi қазiр елестетiп жатырсың…"

	"Жоқ, сен маған бiр-ақ рет кездестiң, бар-жоғы - бiр-ақ рет. Содан соң мен сенi көрген емеспiн. Базарда тұрған сен емессiң, мен бейнелеген Нұрлы сұлу емессiң! Оны мен анық көрдiм. Мен көрген, мен өле ғашық болған Нұрлы сұлудың бейнесiн сол жолы, жауыны толассыз жауған қара күзде базарда тұрған басқа бiреумен айырбастап алғаныма опынған болатынмын. Сол өкiнiштен арылу үшiн бiр мезеттiк пенделiк күйкiлiгiмнен аса алмай, оның портретiн сатып жiбергенiм үшiн өзiмдi әлi күнге шейiн кешiрмеймiн. Мен оны ұмытқым келген жоқ, ұмытуым мүмкiн емес қой. Өйткенi қиялымдағы мәңгiлiк бейне жер басып, тiрi тұрғанымда ұмытылмайтыны хақ. Мен қазiр амалсыздың күнiнен көше жағалап кеткен сенi емес, сол Нұрлы сұлуды елестетiп жатырмын. Соны ғана, соны!.."

	Мұнар өзiнiң әлде ұйықтағанын, әлде ояу екенiн түсiнбей, түс көрiп, есеңгiрегендей халде, ой-санасы буалдыр көрiнiстердiң арасына бiр сiңiп, бiр шығып, манаурап жатты.

	Осиптiң күңкiл-күңкiл сөйлегенi тиылып, ұйқыға бас қойған оның қорылдаған дыбысы естiлдi.

	Тып-тыныш тынған түнде әлдеқайдан, тау қойнауының бiр түкпiрiнен үкiнiң бе, әлде байғыздың ба, үстi-үстiне құмыға уҺiлеп шақырған дыбысы естiлдi.

	* * *

	Сол жылы қара күзге дейiн Осиптiң қасында жүрген Мұнар осы саяжайдың маңында, қарсы беткейдiң бергi жақ еңiсiндегi әлдекiмдер жекешелендiрiп алған алма бағының арасындағы оңашалау жазық алаңқайда сол жылы жазда салынып бiткен үш қабатты үлкен коттедждiң иесiне күзетшiлiк жұмысқа жалданды. Бұл үйдiң қожайыны Далдабай болатын. Ол үйiме күзетшi болатын сенiмдi адам тауып бер, ақысын жемеймiн, өзiммен бiрге тұрады, барлық жағдайы болады дегесiн Осип Мұнарды соған баруға көндiрген.

	- Бәрiбiр баратын жерiң жоқ екен, осында тым болмаса бiр қыс қыстап шыққаның дұрыс қой, бауырым! Одан соңғысын тағы да көре жатарсың. Әрi ақы төлеймiн деп отыр қожайыны, - дедi Осип ойланып қалған Мұнарға көзiнiң астымен барлай қарап.- Менiң лашығымнан гөрi, жағдайлы үй, өзiң де, әнi, сыртынан көрiп жүрсiң. Бiрақ қасымнан қуып отыр деп ойлап қалма, барғың келмесе, менiң қасымда қыс тұр, жаз тұр - өз еркiң, жарқыным. Қайта маған жақсы, жалғызсырамаймын. Менiң ойлағаным, өзiңнiң жағдайың…

	Мұнар оның шынайы пейiлiне шүбә келтiрген жоқ. Бiрге тұрған жарты жылдан астам уақыттың iшiнде Осиптiң ақкөйлек адалдығына әбден көзi жеткен. Адам баласына болмасын дейтiндей қараулық мiнез онда затымен жоқ едi. Бәрiн де жарылқап тастаған Далдабайдың сөзiне имандай сенiп, сол жақсылықты Мұнарға болсын деп отырғандығы да - Осиптiң адамдық жомарттығы едi.

	Мұнардың тұзы жеңiл тағдырына Далдабай осылай кезiгiп едi. Немесе кекiрiгi азған Далдабайдың қармауына Мұнар солай түскен болатын. Содан берi, мiне, екi жылдың жүзi болыпты. Оның момындығын, iштен тынатын шектен тыс сабырлылығын, әрi-берiден соң көнбiстiгiн пайдаланған жуан қожайын бұған уәде еткен еңбекақысын жартымды төлемей, салғаннан өктемдiгiн оңды-солды көрсете бастады. Мұнарды ол күнкөрiсi үшiн тәуелдi көп қаңғыбастың бiрi деп есептедi. Ал қаңғыбастың құлақкестi құл болып, тамағын айырып жүруiнiң өзi олжа деген ойда болған Далдабай оған басқаша қарай алмады.

	Алғашқыда қожайынның қас-қабағына қарап, оның өктем мiнезiне қарсылық бiлдiруге батылы жетпеген Мұнар уақыт өте әбден басылып, бұйығыланып, ақырында өзiнiң тәуелдiлiкке шырмалған тiршiлiгiне лажсыз мойынсұнып кеткенiн де сезбеген едi. Күйiнсе де iштей күйiнiп, өзiнiң осы мүскiн халiне болмашы ғана жұбанышты қожайынның кешегiдей жиi-жиi болып тұратын ырду-дырдуынан қалған iшiмдiктердiң сарқытын жұтудан тауып жүрдi.

	Далдабайдың өзi өктем, қатiгез болғанымен, оның маңайындағылар, онымен аралас-құралас болып жүргендер Мұнарға мүсiркеушiлiкпен қарағансып жүредi. Әсiресе Далдабайдың нақсүйерi күлiмкөз Айсәуле оны үнемi елеп, есiркеп, оған даусын жұмсарта сөйлейдi. Мұнысын күйеуi жақтырмайтынын бiле тұрса да, әдейi сөйтедi.

	Анада Айсәуленiң Бәженмен болған ұрлығының үстiнен түскелi Мұнар оның тарапынан өзiне деген бөлекше сенiмдi, жылы пейiлдi танып жүр. Мұның бәрiн ол түптеп келгенде екiжүздi, сылқым әйелдiң алдамшы, сырт ықыласы екенiн түсiнедi. Түсiнедi де, тырс деп сыр бермейдi. Ал мұның осы томырық, жұмбақ үнсiздiгi Айсәуленi екi ұдай ойға қалдырады. Бұл оған дым сезбес, бойындағы адамдық намысы әбден өлген, бiр күндiк тiршiлiгiн ғана қанағат тұтып жүрген әншейiн бiр мәңгүрт немесе iштен тынып, тәуелдi болудың ауыртпалығы жанын жегiдей жеп жүрген, сонысын көнбiстiкпен барынша байқатпай, құлдың ролiн ойнап жүрген адамдай көрiнедi. "Егер сондай болса, бұл шын мәнiсiнде залалсыз, байғұс адам емес, - деп ойлайды Айсәуле. - Көз алдындағысынан басқаны көрмейтiн, дәулетiне семiрген Далдабайда Мұнарға қатысты тым болмаса ара-кiдiк осындай түйсiктiң болмайтындығына қайран. Бiрақ күйеуiнен бұл ойын ол жасырын ұстайды. Әрi-берiден соң Мұнардың көмiлiп қалған намысы оянып, лап тұтанып, содан алда-жалда зардап шегер болса, өз обалы өзiне.

	Нақсүйерiнiң ролiн қылымсып ойнап жүрген бұның түпкi есебiн Далдабай сезбесе болғаны. Әрине, Бәженмен екеуiнiң арасындағы құпияны сол түнi Мұнарға әшкерелеп алғаны кешпестей ағаттық едi. Ендiгi жерде сол құпияны бiлетiн үшiншi адамды ол қалайда өзiнiң уысында ұстауы қажет, өзiн оған мейiрiмдi де сенiмдi адам етiп көрсетуi тиiс. Бәжен де осыны бұған қайта-қайта айтып, қатты тапсырды:. "Қолыңнан келгенше алдап-сулап, сенiмiне кiрiп, өзiңдi мейiрбан адам етiп көрсетуге тырыс. Көңiлi жарым байғұс осындағы құлдық тiршiлiгiн қанағат етiп жүрген пенде ғой, бiр-жар жылы сөз естiсе, соған есi ауып қалады. Далдабай өзi бiрдеңенi сезiп, тiмiскiленiп, бықсытып одан бiрдеңенi сұрап жүрмесе, айта да қоймас. Мен де көңiлiн аулап, уәдесiн алғанмын құлдың, сен де, жаңа айттым ғой, алдап- сулап қой".

	"Басқа-басқа алдап-сулау Бәжен үйретпесе де, бұның қолынан келер- ау. Қулық-сұмдығына құрық бойламайтын Далдабайдың өзiн де мұрынынан сүйреп, сүйiктiсiнiң рөлiн ойнап, ырқынан шығармай жүрген жоқ па! Бәженнiң: "Өмiр дегенiң - адамдардың арасындағы ойын. Сол ойынды жақсы ойнай бiлген - ұтады, жаман ойнаған запыран жұтады. Жақсылап бiр ойнайық та жақсылап бiр күлейiк, сәулешiм" деп, екеуi оңашаланған бiр сәттерде қылжалақтап, өлеңдетiп ауық-ауық айта беретiн сөзi, тегiнде, дұрыс сөз-ау осы… "

	Адамдармен қарым-қатынас жасайтын, тiрiшiлiк ететiн ортасы бөлек Далдабайдың өмiрiне енгелi Айсәуле Бәженнiң сөзiнен түйген осы пайымының дұрыстығына көзi әбден жете түскендей едi.

	* * *

	…Ақ пен қараның аражiгi байқалмайтын осы көлгiр де сұрғылт ортаның адамдарына тәуелдiлiкпен күн кешiп, өзiнiң кiм екендiгiн ұмыта бастаған, сыртқы әлемнен қол үзген Мұнарды есiгiнде жүрген құл ретiнде ғана бiлетiн Айсәуле мен Далдабайдың ол туралы түсiнiгiне төбеден түскендей төңкерiс жасаған бiр оқиға болды. Бұл оқиғадан Мұнар бейхабар күйде қала бердi.

	Айсәуле жексенбi күнi кешкiлiк теледидар арналарынан кино iздеп отырып, ұлттық арнаның жақында өнер мұражайының кiшi залында қазақтың талантты бiр суретшiсi Мұнар Сағиев дегендi еске алу кешi өткенi туралы бейнехабарды көзi шалып қалды. Алғашқыда бұған көп аса мән бермей, басқа көретiн ештеңе болмағасын сол хабарды сүлесоқ қана қарай бастап едi, бiр мезетте шағын сахнаның төрiнде iлулi тұрған, бәрi жиналып еске алып отырған әлгi суретшiнiң сурет-бейнесi көзiне таныс адамның келбетiн елестеткендей болды. Мұнар… Мұнар… Аты мына Мұнармен ұқсас бiреу ме?! Жоқ, ана сурет тура соның өзi ғой! Тура соның өзi!

	– Далдаш!..

	Телевизор көрiп, диванда қалғып-шұлғып жатқан Далдабай Айсәуленiң қатты шыққан даусынан шошына селк ете түстi.

	– Мұнарды, Мұнарды көрсетiп жатыр, әне, телевизордан!..

	– Кiм?.. Мұнар, кiм ол?!. Кiм?!.

	– Кiм болушы едi кәдiмгi әлгi қызметшi, құл Мұнар ше, бiздiң?!..

	Далдабай өз көзiне өзi сенбедi. Мұнар - соның өзi, отыр десе, отырып, тұр десе, тұратын өзiнiң қызметшiсi, құлы Мұнар!.. Оның осы уаққа шейiн кiм екендiгiн бiлмеген, бiлгiсi де келмеген болатын, ендi мына кереметтi қараңыз…

	– Апыр-ай, а?! Бұл өзi сонда… Апыр-ай, мұндай да болады екен-ау!?. Түрiне қарасаң, дәрменсiз, жүрген бiр байғұс… Өзiнiң былай, өмiр тарихын да сұрастырмаппыз-ау, а?! Мұндайларда жартымды өмiрбаян болады деп кiм ойлаған?! Адамның ойына келмейтiн нәрсе ғой мынау деген… Суретшi. Құдайым-ау, және анау-мынау емес, талантты дейдi, мынаң қара!..

	Айсәуле күйеуiне "дабырламай, тоқтай тұр, тыңдайық" дегендей қолымен белгi берiп, экранға қарай емiне түстi.

	Әдемi қиықша мұрты бар, томпақ бет, шашы күлтеленiп иығына түскен орта жастар шамасындағы суретшi өзiнiң талантты әрiптесi Мұнар туралы ғажап сөздермен толғанып отыр.

	– Ол - тамаша портретшi болатын. Адам бейнесiн мүлтiксiз шынайы да көркем бейнелеу арқылы оның iшкi жан-дүниесiнiң ғажайып сырларын алдыңызға ашып салады. "Нұрлы шақ" деген картинасын тапжылмай отырып бiр ай жазды. Шабыты келгенде уақытпен, мезгiлмен санаспай жұмыс iстейтiн. Бұған өзiм куәмiн. Шеберханамыз есiктес болатын. Суретшi деген халық өзi қиялилау болады ғой, өзiмен-өзi, өз әлемiнiң iшiнде өмiр сүрiп, тiптi кейбiр кездерi бiр-бiрiмiздi айлап көрмей кететiн кездерiмiз болады. Бiр күнi осы Мұнар көрiнбей кеттi ғой, деп шеберханасына бас сұқсам, өңi боп-боз, екi жағы суалып, жүдеген, бiрақ көзi жалт-жұлт етiп ұшқын атқан Мұнарды көрдiм. Станокта әлi бояуы кеуiп үлгермеген бiр керемет портрет! Қазақ қызының сұлу бейнесi жазылған талай жұмыстарды көргенмiн, бiрақ сол картина тiптi ерекше едi, сұлулықты жырлаған бояудың мұншама құдiретiн көрген емеспiн!

	Сол ғажайып картинаны суретшi басын анда ұрып, мұнда ұрып, адасып, алжасып жүрген кезiнде әлдекiмге болмашы ақшаға сатып жiбередi. Орны толмас өкiнiш деген осы болар. Егер сурет өнерiн қадiрлейтiн жанның қолына түссе, әрине, бұл картина сол адамның баға жетпес асыл дүниесi болып қалғаны ақиқат. Нағыз шедевр едi. Жалпы Сағиевтың орталық сурет галереясының қорындағы жұмыстарының қай-қайсы да қазақтың кескiндеме өнерiнiң қайталанбас, озық туындыларының алдыңғы қатарынан орын алатыны шүбәсiз.

	Сурет өнерiне өзiнiң қайталанбас айшықты қолтаңбасын қалдырған таланттың тағдыры солай болды ма, әйтеуiр, нағыз кемелденер тұсында өмiр жолының бұлың-бұлың небiр қалтарыстарына түсiп, ақыры, арамыздан ерте кетiп тынды…

	– Қалайша!? Тiрi ғой ол!.. - дедi Айсәуле теледидар экранында сөйлеп отырған адам құдды өзiмен бетпе-бет сөйлесiп отырғандай, қолын алға қарай шалт созып. - Не деп отыр мынау өзi, а?..

	Көрiп, естiп отырғаны өңiнде, әлде түсiнде болып жатқанын әлi ажыратып, айқындай алмай, есеңгiреген Далдабай экраннан сөйлеп отырған адамның сөзiн пәлендей ұққан да жоқ болатын. Әйелiнiң соншама неге шыр- пыр бола қалғанын түсiнбей қалды.

	– Не?.. Не айтып жатыр?.. -Далдабай әйелiнiң толқулы, абыржыңқы кейпiне сауалды жүзбен таңдана қарады.

	– Ойбай-ау, Мұнар өлiп қалған деп отырған жоқ па мына кiсi!..

	– Өлiп қалған дейдi! Қалайша?!.

	– Қалайша екенiн мен қайдан бiлейiн? Өлiп қалған, жоқ дейдi.

	Арамыздан ерте етiп қалды деп отырған анадан сұра қалайша екенiн?..

	– Тоқта-тоқта!..Сонда бұлар мұның өлi-тiрiсiн бiлмейтiн болып шығып отырғаннан сау ма өздерi?!.

	– Ұйқыңнан ендi ояндың ғой, Далдашка! Менiң айтып отырғаным да сол емес пе!?. Өлiп қалған деп отыр ғой оны, әнi…

	– Өлiп қалған деп отыр, ә?! - Далдабай әйелiне бiр, экранда сөйлеп отырған адамға бiр қарап, басын шайқай бердi. - Өлiп қалса, өлiп те қалған шығар өзi… Бiрақ осы өмiрде бiр-бiрiне ұқсас адамдар бола бередi ғой. Мынаның айтып отырғаны басқа Мұнар шығар, сiрә?!.

	– Жоқ, бұл айна-қатесiз, осы Мұнар! - дедi Айсәуле өз айтқанынан қайтпай. - Соның өзi, аты да, түрi де ұқсас адамдардың болуы бiздiң қазақтарға тән емес. Орыстың қаптаған Иваны мен Николайлары сияқтылары деп пе едiң?!. Және оның үстiне Мұнар деген сирек кездесетiн ат қой.

	– Кiм бiлген? - дедi Далдабай әйелiнiң әлгi суретшi Мұнардың осы Мұнар екендiгiн өзеурей дәлелдегенiн сөзiне салғаннан құлап түспей.

	Ұзын шашты суретшi әрiптесi туралы естелiкнамасын одан әрi жалғастырып жатты.

	"…Көзi тiрiсiнде таланттыларымызды онша бағаламау қанға сiңген дағдымыз ғой. Суретшiлер одағы оны қатарына қайтадан қабылдамады, сөйтiп ол санатқа iлiкпеген күйi тентiреп күй кештi…"

	– Байғұс-ай, - дедi Айсәуле жеңiл ғана күрсiнiп. - Өзiнiң көзiнде бiр өзгеше мұң бар едi-ау, бәсе… Тегiн адам емес екенiн бiртүрлi iшiм сезетiн едi өзi...

	– Қалайша?! - дедi Далдабай қабағын шытып. - Қалайша сезетiн едiң, а?..

	Айсәуле күйеуiнiң сазарған жүзiне тiксiне қарады.

	– Қалайша болушы едi! Солайша сезетiн едiм… Адамның көзi - жан-дүниесiнiң айнасы…

	– Өзiң психолог екенсiң ғой, хым-м, ия… - Далдабай әйелiнiң ширыға сөйлегенiнен азырақ қаймығыңқырап қалды. - Адамның көзi дейсiң, а… Оның көзiне қарап та, сөзiне қарап та, өзiне қарап та өз басым ештеңе сезбеппiн. Әй, бiрақ сондайлардың бәрiн бар ғой… Әлгi суретшi-муретшi, ақын-пақын, әләләубай-бәлеләлаубайлар дегендерiңдi есi-ақылы бүтiн адамның санатына қоспас едiм, өздерi бiр шетiнен қияли, әйтпесе алқаш болып келедi. Сосын не өмiр болсын бұларда. Азып-тозып, қоңыз терiп кетедi-дағы осылай. Мынау бiзде жүргеннiң де сыңайы сондай ғой шамасы… Ендi келiп мына бiр жалбыр шашты неме көзiнiң жасын көлдетiп, жоқтау айтып отыр. Құр сөздi езгеннен не шығады!? Ал бұл сондай бiр керемет болса, неге кезiнде оны ештеңесiне қарамай, анасын-мынасын кешiрiп, төбелерiне хан көтермеген!? Әне, өзiнiң әлгi суретшiлерiнiң одағы ма, мекемесi ме, несi едi, ол да бұдан әбден түңiлгесiн қатарына қабылдамай қойған ғой. Сонда кереметтiң өзi жалғыз бұл да, қалған жұрт ештеңе сезбейтiн есалаң болып шығып отыр ғой, ә! Хым-м!..

	Айсәуле күйеуiнiң сондайлық бiр ызамен ашына сөйлеп, қып-қызыл болып кеткен кейпiне көз қиығын тастап қойды да, тырс деп үндемедi.

	- Жоқ! Олай болмайды! Олай болуы мүмкiн емес!.. - Далдабай орнынан ырғала тұрып, үлкен бөлменiң iшiн ерсiлi-қарсылы кезiп кеттi. Көңiл-күйi әлденеге аяқ астынан абыржуға түсiп, өзiне өзi келе алмады. "Әншейiнде теледидар каналдары үздiксiз көрсетiп жататын көпiршiген көбiк сериалдарды бiрiнен соң бiрiн көрiп есi кететiн әйелi қайдағы бiр қазақша арнадан мына бiр жалбыр шашты тауып алып, соның бет-аузына қадалып, қарап қалыпты. Үш қайнаса сорпасы қосылмайтын бiреудiң тағдырына соншама егiлгендей не болыпты соншама?! Ал бiр кезде сондай- ақ болсын, керемет болсын, ендi ол қазiр ешкiм емес қой, ешкiм де емес, бар- жоғы - мұның есiгiнде жүрген… қызметшi. Мына жалбыр шаш дұрыс айтып отыр, суретшi Мұнар өлген, ендi ол бұл жарық дүниенiң бетiнде ада-жұда жоқ. Ия, жоқ!.. Оның орнында құл Мұнар ғана қалған"

	Далдабайдың басына осы сәтте оқыс бiр ой түсiп кеттi де, қалт тұра қалды. "Тоқта! Мұның тiрi екендiгiн ендi ешкiм бiлмесе де болады екен-ау, осы. Үштi-күйлi жоғалып кетiп жатқандар қаншама, соның бiрi болады да қояды. Оның үстiне, мiне, бiлетiндердiң өзi мұны жоқ деп отыр. Оларға да, сiрә, ендiгi жерде оның тiрi болғанынан, өлi болғаны дұрысырақ шығар. Әне, айтып жатыр ғой мынауысы, артына өлмейтiн туындылар қалдырып кетiптi, өнер адамдары үшiн нағыз өмiр, егер талантты екенi рас болса, өлгеннен кейiн басталады екен ғой. Дұрыс айтады. Нағыз өмiрден ендi кәдуiлгi бұрынғы өмiрiне оралмай-ақ қойғаны абзал мұның. Бiрақ… Бiрақ алда-жалда оның тiрi жүргендiгi, Далдабайдың есiгiнде құл болып күн кешкендiгi анықталса, мұның арты неге апарып соғар екен?.. Ерте ме, кеш пе, солай болуы әбден мүмкiн ғой. Мұның кесiрiнен сөздi, iстi болып кетуiм ықтимал- ау. Жұрттан жасырып, есiгiнде құл ұстаған ол айдың күнi аманда жаман атаққа iлiнiп, аймандай болып шаталып жатса, осы уаққа шейiн жиған азды- кем беделiнен жұрдай болары сөзсiз. Тiптi, әрi-берiден соң бедел-седелдi былай қойғанда, қылмыскер аталып, сотталып кетуi де ғажап емес қой… Сонда барлық жиған-терген дәулетi де құрдымға кеттi деген сөз. Нағыз сұмдық сонда болады!.."

	Далдабай кенет өз ойынан өзi шошып кеттi. Қолын артына ұстаған күйi балконның жартылай ашық есiгiнен аула жаққа көз тастап тұрған ол көздерi тұнжырап, сезiм-санасын жайлаған енжар көңiлсiздiк одан әрмен жанын жегiдей жеп кеулей түстi.

	"Мұның бiр амалын ойластыру керек,- деп ойлады Далдабай. – Бәженнiң "Далдабай құл ұстап отыр" деген сөзiне қыңбадым. Ол құл болып ендi осында қалады. Өзiнiң жоқтаушысы табылғанын бұл қайткенде де бiлмеуi тиiс және осы ауладан сыртқа ешуақытта шықпайтындай болуы керек. Ал егер де ертелi-кеш кететiндей пиғылы болса, онда қандай әрекетпен болса да мұның жолын кесу керек! Әйтеуiр осы ауладан ол ендi ешқайда, ешуақытта аттап баспайтын болады.. Мына қатынға да осыны нықтап тапсырады, Мұнар туралы тiсiнен ештеңе шығармайтын болсын."

	Оның осы үйде жүретiнiн бiлетiн жалғыз Осип деген орыс былтыр қыстан берi саяжайдың қарауылдығын тастап, бұл маңнан бiржола қарасын үзген едi, әрнәрсенi есеппен, сақтықпен iстейтiн Далдабай мұны да қаперiне алды.

	Күйеуiнiң мұндай шешiмге келуiн Айсәуле iштей құптамаса да, оның айтқанына көнгендей сыңай танытты. Өйтпесе Далдабай Мұнардың көзiн жойып жiберуден де тайынбайтынын сездi. "Мұнар - олар үшiн өлген, жоқ адам, сондықтан мұның ендiгi жерде етер тiрiшiлiк аясы - осы жер ғана. Зәуеде бiрдеңенi сезгендей болып, кетудi ойласа, ол бұл ауладан тiрi шықпайды. Бұл құпия екеумiзге ғана аян, осыны ұқ та, тырс етушi болма!" деген Далдабайдың қатты шошынған Айсәуленiң қыңқ деп қарсылық айта алмады.

	Сақтық үшiн Далдабай қақпаның аузына мықты күзет қойды. Сұңғақ бойлы, тұлғалы келген екi жас жiгiт алма-кезек келiп өздерiне жүктелген күзетшiлiк жұмыстарын атқара бастады.

	Келiм-кетiм жұртқа қақпаны ашып-жауып тұру ендi солардың мiндетiне кiрдi. Мұнар бұл жұмыстан босатылды.

	Оған осы үлкен ауланың iшiндегi, үй төңiрегiндегi тiрлiктiң өзi де жетiп артылатын едi, өзiнiң қақпаны ашып-жауып тұру жұмысынан босағанына Мұнар қуанбаса, өкiнген жоқ. Далдабайға жиi келетiн кейбiр маңғазсынған, шiренген немесе Бәжен сияқты ұры итше жылмыңдаған нешетүрлi қонақтарды құрметтегенсiп, ендi қақпа аузында оларға иiлiп- бүгiлiп тұрмайтынына тәубе дедi.

	Қақпа аузына күзеттiң қойылуы кей-кейде Далдабайдың жоқтығын пайдаланып Бәженмен кездесiп тұратын Айсәуле үшiн қиын болды. Бұл күзеттi Далдабай үйi, дүние-мүлкi үшiн ғана емес, еркетотай, жеңiл мiнездi келiншегiне де бола қойған сияқты. Iстеген iсiнiң есебi түгел күйеуiнiң бұл қоса қабат жымысқылығына Айсәуленiң ызасы келiп, қыжылын iшiне бүгiп жүрдi.

	* * *

	Әнi-мiнi дегенше тамыз айының ақшаңыт, қапырық күндерi өте шығып, ыстықтың бетi қайта бастаған кезде төңiректегi саяжайлардан толысып пiскен нешеалуан жемiстiң шырыны ауаны тәттi де хош исiмен жайлап, тау аңғарының сабат-самалы өзгеше шырайлы леппен желпiнiп тұрды.

	Жемiс-жидегi үзiле пiсiп, толысып келген сарышуақ күздiң тамылжыған алғашқы күндерi Мұнардың көңiл қошына сергектiк нәрiн құйғандай болды.

	Сәскеге таман аула iшiндегi, үй төңiрегiндегi тазалау, жинау сияқты оны-мұны жұмыстарды бiрыңғайлап тастаған Мұнар алма жинайтын себеттердi алып, ауланың түкпiр жағындағы баққа барды. Оның соңынан бүлкiлдеп айнымас серiгi Таймас ердi.

	Шырын исiне бөгiп тұрған бақтың iшi ат-көпiр болып төгiлген алмадан көрiнбейдi. Түске дейiн белiн жазбастан алма жинаған Мұнар әкелген себеттердi толтырғасын сәл тыныс шақырып, темекi тартты. Таймас сүйкене келiп оның қасына шоқиып отырып алды. Демiл-демiл тұмсығымен түрткiлеп, тiлiмен Мұнардың бет-аузын, қолын жалап қояды, бұл жақсы көрiп ерекелегендегiсi.

	– Мiне, Таймас, екеумiз бiраз жұмыс тындырдық! Ендi азырақ демалып, темекi шегейiк кәнiкей. Ә "мен темекi шекпеймiн" деймiсiң, жарайды, онда мен өзiм-ақ шеге берейiн, қарсы болмасаң…

	Таймас Мұнардың үнiндегi жылылықты, мейiрiмдi айрықша бiр түйсiкпен сездi. Сездi де, өз тарпынан оған сондай мейiрiммен жауап бергенiсiп, мұның бет-аузын тiлiмен тағы да жалап-жалап алды.

	– Таймас, доғар! Мұның сәл артықтау болды, мен бетiме бал жағып алғаным жоқ қой соншама жалайтындай…

	Арсалаңдап еркелеген Таймас Мұнардың кеудесiне екi аяғын салып, асыла кеттi. Оны алысып, ойнауға шақырғандай.

	– Тоқта, құтырма, Таймас! - деп күлiп, шалқалай құлаған Мұнар иттi үстiнен аударып тастағысы келдi. - Отырған адаммен күреспес болар…

	– Екеуiңнiң әңгiмелерiң кәдiмгiдей жарасып-ақ отыр ғой!..

	Ту сыртынан шыққан дауысқа Мұнар басын көтерiп, жалт қарады. Үстiне ақ жолағы бар көгiлдiр түстi әдемi спорт костюмiн киген, көгiлдiр орамалмен маңдайлығынан тартып байлап алған, ақ пен көгiлдiр түс араластырып әдiптелген сәндi адидас кроссовкасын әдейi көрсеткiсi келгендей аяғын жеп-жеңiл ырғап, ойнай басқан көрiктi жас әйелдiң кiм екендiгiн әдепкiде аңғармай қалды. Жалт бұрылып, бұл қайдан пайда бола қалған қыз деп, аз ғана аңтарыла қарады да, артынша Айсәуле екенiн танып, орнынан тұрғуға ұмтылыс жасады.

	– Отыра бер, отыра бер, Мұнар!.. - дедi Айсәуле ыңғайсызданып, ебедейсiздеу қозғалақтап қалған оның иығын оң қолымен сәл ғана басып. - Өзiңмен оңашада сөйлесетiн бiр әңгiме бар едi…





Мұнар аз-мұз абыржулы күйiн барынша сездiрмеуге тырысып, қолындағы әлi тұтатып үлгермеген темекiсiн езуiне қыстырды да, сырт еткiзiп шақпақ жақты.

	– Сигаретiңнен маған да бiр тал бересiң бе? - деп Айсәуле қолын созды.

	– Менiң темекi тартатынымды бiлмейсiң ғой, ә, көзiң атыздай болып кеттi. Кей-кейде тартатыным бар осылай…

	Сигареттi саусағының ұшымен ғана әдемi қайшылай ұстап сорған Айсәуле езуiнен түтiнiн ширата шығарып, аз-кем үнсiз отырды. Таймас Мұнардың қасындағы өзiнiң мамыражай тыныштығының бұзылғанын жақтырмағандай, тынышсызданып, қайта-қайта қыңсылай бердi.

	– Таймас, тыныштал кәне!..- деген Айсәуленiң қатқыл даусынан кейiн ит бұлардан әрменiректеу жерге барып, басын екi аяғының үстiне қойып, қырыс қабақтанып жатып алды.

	– Сен бұл жерде осылай жүре бермекпiсiң, Мұнар? - деп бастады сөзiн Айсәуле тосынан. - Дұрыс түсiн, сенi қуғалы келген жоқпын. Сен қалайда бұл арадан кетуге тиiссiң. Далдабайдың қол астында майлық, сулыққа жүрiп, бiр күндiк тiршiлiгiң үшiн қашанға дейiн қорлыққа шыдай бермексiң?! Сен өзiңдi жоғалтпауға тиiссiң, Мұна-а-а-р! Сен… сен… ешкiмге, мыналарға, жем терген қоңыздарға ұқсамайтын адам екенiңдi бiлуiң керек. Бiлуiң керек- к!.. Басқа саған ештеңе айта алмаймын. Егер осы тамұқтан аман-есен құтылар болсаң, барлығын да өзiң түсiнесiң. Тек бiр ескертетiнiм, мына күзет сен үшiн, сенiң бұл арадан қашып кетпеуiң үшiн қойылған. Сақ бол! Қақпаны ашып, жәйден-жай шығып-жүре алмайсың ендi… Болдым. Сен менi, мен сенi көрген жоқпын! Қазiр түсте әлгi сенi мен менiң қожайынымыз келедi, кеттiм!.. Ол бiлсе, екеумiз де құрыймыз!..

	Мұнар а деп аузын ашып та үлгермедi, Айсәуле жалт берiп, шалт жүрiп тез кетiп қалды. Таймас елең етiп басын көтерiп алды.

	Айсәуленiң тосыннан келiп айтқан сөзi Мұнарды ой тұманына кiргiзiп, басын дал қылды. Кеш бойы байыз таба алмады, құрқылтайдың ұясындай үйiнiң iшiне сыймай, далаға бiр шығып, үйге бiр кiрiп, сенделiп жүрдi де қойды.

	"Кетуге, өзiңдi қорлатпауға тиiссiң" дейдi… Сен мыналарға ұқсамайсың дейдi… Әрине, әйтеуiр бұл арадан түбiнде кетуге тиiспiн ғой, бiрақ неге кетуге тиiстi екенiмдi, аналарға ұқсамайтынымды Айсәуле неге осылайша тосыннан келiп айтты?! Неге?.. Не себеп?!.. Түсiнiксiз? Бiртүрлi жұмбақ?.. Саған күзет қойылған дейдi. Неге маған күзет қойылады? Мен қашуды қаперiме де алған жоқпын ғой. Бұл арадан шыққанымда ұжмақ өмiрдi маған кiм дайындап отыр? Қайда, кiмге барамын? Кiммiн деп барамын?! Қашу үш ұйықтаса да түсiне кiрмеген адамға неге күзет қойылуға тиiс?! Мұның бәрi Айсәуленiң ойынан шығарғаны болар, сiрә?!. Кiмге керекпiн мен сондай-ақ!? Көше бойында телмiрiп отырып, сурет салып та көрген. Бiрақ әркiмнiң қолындағысын жұлып, тартып кетудi кәсiп еткен Фарха сияқты рэкетшi құзғындар оны да бұған көпсiнiп, ақыры, ерiксiз осындай халге жеткiздi. Жүгенсiз кеткендер мен қылмыскерлердiң дегенi болып тұрған кезде мен сияқты ешкiмге керексiз болып қалғандардың бiреуге тәуелдi болмай тiршiлiк етуi екiталай нәрсе. Бұл арадан кетсем, үй- үйдiң шатыры мен астын баспана ететiн қаңғыбастардың қатарына барып қосылудан басқа жол жоқ. Сондықтан… Сондықтан, Мұнар, сенiң тұрағың - осы жер!.. Айсәуленiкi - сайқалдық, арандату. Бәжен мен екеуiнiң арасындағы ұрлыққа куә болған бұдан қайтсе де құтылудың амалы. Тапқан екен ақымақты".

	Осы ойға әбден бекiнген Мұнар Айсәуленiң айтқандарын мүлдем қаперiне алмауға тырысты да, күнделiктi, көнбiс тiршiлiгiнiң дағдылы iстерiне жегiлуге бейiлдi болып жүре бердi.

	Бүгiн - сенбi, қожайынның, Далдабайдың моншаға түсетiн күнi. Таң азаннан тұрып монша жағудың қамына кiрiскен Мұнар түске дейiнгi уақыттың қалай өтiп кеткенiн бiлмедi. Аққайыңның биылғы жас бұтақшаларынан дайындалған кепкен сыпыртқыларды сөрелерге бiр-бiрден салып қойды. Демiл-демiл бухананың ыстығын тексердi.

	Түс ауа, алдын кешке салып, Далдабай бастаған топ буы бұрқырап тұрған моншаға келiп, бас қойды. Бұлар оның дағдылы, үйреншiктi серiктерi болатын, бұл жолы бұлардың араларында Бәжен ғана жоқ едi. Жақсы бапталып жағылған моншаның рахатына қызара бөртiп, ара-арасында жұтқыншақтарын жiбiтiп, гөй-гөйлескендердiң анадан, мынадан қозғаған әңгiмелерi айналдырып келгенде Далдабайды мақтап, қошаметтеудiң төңiрегiне кеп сайып жатты. Домаланған жуан, арқа-жондарды кезекпе-кезек ысқылап өзiнiң мiндетiн үн-түнсiз атқарған Мұнардың бар-жоғын олар елеп- ескерiп жатпады.

	– Далдекеңдер бiздiң министрге лайық адам ғой, шiркiн! Қандай шаруаны болса да дөңгелетiп әкетудiң ыңғайын бiледi! - Шарап пен моншаның буымен қызынған жылтыр бас, тығыншық Ғазиз лепiре сөйледi. - Бизнес жасай бiлген адамның қолынан министр болу да келедi!..

	– Әрине, солайы солай ғой, бiрақ бизнес жасағанның кез келгенi министр бола алады дегенге өз басым қосылмайым! - дедi Арланбек терге быршыған маңдайын тыржита түсiп. - Бiздiң бастан өткен iс қой ол дегенiңiз…

	– Далдекеңдi сонда әлгi сiз айтқан кез келгендердiң санатына қосып жiберемiз бе, а? - деп Ғазиз Арланбектi сөзiнен ұстап алғысы келдi.

	– Мен бұл сөздi Далдабайжанға қатысты айтып отырған жоқпын, тым асығыс пайымдай салатының қалай сенiң? Бiздiң Далдабай тек бизнестiң ғана емес, адамдармен қарым-қатынас жасаудың да тәсiлiн меңгерген адам, ал ондай iс екiнiң бiрiнiң қолынан келе бермейдi. Мен соны айтайын деп келе жатсам… - Осы сәт демiн iшiне тартып, аз-кем тынып қалған Далдабайға Арланбек көзiнiң астымен қарап қойды. - Бiрақ мұның өзi сол билiк дегендi көп керексiнбейтiн сияқты ма, қалай?!. Депутат болу туралы да әңгiмеге де онша құлық бiлдiрмедi…

	Далдабай күлiп, өзiне қатысты айтылып жатқан шындығынан гөрi көлгiрсуi көп әңгiменi басқа арнаға бұрғысы келдi.

	– Ана жолы бiр досым менi аң аулауға шақырды.Таудан аю атамыз дейдi…

	– Аюы несi? Теке атуға шақырған шығар?..

	– Жоқ, аю! Оның өтi деген керемет бағалы, одан нешетүрлi дәрi-дәрмек жасайды екен…

	– Қандай дәрiлер екен жасайтыны?!. Оны iшкендер аюдай арқырап кететiн болар-ау, сiрә? - деп жылтыр бас Ғазиз қулана күлiмсiредi.

	– Аюдай арқырағаннан қазiр келiп-кетер пайда қайсы?! - Арланбек мұрынының астынан мырс етiп. - Аюдай арқырап жүргендерден гөрi, түлкiдей жылмың қулардың жолы көбiрек болып жүрген жоқ па!?.

	– Рас, рас! Рас сөз!..

	Ғазиз оның айтқанын құптап басын шыбындаған атша шұлғи бердi.

	– Ғазекең аюдай арқырап дегенде, еркектiң жiгiтшiлiк құруы мықты болып кетедi деген турасында айтып отыр ғой! - деген Далдабай жайдақ күлкiсiне басып Арланбектiң кiмдi, ненi тұспалдағанын сезсе де, мұнысын iшiне бүгiп қалды.

	– Ғазиз ағаңыз өзiн еркектiк бапта ұстап жүрген кiсi ғой, - дедi Арланбек оны жоп-жорта қолпаштай сөйлеп. - Қатынқарағай жаққа барып, жылда маралдың мүйiзiндегi свежий қанды iшiп, мүйiздiң қайнатпасына түсiп қайтады, сенбесең өзiнен сұра!.. Солай ғой, Ғазеке?..

	– Неге сенбейiн!? Бiр жолы Ғазекең ол жаққа баруға менi де шақырған, – дедi Далдабай Арланбектiң айтқанын нықтай түсiп. - Бiрақ бiтпейтiн бiр шараулардың ретiмен бара алмай қалдым…

	– Қап! - деп өкiндi Арланбек. - Өзiмiздi шақырса, дүние қапылып кетсе де Ғазекеңнiң соңынан тұра жүгiрер едiм, балалық жасаған екенсiң, Далдабайжан!..

	– Ендi шақырса, көруге болады! - деп күлдi Далдабай. -Барамыз!.. Және не бiр сылқым келiншектердi өзiмiзбен бiрге ерте барамыз, солай емес пе, Ғазеке!..

	– Мiне, мiне, ендi түзелдi сөздерiң, - деп арқасы терден жылтырап, әбден бусанған жылтырбас Ғазиз қутыңдай түстi. - Онсыз болмайды, дұрыс айтасың!.. Әсiресе, Далдабайжан, сен жассың ғой, менiмен бiрге баратын болсаң, бұл жағын жақсылап қамдауың керек…

	– Бiздiң Ғазекең бұл мәселеде профессор ғой шiркiн!.. - Далдабай сылқ- сылқ күлiп, Арланбекке қарап көзiн қысып қойды. - Бiз әшейiн сарыауыз балапанбыз бұл кiсiлердiң жанында…

	– Дұрыс, дұрыс! - деп мақұлдады Арланбек. - Ғазекең ағаң -көптi көрген тарланбоз…

	– Қысыр сөзбен қолпаштауға келгенде ауыздарыңа су жұқпайды-ау, шiркiндер! Сендер де көштен қалып жатқан жоқсыңдар, одан да келiңдер, тағы бiраз желпiнiп алайық, сыра-пыра iшiп… - Жылтыр бас Ғазиз бухананың ағаш нарынан домалана түсiп, ауызғы бөлменiң есiгiне қарай беттедi.

	Өзiне қатысты құрғақ мадақтаудың төңiрегiнен аспай, көбiктей көпiршiген көлгiр әңгiменiң соңын әдейi қысыр сөзге бұрған Далдабайдың өз есебi өзiнде едi.

	Үшеуiнiң гөй-гөйi көпке шейiн басылмаған олар моншадан кешке салым қызара бөртiп шығып, ырду-дырдуларын үйде жалғастыруға кеттi.

	Моншашылардан қалған шиша түбiндегi аз-мұз арақ пен бiрер шиша сыраны iшiп алған Мұнар масаймаса да, қайдағы-жайдағы ойына түсiрiп, кешқұрым мезгiлде, бейуақта тұнжырап, жабырқау күйге түстi. Тағдырдың жазу-бұйрығымен түрменiң нарында бiрге жатып, түрменiң қара көжесiн бiрге iшкен Тобаны есiне алды. "Екеуi бiрiн-бiр iздейтiн туыс болуға уәделесiп, артымнан iздеп келер ешкiмiм жоқ деген болатын Тоба бұған. Бұл iздеп келуге уәде етiп едi-ау, сол уәдесiн де ұмытыпты. Ұмытуға мәжбүр болыпты. Адам емес, сезiмi, санасы өлген, кеудесiнде құр жаны ғана бар тұлыпқа айналғаны ғой оның. Қандай сұмдық тоқырау! Саналы тiршiлiкке ұмтылар жолдың бәрi кесiлгенi ме шынымен осылай?! Шыныменен ендi Фархалар мен Далдабайлардың әдiлетсiздiгiне өз еркiмен ада-жұда бағынғаны ма, мойындағаны ма солардың қиянат-қорлығын!? Мұнардың адам ретiндегi тiршiлiгi жарық дүниенiң бетiнен өшкенi ме бiржола!?."

	Мұнар көкiрек тұсын оқыстан қысқан өкiнiштiң ащы өкiсiгiн баса алмай, басын қос қолымен ұстап, солқ-солқ етiп жылап жiбердi.

	Соңғы рет қашан жылағаны оның есiнде жоқ едi, көзiнен парлап аққан жасқа ерiк берiп, қоңырқай ымырттың оңашылығында жападан-жалғыз отырып бiраз жылады. Қазiргi халiнде жұбаныш етер ештеңесi қалмаған оның қаяулы көңiлi ерiксiз егiле бердi.

	Осы бiр мезетте ол басқа балаларынан гөрi көңiлi сынық, сезiмтал болып өскен бұған әкесi мен шешесiнiң айрықша мейiрiммен қарап, аялайтыны көңiл түкпiрiнде жатқан тағы бiр мұңды қозғап, балалық шағы өткен сонау бiр қияндағы аядай ауылда бұйығып қалған туған үйiнiң бейнесi жүрегiн сағыныш дiрiлiмен өрекпiтiп жiбергендей болды. Алыс-алыс мезгiлдердiң қат-қабатында қалған, жүректi шым еткiзер үзiк-үзiк көрiнiстер көз алдына елестедi.

	…Мұнар малдың жаңа туған төлiн соншама қатты қызықтап, жақсы көретiн. Көктем шыға қораның iшiнде асыр салған қозы-лақтарды қуалап, ұстап алып, құшақтап, тұмсығын жалап, күнұзағына ойнаудан бiр жалықпаушы едi.

	Бiр жылы торы төбел бие жаздың басына таман құм жиегiндегi қалың өзектiң iшiнде құлындап қалып, әкесi екеуi кешке таман енесiнен айнымайтын торы төбел еркек құлынды енесiмен бiрге жаяу жетелеп әкелгенi бар. Жiп-жiңiшке аяқтары қалтырап, ебедейсiздеу тәлтiректеген, үрпек тұмсық құлын басын жиi-жиi шұлғып-шұлғып қойып, енесiнiң бауырын түртпектей бергенiн қызықтаған Мұнар бiр қолымен оның шошаңдап тұрған жiбектей жұмсақ құйрығынан, бiр қолымен үлпiлдеген құйттай жалынан ұстап мәз-мәйрем болды.

	Туғанына екi-сағаттай болған құлынның жүрiсi өнбей, әрi күн кешкiрiп бара жатқасын әкесi оны аяқтарынан қосақтай ұстап, мойнына салып алды. Торы төбел бие бұлардың соңынан аяңдап ердi де отырды.

	Екi-үш күннен кейiн құлдыраңдап ширап қалған торы төбел құлын Мұнардың таусылмас ермегiне айналды. Iлкiмде құлағын жымқырып, пысқырынып, құлынын қызғанған торы төбел бие де Мұнарды бара-бара бөтенсiремейтiн болды. Құлынымен асыр салып ойнаған баланың үйiрсектiгiне әбден үйренiп алды. Бауырының астын кiрiп, құлынның емгенiне талмай, қызықтай қараған Мұнарды да торы төбел бие өз баласындай иiскелеп қоятын болды.

	Енесiнiң уыз сүтiн жиырма күндей емгесiн торы төбел құлын желiге байланды да, бие сауынға алынды. Мұнар апасымен бiрге бие сауынынан қалмайтын болды. Биенi иiту үшiн ноқтасынан ұстап, демiл-демiл құлынды емiзiп тұру мiндетiн алған Мұнар бұл жұмысты бар ықыласымен орындады.

	Торы төбел құлынның оған үйренгенi сонша, Мұнарды көрген жерден шiңгiрлеп кiсiнеп қоя беретiн болды. Екеуi жаз бойы егiз баладай ойнап, бiр- бiрiнен ажырамады. Апасы "Құлдығым-ау, соншама малсақ болармысың өзiң, бiр уақ балалармен ойнасаң қайтедi" деген сөзiн де тыңдамады.

	Кейiн торы төбел бие бiрнеше рет құлындады. Бойы сорайып өсiп кеткен Мұнар бәрiбiр құлындармен ойнап, қызықтауын қоймады. Сол әдетi есейген кезiнде де қалмады. Құлын көрсе болды, қасына барып күлтеленген құйрық-жалынан сыйпалап, еркелеткiсi келедi де тұрады.

	Түрме ауласының түкпiр жағында жазда - қоқыс-моқыс, отын, қыста күресiн қарды тасу сияқты оны-мұны шаруаға жегiлетiн бiрер жегiс жылқысын ұстайтын атқора болатын. Солардың арасында бiр сары бие бар едi. Мұнар көктем айының бiрiнде сары биенiң қасында құлдыраңдап ерген әдемi алкүрең құлынды көрдi. Жұмыс iстейтiн цехқа қарауылдың айдауымен сап түзеп бара жатқан бұлардың тұсынан өтiп баратқан арбаның жанында шапқылап, енесiнiң қасында ерген құлынға Мұнар мейiрлене күлiмсiреп қолын созды.

	– Қандай кереметсiң, құлдыр-құлдыр, айналайын құлыншағым!.. Оның жас құлынға елiге, елжiрегенiн байқап келе жатқан Тоба:

	– Өзiң тiптi малсақ екенсiң ғой, Матисс! - деп күлдi. - Ауылдан шыққан нағыз қазақ екенiң көрiнiп тұр…

	– Малдың жас төлiн кiшкентай кезiмнен жақсы көремiн, бұл менiң қанға сiңген қасиетiм десе де болады, аға!..

	– Малдың жас төлi сүйкiмдi болады, рас. Бiрақ сол сүйкiмдiлiкке әркiм түрлiше қызықтай қарайды - бiреулер сырттай сүйсiнедi, бiреулер таңданыс бiлдiредi. Сенiң қызықтауың, әуестiгiң өзгеше сияқты, тiлсiз хайуанды құдды адамға балап сөйлесiп келесiң, жүрегiң неткен жұмсақ едi, бауырым! Мына өмiрдiң қатiгездеу, қаныпезер ортасы сенiң сол кiршiксiз жұмсақтығыңды өзiнiң қаталдығымен бара-бара өлтiрмесе болғаны…

	Тобаның сол жолғы айтқаны Мұнардың әлi күнге шейiн жадында. Мiне, сол қанiпезер, қатiгездеу ортаға ол жүрегiнiң жұмсақтығымен қарсы тұра алмады, боркемiктенiп морт сынды.

	Айсәуленiң "қашанға шейiн бұл қорлыққа шыдай бермексiң" деп айтқан сөздерi оның ойына емiс-емiс орала бердi. "Күзет қойғаны рас болса, мұны тұтқында ұстағаны ғой. Бiр түрмеден шығып, бiр түрмеге отырғаны ма сонда. Түрмешi - Далдабай, жазасын өтеушi - тағы да менмiн бе?!. Осының бәрi Айсәуле айтқандай рас болса, нағыз сұмдықтың өзi ғой бұл!.. Тұтқын болу мұның маңдайына жазылған тағдырдың өзгермейтiн үкiмi ме?! Жоқ! Мүмкiн емес! Қазiр, тап осы қазiр қақпаның аузын күзеткендердi ысырып тастап, сыртқа, еркiндiкке шығады. Көр де тұр, сөйтедi! Далдабайдың құны мен үшiн - бiр тиын! Бiр тиын!.."

	Мұнар баспанасынан сыртқа алқына, оқтай атылып шықты. Шиыршық ата түйiлген ашу-ызадан жақ етi бiлеуленiп кеттi. Сол алқын-жұлқын болып адымдаған күйi қақпаның аузына қалай жетiп барғанын да байқамады.

	Күзетшi жiгiт Мұнардың елiрген түрiн көрiп, қолындағы резеңке сойылды оң қолына ыңғайлап ұстап, дереу сақтық әрекетiн жасады.

	– Қақпаны аш, кәнi! - дедi Мұнар күзетшiге түйiле қарап. - Тез аш!..

	– Қожайынның рұқсаты керек! - дедi мұның алдына кесе көлденеңдеп тұрып алған күзетшi жiгiт. - Рұқсат болмаса шығара алмаймын!..

	– Ұрдым, қожайынның рұқсатын! Кет былай жолдан, малғұн!.. - Мұнар оны иығымен қаға-маға iлгерi ұмытылды.

	– Тоқта, атам!.. - деп айқайлап жiбердi қойнындағы парабеллумнан наганын суырып алған күзетшi.

	Мұнар артына да қарамастан, қолын бiр сiлтеп, қақпа есiгiнiң темiр iлмек-суырмасын жалма-жан тартқылай бастады.

	Күзетшi наганын әуеге қаратып бiр атып:

	– Ескерттiм, ендi шыныменен атамын! - дедi.

	Бұл кезде Мұнар жан-дәрмен есiктi ашып та үлгерген едi. Ендi табалдырықтан ары аттаса, мылтықтың өзiне қарап атылары сөзсiз едi, бiрақ өн-бойы ызадан қалшылдаған ол бұдан тiптi де қорыққан жоқ. Артына жалт бұрылды да, кеудесiн тосып қалт тұра қалды.

	– Ат! Ат! Мүлт жiбермей ат!.. Саған, сенiң қожайыныңа керегi менiң өмiрiм бе, мә, ал!.. Ат!..

	Ауладағы айқай-шуды естiп, үйдегiлер сыртқа қарай өре түрегелдi.

	Бұлардың қасына алдымен ентiгiп жеткен, шала бурыл мас Далдабай қақпа алдында көзi қып-қызыл болып елiрiп тұрған Мұнарға келе айқай салды.

	– Жүр былай!.. Тойынған екенсiң әбден! Әйтпесе сенi өзiм-ақ атып тастаймын қазiр!..

	Көзi үрейден алаң-құлаң етiп, жыларман болған Айсәуле Далдабайдың алдынан кесе-көлденеңдеп, қолынан қайта-қайта тартқыштап шыр-пыры шықты.

	– Бiр ашуыңды қи, Далдеке!.. Көрмеймiсiң, әне, әбден iшiп алған ғой өзi… Есi жоқ адаммен арпалыспашы құдай үшiн!..

	Айсәуленiң Далдабайдың аяғына оратылып, жалынып, жалбарынған әлгiндей сөздерiн естiген Мұнардың қаны басына шауып, ызыдан қалшылдап кеттi. Сол мезетте көз iлеспес қимылмен екi аттап қарғып барып, сәл ғана алаңдап, кезенген мылтығын төмен түсiрiп, әлгiлерден шеттеу, қапысыз тұрған күзетшiнi кiндiктен төмен жағынан аяғының бар тегеурiнiмен бiр теуiп құлатып, жалма-жан оның қолын қайырып, қолындағы пистолетiн жұлқи тартып алды.

	– Тырп етсеңдер, атамын! Бiрiңдi қалдырмай бәрiңдi, қан-жоса етемiн, малғұндар! - Мұнар қос қолымен сығымдай ұстаған пистолеттi артық қимыл жасауға әл-дәрмендерi жетпей, тұрған-тұрған орындарында мелшиiп қалғандарға алма-кезек кезенiп, бiр аттап, екi аттап кейiн қарай сәл шегiнiп тұрды. - Қолдарыңды қайырып, арттарыңа ұстаңдар, кәне! Маған екi дүние бiрдей, қыңқ еткенiңдi атамын да тастаймын! Ендiгi жерде өмiрлерiң менiң қолымда! Мен емес, сен, Далдабай, менiң құлымсың! Құлқының үшiн осы кезге шейiн сүрген пасық өмiрiңнiң құны - бiр оқ! Бiр-ақ оқ! Естимiсiң, малғұн неме!..

	Далдабай мастығынан заматта айықты. Әбден елiрiп, көзi қып-қызыл болып қанталаған Мұнардың кейпiнен қатты шошынып, үрейден өңi сұп-сұр болып кеттi. Иегi-иегiне тимей, аузы сөйлеуге жуыспай, аяқтарынан әл кетiп, тәлтiректей бердi.

	Қорыққаннан көзi алақандай болып кеткен Ғазиз тығыншықтай семiз денесiн қайда жасырарын бiлмей, өзiне қарағанда тұлғалылау келген, иығы салбырап, өңi әбден қашқан Арланбектiң тасасына қарай ығыса бердi.

	– Тоқта! Артық қимыл жасағандарыңды, табан астында жалп еткiземiн!

	Жылтыр бас, баста мыналарыңды, жүр алға!..

	– А-а? Үй-й-ге-е-е ме-е?..

	Жылтыр бас Ғазиздың бiтелiп қалған көмекейiнен даусы быр-быр етiп құмығып, зорға шықты.

	– Жоқ! Үйдегi дырду-думандарың ендi аяқталды, моншаға қарай баста!.. Мастықтарыңнан айығу үшiн азырақ моншаға түсiп алыңдар! Мына күзетшiлерiң де сендермен бiрге сергiп, көңiл көтерсiн азырақ. Ал, сен қатын менiң қасымда бола тұрасың…

	Бiр сүрiнiп, бiр тұрып, аяғынан буыны кеткен Айсәуле етбетiнен құлап түстi де, бетiн алақанымен басып, екi иығы селкiлдеп өкiре жылап, жатып қалды.

	– Әй, Далдабай, көтерiп ал қатыныңды кәнiкей!.. - Тәлтiректеп өзi зорға келе жатқан Далдабайға Мұнар қатты зекiп қалды. - Үнiн өшiрсiн, әйтпесе, екеуiңдi қоса жаҺаннамға жiберемiн!..

	Далдабай қос тiзерлей отыра қалып, әйелiн сүйемелдеп, орнынан көтерiп алмаққа жан-далбаса әрекет жасады. Бiрақ мұнысынан ештеңе шықпады, Айсәуле бойын жинай алмай, екi қолын екi жаққа жайып, өкiргеннiң үстiне өкiре бердi.

	Далдабай әлi де, амалы да құрып, отыра кеттi.

	– Тұр!..

	– Қазi-i-р, қазi-i-iр…

	Ол Мұнарға жалтаң-жалтаң қарап, аузы сөзге жуыспады.

	Осы кезде артына сәл-пәл бұрылып қарап, өңi шүберектей болып, аяғын сүйрете зорға басып келе жатқан Далдабайдың демiгiп, құты қашып бейшара күйге түскен кейпетiне көзi түсiп кеткен Арланбек:

	– Аясаңшы-ы сорлыны, қаның жүрегiңде қатып қалды ма соншама?! - дедi Мұнарға батылданған сыңай танытып.. - Құйттай да болса бiр адамдық жасамайсың ба?..

	Мұнар ызалы үнмен мырс еттi.

	– Адамдық туралы ой естерiңе ендi түсiп келе ме!?. Осыған дейiн оны ада-жұда ұмытқандарыңды қаперлерiңе де алмайсыңдар ғой!.. Менiң бойымдағы адамдығымды мүлдем жоюға тырысқан мына Далдабайға адамдық жасауым керек екен ғой, арамза құлқындарыңның құлы болып тiршiлiк кешкен сендердiң нағыз бейшара екендiктерiңе өздерiңнiң көздерiңдi жеткiзiп, ендi мен масаттануға тиiспiн! Ендi сендер маған тәуелдiсiңдер!.. Сендердiң түкке тұрмайтын, көк тиынға татымайтын пасық өмiрлерiң - менiң қолымда! Тұр қане, қатын құсап боркемiктенбей, күштi едiң ғой, сен Далдабай, мыналардың Далдеке, Далдекесi!..

	Басын сауғалап, тым-тырс тынып үнсiз келе жатқан жылтыр бас Ғазиз қалт тұра қалап Арланбекке айбат көрсете жеки сөйледi.

	– Мына Далдабай сұмырайдың кесiрiнен қу жанымызды шүберекке түйiп келе жатқанымызды неғып сезбейсiң, ақымақ! Обалы жоқ өзiнiң! К…дi қысып тиыш қана жүре бермейсiң!? Кiмнiң кiмге құл болып келе жатқанын көрiңдер ендi… "Құл, құл" деп жақтарың сембеп едi, тартыңдар сазайларыңды!..

	– Әй, жалтыр бас сатқын, сен де тартасың сазайыңды! Сатқындығың үшiн тартасың! Осы Далдабайды аузың көпiргенше қолпаштайтын сен емес пе едiң, жаның қылдың ұшына iлiгiп тұрған қысылшаңда соны ұмытып келе жатқан аярлығың үшiн, алдымен сенi атып тастаймын!.. Үнiңдi өшiр сондықтан!

	– Әп-п, бәлем, өзiңе де сол керек!.. Нағыз бетiңдi аштың, мiне! Мына жiгiт дұрыс айтып келедi, аярсың! Аярлығыңды, екi жүздiлiгiңдi бiлдiрмеуге тырысатынсың ылғи да… - Арланбек мысқылды да ащы үнмен қатулана сөйледi. - Сенiң шүберекке түйiлген қу жаныңның құны расында да - бiр-ақ оқ!..

	Қысылтаяңда жалт берiп, бiрiн-бiрi оп-оңай сатып кетуден тайынбайтын екеуiнiң мына тәжiкелесуi Мұнардың жынын одан әрмен қоздырды. Өз басымен өзi әуре болып, Мұнардың елiрген түрiне шошына қарағыштай берген Далдабай құлағы тарс бiтiп, бұлардың сөзiн естiмедi.

	– Сөздi доғарыңдар! - дедi Мұнар айқайлап. - Екеуiңдi қосақтап атсын демесеңдер, iлбiмей тез жүрiңдер!

	Мұнар пистолеттiң жылжымалы серiппе-шүрпесiн сарт-сұрт еткiзiп ашып қойды.

	Жүрегi су етiп, арқа етi шымыр-шымыр етiп мұздап кеткен жылтыр бас Ғазиз ләм деместен дедектей жөнелдi. Қорықса да, қорыққанын бiлдiрмей, өзiн-өзi барынша мығым ұстап келе жатқан Арланбек тап осы мезетте Мұнардың көз аңғалағы зорайып, әнтек алақ-жұлақ еткен түрiне бiртүрлi сескене қарады. "Мынау сау адам емес, тосыннан жынданып кеткен шығар өзi. Атса, атып-ақ тастаудан жүзi жанбас, сiрә,- деп шошынды ол, - бiткен, тынған жерiмiз осы болар! Құрып кеткiр Далдабайдың моншасы ендi бәрiмiздiң көрiмiзге айналғаны ғой".

	Арланбек Далдабайдың моншасына түсуге онша құштар да емес едi, шақырған сайын ылғи да кегежесi керi тартып тұратын. "Бiрақ қолында ақша бар дәулеттi Далдабайдың бұл қызмет iстеп жүрген қоғамдық қорға да, керек кезiнде жеке өзiне де қаражатпен демеушiлiк жасап жүргенi амалын құртады. Сондықтан да Ареке деп өзiн сыйлап, шақырып тұрғанда шалқайып, сылтау айтуға дәтi жетпейтiн. Ал Далдабайдың да бұны құрдан- құр өзiнше сыйлағансып жүрмегенi анық. Оның түпкi есебi - бизнесiнiң андай-мұндай шаруаларына бұрынғы мансаптың арқасында әлi аздаған тегеурiнi бар мұның бiрталай адамдармен таныстығын пайдалану. Жылтыр бас Ғазизге де оның емешесi үзiлiп тұрмағаны ақиқат. Есеппен iс-әрекет жасаудың небiр құйтырқы амал-айласын жетiк бiлетiн Далдабай мұны да өз ырқында ұстағысы келедi. Бiрақ, мiне, ендi сол әрекетiнiң бәрi тосыннан, бiр-ақ сәтте тәрiк болды. Оны тәрiк қылған - Мұнар, өзiнiң есiгiнде жүрген құлы. Алдамшы дүние деген осы. Далдабайдың зеку мен бұйыруларына - көндей қатқан көнбiс, қашанда үнсiз, тым-тырыс тынған жуас Мұнар да шын мәнiсiнде өзiнiң пенделiк нағыз бет-бедерiн жасырып, осы кезге дейiн құпия ұстаған болып шықты ғой. Бұл Мұнар - Арланбектiң, Ғазиздiң, тiптi өзiнiң қожайыны Далдабайдың бiлетiн Мұнары емес, мүлдем басқа Мұнар ғой".

	Далдабайдың сүймелдеуiмен орнынан тәлтiректей тұрып, iлiнiп- салынып келе жатқан Айсәуленiң өз қайғысы өзiнде едi.

	"Мына дүлейдiң бет-жүзге қарайтын сиқы жоқ, Бәжен мен екеуiнiң арасындағы болған анадағы жағдайды аймандай қылып айтып, бүлдiрмесе жарар едi!?. Өйтетiн болса, бiржола құрығаны. Өзiнiң басын қорғалап, Далдабайдан жалт берген мына шертiк қарын, жылтыр бас Ғазиздың да мейманасы таситын болады. "Мен түгелi қойныңдағы қатыныңның өзi сенi сатып кеткен, әнеки!" деп, көзiн шұқиды-ау, сұмдық-ай!"

	Айсәуле Мұнарға жалтаң-жалтаң қарағыштап, дымын шығара алмай iшiнен булыға бердi.

	"Шынымен-ақ… Шынымен-ақ қазiр бәрiмiздi бiр-бiрлеп атып тастар ма екен қанына қарайған мынау сойқан. Түрi… Түрi неткен қорқынышты едi өзiнiң! Екi көзiне қан толып кеткендей, алқына аласұрып келедi… Бiткенi ме бәрiнiң, тәмамдалғаны ма осылай?!. Мүмкiн емес, мүмкiн емес!.. Ал алда- жалда, бет қаратпай бара жатса, "шыбын-жанымды сақтай гөр, әйелдiгiмдi ескерiп, аяай гөр! Саған залал жасаған, жекiрiп, ұрысқан кезiм болған жоқ қой!" деп аяғының астына жығыла кетемiн, қайтемiн ендi, басқа лажым жоқ…"

	Мұнардың қазiргi құбылысы өзiнiң басыбайлы тәуелдiлiгiне iштей ызалы болған, бiрақ мұнысын тұншығып сыртқа шығара алмай келген адамды немесе кенеттен ес-ақылы ауып кеткен жындыны елестеткендей едi. Қыңқ деп деп дыбыс шығаруға шамалары келмей, Мұнардың алдына түсiп, сүрiне-қабына дедектеп келе жатқандардың барлығын оның ақыл-есiнiң дұрыс еместiгi туралы ой әсiресе қатты үрейлендiрдi. Есi ауысқан адамнан бәрiн де күтуге болатынын олар шошына сезiндi.

	Мұнар топырлатып айдап әкелiп Айсәуледен басқасын моншаның кiреберiсiне әкелiп қамады да, кiлттi қалтасына салып алды.

	– Сен отыра тұр! - дедi Айсәуленi есiктiң алдындағы ағаш сәкiнi нұсқап. - Бiрақ тырп етушi болма, әйтпесе екеумiздiң оңаша әңгiмемiз жараспай қалады, түсiндiң бе?..

	Айсәуле басын тез-тез изеп, өзiне берiлген бұйрыққа еш қарсылықсыз бағынатынын елбелеңдей бiлдiрдi. Үрей көлегейлеген көздерiнде жалыныш пен үмiттiң әлсiз ұшқыны жылт ете қалды.

	Далдабай iштен есiктi екi қолымен тарсылдата соққылап:

	– Айсәуле… Айсәуле менiмен бiрге болсыншы… Менiмен бiрге!..- деп жалыныш пен өксiк аралас үнмен айқайға басты.

	– Жоқ, Далдабай! Ол ендi менiмен бiрге болады! - дедi Мұнар қадай айтып. - Мiне, өзi де келiсiп отыр соған! Сен достарыңмен бiрге демала тұр. Қорқатын ештеңе жоқ, қасыңда күзетшiң бар…

	– Оңбаған-н! Өлтiрiп кет менi, бүйтiп қорлағанша!.. – Далдабайдың жан-даусы шықты. - Өлтiрiп ке-е-т!..

	– Ә, солай ма екен, Далдабай! Еркектiк намысың ендi оянды ма сенiң?! – дедi Мұнар ызалы кексiнмен. - Қорықпай-ақ қой, сенiң қатыныңмен былғанып жататын адам мен емеспiн…

	Жаны мұрынының ұшына келген Айсәуле екi тiзезi қалтырап Мұнардың аузынан шыққан әр сөзге қыпылықтап, үрейi ұшты.

	– Сен қатын тырп етпей мыналарды күзететiн бол! Таң атқанша отыратын болсын моншада! - Мұнар оқшантайын сурып алып, пистолеттi оның аяғының астына таман лақтырып жiбердi. - Мә, мына темiр ойыншықты ұстап отыр!.. Ендi маған мұның қажетi жоқ! Тағы да ескертемiн, орныңнан тапжылма, әйтпесе құрисың! Келiстiк пе!?.

	Үрейден өңi құп-қу болған Айсәуленiң қыңқ деуге шамасы келмедi. Мұнар қақпадан шығып, түн қойнауына сiңiп кеттi.

	Ол Далдабайдың үйiнiң алдынан шығатын тегiс жолмен бiраз жүрiңкiреп барып, төменге, етекке түскесiн жолсызбен тартты. Бұл алда- жалда артынан қуғыншылар шығатындай болса, өзiнше жасаған сақтық әрекетi едi.

	Қараңғылыққа әуелi көзi үйренбей, қайта-қайта сүрiншектей берген ол өзiнiң қайда, қандай бағыт-бағдармен келе жатқанына дұрыстап байып берген жоқ. Әйтеуiр артта қалған жексұрын, сұрқай қоныстан мейiлiнше ұзағысы келдi.

	Бұлт кiреукелеген түнгi аспанның ала шабыр аясынан анда-санда жылт етiп көрiнiп қалған бозғылт айдың жүдеу реңкiнен қараңғылық пәлендей серпiле қоймады. Түн жамылып, алды-артына қарамай, жүгiре басып безiп келе жатқан Мұнарға айналаның осылай түнерiңкi, қараңғы болғаны да жақсы едi. Тоқтамаса, таң атқанша бiрталай жер ұзап кететiнi анық.

	Ет қызуымен алқынып, асығыс, алқын-жұлқын тез жүрген Мұнар көп ұзамай қатты шаршап, қалжырай бастады. Ендi бiр мұрсатта аяғы бiрер рет шалыс түсiп, қатқыл тастақтың үстiне етпетiнен құлады. Бетi, шынтағы қан- жоса болып сызылып, жырылған ол орнынан қиқалаңдап барып зорға көтерiлдi.

	Жүрiсi iлкiмдегiдей емес, баяулап қалса да, ол тоқтамады.

	Бауырайдан еңiске түсiп, жазықпен бiраз жер жүргесiн ол тау өзенi сарылдап, гүрiлдеп ағып жатқан аңғарға шықты. Аңғарға құлайтын еңiстiң тегiстеу тұсын барлап, төменге, жағаға қарай түскен Мұнар судың салқын сабатын серги сезiндi.

	Су жағасында бетi-қолын жуып, демiн басып бiразырақ отырған ол осы кезде айналаның емiс-емiс бозамық тартып келе жатқанын аңғарды. Өзеннiң арғы бетiндегi қалың талдың арасынан пыр-пыр етiп алақанат торғайлар ұшты. Одан әрiректен әтештiң шақырғаны естiлдi. Жақын маңда адамдар тiршiлiк етiп жатқан бiр мекеннiң бар екендiгi сезiлгендей. Әнi-мiнi дегенше ендi жарық түседi. Бұл маңдағы адамдардың көзiне түспей, қалың тоғайдың iшiн паналай тұрғысы келген ол өзен арнасының iрiлi-ұсақты қой тастар шөгiп жатқан таяздау тұсынан арғы бетке өтiп алғысы келдi.

	Тау өзенi таяз болғанымен, оның екпiнi қатты ағысы Мұнарды домалатып әкете жаздады. Тәлтiректеп құлап бара жатып, ол бiр үлкендеу қойтасқа қармана жабысып үлгердi. Сар-гүр сарқыраған сарқырама су долдана жұлқылай бердi. Қойтастың балдырланып кеткен бауыр жағына қолдарын дұрыстап iлiктере алмаған Мұнарды судың алқын-жұлқын ағыны ағыза жөнелдi. Қолын тағы да бiрдемеге iлiктiргiсi келiп жандалбаса қимылдаған ол өзеннiң иiнiнде желегiн суға малындыра өсiп тұрған талдың бiр бұтағынан ұстап қалды. Аузы-мұрнына су кiрiп, демiн ала алмай тұншығып бара жатқанына қарамастан талдың бұтағынан айырылмай, бойындағы бар күшiн жиып, жағаға қарай талдан ұстап тартыла бердi.

	Әупiрiмдеп, тырбыңдап арғы жағаға шыққан Мұнар тiсi-тiсiне тимей қалшылдап, қозғалуға дәрменi жетпей етбетiнен жатып қалды. Кеудесiн бұзып-жарып кетердей алқына соққан жүрегi жым-жырт тынған таңғы тыныштықты, жер-дүние, айналаны дүбiрлетiп, жаңғырықтырып баратқандай дүрсiлдедi. Бiр сәт оған бұл жүрегiнiң соғысы емес, артынан қуған қуғыншылардың дабыр-дұбыр, қиқуындай сезiлдi де, басын әнтек көтерiп алды. Арғы жағаға қарап едi, сезiктi ештеңе байқалмады. Қол созым жер - қалың талдың бықпыл тоғайы. Оны көзден жасырар жер - осы ара. Орнынан тұруға шамасы жетпегесiн, шынтағын шөптiң қылтанағына жырғыза-сызғыза, iлгерi қарай еңбектедi.

	Кенет дәл тұмсығының алдынан, бiр шоқ аласалау жыңғыл бұтасының түбiнен бiрдеңе пыр-пыр ете түскендей болды. Қараса, бiр қанатымен жер сабалаған жаралы алақанат торғай, далбаң-дұлбаң тыпырлап жатыр. Жандалбасасы шығып безiлдеген байғұс құс оқыстан төнген қауiптен қашып құтылмақшы болды, бiрақ топшысынан сынған жаралы қанаты мен майырылған аяғы адымын ұзартпады. Тыпырлап-тыпырлап барып, жантая құлады. Кiшкентай көздерi жәудiрей ойнақшып, өн-бойы дiр-дiр етедi. Мұнар жаралы торғайға қолын созып, алақанына алды да, мойнынан ептеп сипалады. Кiшкентай құс бұлқынған жоқ, басын бiрер қылтың еткiзiп қойды да, бiр уыс болып жата бердi.

	"Қандай зауалға душар болғансың, байғұсым-ай!.. - Мұнар өзiнiң әл- дәрменi таусылып, қалжыраған, қалшылдай тоңған жағдайын бiр сәтке ұмытып, жаралы құсқа ет-жүрегi езiле аяныш бiлдiрдi. - Қандай қаскүнем, зұлымның қолы барып қансыратты екен сенi?! Обалыңнан қорықпағаны-ау, қанiшердiң! Бiрақ қанiшер обал дегендi бiлушi ме едi, бiлсе, ол қанiшер болар ма?!.. Әлде сенi адам-қанiшер емес, құс затының жыртқыш қанiшерлерi - қырғи мен жапалақ сияқтылар қарауылына алды ма екен?!.. Қайткенде де әлсiзге күштiнiң көрсететiн зорлығы мен қорлығынан өткен қиянат жоқ. Қиянаттың құрбаны болған, сорлы торғайым-ай, қайырылған қанатыңмен қайтып ендi тiршiлiк етпексiң?.."

	Мұнар бұтаның түбiнен қолымен көсiп, ұяша жасады да, жан-жағын ұсақ бұтақшалармен көмкерiп, торғайды соған жатқызды. Тiрi қалуы екiталай байғұс құсқа оның қолынан келер басқа көмек-дәрменi болмады. "Әзiрге осы жердi паналай тұр, байғұс құсым! Тым болмаса тiршiлiгiңнiң соңғы сәттерiнде сенi ешкiм мазаламасын. Менiң саған жасар көмегiм осы болсын ендi..."

	Мұнар өзiнiң әбден титықтағанын сездi. Сыңсыған талдың арасынан паналайтын құмсақтау жерден аядай ғана орын тауып, сылқ етiп отыра кеттi. Малмандай болған сыртқы киiмдерiн шешуге де шамасы жетпедi. Шалқасынан түсiп, көзiне тығылған ұйқыға ерiк бердi.

	* * *.

	– Өлмеген сияқты, тiрi, көзiн ашқан сияқты…

	– Манағылардың iздеп жүрген адамы осы болмасын?!.

	Өңi ме, түсi ме, ұйқылы-ояу жатқан оның құлағына әлдекiмдердiң күбiрлеп сөйлеген даусы шалынғандай болды. Көзiн ашып алғанда оның алдымен көргенi - өзiнiң бетiне төне түсiп қарап тұрған үрпек бас, жұқалтаң бозбала жiгiт пен шаршаңқы өңi күнге күйiп, қоп-қоңыр болып тотығып кеткен, екi ұртына қос-қостан әжiм iзi түскен, томпақтау аялы көзiнде аз-кем секем ұялаған кекселеу адам.

	Мұнардың тұла-бойы түршiгiп, iшi-бауыры қалтырап тоңып жатқандай болды. Орнынан бiрден тұруға шамасы жетпей, денесi зiлдей болып езiле бердi.

	– Көке, оянды-ы, - деп сыбырлады жiгiт сәл кейiн қарай шегiне түсiп. - Көзiн ашты…

	Бұлар осы маңдағы балық өсiретiн шаруашылықтың әкелi-балалы қорықшылары екен. Мұнарға олар залалы жоқ адамдар сияқты көрiндi де, пәлендей абыржи қоймады. Мұның титықтап, қалжыраған сыңайын көрген олар да қысқа ғана жөн сұрасты да, мазасын алмады.

	– Бұл арадан қалаға тiке қатынайтын көлiк жоқ. Не де болса, ертең таңертең көресiң ендi. Қазiр алдың - кеш, үйге жүр, қона жатып, дем ал, шырағым, - дедi кексе қорықшы Мұнардың дағдарған халiн түсiнiп. - Үлкен жолға дейiн бұл жерден бес-алты шақырым жер, соған жетсең, ағылып жатқан мәшине, бiрдеме қылып жетерсiң, бiрақ мәшинесiне ақысыз-пұлсыз мiнгiзетiндердi табу, әй, қиындау болатын шығар...

	Кексе қорықшы Мұнардың қалтасында көк тиын ақшасы жоқ екендiгiн көзбен көргендей бiлiп тұрды.

	– Жә, бiр жөнi болар, жүрелiк, қане…

	Өзiн Әбдiрәсiлмiн деп таныстырған кексе қорықшы сол күнi кеш бойы суыртпақтап сыр тарта отырып, оның бастан кешкен жай-жапсарын түгел бiлiп алды. Қақ-соқпен iстерi жоқ, өзiнiң iстеп жүрген шаруасын ғана баққан жанның пейiлiнен бөгде ештеңе байқамаған Мұнар да қапалы көңiлiнiң шерiн тазартқандай, тағдыр жолында адасып, қиындыққа ұшыраған сәттерi мен жәйттерiн қалтарыссыз ақтарып салды.

	Бұрын-соңды бiлмеген, бiрiншi рет көрiп, жүздесiп отырған адамға мұншама сенiмдiлiкпен сырын ашып отырған бейтаныс жiгiттiң таза жүрегiне өмiрден азды-көптi көргенi бар Әбдiрәсiл күмән келтiрген жоқ.

	– Мана өзiңдi алғаш көргенде әлгiлердiң атойына ығыланып, екiұдай ойға қалғанымды жасырмай-ақ қояйын. Ендi айтқаныңды тыңдап отырсам, бiр басыңа жетерлiктей соққы алыпсың өмiрден. Ондайға екiнiң бiрi, сiрә, шыдай бермес, шырағым. Сен шыдаудай-ақ шыдапсың. Әлгi айтқан Фархаңды да естуiм бар, нағыз айтулының өзi едi, ақыры өзiнiң түбiне сол жұлмырлығы жетiптi, ал мынау Далдабай деген алпауыттың да кiм екенi шамамен белгiлi болды сенiң сөзiңе қарағанда. Ана бiр жолы қасына бiздi басқаратын министрлiктегi дөкейлерге ерiп келiп, осындағы қорықтан балық аулап кеткенi бар… Сонда байқағанмын, оның "қолы ұзындардың" санатынан екенiн. Несiн айтайын, шырағым, бұл ағаң да - кiмнiң кiм екенiн бiлетiн жасқа келген адам. Бойыңда құдай берген өнерiң болса, соны аялағаның дұрыс. Қиындыққа ұшыраған екенсiң, ендi мойыма, өмiрден татқан ащы-тұщы сабағыңды санаңа тоқып, ойыңа қорыта алатын жасқа келiпсiң, алдыңнан жарылқасын!..

	…Ауызғы бөлмедегi темiр кереуеттiң үстiне салынған төсекке бей-жай күйде қисайған Мұнар түн ортасында тұла-бойы бiр ысынып, бiр суынып, iшi-бауыры қалтырап, түршiгiске түсiп жатып оянып кеттi. Денесiн соқпа, қызулы дерт тұмшалап, демалыс-тынысы күрт ауырлай бердi. Көзiнiң алды буалдырланып, есеңгiреген халде жатқан ол қатты қызудан ыңқылдап жатқанын сезбедi. Айналасы, төңiрегi - көзге түрткiсiз тас қараңғы, түпсiз, тұңғиық әлем, сол әлемнiң арасына бiресе шым батып, құрдымға сiңiп бара жатады да, бiресе қалықтап, соның үстiне шығады. Таусылмайтын, шетi- шегi жоқ, ұзақ та алыс, тұтасып жатқан кiлгiр кеңiстiкке малтығып, айқындықты, жарықты көре алмай титықтаған ол, селт етiп көзiн ашып алады. Көзiн ашқанда да көретiнi - бөлме iшiндегi қараңғылық.

	Бiр оянып, бiр қалғып, бұлдыр да бұлыңғыр түсiнiксiз халде жатқан Мұнар бiр артынан ентелеген қуғыннан қашып, жаны мұрынының ұшына келгендей күйге түстi. Өкшелеп жетiп қалғандардың алқынған демдерiн желкесiмен сезiнгендей болған ол әлдекiмдерге "Құтқарыңдар!" деп айқай салғысы келедi, бiрақ үнi шықпайды. Тағы да соңғы демiн жиып айқайлады, осы кезде оның айқайынан айнала жаңғырығып кеттi. Жаңғырық үн үзiлiп- үзiлiп, "құт - қа-а-а-р-ы-ң-да-а-р-р, да-а-р, да-а-р…" деп құрдымға сiңiп жоқ болады.

	Iзiнен қалмай келе жатқан қуғыншылардың арасынан ол Далдабайды көзi шалғандай болады. Әлгiнiң көздерi қанталап кеткен, екi иiнiнен зорға демалады. Сол демiккен күйi "Бәрiбiр құтылмайсың!" деп бұның соңынан айқайлап келедi. Оның да үнi жаңғырығып, "құты-ы-ы-л ма-а-а-й-сы-ы-ы- ың-ң, сы -ы-ы-ың-ң…" деп барып кiлт үзiледi.

	– Құтқарыңда-а-а-а-р!..

	Мұнардың ара-арасында танжырақтап сөйлеп, демiн ауыр алып, қатты ыңқылдағанынан оянып кеткен Әбдiрәсiл оның қасына келiп, басынан ұстады.

	– Ойпырымой, ыстығы әупiрiм екен, байғұс бала қатты суықтап қалған ғой, - деп өз-өзiнен күбiрлеген ол дереу орамалды салқын суға дымқылдап, бұның маңдайына басты.

	Содан соң ыңқылы сәл саябыр тартқан мұрсада Мұнардың арқасын, кеудесiн арақпен сүртiп, ысқылап, денесiнiң қызуын түсiрiп, өзiнше ем-дом жасаған болды.

	Қасында басын сүйеп, аузына су тамызып отырған Әбдiрәсiлдiң аяушылығын, мейiрiмiн сезiнiп, өн-бойы сәл жеңiлейген Мұнар ет-жүрегi елжiрiп жатты.

	– Қызуың азайған сияқты кiшкене, мана бiр әзiрде ес-түсiңдi бiлмедiң- ау деймiн, сөйлеп жаттың, - дедi Әбдiрәсiл бұның бет-жүзiне барлай қарап. - Ендi азырақ көзiңнiң шырымын алсаң, тыңайып қаласың, ұйықтауға тырыс…

	Мұнар сәл тыншу тауып, қалғып кеттi.

	Қорықшылардың қасында үш күн бойы басын көтере алмай, қатты қызулап аурған Мұнар, боп-боз болып жүдеп, сылынып қалды. Өн-бойын салдыратқан әлсiздiктен арыла қоймаса да, бұл арада ендi көп жата бергiсi келмедi. Далдабайдың үйi тұрған маңайдан көп ұзай қоймаған оның қолға түсiп қалуы әбден мүмкiн едi. Таңертеңгiсiн тұрып жолға жиналған оны үй иесi жiбергiсi келмедi.

	– Шырағым-ау, мына күйiңмен қайда барасың, бiр жерде құлап қалсаң, басыңды кiм сүйейдi?! Құр сүлдерiң қалаған түрiң мынау, қалаға дейiн қалай жетпексiң?.. Оның үстiне өзiңдi тура, атып, шауып кеткен қылмыскер деп аттандап жүргендердiң қолына түсiп қалсаң, баяғы кебiңдi тағы киесiң ғой… – дедi Әбдiрәсiл оған аяушылық бiлдiре сөйлеп. - Әлгiлердiң түрi жаман! Жол бойындағы сақшылардың бәрiн ендiгi хабардар етiп қойған да болар- ау?!

	– Рақмет, Әбдiрәсiл аға! Алда-жалда сақшыларға ұсталсам, ұсталармын, бiрақ олардың құрған торына қайтып түспеспiн. Сол сақшының бәрi бiрдей Далдабайдың адамдары емес шығар?! - дедi Мұнар кексе қорықшыға қолын ұсынып тұрып. - Адал пейiлiңiзге шексiз қарыздармын.

	Әбдiрәсiл оны үлкен жолдың бойына дейiн атпен апарып, автобусға отырғызбай, жақын маңдағы бақша егiп отырған таныс дүнгеннiң қарбыз тиеп қалаға кетiп бара жатқан мәшинесiне мiнгiзiп жiбердi.

	– Жорытқанда жолың болсын, шырағым! - деп оны құшағына қысқан Әбдiрәсiл тап осы сәтте қайран әкесiнiң бейнесiн еске түсiрiп жiбергендей болды. Оның жел қағып, тотыққан жүзiнен шарпылған күңсiген иiсi Мұнардың көңiлiн босатып, өн-бойын шымырлатып жiбердi. Жанары бұлдырап, көз аясына лықсып келiп қалған жасты көрсеткiсi келмей жүзiн ерiксiз бұра бердi.

	Жол бойында қазанбас көк атын жетегiнде ұстап қалқиып тұрып қалған Әбдiрәсiл осы бiр мезетте әкесiне ұқсап кеттi. Ауылдан қалаға қайтарда әкесi жолдың шығар аузында ылғи да ол мiнген автобустың соңынан қалқиып қарап тұратын осылай. Мұнар автобус терезесiнен артына қайта-қайта қарағыштап, жүрегiнiң басы қимастықпен шымырлаушы едi.

	Мұнардың көзiне жас оралды, өзiне аз күн болса да мейiрiмiн сыйлаған жанның бейнесi қаяулы көңiлiне жылу құйып, ерiксiз елжiретiп жiбердi.

	Тақтайдай көсiлiген тегiс жол оны алға қарай зырлатып ала жөнелдi. Мәшинемен жарысқан екi қапталдағы зәулiм де тiп-тiк теректердiң көкке өрлеген ұшарымен көк жиектен арқан бойы көтерiлген әңгелек-күнiң табағы домалап бара жатты.

	* * *

	Жол ақысы үшiн мәшинедегi қарбызын базарға апарып түсiрiсiп берген Мұнар дүнген жiгiтке рақметiн айтты да, баяғыдан етене таныс, бiрақ өзiне жатырқай қараған қала көшелерiнiң бойымен суретшiлердiң орталық шеберханалар ғимаратында орналасқан Сәлiмханның шеберханасына қарай тартты.

	Орталық шеберхананың аула жағындағы кiреберiсi үлкен көшеге қарайтын жаққа қарай ауыстырылып, есiктiң алдына қарауылшы қойылыпты.

	Қарауылшы адамға кеңсiрiгiнiң ұшына зорға iлiнiп тұрған үлкен көзәйнегiнiң үстiнен қарайтын бурылбас егде кiсi Мұнардың сыртқы тұрпатына ашықтан-ашық жиiркене қарап, оны табалдырықтан әрi аттаттырмады.

	– Бар, бар! Сендей қаңғыбастың кiретiн орны емес бұл! Сәлiмхан деген үлкен суретшiнiң сен сияқты қаңғыбас друг-мругтары болған емес, кет айда, пошел!.. Әйтпесе полиция шақыртамын! - деп телефонның трубкасына қарай қолын соза бердi.

	Мұнар мұндай пысықша, өзiнше мәттақамсынғандармен салғыласудың, кiм екендiгiңдi айтып, ежiктеудiң пайдасыз екенiн әуелден бiлетiн, сондықтан сөзiн шығындамады. Сiрә, өзi бұрынғы ортақол кеңсе қызметкерi, немесе шенi өспей тиiстi стажды жылдарын әйтiп-бүйтiп өткерген милицияның шенi кiшкентай офицерi сияқты адамдардың санатынан болса керек. Өткен-кеткендi көзiмен сүзiп, есiк бағатын осындай жұмыс әдетте сондайлардың қолы. Өзiне менсiнбей қарап, қодыраңдаған неменiң дүңкiлдеген сөздерiн ойына алмауға тырысып тыныш көшенiң бойымен жоғары қарай жүре берген ол, шеберхана үйiнiң маңдай алдындағы қабырғасына iлiнген үлкен жарнамаға көзi түстi.

	Қыркүйек айының жиырма бесiншi жұлдызында орталық сурет галереясында өтетiн республика суретшiлерiнiң "Өмiр және бейнелеу өнерi" деген үлкен көрмесiнiң ашылатыны туралы хабарлама-жарнаманың орта тұсындағы оншақты фамилиядан тұратын суретшiлердiң тiзiмнен "Сағиев Мұнар" деген аты-жөнiн көрген ол өз көзiне өзi сенбей қалт тұра қалды. "Сағиев Мұ-ұ-нар… Мүмкiн емес!.. Мүмкiн емес!.. Ия, бiрақ солай ғой анау, басқа емес, Сағиев Мұнар!.. Мұның аты-жөнi!.."

	Ол өзiнiң аты-жөнiнiң қара сызықпен қоршауға алынып тұрғанына да тап сол мезетте аса мән берiп жатпады. Тарс-тарс соғып, тыпырлай жөнелген жүрегi кеудесiнен атып шығардай бұлқынып-бұлқынып қалды да, қас қағымда аяғының астындағы жер дөңгеленiп, көгiлдiр аспан аударылып, аунап бара жатты. Анау асқақтай көрiнген жарнама да, "Сағиев Мұнар" деген жазу да аспанмен бiрге төңкерiлiп, аударылып баратқандай болды. Ол шайқалақтап барып, аяғын бiр-екi рет шалыс басып тұрып қалды. Арқасын суық тер жуып, ендi бiр демде көзi алды бұлдырап, сылқ етiп жерге отыра кеттi. Орнынан тұруға талпынып көрiп едi, тiзесi дiрiлдеп, бойын жинай алмады.

	Жолдың арғы бет, бергi бетiмен ерсiлi-қарсылы өтiп жатқан жүргiншi халықтың мұнымен iсi болған жоқ. Көзiнiң қырын немкеттiлеу салып, айналып өткендер оны көше кезiп, бұратылып, қаңғып жүрген маскүнемнiң бiрi деп санады.

	Шөкесiнен түсiп отырып қалған орнынан көтерiле алмаған Мұнар қаланың қақ ортасында, елсiз аралда жатқандай шарасыз халге түстi. Бiр қолымен жер тiреп, орнынан тұруға тағы да талпыныс жасаған ол, бойын билей алмай шалқасынан құлады. Әлдене басының iшiнде зың ете түстi де, одан арғысы жадынан өшiрiлiп, көз көрiм жер ақ сағымданып, буалдыр тарта бердi.

	Көзiн ашқан кезде бейтаныс жас жiгiт оның қолын бiлезiгiнен ұстап, күре тамырының соғысын аңдап отыр екен. Емiс-емiс аңғарғаны - шеберхананың кiре берiс аузындағы ұзынша сәкi-орындықтың үстiнде жатқан сияқты. Өйткенi өзiн айнала қоршап тұрған қараң-құраң үш-төрт адамның арасынан мұрнының ұшына сырғып түсе берген көзәйнегiн қайта- қайта көтергiштей берген бурыл бас қарауылшыны көзi шалды. Бет-жүзi безерiп, ашуын қабағына жиып алыпты.

	– Әне, есiн жиды, - дедi бурыл бас Мұнарды иегiмен меңзеп. - Жүрегiнiң талмасы ұстаған адам мұндай болмайды, өлген, жығылғанына қарамай арақ iшетiн маскүнемнiң нақ өзi деп айттым ғой жаңа. Аузына бiр жұтым арақ құйып жiберiңдершi қазiр, көзi шырадай жанып шыға келсiн, бiлемiн ғой мен бұлардың жағдайын. Қазiр не көп көшеде, осындайлар көп азып-тозған, бұралқы итше әр жерде тiмiскiленiп жүредi…

	– Ағасы, қалай болғанда да жедел жәрдем шақырту керек! - дедi бейтаныс жiгiт бурыл бастың зәрiн төккен оңды-солды лепiрген сөзiн елең қылмай. - Жағдайы ауыр сияқты, өңiнде қан-сөл жоқ, көрмейсiз бе!..

	– "Жағдайы ауыр, жағдайы ауыр" дейдi ғой, ал онда звонда телефоннан, жығылып жатқан кез келген маскүнемге басымды ауыртқаным қалып едi ендi?!. - Бейтаныс жiгiттiң бұған аяушылық бiлдiре сөйлегенiн бурыл бас қарауылшы ашықтан-ашық жақтырмады. - Айтқаны рас болса, Сәлiмхан деген суретшiнiң жолдасы көрiнедi ғой өзi, соны шақырып келейiн қазiр, шеберханасында болса…

	Телефонның құлағын көтере берген бейтаныс жiгiт сәл тосылып, Мұнарға көз тастады.

	– Аға, аты-жөнiңiздi айта аласыз ба, қазiр 03-тегiлер сұрап қалғандай болса…

	Мұнар бiр шынтағымен тiреп, кеудесiн жарым-жартылай көтерiп, аузын зорға икемге келтiрдi.

	– Сағиев Мұнар… Суретшiмiн…

	Бурыл бастың көзi әнтек алаң-құлаң ете қалды.

	– Кiм дейдi?.. Астапыралла!..

	Бейтаныс жiгiт қарауылшының тосынан мұншама абыржулы таңғалысқа түскенiне аңырып қарап қалды.

	– "Сағиев Мұнар" дей ме мынау!?. "Суретшiмiн" дей ме?!. - дедi бурыл бас Мұнарды сұқ саусағымен көрсетiп. - Мұнар өлiп қалған осыдан төрт-бес жыл бұрын… Мүмкiн емес, мүмкiн емес!.. Жалған! Өтiрiк!.. Ол - кiм, бұл кiм, құдайым-ау Мұнардың құлағы шыңылдап кеттi. Қолы ербең-сербең етiп, тағы да бiрдемелердi айтып, Сәлiмханды шақырып келуге кетiп бара жатқан бурыл бас қарауылшының одан арғы сөзiнiң бiрiн естiп, бiрiн естiмедi.

	Телефонмен жедел жәрдемдi шақырып, өзiнiң қасына келiп отырған бейтаныс жiгiт:

	– Аға, әлгi кiсiнiң сөзiн көңiлiзге алмаңыз, үлкейiп қалған, мазасыздау адам ғой өзi, - дедi жұқалтаң, қара торы жүзi жып-жылы күлiмдеп. - Қазiр дәрiгер келедi, азырақ шыдаңыз, бәрi де жақсы болады… Бәрi де жақсы болады, сауығып кетесiз…

	Жас жiгiтттiң көз нұрындағы мейiрiмнен, жұп-жұмсақ сабырлы үнiнен Мұнардың тұла бойы жеңiлейiп сала бергендей болды. Тап осы мезетте орнынан атып тұрып: "Мен тiрiмiн, өлген жоқпын, көрiңдер мiне, тiрiмiн!… Менi ешкiм де өлтiре алмайды. Мен - тiрiмiн!" - деп бар даусымен айқайлағысы келдi. "Жүрегiм мiне соғып тұр, айналадағының бәрiн көрiп, сезiп жатырмын! Мейiрiмiңнен айналайын, жас iнiм, зұлымдығы мен iзгiлiгi кейде итжығыс түсiп жататын мына өмiрде адамдардың бәрi бiрдей қатiгез емес екендiгiн, бiреуге бiреудiң қысылшаңда шырылдап қол ұшын бере алатындығын болмысыңмен дәлелдеп отырсың!.. Мен - тiрiмiн, тiрi болғандықтан да мiне, сенi көрiп отырмын, сенiң адамдық адал iзгiлiгiңдi сезiп жатырмын. Естимiсiң, даусымды, iнiм, естимiсiң?!."

	– Мен тiрiмiн, өлген жоқпын…

	Тiлiнiң ұшына оралған жалғыз ауыз осы сөздi жан дiрiлiн баса алмай әрең айтқан Мұнар, демiл-демiл ауа жетпей тұншыға берген кеудесiне бiр бұла тыныс құйылып, көкiрек тұсында бұлқынып жатқан жүрегiнiң дүрiсiлiн ап-айқын естiдi.

	– Мұнар!.. Тiрiмiсiң!…

	Мұнар дәлiздiң арғы басынан жүрегiн қолына ұстап жүгiрiп келе жатқан Сәлiмханды көрiп, басын көтере бердi.

	– Тiрiмiн! Бармын! Мен - Мұнармын!..





АЛАБАЙ-ДОДА




	Ерегес «Алабай-дода» төбелесінің бас жүлдесі жолындағы ақтық мәреде болған итжығыстан басталды.

	Екі жасар, апайтөс, қызылбас Дүр мен жырынды, қандыбалақ Атойдың жекпе-жегінде жеңіскер анықталмады. Шүйдесі - қос қыртыс, шекесі - айтақыр, төреші Шегірбек азулары ақкөбіктеніп, ырсылдап, қалжыраған иттерді іркуге белгі берді.

	Дүрдің иесі, ұзынтұра, дөң мұрын Тұршанның қарасұр жүзі күреңітіп кетті.

	Осы екі төбеттің қайсысы жеңіскер болатындығына бәс тігіп, көн қойған жанкүйер-құмарымпаздар өздерінше дүрлікті. Бірақ, әйтеуір, әзірше ешбіреуі де ұтылмағасын, сабаларына түсті. Жанкүйер-құмарымпаздардың дені, әрине, Атойдың ғана жеңіскер болуын қалаған еді.

	Ал Атойдың бұл кезде тілі салақтап, сол жақ құлақ шекесіндегі ырсиып, опырылған жараның аузынан сорғалаған қан бір жақ мойнын тұтас жуып кеткен еді. Қарғыбауының ілмегін босатыңқыраған Апанас иттің өлесі зорыққанын білсе де, күйініш, аянышын ішіне бүгіп, сыр бермеуге тырысып бақты.

	Доданың шаршы алаңына тақау, төрешінің желке тұсында тұрған Керімнің - Атойдың иесінің, жүзі сәл қуқыл тартып, ойнақшып тұрған аялы үлкен көздерінен ызаның оты ұшқын атты. Саусақтарының ұшынан сәл-пәл ғана діріл байқалғандай болды.

	Мұндай қанды төбелестің неше атасын көріп, бір де бір рет мойны бүктеліп көрмеген жырынды Атой бүгін өзінен де тегеуріндірек, түр- тұлғасы, реңкі тура өзі сияқты жас қарсыластың екпінін еңсере алмағаны былай тұрсын, Апанас қарғыбауынан тартып мұны сүйреп әкетпегенде біржола тұмсығымен жер сүзіп сұлап түсер еді.

	– Қайдағы итжығыс, мынаның шаруасы бітті емес пе! Әне тірсегі тәлтіректеп, сұлап түскелі тұр, – деп өршеленген Тұршанға Шегірбек көзін бағжаң еткізе алартып, қолын бір-ақ сілтеді.

	– Шаруасы бітсе, бір бүктеп сұлатып, азуы тістеген жерінде қарысып қалар еді ғой. Өйте алмағанын көріп тұрып, өрекпуіңе жол болсын!

	– Төреші быршып терлеген шекесін етектей бет орамалымен қайта-қайта сүрткіштей берді. – Көріп тұр ғой мына жұрт, Дүр Атоймен итжығыс түсті. Ал Атой сияқты алдына жан салмаған чемпионмен тең түсудің өзі – жеңіс, соған қуанбайсың ба?..

	– Не деп тұр мынау? Ау, халайық, естіп тұрмысыңдар мынаның сөзін? Айтпайсыңдар ма, әділдігін, жеңілді ғой мына ит...

	– Төрешінің сөзі – заң! Айтылды – солай болады! – деді Тұршанның желке тұсында, қос қолымен шалбарының қалтасын керіп, талтайып тұрған еңгезердей қараторы жігіт жап-жалпақ бетінің ұшы жыбыр етпестен. – Дауласудан пайда таппайсың, доғар!

	– Сен кімсің-ей, маған бұйыратын?.. – Тұршан оған жалт бұрылып, ызбарлы үнмен әр сөзін шегелей айтты.

	Өзіне атқосшы әрі оққағар болып жанында жүрген Райысты Керім шынтағынан түртіп, ерегеспе дегендей қабағымен ым жасады. Қолын қалтасынан шығарып, қозғалақтай берген Тұршанға ол алакөзімен ата қарады.

	– Осымен тараймыз. Бүгін жеңіскер анықталған жоқ.Сайыстың шарты бойынша қарсыластар тағы да бір мәрте кездеседі. Онда тең түссе, жеңіс осыған дейін мұндай сайыста жеңісі көбірек болған қарсыласқа беріледі. Түсінікті ғой!..

	– Олай болса мына итпен Дүрдің шешуші жекпе-жегін қашанға белгілейсің, соныңды айт! – Жақ еті бұлтыңдап, ашуын зорға іріккен Тұршан төрешіге ежірейе қарады.

	– Мұны қарсыласыңның еркі біледі, бүгін болса – бүгін, ертең болса – ертең!

	– Қарсыласың дегенің кім-ай, мынау сілесі қатқан шалажансар өлімтік пе?! Не айтып тұрсың өзің!? – Тұршан өршеленіп, бұрынғысынан да өрекпіп кетті.

	– Иттің иесі мына Керім мырза емес пе? Қарсыласың деп соны айтып тұрмын-дағы...

	– Онда бар ғой - бүгін! Тап осы қазір! Шығарсын, анау шаруасы біткен шалажансар итін!..

	Қып-қызыл болып ісініп, өршеленген Тұршанның мұнысына Керім қың деген жоқ. «Бұған не дейсің»? – деп, өзіне сауалды жүзбен көз тастаған төреші Шегірбекке ол басын шайқап, келіспеймін деген ыңғайын танытты.

	– Болмайды. Бүгін болмайды. Ертең... Ертең шешуші айқас көрсетсін кімнің-кім екенін. Солай! Бүгін екеуіне де обал, тілсіз хайуанға аяушылық жасайық.

	– Жарайды, солай-ақ болсын, ертең анау ит бағушың итіңнің өлімтігін сүйреп алып кетеді, көр де тұр! Сонда бір-ақ білерсің кімнің кім екенін!..

	Тұршан тістене сөйлеп, доқ көрсетіп кетті.

	Төбелес алаңынан итін былайырақ алып шығуға Апанасқа бұйрық берген Керім, Атойдың құлақ шекесіндегі ырсиған жарақатты көріп, Райысты мәшинадан дәрі-дәрмек қобдишасын алып келуге жұмсады.

	Алабай иодтың ашуынан қыңсылап, басын сілкіледі.

	– Шыда, сәл-пәл шыда, Атой! – Апанас төбетті дүрдиген желкелігінен сипалап, тыныштандырғандай болды. - Өзіңнің қашанда жеңімпаз екеніңді ертең дәлелдейтін бол, жарай ма! Бозөкпе немені екі бұрап қылжитып тастайтын күш сенде әлі бар, тарланым ...

	Күтушісі Апанас әдетте құлағының түбінен осылайша бәсең ғана үнмен жылы сөйлеп, мойнынан, желкесінен сипаласа, Атой өзіне деген жағымды сөздердің айтылатынын хайуандық түйсікпен жаңылмай сезінетін.

	... Алабай-дода аталатын алабай тұқымдас төбеттердің бұл төбелес-сайысы жыл сайын екі мезгілде – желегі толысқан көктемнің мамыражай күндері мен жаз ыстығы қайтып, күздің ілкімдегі сарышуақ күндері басталған кездері қалаға таяу үлкен теміржол стансасы – Бөрітаста өтеді.

	Сайыстың арнайы ресми танылған түріне жатпайтын бұл жекпе- жекке тігілетін жүлденің салмағы осыны ғана кәсіп қылған ит иелерінің, кейбір кәсіпкер қалталылардың ортақ қазанға тастайтын ақшалай жарнасының жыл сайын еселеніп отыратын көлеміне байланысты болып келеді. Ортақ қазанның биылғы қомақты жүлдесіне қызығушылардың да қарасы жылдағыдан көбейе түскен еді.

	Биылғы күзгі жүлденің қомақтылығы Тұршан сияқты кәсіпқой ит сайысшылардың құлқын құртын жыбырлатқанымен, қаладағы санаулы байлардың алдыңғы қатарындағы Керімге бұның басты нәрсе емес екендігі қаланың алыс-жақын төңірегіндегі жұртқа айдан анық. Алабай-дода Керімнің көптің бірі емес, Керім екендігін жұртқа әр жолы паш етіп тұру үшін ғана керек. Бұл додадан жеңіскер болу өзін өмірде нықтай түсумен пара-пар жеңіс еді. Сондықтан да бүгін оның иті қайткенде де жеңілмеуі тиіс.

	Дәулетінің арқасында қолы да ұзын, беделі де бекем Керімге Шегірбектің іші көрер көзге бұрып тұрғанына шыр-пырасы шыққан Тұршанның күйінішін сырткөз көпшілік түсінді. «Ертең не болар екен?», «Атой жылдағы Атой емес, кәріліктің алғашқы сыр беруі шығар бұл», «Керімнің еңсесін түсіретін соңғы сайыс осы болып жүрмесін» деген секілді ойларын ішіне бүккен сайыстың жанкүйерлері үйді-үйілеріне жым-жырт тарасты.

	* * *

	... Жүзім, көкөніс өсіретін шаруашылығының қала сыртындағы қора- қопсыларын, әртүрлі қойма, жылыжайларын күзетуге ұстаған алабайларының ішіндегі сүйек бітімі ала-бөтен ірі, барыс табан, алқымы жарты құлаш, екі жасар Алабай Керімнің көзіне бірден шалынған еді.

	... Керімнің ит күтушісі, жасы елудің бел ортасынан асып, егделеніп қалса да, қайраты қайрақтай, тұқыл иек Апанас қана тілін таба білетін алабайларының қай-қайсы да – қарсы келгенді бір қауып, шайнап тастайтын иттердің жойқын бір нағыз қанды ауыз дүрі болатын. Атой солардың арасынан өзгеше бітім-тұрпатымен дараланды.

	Содан бері өзінің тоғыз жас ғұмырының ішінде Атой алабай-сайысты биыл жетінші мәрте өткеріп отыр. Сол шайқастың бәрінде де ешбір алабайға дес бермей, нағыз көкжалдың өзі атанып еді. Бұл жолы да солай боларына иесі де, өзі де күмәнсіз сенген. Бірақ, өкінішке орай, мынау апайтөс жас алабаймен болған бүгінгі айқаста тегеуріні кем түсіп, қайсар адуыны бір сәт сыр беріп қалды.

	Екі аяғының үстіне басын салып мүлгіген Атой ештеңені елең етпеді. Күтушісі Апанастың итаяқ ернеуін мелмеңдете құйып кеткен кешкілік асына да мойнын бұрған жоқ. Дүрдің азу тісі ойып, опырып кеткен жараның орны сыздауын қойса да, бауырын көтергісі жоқ.Тапжылмай сұлқ жатып алды.

	Айқасқанын жеңіп қана үйренген әккі арланның еңсесін бүгінгі шайқас басып-ақ тастаған еді. Шошыну ма әлде ыза ма, өн-бойын ауық-ауық діріл билеген Атой құмыға ырылдап, қыңсылаумен болды. Алдыңғы қос табанының көк сояу, темірдей тырнағымен еденді осып-осып тырналайды да, қайтадан біразырақ тыншып қалады. Іңір қараңғылығы әбден қоюланғанша әккі арлан осы арпалысынан айнымады.

	Екі-үш рет келіп Атойдың іш-құса халін көріп кеткен Апанастың мүсіркегеннен басқа лажы қайсы.

	– Асыңды ішсеңші, байғұс-ау, ертеңгі айқасқа саған күш керек емес пе? – деген оның сөзін ұғар мақұлық па, мұңайып қана қарағаны болмаса, қыңқ еткен дыбыс бермеді.

	Басқа-басқа, күшік кезінен Апанасқа бауыр басқан Атой оның бір ауыз айтқан сөзін қалт жібермейтін сол үйреншікті мінезінен бүгін жаңылды.

	Апанас үйіне қайтуға асықпады. Ауланың түкпір жағындағы аядай үйшігіне кіріп, тоқ шәйнегіне шәй қайнатып ішіп, темекі тартты. Соқа басының күнұзынғы тіршілігі осы иттердің арасында, солардың күтім- бабын жасаумен өтіп келеді. Оның мұсылманша азан шақырып қойған шын аты Әдиолла, әкесінен үш жасында жетім қалған ол тоғыздан асып, жасы онға тақағанша ауылда, мал баққан атасының қолында болды. Қалада тұрып, оны-мұны тігіп, күн көріс қамын айырып жүрген шешесі Үмітай тұрмысқа шыққасын баласын өзінің қолына алып, мектепке де ол сөйтіп өз қатарынан кешірек барды.

	Бұл жаққа елуінші жылдардың ортасында Омбы жағынан көшіп келген, байпақ басатын, мәсі тігетін шебер - татар шатыс шала қазақ өгей әкесінің тәрбиесінде болған ол жөндем оқу оқып та жарытпастан, жеті кіләсті бітіре салысымен он бес-он алты жасынан қара жұмысқа араласып кетті. Сексеуіл дайындаушы бригаданың отыншысы, стансада – жүкші дейсің бе, әйтеуір екі қолға бір жұмыс деп, күнелтісі үшін тиын- тебен табудың жолында жүрді. Сөйтіп жүргенде осы Бөрітастың стансасында билет сатушы болып істейтін орыстың ақ борықтай томпиған қызымен танысып, бір-біріне ғашық болып, күйіп-жанып дегендей, екеуі ақыры үйленіп тынған. Орысша атауға қиын Әдиолла деген есімінің Апанасқа айналғаны да - осы кездері. Содан бері жұрт білетін жалғыз осы Апанас аты оның өзіне де әбден сіңісті болып кетіп еді .

	Бір шаңырақтың астында тұрған он бес жыл бойы пұшпағы бір қанамаса да Анясына ешбір қабақ шытып көрмеген Апанасқа екеуінің айырылуы оңайға соқпады. Жан-дүниесі күйреп, еңсесі езіліп кетті. Өздеріне арнап шпалдан салып алған сыңғырлаған төрт бөлмелі үйінде ол жалғыз қала берді.

	Басқа біреумен көңіл қосып, өз жөнін тапқан сол Аняның Апанасты тастағанына да әні-міні дегенше жиырма жылдың жүзі болыпты. Жалғыздыққа да үйренген содан бері. Екінші рет үйленуге, расын айтса, жүрегі дауаламады, тағы кімге тап болам деген дүдәмал ой жолын бөгей берді. Күйіп-жанып, сүйіп қосылған Анясының, Аночкасының істегені әлгіндей. Өлең жазатын ақынсымақ па, қалада теміржол газетінде істейтін газетші, өзінен он жас кіші орыс жігітіне ынтазары ауып, соның басын айналдырып алды. Апанастың пайымынша, әйел затына асылы сенім жоқ.

	Өзіне көз салған осы төңіректегі бірер бойдақ әйел мен байға тимей жүрген кәрі қыздарға ол онша ықылас білдіре қоймады. Төсегін жаңғыртпай кешкен тірлігін қанағат тұтып жүре берген оның бұдан былайғы өмірі осы кәсіпкер Керімнің қол астында өтіп келе жатқан еді.

	* * *

	...Сол жылы арнайы кісі жіберіп, Түрікменстан жақтан алабайдың бірнеше күшігін алдырған Керім, соларды өсіріп, күзетші ит қылып тәрбиелеуді өзінің қарамағында «барып кел, алып кел» жұмысында жүрген Апанасқа тапсырды.

	Атой сол күшіктердің ішіндегі ең кішкентайы болатын. Аяғын маймаң- маймаң басқан екі айлыққа жетер-жетпес сары-ала қызылбас күшік, алғашқы күндері енесін іздеп жыламсырағандай қыңсылап, қап-қара тұмсығымен түрткілеп, Апанастың қолтығына тығыла беретін. Сүп-сүйкімді күшіктің итаяғына ол күніге үш-төрт рет арнайы дәрумендермен дәмделген ас құйып асырады. Атой деген атты да оған Апанастың өзі берген еді.

	Алабай күшік Атойдың оған әбден бауыр басып кеткені соншалық, тамақты тек қана Апанастың қолынан ішуге дағдыланып алды. Өзімен бірге өскен күшіктердің ешқайсымен үйірлесе қоймаған ол көбінше үлкен ауланың ішінде саяқтау жүреді.

	Үш айда бойы кәдімгідей зорая өсіп, өзге күшіктермен тез-ақ теңеліп кеткен Атойдың бітімі даралана бастады. Құйрығы мен құлақтарының ұшы кесілген, омырауы алшайып, шүйдесі дүрдиіп, нағыз арланның кейпіне ене бастағаны айқын байқалып тұрды.

	Әуелкіде күзетші ит болу еншісіне жазылған Атойды алабай-додаға қосу Керімнің қаперіне де кіріп шықпаған. Атой да өзінің күзетшілік міндетінен өзге қаракетті білмей, күтушісі Апанастың қас-қабағын бағып, адал ас ішіп, иесіне берілген иттің тіршілігін кешуде еді.

	Бөрітаста шарап зауытын салып, қалада базар мен дүкеннің, небір мейрамхана мен үлкенді-кішілі дәмханалар атаулысының бірінен соң бірі ашып, кәсіпкерлік беделімен дырдай аты шыққан Кәрімнің қолы боста аңшылықтан басқа, өзге ермекпен ісі болмайтын. Өзі сияқтылардың бір- бірімен сайысып жататын бильярд, гольф сияқты ойын-сайыстарына да көңіл-қошы онша соға қоймайтын. Керек адамдармен қарым-қатынастың орайында, кей-кейде ғана солармен бірге ойыншы болуына тура келеді.

	Күн аралатып, кейбірде күнде Бөрітастағы шаруашылығын аралап жүрген кездерінде Райыс екеуі бір жолы осы Алабай-доданың үстінен түскен еді. Иттердің жан берісіп, жан алысқан төбелесіне делебесі қозғандардың да кейіптеріне көзі түскен Керім, бұл сайыстың да адамды еліктіретін өзінше бір кереметі бар ма деп қалды. Шеңбердің ортасында бір-бірімен айқасқа түскен иттер емес, құдды адамдардың өздері тәрізді. Жеңген иттің иесі – Алабай- доданың жеңіскері атанып, бар қошамет соның үстінде. Керімді қызықтырған нәрсе – иесінің қошамет-беделді иеленуі ғана емес, алабай иттің сол айқастағы жойқын арпалыс-қайраты мен нешеме түрлі айласы да еді. Иттердің бірінен-бірі үстемдігін асыру арпалысын нағыз әділ тартыс ақиқатының кішігірім көрінісіне балаған Алабай-доданың сайысына ол бір көргеннен-ақ іштей құмарланып қалған болатын.

	Сол күні-ақ ол Апанастың күзет жұмысына ұстап отырған алабайларын көріп, осы додаға түсе алар итті таңдаған. Таңдауы – басқа емес, әп дегеннен Атойға түсті.

	– Апанас, мына арланды енді күзетші иттерден бөлек ұстап, күтім- бағымын күшейт, мұны бұдан былай тек қана Алабай-додаға қосамыз,- деген қожайынының сөзіне Апанас ойланып қалды.

	– Неменеге үндемей қалдың? Алабай-додаға түсуге жарамай ма, басқаларына қарағанда омыраулы, азулы сияқты ғой өзі. Менің көзіме алымды, тегеурінді көрінді...



	– Солайы солай, бірақ ондай айқасқа түсетін алабайлардың мінез-құлқы басқашалау болып келеді, мен білсем...

	– Ол сонда қандай ерекше мінез-құлық? Иттің өзінің тегіне байланысты мінез-құлық па?..

	– Бұл иттердің тегі, өзіңіз білесіз, Кәреке, алабай ғой, бөрінің бөрісін бүріп тастайтын тажал қайраты бар ит. Бірақ біздің Атой әлгіндей айқасқа түсетіндей күрескер, төбелескер ит болып тәрбиеленбеген, қораның аузын күзететін, шынжырға байланған, бөгденің жүріс-тұрысын аңдағыш, соған сұс көрсетуге ғана айбаты жететін ит. Ол үшін арнайы дайындау керек. Оған менің шамам жетсе қане?..

	– Жетеді, Апанас. Қажет болса, Райысқа тапсырам, ақысын төлеп ит үйретуші кинологтың біреуін осында алып келеді. Содан өзің екі-үш күнде анау-мынауысын үйреніп ал! Саған тапсырма – осы, Апанас, іске кіріс бүгіннен бастап. Бұл итті қойма күзеттіріп қор қылмайық. Мен бірдеңе білсем, бұл нағыз азулы төбелескер алабайдың өзі болып шығады, көр де тұр!

	Қожайынның айтқаны – бұлжымас заң, орындалуы тиіс. Апанастың ұстанымы - осы. Содан бастап Атой екеуінің күнделікті жұмыс тәртібі өзгерді.

	Екі жасар дөй төбет Атойды төбелесқор етіп шығарудың машақаты аз емес екен. Кинолог үйреткендей, оны бірер күн ашықтыру да, содан соң басқа итпен бірге ауланың ішіне бос жіберу әдісі де нәтиже бермеді. Желкесін күжірейтіп, азу тісін ақситып ырылдап,бір-біріне айбат көрсетіскен екі алабай ит әп дегеннен ашық айқасқа түспеді. Алабай алабай болғалы бойына тегінен дарыған, қанға сіңген күзетшілік қасиетке көбірек бейім иттер жекпе-жек төбелеске керекті мінезді көрсете алмады.

	Ойқастап-ойқастап аңдысқан екі ит енді бір сәт тақасып келіп, мойындарын жеңіл жанастырып бір-бірінен иіс тартты да, бұдан әріге барыспай, алшақ кетіседі. Әрі-беріден соң үлкен ауланың екеуіне ортақ аумағының екі басынан әрқайсысы өз кеңістігін тауып, бойларын бір-бірінен алшақ салды.

	Өзегін бұраған аштық Атойдың дегбірін қашырды. Мезгіл-мезгіл бұған көз салып аула сыртында жүрген Апанасқа жалынышпен қыңсылады. Тамақ берудің орнына бөтен итпен бірге ауланың ішіне не үшін қамағанын түйсіктей алмады.

	Кеш түсе итаяғына құйылған болмашы быламық Атойдың қарынына жұқ болмады. Аштан өлтірместің ырымы ғана. Өзіне қашанда ерекше мейірім танытып жүрген Апанастың аяқасты өзгергені ұнамады.

	Үшінші күні ертеңгісін аулаға бірге қамалған алабайдың итаяғына қаны сорғалаған кесек ет, ірі қараның томардай омыртқасы салынды да, бұл тағы да сол үлестен құр қалды. Ширыққан шыдамы тап осы мезетте сыр берді, өн-бойын кернеген ызалы жұлқыныс мұны еріксіз атойлатты.

	Көздері қып-қызыл болып қанталап, тап берген Атойға қарсыласы өзінің одан осал еместігін қарсы тегеурінімен танытты. Итаяғындағы еттің бір кесегін азуымен орып, қарпып үлгерген алабай арсылдаған күйі қарсыласымен омырауласа шарпысты. Ә, дегеннен бүріп тастайындай екпінмен келіп ұрынған Атойға әлгі алабай өзін оп-оңай алдыра қоймады. Құрсағына түскелі тұрған асты аузынан жырып алып кетуге ұмтылған Атойға қарсылығын ашықтан-ашық білдірді. Құлқын үшін шайқаста жан алысып, жан берісу оңай емес еді. Қайтсе де екеуінің бірі – жеңіскер болып, бірі жеңіліс табары сөзсіз.

	Ашығудың зары мен ызаның отына ширыққан Атой өзі тектес төбетті ақыры жеңілуге мәжбүр етті. Омыртқаны ол қарсыласының аузынан жеңіспен осылайша жырып алған болатын.

	Төбелеске үйренудің, жеңіске ауызданудың алғашқы сабақтарына Атой осылай баулынды. Жекпе-жекке шығарда қарсылас иттен оның аузында кеткелі тұрған әлдеқандай үлесті жеңіп алудың түйсігімен арпалысқа түсуге өршеленеді. Қу құлқынның қанағаты үшін басқадан басым болуды Атой өз тіршілігінің басты шарты деп түйсіктеу дағдысына бойын үйретті. Мұндайда ол алапат ширығуға түсіп, әлдеқайдан пайда болған серпінді, ырғын да толассыз күштің еркіне бағына береді.

	* * *

	Не бір шайқастың тезінен өткен жырынды алабайлардың Бөрітастағы төбелес-додасына Атой алғаш сол күзде түсті. Бойында күш-қуаты толысқан, тегеуріні әбден бекіген үш жасар ит нағыз бабында еді.

	Жекпе-жекте дес бермейтін көкжалдың бірі, осы доданың мәресінде талай қанды шайқасты басынан өткерген бес жасар кәнігі алабай азуын ақсита ырылдап, шеңбердің бір шетінде арс-арс үріп, жұлқынып тұрды. Өзіне бұл жолғы додада бірінші рет қарсылас болғалы тұрған Атойды бір қарғып барып бүріп тастайтындай екпінмен шиыршық атады.

	– Мығым бол, Атой! – деді Апанас Атойдың дүрдей желкесінен қысып-қысып қойып. - Сенің ширегіңе де келмейді, көр де тұр!..

	Алғашқы айқасқа түскелі тұрған Атой өршеленіп жұлқынған қарсыласынан қаймығуды қаперіне де алмады.

	Бір-біріне қарсы ырғып, шарпысқан екеуі ілкімде өзара шама байқасқандай ғана сес-айбат көрсетісті. Қай-қайсы да жанды жерден қауып бүре алмады. Кейін серпіліп түсіп, тағы да ұстасты, тағы да бірін-бірі ала алмады.

	Үшінші мәртеде Атойдың ширығуы шегінен әбден асып кетті. Қарсыласының омыраулаған дөң-айбатын басудың бірден-бір айласы – құлақ шекеден бір қарпып, қатып қалу. Содан соңғысы - қайрақтай азудың қайратымен мойынды қайыра бүктеу. Атойдың бұл әдісі қас-қағымдай мезетте, көз ілеспес жылдамдықпен жасалды да, қарсыласының жұлқынуға шамасын келтірмеді. Айбатын айға білегендей боп өршеленген алабай мойнын жерге салып тізе бүкті. Құлақ шекесінен саулаған қан омырауын жуып кетті.

	Алғашқы жеңістің буына пісіп, дәміне дәніккен Атой бұл додада қарсылас шыдатпай, мәреге бір-ақ жетті.

	Мәреге жететіндердің санатына осалдар кірмейді. Атойдың қарсыласы – алабайлардың отаны Түрікменнің жерінде де осындай додаларға талай рет түскен, былтырғы сайыста да ешбір итке дес бермей, бірінші болған нағыз азулының өзі еді. Шұнтиған құлағы, дәлірек айтқанда, құлағының тұқылы жырым-жырым болған, қос ұрты мен көзінің айналысы ойық-сойық тыртықтан көрінбейтін, кішігірім аюдай алабайдың енді бұл жолғы мәредегі қарсыласы - сарыауыз Атой болды.

	Алабай-додаға жанкүйер көпшіліктің дені бәсті сол азулы көкжалға тікті. Бір жеңістен соң – бір жеңіс, мәреге мейманасы тасып жеткен Атойдың бірінші боларына бәс тігуге жүрегі дауалаған бірді-екілі адам ғана. Олардың болжалы да «тисе - терекке, тимесе – бұтаққа» дегеннің керіндей ғана әшейін бірдеме еді.

	Атой үшін де, оның қарсыласы әлгі дөйт төбет үшін де адамдардың бұл бәс тігісу әрекетінен келіп-кетер ештеме жоқ еді. Мұның бәрі осы доданың айналасында құмарлық пен жеке басының аз-кем артықшылығын күйттегендердің тірлігі ғана болатын.

	Атойдың бабында екендігіне Апанастың күмәні болған жоқ. Әйтсе де бұл шайқастың оған оңай болмайтынын сезді.

	– Сен ақылды итсің ғой, төбелестен жүрегің шайлықпаған осы күйіңнен таймасаң болғаны! Төбелесте жеңіскер болудың ең басты шарты қорықпау, осыны біл, жарай ма...

	Апанастың әдеттегідей мұның желкесінен мытып-мытып, мейірімді үнмен жеткізген бұл «кеңесінің» мағынасын Атой, әрине, өзіне деген жақсы ым-ишарадай түйсіктеді. Түйсіктегені сол, Апанасқа мүләйім көзбен қарап, қыңсылап, оның қолының сыртын жалап-жалап қойды.

	... Атойдың дөйт төбетпен жекпе-жегі келесі күннің сәскесіне – жексенбіге белгіленген еді, бүгін, міне, доданы қызықтаушы жанкүйерлердің нөпірі бүгін қалың. Жұрт назары екі алабайдың шайқасы өтетін шеңбер- алаңқайда.

	– Әй, созыла қоймас, анау дөйт төбетің қарпыған жерінен азуы қарысқанша ажырамай, сүйек-мүйегімен бұтарлап жіберетін қандыауыздың өзі ғой. Жас төбетті бұйым құрлы көрмес!

	– Солайы солай ғой. Жас төбеттің егесі әлгі Керім деген мықты емес пе, төбетіне сенімді көрінеді...

	– Әй, қайдам? Он жерден сенсе де, жырынды неме байғұс күшікті екінші қайтара додаға беттей алмастай етіп тастамаса неғылсын?!.

	Екеуара, үшеу ара гу-гу әңгіменің ауаны - осы.

	Қалың тобырдың арасынан құлағына да еміс-еміс шалынып жатқан әлгіндей сөздер Апанастың жүйкесін ширықтырып бітті. Атойға алдын ала үкім шығарып, аюдай төбетке жеңісті еншілеп қойғандарға қараптан-қарап жыны келді, бірақ ызасын сыртқа шығара алмай, дымы құрыды.

	Атойдың қазіргі бабына, шайқасқа тайсалмай түсерлік жігеріне Апанас кәміл сенімді еді. Әйтсе де шайқас басталар сәт жақындаған сайын көңілі бәрібір қобалжулы күйге түсе берді. Төреші иттерді шеңбердің ішіне жіберуге белгі бергенше ол осы күйден арыла алмады.

	Талай жырындылармен шайқасып әккіленген төбет Атойға бірден бас салған жоқ. Желкесін дүрдитіп, оның өзі келіп ұрынғанын тосқандай айбат танытты.

	Атой қарсыласының ызалы ырылынан, іштен тынған сұрқай сесінен үркектемеді. Бірақ тұра шауып арындап, әп дегеннен шарпылысқа түсуге асыққан жоқ. Маңдай алдында қорбиып тұрған неменің қандайлық әрекет жасауға барарын аңдығандай, қапталдай-қапталдай ойқастап барып, оның бөксе жағынан арс етіп қауып түсті. Бірақ азуын оған батыра алған жоқ, аюдай төбет тез ыршып, жалт беріп бұрылып үлгерді.

	Именбесе де, өзіне тура келмей, арт жағынан шалуға өршелене әрекет еткен жас төбеттің өлермендігі әккі алабайдың менмендігін осып өткендей болды. Келесі шабуылды ол өзі бастады. Атойдың арындаған екпінін одан әрі өршітпей басып тастаудың амалына көшті.

	Турадан тура салып, алқымға ауыз салуға оқтай атылған төбет ауа қапты. Атой алдырмады, ырғып түсіп, оның сол қапталына шыға бере, жырымдалған құлағының тұқылымен қоса құлақ шекеден бір-ақ қарпып, азуын батырып, қарысып қалды. Осы серпіндей серпілген қимыл қас қағымдай мезетте жасалды. Аюдай төбет басын бұра тартып жұлқынуға шамасы келмей, алдыңғы қос аяғымен бүк түсіп, өн-бойы қалш-қалш дірілдеп, тұралап қалды. Ендігі сәтте қарсылық білдіру – құлақты түбінен қопарып түсіру апатына ұрындыратыны анық.

	– Тоқта! Болды! - Төбеттің егесі болу керек, кеуделі келген, ұзын бойлы жасы елудің о жақ, бұ жағына шамалас дөй қара қолын көтерді. – Бұл жолы, айтатыны жоқ, жеңілдік. Мына күшігің бір дүлей болып шықты...

	Апанас ортаға жүгіріп шығып, қолындағы добал таяқшаның бір ұшын Атойдың езуіне қайзалай кіргізіп, аюдай алабайдың құлақ шекесіне жабысып қарысып қалған азуды ажыратудың шұғыл амалын істеп жатты.

	Бұрын-соңды додаға түсіп көрмеген Атойдың бұл жеңісі күтпеген оқиға болды. Алабай-додаға өзеуреп бәс тігушілер тапа-тал түсте болжалынан адасып, мәңгіріп қалғандай күй кешті.

	Керімнің Алабай-дода сайысындағы асығы алшысынан түскен күн болды бұл...

	* * *

	Ит атаулыға дес бермей, Бөрітастағы додада алабайының жеңіскер болғанын Керім іштей жақсы ырымға жорыды. «Сірә, бұдан былайғы жерде де ойға алған ісім оңғарыла берілер, ия сәт!..»

	Ұсақ-түйекпен көтерме сауда жасаудан басталған кәсіпкерлік тірлігінің арқасында біраз дәулет, қор жинап, бүгінде бедел-салмағы артқан Керімнің құлашын кеңге салар кезі әлдеқашан туған.

	«Ал құлашты емін-еркін кеңге салудың мәнісі неде? Кәсібінен пайда түсіргісі келетін жұрт биліктің тетігін ұстағандармен жақындасып жүреді, керек болса олармен өз адамындай етенелесіп те алады, онсыз ісі өрге баспайтынын білгендіктен сөйтетін шығар, - деп ойлады ол. - Сол ортаның сенімнен шыға алатындай санатқа кірсем, менің де беделім баянды бола түсер еді. Ең бастысы анаған да, мынаған да кіріптар болудың машақатынан арылар еді. Әйтпесе қалтаға түскен тиыныңа жөнді-жөнсіз көзінің сұғын салушылардың қатары көбеймесе, азаятын түрі жоқ. Бермесе, заңымен, сотымен қорқытып, амалсыз өзіне телмеңдетіп қоятын қорлықтан кейде мезі болғандай да жәйді бастан өткерген. Қазіргі заман – кәсіпкерлік тірлігіңде биліктің беделін пайдалана білушілердің заманы. Тіпті өзіңе қараған дәулетті қатыныңа, бала-шағаңа мирас етіп, өзі биліктің жалына жармасса да, артық емес-ау, осы».

	Керімнің жеке басының пендешілік пайымы, әрине, көңіл түкпіріндегі өзіне ғана аян, жасырын ой еді.

	Додаға қосқан Алабайының жеңісі - оның Керім деген өз атын тағы бір шығарудың әрекеті, дәлірек айтқанда, жарнамасы сияқты болды. Пәленбай жүздеген гектар жүзімдігінен өндіріп отырған шарабы ғана емес, оның атын шығаратын, енді алабайы да бар Керімнің. Жәй алабай емес, қарсы келгенді желкесінен бүріп, алып ұрып жеңетін алабай.

	Жүзім шарабын бизнеске айналдырғалы Керімнің тасы өрге қарай домалай бастаған. Кеңес үкіметінің ақылман басшыларының ішімдікке қарсы жаппай науқан ұйымдастырған ана бір жылдары бұл маңның шаруашылықтары да жүзімдіктерін тып-типыл ғып тастаған. Шарап үшін таптырмайтын жүзімнің небір сирек түрлері азайып, тіпті жойылып та кеткен болатын. Шарап зауытын салмастан бұрын Керім қолындағы қаражатын аямай, жүзімнің сол тұқымының сорттарын іргедегі мынау өзбек ағайындардан, ар жағы – анау Қап тауын мекендеген грузин елінен алдырып, ерінбей-жалықпай жергілікті жүзімші бағбандарды жалдап, нағыз шарап шырынды жүзімдікті қайтадан өсіріп, өрбітіп жайнатып қойған болатын. Қазір тіпті күзде жиып алған шарап жүзімінің өндірісінен ауысқанын сыртқа шығаратындай да жағдайға келіп қалған.

	Әрине, бұл оған оңайға соқпады. Шарап жүзімдігін өсіріп, бұдан өніңкті өнім алмайынша, шарап шығару шаруасы құр әурешілік болар еді. Ерекше бап тілейтін, сырттан әкелген шарап жүзімі бұл араның ауа райына толық бейімделмегендіктен, жас баладай мәпелеп күтуді қажет етеді. Нағыз бағбандардың аялы алақанына зәру жүзімдікті сақтай білу де жеңіл жұмыс емес, Керім әу бастан осыған тәуекел жасады. Жылуды көп тілейтін жүзімдіктің суық соққан бүршігінен өнім мол да, сапалы да болмайды. Әйтеуір айналымға салған қаражатының молдығы арқасында Керім шарап жүзімдігін бабында ұстаудың жағдайын жасаудан аянбады. Жүзім өсіруші бағбандардың еңбегін жемеді, молынан ақы төлеп, оларды жұмысқа ынталандырып-ақ отырды. Алақанды шоқтай қыздыратын ақша жарықтықтың бұзбайтын бөгеті, аспайтын асуы бар ма, Керім шарап өндірісін өрістетуге тарымдық көрсетпеді, қайтарымы болатын тиынды түгендесе де, әлдекімдердей қалтасына тыққыштамады.

	Соның арқасында басы-аяғы төрт-бес жылдың ішінде Керімнің айналымға түсетін қаражаты да молайып, пайдаға шаш етектен кенелген болатын. Мұндайда оның достары да, қолпаштаушылары да көбейе берді. Ал шын мәнісінде Керім олардың бірде-біреуіне ішін алдырып көрген емес, олардың көпшілігі мұның өзінен гөрі дәулет-байлығын ғана «сыйлайтындар» екенін біледі.

	Сол күні кешкілік Керім өзінің мейрамханасының VIP залына кішігірім дастарқан жайды. Алабай-додадағы Атойдың дөй төбетті жеңгенін жууға жиналған жиырмашақты адамның осалы жоқ, шетінен президенттер мен директорлар – бір-бір жеке істің тұтқасын ұстағандар. Төрде өзімен қатарлас отырған Бөрітастың дөйі - жас әкімі Бекәшім ғана лауазым жағынан басқаларынан мәртебесі өзгелеу, мемлекеттік адам, жергілікті үкіметтің бас төресі. Осы ретпен оған сөз бірінші берілді. Ол сөзіне кіріспестен бұрын тершіген қып-қызыл жалпақ бетін қол орамалымен бір сипап қойды. Дастарқан басындағы гу-гу әңгіме сап тиылды.

	– Керім Бәкенович, мынау бір керемет болды-ау, апыр-ай, ә! Алабай- доданың жыл сайынғы бас бәйгесі аннан-мұннан келгендердің қанжығасында кетуші ед, мықты алабай өзімізде де бар екен ғой. Керемет болды, вообщем.

	Бөрітас, Бөрітас дейміз, сол Бөрі деген атымызды ақтап алдық бүгін. Рақмет сізге, Керім Бәкенович! Кәні, осы тосты сол үшін көтерейік!..

	Бекәшім әкімді мақұлдаған сыңаймен басын сәл шұлғып, фужеріне ернінің ұшын ғана тигізген Керім езуіне күлкі үйіріп, оның айтқанын әзілге айналдырды.

	– Беке, дұрыс қой бәрі. Бірақ рақметті жұрт маған емес, Атойға, қала берді, оны баптап, күтімін жасаған Апанасқа айтуы керек алдымен.

	«Тосты мен үшін емес, итім үшін көтер» дегенді ишаралағаны деп түсінді ме, желпіне сөйлеген Бекәшім Керімнің әзіл сөзіне кілт ете қалды.

	– Басқа жұртта шаруам жоқ, мен сізге айтам алдымен, содан соңғысын өзіңіз біліңіз, ағасы!..

	Жас әкімнің өзімшілдеу адуын мінезін, шамырқанып, шытынай қалатын шамшылдығын Керім көңіліне алған жоқ. Көңіліне алмағаны былай тұрсын, тап қазір жұрт көзінше оның теріс ыңғайынан шыққысы келмеді, жас та болса әкімнің аты әкім ғой. Орнынан лып етіп атып тұрған Керім қызараңдай аржайы күлімсіреп:

	– Жә, Беке, көңіліңізге алмаңыз, додаға алғаш қосқан итіме соншама ырза болғандығымнан шығар әлгі сөзім. Басқаша ой жоқ қой ағаңызда,- деп Бекәшімге қарап, оң қолын кеудесіне қойды.

	– Біз де ырзамыз итіңізге, бірақ оны додаға қосқан еңбек сіздікі емес пе, а? – Бекәшім қызарақтай күліп, Керімнің кешірімін қабыл алғандай рай танытты. – Сол еңбегіңіз үшін...

	– Дұрыс! Дұрыс! – деп жамырай құптасты өзгелер.

	Бекәшім әкім болғалы аз уақыттың ішінде араларында орнаған жақсы түсіністікке, Керім, әрине, сызат түсіргісі келмейді.

	Кәрімнің өз ойлағаны бар, шарап шығаратын кәсіпкерлік шаруасының іргетасы осы Бөрітаста екенін есінен қайтіп шығарсын. Бекәшімнің қолында тұрған билікпен сыйласпайтындай не көрініпті оған. Мұндай ортада әр сөзіңді безбендеп отырмасаң, пәлеге қаласың. Мына жас бастықтың мұның әлгі сөзінің ыңғайын өзінше пайымдап, аяқ астынан шамдана қалғанын көрмеймісің. Осы арада отырғандардың арасында көзіңе күлімсірей қарағанмен, ішінде ит өліп жатқандар бар екенін де сезеді. Керім мен әкімнің арасындағы сыйластық бұлардың жүрегін май ішкендей қылып жүргенін олар білмей, көрмей жүрген жоқ. Әсіресе мынау...

	Осы сәтте тост айтпаққа ишара танытып, ырсия күлген, дембелше қара Саянбайға оның көзі түсті. Құдды Керімнің көкейіндегі өзі туралы жағымсыздау ойын оқып тұрғандай.

	– Біз мына Керім екеуміз бизнесті қатар бастағанбыз, ия... Содан бері қатарласып келеміз дегендей, ия... Қысқаша айтқанда, солай, бизнесте ағайындық жоқ, бірақ бірімізге біріміздің жасаған қиянатымыз да жоқ. Бұл тірлікте ең бастысы сол. Солай емес пе, Кереке?! – Бірер рюмке коньяктің буына қошқылданып, бөрте бастаған қалың бетінің ұшы жыбыр-жыбыр ете түсті. – Бүгін, міне, бизнестегі жарыс сияқты - алабай-додада да көтерген туың жығылмады. Бекең өте дұрыс айтты жаңа, бұл да бір еңбегің. Не нәрседе болсын жеңіскерлікке ұмтылу - сенің о баста қаныңа сіңген қасиет. Әрине, мұны өз басым бағалауға тырысамын, ия... Басқаша болу мүмкін емес, білесің ғой. Сол үшін көтерем осыны!..

	– Рақмет, Сайеке, рақмет! Басқа-басқа, сіздің маған деген көңіліңіздің қандай екенін әу бастан білемін ғой...

	Қанша сездіргісі келмегенмен, «ия, қандай екенін білемін ғой» деген мысқылды ойдың ишарасы Керімнің езуіне үйірілген суық жымиыстың астарынан байқалып тұрғандай болды.

	Керімнің жүзін ғана күлімсіретіп, көзіндегі суық көлегейді бүркемелемей айтқан бұл рақметін көпті көрген әккі Саянбай өз бақталасының сырт ілтипаты ғана екенін түсінді. Оның пайымынша Керім сияқтының ішінде не пәленің өліп жатқаны оған бесенеден аян еді. «Сөзінің сиқын қарашы, - деп кіжінді іштей ол. - «Көңіліңіздің қандай екенін әу бастан білемін ғой» дейді, әй, сұм-ай! Әлгі сайқал, біздің бұрынғы қатын Әнсаямен әмпей-жәмпейлігіңді де мен білмейді деп көкіп тұрған сиқың ғой бұл...»

	Саянбай азып-тозған, өндірісі тоқтаудың сәл-ақ алдында тұрған арақ- ликер зауытын жекешелендіріп алып, шаруасы оңға басқан уақытта, Керім де шарап зауытын ашқан болатын. Оның пайымынша, Бөрітастың маңындағы ұлан-ғайыр жүзімдік жерді әуелі әйтіп-бүйтіп жалға алып, кейіннен жеке иелігіне көшірген Керімнің қазір бүйрегі майлы. Ханға сәлем бермейтіндей жағдайы бар деп ойлайды ол. Екеуінің арасындағы мүдде, пайда тартысы ішімдік шығаратын кәсіптерінің бәсекелестігінен туындағалы Саянбай оны ниеттес адамның санатына жатқыза алмайтын.

	Алабай доданың жеңісін атап өтуге арналған дастарқанға жиналғандар кеш бойы көлгірсіп сөйлеуден жалықпады. Көз алдау, тиянағы жоқ жайдақ сөзден шаршауды білмейтін ауыздар коньяк пен шараптың буына пісіп лепірумен болды. Керімнің шашбауын көтере сөйлегенімен, қай-қайсысы да әкімнің көзіне түсіп қалуға тырысты. Өздерінің оны қашанда да, қай істе де қолдайтынын жарыса айтысып, жарамсақ пиғылдарын көлдариядай тасқындатумен болды. Ішімдіктің желпінісінен бе екен, әйтеуір бұлардың әрқайсына күлімсірей қарап, басын шұлғумен болған жас әкім Бекәшім кеш бойы өзіне арналған қошаметке дұрыс сыңай танытып отырғандай райдан айнымады.

	Неге екені, Керім Алабайының додада жеңгеніне алғашқы сәтте өрекпіп көңілі өскенімен, оны соншама бір атаулы оқиғаның санатына жатқызбады.

	Әйелі Гүлмәрия да күйеуінің осы ит сайыстырған желігін о бастан-ақ онша құптай қоймаған. Ит төбелестіру еріккен қалталылардың ермегі деген әр-әр жерде айтылып жүрген жұрттың сөзі Гүлмәрияның құлағында қалған болатын.

	Алабай-доданың жеңісін жуған кешкі ду-ду отырыстан соң үйіне әжептәуір қызулау оралған Керімнің кейпіне әйелі жаратпай қарады.

	– Жә-жә, Гүлекесі, маған олай қарама, бұл жәй әшейін бір басқосу ғой жігіттермен...

	Керім Гүлмәрияның иығына қолын салып, кешірім өтінгендей ыңғай танытқысы келіп еді, ол шырай бермеді.

	– Енді қалайша қарауым керек еді саған?! Ит төбелестіріп, желіккеніңе ел-жұрт не дейді, соны ойламайсың ба, тым құрыса... Жалғыз түйір қызың Жәзияш ұлымен келіп, өзіңді кеш бойы күтіп-күтіп, ол кетті үйіне. «Атам қашан келеді»?- деп өзіңді алабөтен жақсы көретін немерең Санжар да қыңқылдап маза берген жоқ бәрімізге, сенің жүрісің мынау, ит төбелестіргеніңді тойлап...

	Керім әйелінің күңкілін құлағының сыртынан жіберіп, тыңдауға жағдайы да, құлқы да болмады. Қолын сілтеп, «қойшы» дегендей ишара білдірді.

	Екеуара болған аз-кем кірбің сөз осымен тынды да, Керім төргі бөлмедегі диванға шалқалап отыра кетті. Көзін тарс жұмған күйі өн-бойы босаңсып, тыныс шақырды. Бірақ басындағы ызың-ызың ой көңіліне тыншу бермей қойды: «Осы жұрттың менде несі бар?! Біздің қатын да қызық, жерден жеті қоян тапқандай, жұрт-жұрт дей береді албаты өзінше... Айта берсін, ендігі жерде ешкімнің де ызың-мызыңын тыңдағым жоқ... Тыңдамаймын да. Кеңірдегімнен лықа тойдым бәріне де. Ал анау Саянбайлардың көлгірсуі – бет-перде ғана, ойын әншейін. Ар жағында небір сасыған иттің өліп жатқанын мен білмейді деймісің. Білемін, білгесін де олардың жымысқы кейпетін жұрт алдында солайша әшкерелеймін, өтірік көлгірсітуге мәжбүр етем. Оның маған деген шын пиғылы манағылардың бәріне алақанға салғандай аян. Мен - оның жолында кесе-көлденең тұрған кедергімін. Соны білген жұрттың сиқы анау - екеуі бір-біріне не дер екен деп аңдып отырған. Абай атам айтқандай, «бас-басына би болған өңшең қиқымның» тірлігі, міне, осы.

	Керімнің кім екенін таныған сайын олардың тыныш өмір сүре алмайтыны ақиқат. Мейлі, бұл - олардың өз уайымы. Ал мен осылай өмір сүрем, осылайша оларға маза бермеймін. Менің өмірдегі жеңісім де осы.

	Әйтсе де өз-өзіңмен оңаша, алаңсыз болғанға не жетсін, шіркін! Бұлай болуы мүмкін бе өзі? Мүмкін бе?..»

	Керім көңілін бейуақта күйкі ойларының тұңғиық түбіне жете алмай, қалың ұйқының құшағына ене берді.

	Гүлмәрия оны сол жатқан орнынан қозғаған жоқ. Басына жастық тастап, аяғын диванның бір басына қарай созып, сол жерде жатқыза салды.

	* * *

	Өзін жеңіскер иттің санатына қосқан Алабай-додадағы айқастың жеңіскері болудың не екені Атойдың хайуандық қаперіне де кіріп шықпады. Өзіне тән күнделікті тірлігінің бір көрінісіндей ғана болып көз алдынан өте шықты. Оған Апанастың қасына келгені ғана өзгеше жағымды. Тамақты соның қолынан ішеді,өзінің күтім-бағымымен де айналысатын момын адамның өн-бойынан ерекше бір жақындықтың демі сезіліп тұратынын ішкі түйсігімен таниды. Дәл осындай ынтық жақындықтың демін ол алғаш рет енесінің бауырында жатып сезінгенін біледі.

	Бұл бір оның өміріндегі ұмытылмастай болған мезеттер еді. Таңдайына шырын болып сыздықтай құйылатын тәтті сүтке балбыраған ұяластар енесінің ып-ыстық, жұп-жұмсақ, тоқ бауырына тұмсықтарын көміп, жарық дүниенің бетіндегі өзге құбылыстың не екені сезбестен рақат күй кешетін. Мейірбандық пен тоқтықтың дәмін армансыз татқызған сол бір күндерде Атой тіршіліктің дәру-қуатын мейлінше қанып сіміруі үшін басқа ұяластарымен әр күн таласып, тырмысудың керектігін түйсіктеген алғашқы сынақты да бастан өткерді. Ене бауырын бірінші иемденуге талас – бала күшік алабайлардың бір-бірімен өмірдегі алғашқы күрес-тартысы болды. Тірсектері тіктеліп, құйрықтарының ұшы сәл шиыршықтала бастаған кезде ұяластардың қатары сирей бастады, бесеу еді – төртеу болды, содан соң – үшеу, ақыр соңында екі арлан күшік қана қалды, біреуі – Атой болатын. Енесінің тоқ бауырын қанша сорамын десе де еріктері өздерінде, енді бір- бірімен таласудың қажеті болмай қалған сияқты еді, алайда тайталас бәрібір тоқтамады. Ойын ойнап, екеуден-екеу жұлқыласудың арты тіс батыруға ұласатын кездер жиі бола бастады. Бір-бірінен басым түсу үшін төбелескен күшіктерді тоқтататын жалғыз-ақ қаһарлы күш - енесінің желкеден бүретін азуы.

	Тірсектері добалданып, маймақ табандарының жерге батқан ізі айқындалып қалған кезде екі күшіктің де бір-бірінен ажырасар күні туды. Күшіктерінен көз жазып жетімсіреп қалған алабай қаншықтың соңынан жалғыз ерген Атойдың соншама жылы, соншама мейірімді ене бауырына деген ынтығыс-түйсігі тіршіліктің басты мәні болып қалды. Өзге ұяластары тәрізді одан ажырау алабайдың о бастан маңдайына жазылған тағдыры екенінен ол мүлдем бейхабар еді.

	Енесінің бауырынан ажырап, бұдан арғы тіршілігін әлдекімнің ұйғаруына, тәрбие-тәліміне қарай өзгертуге Атой бір жарым айдан сәл асқан кезде мәжбүр болды. Ұяластарымен бірге өткізген алаңсыз жақсы күндері оның түсіне ғана еніп жүрді. Алабай күшіктің осы бір жетім халінің ауыртпалығын жеңілдеткен Апанастың адами мейірімі еді. Содан бері Апанас қожасы күнделікті тіршілігінің ажырамас бір бөлігіне айналғанын Атой үнемі, дамылсыз түйсіктеумен күн кешті. Ол көзіне көрінбесе, асты өз қолымен әкеліп итаяғына құймаса, басын екі аяғының үстіне салып, мызғымастан жатып алады. Ол үшін Апанассыз тіршілік көлегей тартып кететіндей, сұлқ түскен күйінен арылмайды.

	Атойға Апанас та бауыр басып кетті. Күтіміндегі басқа иттердің мұндай сезімтал еместігін ол бірден-ақ байқаған. Өзін көрсе, арсалаңдап, кеудесіне секіріп ойнақ салатын Атойдың бауырмал қылығына оның жүрегі еріксіз елітеді.

	– Әй, күшігім, күшем-ай, менсіз тамақ ішпейтіндей не халге душар болғансың өзің, а?! Ал егер мен әлдеқалай келмей қалсам ше?.. Ет пен сүйектен жаралған пендемін, ауырып-сырқап қалсам қайтпексің? Аштан өліп қаласың ғой, байғұс-ау, бұл түріңмен...

	Апанастың айтқан бұл сөзін Атой қайдан ұқсын, бірақ әйтеуір оның үнінен өзіне жағымды бірдеңелердің айтылып жатқанын күмәнсіз түйсіктейді.

	Апанас алабайдың әр қылығын қапысыз аңдап, бұның бағым-күтіміне ерекше қарады.

	Осылайша Атой мен Апанастың, тілсіз мақұлық пен адамның бір-біріне деген қимастық үйірсектігі күнделікті тіршіліктің ақиқатына айналғаны рас еді...

	* * *

	Керім мең-зең күйде ұйқысын аша алмай, еңсесі езіліп, қос қолымен шекесін сығымдай ұстап, біразырақ сұлқ отырды. Таңның бозамық сәулесі енді-енді себездеп келе жатқан мезгіл болғанын ғана еміс-еміс аңғарған сияқты. Жайлы төсекте жатып, ұйқысынан тұрғанның жөні бөлек, киімшең күйде ұйықтап, ысынап-пысынап, ыбырсыңқы оянған күйінен әрі кешегі ішкен арақтың кекіре демінен өз-өзінен осы мезет жеркенгендей де болды.

	Орнынан тұрып, асүйдегі абажадай тоңазытқыштың ішінен кеберсіген таңдайын жібітерлік минерал суын іздеп еді, таба алмады. Сосын краннан ағызған салқын суды шәй кесеге толтырып алып, екі-үш рет қылқ-қылқ еткізіп бір-ақ қотарды.

	– УҺ!..

	Күйеуінің тықырынан оянған Гүлмәрия үстіне жылы жеңіл халатын киіп, жұмсақ кебісшесін аяғының ұшына іліп, жатын бөлмеден шықты да, жәйлап басып асүйге кіріп, тоқ шәйнекті қосты.

	Басы зеңіп, онсыз да берекесі болмай тұрған Керімге ол көзін қиығын салды да, бірақ ләм-мим деп тіл қатпады.

	Сол үнсіздік шәй үстінде де өз қалпынан айныған жоқ. Қантсыз бір кесе қою шәйді ішіп, орнынан тұрып кеткен Керім әйелінің бет-жүзіне дұрыстап көз де тастамады.

	Есік алдында күнделікті дәл уақытында келіп тұрған мерседесіне отырған Керім жүргізушісі Тұрманбекке жалғыз ауыз айтты:

	– Апанастың үйін білесің бе, солай қарай жүр!..





Керімнің бұл келісіне Апанас өзінің таңғалсын жасыра алмай, сәл-пәл абдырап қалды. Түсі оңған бозғылт мәйкесінің тыржиған қушық иығынан түсіп кете берген бір жақ аспасын қайта-қайта көтергіштеп, жаңа тұтатқан темекісін езуіне бір қыстырды, бір алды.

	– Жә, Апанас, абыржыма, біздің Алабайдың кешегі жеңісіне сенің еңбегің армансыз сіңді. Сол үшін менен сыйлықақы, - деп қалтасынан алып ақша ұсынды.

	Су жаңа жүздік доллардың бес қағазын судырап қолына ұстаған ол аяқ астынан мұндай олжаға тап болғанына сенер-сенбесін білмей, ыржиып күле берді.

	– Апыр-ай, ә, мұншама көп ақшаны, былай енді, алудың өзі де, Кереке...

	– Ештеңесі жоқ, өзіңнің тиісті еңбегің, қысылмай ал! Берекесін қашырмай орнымен жұмса, өзіңе қажетті бірдеңеге жарат.

	– Рақмет, көп рақмет, Кереке!..

	Апанас қолындағы ақшаны қалтасына саларын да, салмасын да білмей, ебедейсіздеу күлімсіреп, қипақтап тұрып қалды.

	* * *

	... Жұмыс орнына келіп, кабинетіне жайғаса берген Керім безілдеп қоя берген телефонның дисплейіндегі номерге көз тастады да, «алсам ба екен, алмасам ба екен» дегендей екіұдай күйде сәл-пәл кідіріс жасады. Сосын қолын мазасыз телефонның тұтқасына созып, жәйлап көтерді де, тамағын аз- мұз кенеңкірей түсіп: «Әллеу, тыңдап тұрмын»! – деді.

	– Керимчик, жаным, неге хабарсыз кеттің?!

	- ...?

	– Сен немене, танымай тұрмысың мені – Әнсаяңмын ғой. Әлде қасыңда кісі бар ма?..

	Әнсаяның еркелеп, назданып сөйлеген сөзі Керімді еріксіз еліткендей болды.

	– Хабарсыз кеткен мен емес, өзің ғой. Саған әлденеше рет қоңырау шалғанмын, телефоныңды көтермедің...

	– Телефонды көтермесем, бір себебі болған шығар... - Әнсая қылымсыған сыңаймен бір сыңқ етіп күліп, сөзінің аяғын екіұштылау етіп жұмбақтай салды.

	– Ие-е, ол қандай себеп екен, білмедік қой, әдемі келіншек?!

	– Е, бәсе, әдемі екенімді біледі екенсің ғой, оған да шүкір...

	– Жарайды енді, сөзді басқа жаққа аударма, себебін айтсаңшы тым- тырс қалуыңның...

	– Кездескенде айтамын, білгің келіп бара жатса...

	Керім телефонның тұтқасын қолымен нығыздай мытып, аз-кем мүдіріс жасады. «Әй, сұм келіншек қой, білгің келіп бара жатса деуін қарашы өзінің».

	– Әлеу, неге үндемей қалдың?.. Бармысың, өзің мәужіреп ұйықтап қалғаннан саумысың, жарқыным?..

	– Жә, енді шошаңдай берме, еркелеп. Кездескенде көрерсің қалай мәужіреп ұйықтайтынымды, түсіндің бе?..

	– Онда күтем, үйде жалғызбын...

	Әнсаямен екеуінің арасын біраз жылдар бойы байланыстырған баяғыдай күйіп-жанған сезім құштарлығы болмаса да, Керім одан біржола теріс айналып та кетпеген еді. Жиі болмаса да, ара-тұрада, көңіл қошына қарай екеуі кездесіп тұратын. Көп жағдайда күнделікті тіршіліктің жүйкеге салмақ түсіретін кірбің-күйбіңінен бір сәт серпіліс қажет болғанда Әнсаяны іздеу Керімнің дағдысына айналғандай, ал бірақ бұл жолы Әнсая оны іздеп отыр. Өзінен бірер жас кіші, толысқан қылықты келіншектің сөзі де бүгін біртүрлі жұмбақ...

	Сол күні де үйге кеш оралды. Қаланың шеткерірек жағында, тау баурайындағы табиғаты көркем аңғарда орналасқан, мансарды бар еңселі үйде Әнсая екеуінің оңашалығын ешкім бұзған жоқ. Ыстық, ынтық төсектің қызығына армансыз берілген екеуінің кеш бойы ішкені бір шиша француз шарабы ғана.

	– Керім, шыныңды айтшы, екеуміз қазір бұрынғыдай емеспіз қой, рас па? Солай ғой, а?! – Қырықтың қызулы шағының өрттей өрекпіген оты тып- тығыз, аппақ, мінсіз тәнінен сыртқа тепкен келіншек Керімнің шып-шымыр, жүндестеу кеудесін ып-ыстық, әдемі де тоқ ернімен шөп-шөп еткізіп қайта- қайта сүйді.

	– Сен алдымен менің қоңырауыма жауап бермеген себебіңді айт, содан кейін ғана бұл сұрағыңның жауабын айтам...

	– Сен күдіктенетіндей себебі жоқ, бірге оқыған курстас қыздар әр жерден келіп, бас қосқанбыз, содан бір жеті бойы дуылдап, базарлап дегендей...

	– Соныңды бірден айтпадың ба, ендеше?!

	– Мазаңды қашырып, ынтықтыра түскім келді сені. Әйелдік айлам ғой өзімше ішіме бүккен. Қане, енді сен айт жауабыңды әлгі сұрағыма!..

	– Оның жауабы қысқа әрі нақ – сен қателесесің.

	– Ылайым да солай болғай, Керімчик жаным!..

	Керім үндеген жоқ. Өзіне елжірей, телміре қараған Әнсаяның көз жанарының тұңғиығында жатқан тылсым оған бәрібір беймәлім еді. Әнсаяны алғаш көрген сәтті ол осы мезет есіне түсіріп, ой-қиялы өткен күндерге қарай самғап кетті.

	...Отбасылық өмірлері жараспаған Әнсая мен Саянбайға араларындағы жалғыз ұл да дәнекер бола алмады. Ұлы Бағланбекті мұхиттың арғы жағындағы елге банк менеджерлігінің оқуына жібергеннен кейін Саянбай оған саяжайдағы даңғарадай коттеджін тастап, өзі қаладағы үлкен пәтерінде қалып, бизнесіне ықпалды қол ұшын беріп жүрген жоғарыдағы бір мықтының қызына үйленіп, өз жөнімен кете барды.

	Керім мен Әнсаяның кездейсоқ жақынырақ танысып, табысуы да оның жалғызбасты жүрген кездерінде басталған. Өзіне ғана жарасатын аз-кем кербездігі бар, Саянбайдың әйелі екенін өзі сырттай ғана білетін сүйкімді келіншекпен Керім зауытынан шараптың жаңа сортының шығарылуына орай жасаған таныстырылымы үстінде алғаш рет ашық-жарқын танысып еді.

	– Шарабыңыздың жарнамасын жасауға жақсы мүмкіндік қой бұл! Құттықтаймын! - Ақторғын, ашық жүзді бейтаныс жас әйел Керімге нәп- нәзік әдемі қолын ұсынды. – Есімім - Әнсая!.. Сізді сыртыңыздан жақсы білем ғой...

	Керімнің жап-жалпақ алақанына сүңгіп кеткен сүйріктей саусақтардан оның алақанының жып-жылы табы өзгеше бір дірілмен сезіліп тұрды.

	– Өте жақсы, мен – Керіммін...

	Өзін сауда менеджерімен деп таныстырған Әнсая сол кеште Керімнің керемет шарабын мақтаумен болды. Мақтағанды кім жақсы көрмейді, әрі анау-мынау емес, сауда жасаудың небір тәсілін білетін адам мақтаса. Осылайша танысудың арты көп ұзамай-ақ екеуінің жұрт көзінен құпия ұстайтын сезімдік, ғашықтық табысуына ұласып жүре берген болатын. Содан бері де қанша су ақты, өз кезегімен өтіп жатқан өмір дегенің осы...

	Көзін жұмған күйі өз ойының алыс қойнауын шарлап кеткен Керімнің иегінің астын Әнсая кішкене әдемі саусағының ұшымен болар- болмас қытықтады.

	- Қытық-қытық... Ұйықтап жатқан жоқсың ғой, ойланып жатырсың, білемін...

	– Таппадың! Екеуміздің қалай танысқанымызды есіме түсіріп жатырмын...

	– Еске түсірсең, демек ойланып жатқаның ғой. Қалайша? Не нәрсені де ойламай еске түсіру мүмкін емес қой!

	– Оның да дұрыс шығар...

	– «Дұрыс шығар» емес, дұрыс! Ал сен мені есіңе түсіріп жатқанда не ойлағанымды білмейсің?..

	– Сен де мен сияқты екеуміздің танысқан кезімізді есіңе түсірген боларсың?!.

	– Таппадың! Мен Саянбай туралы ойладым...

	Керім жастықтан басын көтеріп алды. Әнсаяның әлденені ішіне бүгіп, күлім-күлім еткен көздеріне сұраулы кейіппен аңтарыла қарады.

	– Ойласаң – бұрынғы байың, ойлай бер, оны маған несіне айтасың дегің келіп тұр ғой, ә?..

	– Ал солай-ақ болсын дейік, сондағы айтпағың не?..

	– Жоқ, Саянбайды бұрынғы байым болғаны үшін ойлағам жоқ, біле білсең. Сен оның қандай пиғылдағы адам екенін әлі күнге дейін анық білмей жүрсің, Керімчик! Шараптың түр-түрін шығарып әрі оның саудасын жолға қойған сенің өрге домалап тұрған тасыңды қолынан келсе, құрдымға жібергісі келіп жүргенін не ғып білмейсің? Оның үстіне биыл күздегі депутат сайлауына екеуің де түседі деп жүр ғой жұрт?!.

	Керім үшін бұл тосын сөз емес еді. Әнсаяның суыртпақтап, қылымси айтқан жанашырлығының артында нендей гәп жатқанын бір құдайдың өзі біледі. Әрі-беріден соң бұл қатынның пиғылы – мұның көңіл ауанын білу де болуы мүмкін. Жалғыз ұлының әкесін өкпеге қиса да, басқаға қимайтын шығар, сірә...

	Мойнына асылған Әнсаяның білегін жәйлап қана ұстап, кейін ысырған ол, осы бір күмәні көп көңілсіздеу ойдың шырмауынан шыға алмай орнынан тұрды.

	– Жарайды, ойнасақ та біраз жерге бардық дегендей, жұмыс дегенің – аткөпір, барайын мен...

	Керімнің ләм-мим деместен, аяқасты тымырси қалғанын Әнсая өзінше пайымдады.

	«Жанды жеріне тиді. Төсектің қызығы көзді ашып-жұмғандай бір сәттік нәрсе ғой бұған. Жеке басына, байлыққа, билікке келгенде, көңілінің көгін титімдей де болса бұлт шалғанды жақсы көрмейді бұлар әнекей. Бар, бар! Билігіңді жүргіз қожалығыңа»...

	Әнсая оған тырс деп жауап қатпады. Керім есіктен үн-түнсіз шығып кеткенше, басын әрі бұрып, теріс қараған күйі жатып қалды.

	* * *

	... Қалжырап, қансыраған Атой, екі бүйірі біразға дейін солқ-солқ етіп, ап-ауыр басын алдыңғы екі аяғының үстінен көтерместен жатып алды. Бұл жолғы айқас оны әбден сансыратып кеткені соншалық, бөксесін көтере алмай қалды. Мейірімді сөздерімен еркелетіп, жұбатқан Апанастың даусы Атойға әлдеқайдан еміс-еміс естіліп жатқандай. Желкесінен сипаған оның қолын ауырсынғандай болмашы ғана бірер қыңсылап қойды.

	Бұрынғыдай емес, соңғы кездері қарсыласымен айқаста жеңіске жету оңай болмаса да, жеңілістің ащы дәмін ол әлі татпай келе жатқан еді. Бұл жолғы ұстасу оның дәрменінің азайғандығын біржола айқындағандай. Азуын қарш-қарш қадап, апайтөс кеудемен аршындап, жапырып тастайтын дәуреннің өткенін жырынды, әккі алабай енді сезініп, білгендей...

	...Атойдың не бір жырынды алабай төбеттерге дес бермеген жеңіскерлігі әркім-әркімнің таңданысы мен қызығушылығын тудырмай қоймады. Тіпті одан тұқым алудың амалын ойлаған кейбіреулер Керімге батпай, бұл мәселемен Атойдың күтушісі Апанасқа сөз салып, жұғысудың жолын іздеді. Бірақ ол иттің қожасы мен емеспін, күтушісімін деп, маңына ешкімді жуытпады.

	Солардың арасынан Керімге сөзін өткізген қырғыз досы Дүйшенәлі алабай қаншығын қараша айының соңғы бір күндерінде алып келіп Атойға қосарластырды.

	Адуынды да өрекпі арландығын танытудағы Атойдың бұл алғашқы сабағы еді. Албар ішінде оңаша қалған алабайлар бір-бірін аңдысқандай сыңаймен, азуларын ақситып, зілсіз ғана ырылдасқан екеуі аздан соң-ақ жұғысып кетті. Күйі келген, сол құлағы тұқылының болмашы ұшы айыржырықтау келген, жағалбас, ақсұр қаншық Аққұс мүләйім қалыпқа түсіп, Атойдың алдын кесе-көлденеңдей берді. Өзінің әбден күйі келгенін иісімен де, қылығымен де аңдатып, апайтөс арланның шыдамын ширықтыра түсті. Бұдан арғысы қас-қағымдай-ақ сәтте тынып болды.

	Осы қас-қағымда Атойдың арландық түйсігі біржола айқындалды. Өз тұқымдастарымен төбелесте ғана беттесіп, айқасып үйренген арлан алабай өн-бойын кернеген ырғын күштің әсерін бұл жолы басқаша сезініп, басқаша күй кешкен еді. Ұрпақ дәнегін ақ-сұр алабай-қаншықтың құрсағына салған Атой өзіне ұқсап жарық дүниеге көз ашатын кішкентай алабайлардың әкесі болатынын әрине түйсіктей алмағаны анық. Бүгін енді дәрменсіз халде жатқан Атой үшін сол бір жігерлі күндер тым алыстап кеткен еді. Сондай сәттерді бұдан соң да ол талай мәрте басынан кешірген, талай мәрте Атой өзінің арландық болмысын ұрпақ жалғастығы жолында армансыз таныта білген болатын.

	* * *

	Қамал бұзар қырықты молынан еңсерген Керімнің тасы өрге домалап, шаруасы оңынан оңғарылып, дөңгеленген осы жылдардың ішінде аты жұрт аузынан түспейтін болып алды. Мұның үстіне қолы ашық, жомарт Керім, көмекке зәру істерге демеуші болудан да алдына жан салмайтын Керім деген даңқы тағы бар, әйтеуір Бөрітастағылардың үлкені де, кішісінің аузында – Керімнің аты.

	Ал оның зауытынан шыққан шырын шараптар туралы шартарапты шарлап кеткен аңыздай ақиқат Керімнің кім екендігін одан сайын зорайта түскендей еді. Оның әсіресе шарап жүзімін тонналап алыс-жақын маңдағы өзі сияқты шарап шығарумен айналысатындарға сатып та қаражат қорын еселеген жағдайы Саянбайдың ұйқысын қашырды.

	Өзегіне өрт болып түскен қызғаныш оның дегбірден айырды. Ірі-ірі элеватор ұстаған астық магнаттарымен көтерме сауда жасасып, бидайдың ең жоғарғы сорттарынан жасап, неше түрлі атпен шығарған мықты арағы жақын төңіректегі өзі сияқты алпауыттардың қай-қайсының ішімдігінен кем түспесе де, Керімнің шарабы мысын баса берді. Өзін одан үстемірек көрсетудің, асып, асқақтап бара жатқанның еңсесін басып қоюдың ендігі жердегі бар амалы – беделдірек бір биліктің тұтқасын қолға іліктіру ғана, басқа амал-айла жоқ дегенді ішіне түйген Саянбай осы күздегі сайлауда депутаттыққа түсудің, сайлау додасына түсіп қана қоймай, одан жеңіп шығудың жолдарын алдын ала іздестіре бастады. Ол үшін, әрине, басшылардың көңіл ауанын өзіне аударту - өзінің бұл тартыстан жеңіскер болып шығуының басты дәйегі дегенді ішіне мықтап түйген болатын. Керім сияқты жомарттықты әшейін бір тобырға емес, өзі сияқты үміткердің беделін көтеру үшін болмашыны бадырайта айтып қызмет қылатын саяси технологтарға жасауы керек. Барлық түйіннің кілті соларда мінеки!..

	Штаб құрып, осы төңіректегі пысық, білгір, әрнеден хабары бар жігіттерді жинаған Саянбай сөйтіп сайлау алды науқанын қарқынды бастады. Өзіне сенімді өкіл етіп Астанадан немере інісі Сұңғатты шақыртты. Тележурналист болып бірталай жыл қызмет істеген, еті тірі, көпшіліктің алдында желдей есілген сөздің есесін жібермейтін қамал бұзар жастағы ол қазір өзінің шағындау жеке телестудиясын ашудың қамында жүрген еді. Қолында мол қаражаты бар ағайынның тілегін қайтып құп алмасын. Саянбайдан мән-жайды естіп, көкшілдеу көздері ойнақши, ақсары жұқалтаң жүзі қызыл шырайланып елбелең қаққан Сұңғат: «Аға, о кей! Штабыңызды да өзім басқарам, мәртебеңізді асыратын сөзді де жұрт алдында өзім сөйлеймін. Бағдарламаңызға ешкімнің де бұрын-соңды ойына келмеген өзекті мәселелерді атқарудың нақпа-нақ шешіміне құрамыз. Сайлауда алдыңызға жан салмай көш басында келетіндей етіп шаруаңызды дөңгелетеміз әлі-ақ»! деп желпіне жөнелді. Сұңғаттың мұнысына Саянбай әуелкіде ішін жиып, көпіртпе сөзін құп алмады. «Мынаныкі құр қызыл сөз болып жүрмегей осы»?! деген күмәнін айтпаса да, інісінің бұл пысықайлығын салқындау шыраймен қабылдады. Әйтсе де оның көмегінен бас тарта алмады. Әсілі, тіршілік қамын сөзбен айыратындардың бәрі болмаса да, дені осындай шығар-ау, қолынан бірдеңе келетінін сыңайын танытар мүмкін деген сенімге бекінді.

	Обалы нешік, Сұңғат бұл шаруада қамшы салдырмады. Саянбайдың бағдарламасында, егер үміткер ел атынан сөйлейтін жоғары өкілді орынға бара қалса, осы өңірді аз ғана жылдардың ішінде уақыттың ішінде-ақ гүлдендіріп, өркендетіп, осы өңірдегі ел-жұрттың әл-ауқатын арттырып жіберетін небір керемет нақты істерді өзі бастап қолға алатынын жіктеп, талдап айтылды. Нағыз депутат елге билік жүргізетін әкім де, қағаз кемірген қызметкер де емес, Саянбай сияқты кәсіпкерден шығады, өйткені ол шаруаның басында жүрген адам, елге қажетті қаражаттың қайдан, қалай шығатынын біледі. Қысқасы Сұңғаттың сараптап талдауынша, кәсіпкер Саянбай депутат болса не бір алынбас қамалдарды алып, небір керемет істерді атқара алады екен.

	Газеттер мен теле-радиоэфирлерде Саянбай тұрады мен мұндалап, сайлаушылармен апта сайын үш-төрт кездесуде тағы сол – Саянбай тұрады асқақтап.

	«Әй, бала, осы тым артық сілтеңкіреп кеткен жоқпыз ба, осы? Судың да сұрауы бар дегендей, ертеңгі күні мұның бәрі өз-өзінен іске аса қоймайтыны «екі жердегі екі – төрт дегендей» анық нәрсе, масқара болып жүрмейміз бе»? дегенді Саянбай оңашада Сұңғатқа жұқалап айтып та қойып жүрді.

	Бұған Сұңғат: «Әй, Сәке, олай етпесек, жұртты өзімізге қарай қалай бұра аламыз. Политтехнология дегеніңіздің ең басты мұраты осы – жұртты өзіңізге ұйыту, онсыз болмайды. Алдымен депутат болып алуды ойлау керек. Содан кейінгісін тағы көре жатпайсыз ба»?! - деп шыр-пыры шығады.

	Сайлау алды науқанын қызу өткізген Саянбайдың көмекшілері ештеңеден аянып қалмады. Әр жолғы сайлаудың алдында депутат болудан дәмесі бар шіркіндердің уәдесіне тойып болған сайлаушы жұрт мұның да сөзін жүре тыңдаған сыңай байқалған жерлерде Сұңғат бастаған топ Саянбайдың суретімен әспеттелген полиэтилен дорбамен сый-сияпат үлестіру амалын да қолданып бақты. «Сіздердің жағдайларыңызды кәсіпкерден артық білетін адам жоқ, сондықтан еліміздің белсенді кәсіпкері Саянбайға дауыс беріңіздер, халайық!» деген ұрансөзді мегафонмен жар сала айтқан автомобильдер күн құрғатпай көше-көшені кезумен болды.

	Ал Керім болса, жеме-жемге келгенде өз еркімен бас тартып, депутаттыққа екеуінен де гөрі «лайықтылау», саяси тартыста екеуінен де гөрі тісқаққандау әрі басшылардың ыңғайына келіңкірейтін қарсыласын Саянбаймен бетпе-бет қалдырып, тағы да одан ұпайын асырып кетті.

	Оның да бұл сайлаудан жолы болар-болмасы неғайбыл еді. Жұрт алдына шығып саяси ұпай жинауға әлі әккілене қоймаған Керім бұл бәсекеде бәрбір өзін ұтыскер санамады. Сайлау алды додаға қатысуын қатысқанымен, орта жолдан шығып қалуға ерік-жігері жібермеді. Оның үстіне бұл кезде Саянбайдың дәріптелуі де кең өріс алып кеткен болатын, осындай жағдайда мұның шегінуі өзінен әлдеқайда танымал болып алған күшті қарсыластың алдында жеңілісті алдын ала мойындаумен барабар еді. Осындай пендешіліктен аса алмаған Керім әліптің артын бақты да, Саянбайдың жалаң ұранмен дарақыланып ештеңе шығара алмасына көзі жеткендей болған бір сәтте доданы жалғастырудан бас тартты. Мұнысын және дүйім жұртқа жария етіп, жергілікті арнаның тележурналисіне берген сұхбатында ресми түрде айтты.

	– Керім Бәкенұлы, сіз кәсіпкер ретінде халықтың тұрмыс жағдайын жақсартуға қандай үлесіңізді қосып келесіз? Бұл - бірінші сұрақ. Екінші сұрақ: депутат бола қалған жағдайда бөрітастықтардың тұрмыс ахуалын жақсартатын қандай өзекті мәселені алдымен шешуді қолға алар едіңіз?

	– Депутат болу, әрине, әрі жауапты, әрі мәртебелі үлкен міндетті мойынға жүктеу ғой. Елдің өсіп-өркендеуіне септесер заң шығару кез келген адамның қолынан келе бермес шаруа деген пікірдемін...

	– Мұны қалай түсінуге болады?.. Сіз өзіңізге қатысты осындай күмәндасыз ба?

	– Тек қана өзіме қатысты емес, кәсіпкерлікпен, бизнеспен айналысып жүргендерге де қатысты бұл сөзім. Сондықтан өз басым кәсіпкер ретінде халыққа тигізер көмегім көбірек болар еді деп ойлаймын.

	– Мына пікіріңіз тым тосындау екен, Керім Бекенұлы!..

	– Тосындау болатын ештеңесі де жоқ. Мен осындай қорытындыға әбден ойланып, толғанып барып келдім, өйткені осыған дейін атқарып келген шаруаны орта жолда қалдыруға болмайды. Оның үстінен шарап шығару – бейнеті зор, қаражатты, қол еңбегін көп қажет ететін шаруа. Шарап жүзімін өсіруді дамыған озық елдердегі сияқты жоғары деңгейдегі жарақты технологиямен атқарудың мүмкіндігі бізде әзірше жоқ. Қашан болатыны да белгісіз. Сол себепті халықтың күнбе-күнгі тіршілік қажетіне лайық ауыл шаруашылық өнімдерін шығаруды кәсіпкерлік ісімнің қосымша саласы ретінде қолға алып жатырмын. Көкөністі, жеміс-жидекті қысы-жазы дүкен сөрелеріне үзбей түсіріп тұрсақ, халыққа тигізетін пайда емес пе! Ал мұндай шаруаны атқаратын жұмыс күші де - халықтың өзі болады. Әрі өзі жұмыс істеп тіршілігін жасаса, әрі ел-жұртты көкөніспен қамтамасыз етсе, қарапайым еңбек адамының көретін пайдасы сол емес пе! Өз басым депутат болу мәселесін сондықтан да кейінге шегере тұруды жөн көрдім. Маған дауыс бергісі келген сайлаушылар бұл шешімімді жеңілісті алдын ала мойындауы деп түсінбесін. Бұл - жеңіліс емес, бұл - менің азаматтық арымның алдындағы адалдығым. Өз шешімімді мен ресми түрде жария етіп отырмын, мінеки! Сайлау комиссиясына өтінішімді бүгін жазып берем...

	– Бұлтарыссыз айтқан әңгімеңізге рақмет, Керім Бәкенұлы! Сіздің бұл шешіміңіз қарсыластарыңыздың көкейінен шығар, бірақ өзіңізді жақтайтындардың түсінбеуі әбден мүмкін. Бірақ қандай шешім қабылдасаңыз да бұл - сіздің жеке құқыңыз, солай емес пе!?.

	Осы теле сұхбаттың бір көрінісін, бір сөзін қалт жібермей бастан-аяқ көрген Саянбай үш ұйықтаса түсіне кірместей бұл тосын жаңалыққа қуанарын да, қуанбасын да білмеді. Қарсыласының азайғаны, әсіресе Керімнің бұл шегінуі оның депутат болу мүмкіндігін зорайта түсер еді, әрине. Алайда оның әлгіндей мәлімдеме жасап, бас тартуы Саянбайдың пайдасына шешілмей тұрғаны анық еді. Ол Керім құсап халықтың жағдайын ойламай, алдымен депутат мандатты алуды ғана мансұқ еткен адамның сиқында қалғандай болды...

	Енді қисынға келгенде, алда-жалда Саянбай бұл сайлауда ұтылып, өзімен бетпе-бет қалған қарсыласы - әлгі мықты неме депутаттық орынға барып жайғаса қалғандай болса, өз әлін білген, өз жолын білген Керімді бағалайтыны қисынды. Тіпті қажет болғанда Керімнің жақтасы да болып шыға келмесіне кім кепіл?! Саянбай осыны ойлағанда өзегіне өрт түскендей күйге түсті. Өзін соншама дәріптеген ол түкке керексіз адамдай болып қалды. Саянбайдың осы сайлаудың тартысында ақыры жолы болмады. Өзін-өзі тым асыра дәріптетіп жіберудің де салқыны тимей қоймады. Жұртты тобырға санап, жылтырақ сөзбен, ұранмен алдай алмасын түйсінбеген Сұңғат сияқты пысықайлар оны депутаттыққа өткізе алмады.

	Бөрітаста Керімнің беделі демде зорайып шыға келді.

	Ылғи да осылай, Саянбайдан оның бір ұпайы қашанда артық түсіп жатады. Қалайша оған қаны қараймасын! Мұнысымен қоймай, бұрынғы әйелі Әнсаямен екеуінің ашыналық әрекеттері үшін Керімге атар оғы болмай жүргені рас еді.

	Әйтсе де не құдіретінің бар екені, жеме-жемге келгенде Керіммен ашықтан-ашық жауласып, ұстасуға оның батылы жетпей-ақ қойды. Керімнің мысы басады да тұрады.

	Амалсыз көлгірсіп, ішіндегісін сыртына шығара алмай діңкелеген Саянбай сайлаудан жолы болмағаннан кейін Керімнің тіпті жер басып, аман- есен жүргенін ешуақытта кешіре алмастай, қаны әбден қарайып алды. Жатса да, тұрса да көкірегін сыздатқан осы хал оған байыз таптырмады. Ішкен- жегені бойына сіңбей, түн баласы ұйқысы қашатын болып алды. Ауру да емес, сау да емес сансыраудан біраз уақытқа шейін арыла алмаған ол ақыры өзін-өзі аздап сабырға келтірді.

	Өзінен басқа бұл төңіректе ешкім жоқтай асып-тасқан Керімді тым құрыса тәубесіне келтіретіндей әлдене ойластыруы керектігін ойына түйсе де, тап қазір Керіммен айқасу өзінің пайдасына шешілмейтіні анық еді, оның осыған көзі жетті. «Күте тұруы керек, дүние-кезек, бір реті келетін күн әлі-ақ туар. Сонда көрерміз кімнің кім екенін. Әзірге жүре тұрсын осылай ештеңені қаперіне алмай, жүре тұрсын». Осы ойына іштей тістене бекініп, Керімде кеткен ұпайын қайткенде де түгендеймін деген Саянбай өзін сергелдеңге түсірген пенделік ойлардан бәрібір арыла алмады.

	* * *

	Дүйшенәлінің екі жасар ақсұр алабай қаншығы Аққұс қаңтардың соңын ала үпір-жүпір өңшең қызылбас бес күшік туды. Осы ұяластарының ішінде екеуі енесінің құрсағынан бірінші шыққаны мен бесіншісі арлан күшік болып шықты. Алғашқы ұясы болғандықтан ба, Аққұс күшіктеріне бірден иісініп, емірене қоймады. Енесінің уыз-сүтке толы тоқ бауырын қызылшақа тұмсығымен түрткілеп, емшек іздеген алғашқы арлан күшік еті тірлігін, пысықтығын ұяластарының бәрінен бұрын танытып үлгерді. Арлан деген аты болғанмен, соңғы бесінші күшік ең әлжуазы еді, өзгелері тырбың- тырбың қимылдап, үйме-жүйме, ене емшегіне таласа-тармаса ұмтылғанда, бұл өзін-өзі игере алмай, тұмсығымен сүті мол жып-жылы тоқ бауырға жабысқан ұяластарының шошаңдаған құйрығын түрткілеп, икемсіз қыбырлап шетқақпайлана берді. Өздігінен енесінің бауырынан нәр алуға шамасы жетпеген әлжуаз күшіктің қатарға қосылып кетеріне оншалықты сенбеген Дүйшенәлі екі-үш күн өтер-өтпестен, мұны жексенбі күні құс базарына апарып сатып жіберді. Алабай тұқымдас иттердің жәйін білетіндердің ішінде түрікменнің қаны таза алабайына қызықпайтын адам бола ма, ұзынтұра қарасұр жігіт онымен саудаласып жатпай, сұраған бағасын бірден беріп алып кетті. Әдетте асыл тұқымды итті шын бағалайтындар күшіктің тегін, әкесі мен енесінің түр-түсіне дейін түгендеуші еді, ол әлжуаз күшіктің жайынан ештеңе де сұраған жоқ. Нағыз түрікменнің алабайы ма - нағыз алабайы, осының өзі оған жеткілікті болса керек.

	Алабайдың әлжуаз күшігіне жаңа егесі емізікпен ешкінің қою сүтіне жұмыртқаның сарыуызын қосып беріп, екі-үш күннің ішінде-ақ тірілтіп алды. Дүр деп атын қойды. Аузына қайдан түскені, тілінің ұшына орала кеткен, ешбір мағынасы жоқ бұл әшейін бір сөз еді, бірақ ит атаулыға қойылатын жаттанды аттардан басқаша әрі тосын естілетіндігі үшін ұзынтұра мұны өзгертпеді.

	Қатырма қораптың ана бұрышы мен мына бұрышының арасындағы аядай кеңістікті Дүр күшік әп дегеннен игеріп алды. Әуелі қып-қысқа аяқтарын тырбаңдата қозғап, тұмсығымен жұқалау ескі көрпеше төсенішті түртінектей иіс аңдап, жер бауырлай ілгері-кейінді болмашы-болмашы қыбырлаған кішкентай алабай қай жағына қарай қозғалса да, маңдайы қатырма қабырғаны сүзгілей берді. Кеңістігі де, еркіндігі де шектеулі қазіргі тіршілікті пайымдарлық ақыл-естен гөрі күшіктің өн-бойында әлсіз ғана түйсік-сезінудің шарттылығы басымырақ болатын. Қатырмалы жасанды кеңістік оған қимыл мен әрекеттің алғашқы машықтарына үйретті. Тіршілік ету үшін қимыл мен әрекеттің қаншалықты маңызды екенін де Дүрдің пайымдап үлгермегені анық.

	Қазір осы қалпында әлдеқандай бір қуатты қол оны аялай ұстап, енесінің емшегіндей нәзік емес, иісі алабөтен дүмбілез, бірақ ұшынан тәп- тәтті нәр сыздықтаған емізікті таңдайына тосады. Мұның бар әрекеті – соны сору, құйттай құрсағын тырситқанша, өзегіне түскен нәрлі сүтке мелмеңдей тойып, маужырағанша дамылсыз сора беру, сора беру...

	Ештеңеден қамсыз басталған тіршілігінің алғашқы сынағын жаңа егесі оған бір апта уақыт өтер-өтпестен көрсетті. Қайқылау тынымсыз шошаңдай беретін құйрығын үш елідей жерден резеңке жіппен бунақтай қатты байлап қысып байлап тастады да, құйрықтың содан арғы буыны жансызданып сала берді. Қит етсе қылт-қылт етіп шошаңдайтын құйыршық өз-өзінен семіп көп ұзамай үзіліп тынды.

	Келесі бір ауыр сынақты да Дүр көзін ашпаған күйінде бір аптадан сәл аса берген уақытта басынан өткерген еді, ендігі кезек ұшы үшбұрыштана салбырай біткен қос құлағына келді. Құлақшекеліктен сәл жоғары жерден жымып қысқан құрсаудан аз ғана қыңсылап ауырсынғаны болмаса, құлақты тұқылдап қиған әлденедей пәленің қылпыған өткір жүзі қыңқ деуге де шамасын келтірмеді. Өзіне-өзі ұқсамай қалған, бірақ нағыз алабай кейпіне енген кішкентай күшік осы қияметтің бәрін артқа тастағаннан кейін көп ұзамай көздерін жіпсите ашты. Осы кезге дейін ол үшін айқындығы болмаған, тұңғиық бұлыңғыр әлемнен соң кенеттен жан-жақтан жамырай анталаған жарықтан күшіктің өн-бойы ілкімде дір ете түскендей болды. Айналасындағы әлденедей заттарды, сененің арбиған есігін, оның ар жағындағы ұзыннан-ұзақ созылып жатқан кеңістікті кішкентай алабай өгейсіреп, жарыққа қарыққан тұп-тұнық қарашығын аударып, төңкеріп алды да, көздерін еріксізден-еріксіз жұмып-жұмып қойды. Әйтсе де жарық әлем өз ырқына көндірмей қоймады. Алабай күшік Дүрге аспан астындағы әлемнің тіршілік бейнесін нұрландырып тұрған жарықтың, алуан-алуан бояулы сәуленің осындай ғажайып болмысын түйсіктеткен алғашқы сәт еді бұл!..

	Бұдан кейін, әр күн сайын алабай күшіктің айналадағылардың бәр- бәрін тану әрекеттері басталды. Мына Тіршілікте, мына Өмірде қатырма- ұядан да басқа әлем, кеңістік бар екен. Және қандай әлем! Оның жұп-жұмсақ табанының асты қатқыл жер, ал сол жердің беті де бірыңғай теп-тегіс емес, ойлы-қырлы, қатпарлы бір кеңістік, кейбір тұстары - қалың ну, биік-биік ағаштардың шоғыры. Әр тұстан естілген түсініксіз дыбыстар, қозғалыс- қимыл, қысқасы - бейтаныс әрі жат дүние.

	Бір айдан жаңа асқан күшіктің таңданысында шек болмады. Айналасындағы тіршілікке бойын үйреткенше тітіреністен, жеңіл дірілден арыла алмады. Бірде үлкен ауланың ішінде әлдеқайдан өзі тұрқыластау, бірақ басы домалақтау, құйрығы сабалақтау келген, үсті-басы тарғыл-тарғыл, жап-жасыл көздері - ызғарлы бір пәлекет алдынан сап етіп шыға келді де, жонын күржитіп, кішкентай азуын ақситып, тырнағы сояудай алдыңғы оң аяғын қайта-қайта серпіп, сермелеп, барылдап бұған айбат көрсете бастады. Мына сұмдықтан үрейі ұшқан күшіктің қатты шошынғаны соншалық, басының ауған жағына қарай тапыр-тұпыр безе жөнелді. Зәулім ағаштың тасасына барып тығылып, бас сауғалады. Көпке шейін өн-бойы қалш-қалш етіп, өз-өзіне келе алмады. Көзін ашқалы, аяғын еркіндеу басып жүргелі алабай күшіктің көрген қатерлі құбыжығы егесінің үйінде тұратын тарғыл мысық екен. Өзі танып, біліп жатқан мына тіршілік кеңістігінде алдынан шығатын қауіп дегеннің болатынын ол алғаш рет осылайша көріп, осылайша түйсініп еді.

	Егесі мұны қауіп-қатері жоқ, нешеме алуан дыбыстар да естілмейтін, сапырылсқан қозғалыстың ию-қиюы көп байқалмайтын жерге – қала сыртына, табиғаттың аясына жиі-жиі апарып жүрді. Мұндағы кеңістікті, мұндағы әлемді ол басқаша түйсіктеп, таныды. Ұзына бойына кетіп бара жатқан керуен таулардың алыстан ақмұнарланып көрінген биік шыңдары аспан көгімен ұштасқан зор бір заңғар алап. Ал мынау айнала қанша шапқыласаң да, тосқауылы жоқ шексіз еркіндік. Алабай күшік Дүрге керегі де осындай еркіндік болатын. Еркіндікте баулынып, жетілу оның бойына жігер мен батылдықтың нышандарын күн сайын, әр сәт сайын дарыта берді.

	Кейіннен егесі өзі сияқты кішкентай алабайларға үйірсектету үшін мұны питомникке бір уақ әкеліп жүрген кездері Дүр бұл ортаға да тез ыңғайласты, тіпті бұлардың кейбіріне өжеттігін де көрсетіп үлгерді. Өжеттікке баулынбайынша бұған өзінің алабайлық тегін ақтап алудың қиын болатынын алабай төбелестің кәнігі ойыншысы ұзынтұра жігіт, әрине, біледі. Білгесін де мұны соған талмай, қажымай машықтандыра берді.

	...Осылайша табандылықпен баулынған Дүр алты айлығында дүрдиген нағыз алабайға айналып шыға келді.

	Ұзынтұра Тұршан осы кезден бастап жатпай-тұрмай бұны төбелескерлікке баули бастады. Төбелескер болу – тек қана жеңіскер болу еді, әйтпесе алабай итті алабай-додада айқасқа түсіріп арам тер болудың қажеті де жоқ болатын. Итің төбелесте жеңбесе, баулыған еңбегіңнің құны – көк тиын.

	Дүрдің ауыл-аймақтың төңірегінде болып тұратын алғашқы кішігірім айқастардағы жеңісі егесінің көңіліне кәдімгідей-ақ сенім ұялатты. Ендігі үміт – Дүрдің ұстасқанын бір мытып, шалып түсер нағыз мықты алабай екенін дәлелдеуге тиіс үлкен жекпе-жектерде. Тұршан алабай додалар өткізіліп тұратын алыс-жақын жерлерді әркім-әркімнен сұрастырып, іздестіре бастады.

	* * *

	Ылдым-жылдымы тез Райыс жолға даярлықты таң қараңғысынан бастап, күн шыға екі «RANGE ROVER» джипімен Керімнің үйінің қақпасына келіп кірді.

	– Бәрі дайын! – деді ол нақпа-нақ қалпынан айнымай. Райыстың қашандағыдай ыждағаттылығына сенімді Керім де жолға сақадай-сай отыр еді.

	Қазан-күздің екі-үш күннен бері мезгіл-мезгіл жаңбырлатып, желдетіп тұрған сыңайы байқалғаннан-ақ қаз атуға барудың кезі туғанын Райысқа ескерткен өзі еді. Әдетте аңшылық сапарға олар үш-төрт адаммен топтасып шығатын еді, бұл жолғы бұларға серік болатын адамдар барған жерден қосылатын болды. Ал баратын жерлері - Бөрітастан тоқтамастан жүргенде бір жарым сағатта жететін Айдындыкөл. Жыл сайын құс қайтар алдында қаздардың үйір-үйір болып байыздап, мамырлайтын ең бір сүбелі мекені. Айдындыкөл мен оның төңірегіндегі бықпыл-жықпылды аңшылық қорықтың қарауыл-қорықшысы Керімнің ежелден қандыкөйлек мектептес досы – Батталсейіт. Жыл сайын осы қаз атуға шыққанда, күзде бір рет кездесіп, арқа-жарқа болатын сәтті екеуі де сағына күтеді.

	Бұл жолы да олар сол дағдыларынан айныған жоқ.

	– Бәрекелді, қош келдің, Кереке! – деп құшағын жая сәлемдескен Батталсейіттің желқақты тотығыңқы, қызылшырайлы жүзі қашандағыдай жарқын. – Өзім де осы шамада бір шаң берер деп отырғанмын, бірақ алғашқы бірер күнді жіберіп алдыңдар, биылғы қаз атуға сендерден бұрын келгендердің қанжығалары кешелі бері жап-жақсы-ақ майланды...

	– Бізге де бірдеңе қалдырған шығарсың, Бәке!? – Керім өзімен түйдей құрдас досын арқадан қағып, шымыр қолдарын қаттырақ қысып күле амандасты.

	– Әрине, әрине. Биылдық күзде ешкімнің әлі аяғы тимеген көлдің арғы бетіндегі егістіктің орнында саған бір үйір қазды бөлек ұстап отырмын ғой,- деп Батталсейіт темекінің ысынан сарғайған ірі тістерін ақсита қарқ-қарқ күлді.

	Алдын кешке салып келген Керім Батталсейіттің үйінде қонақасы жеп, күйеуі сияқты тым ақжарқын Балзияның күрең шайын қана ішіп, емін- жарқын демалып, тыныс шақырды. Бірер кесе шәй ішкесін Райыс пен жүргізуші жігіттер қаздың таңғы жайылысының аумағын көріп, атыс орындарын даярлап, сол маңның әр-әр жеріне қаздарды арбап қондыру үшін өздерімен бірге көп қылып әкелген қаздың үрмелі резеңке жасанды тұлыптарын орнатуға кетті.

	Батталсейіт қонағының ештеңеден қамсыз ыңғайын аңдап көкейіндегі алаңды қанша білдіргісі келмесе де, Керім оның бірдеңені бүгіп отырғанын әңгіме арасында ауық-ауық әлденедей ой көлеңкесімен кіреукелене берген бет әлпетінен танып қойды.

	– Ертелі-кеш бәрібір айтасың ғой, көкейіңдегіні бері шығар, не мазалап жүр сені? – деді Керім оның көзіне тура қарап.

	– Айдалада өзімен-өзі, ұсақ-түйек шаруасын бағып бұйығып жатқан адамды не мазалаушы ед, тәйір?!.

	– Не мазалаушы еді дейді ғой, несін жасырасың, айтсайшы әлгілердің қоқанлоққысын, - деді Балзия күйеуінің кібіртіктеп, айта алмай отырған сөзін оның көмейінен бері тартқандай болып. – Қаладағы жер-дүниесі мен дәулеті аздай, енді көлге ауыз салыпты сұмырайлар...

	– Қойсайшы, әй, біразырақ сергіп, демалуға келген адамдардың басын қатырмай! – деп әйеліне зілсіз жекіген Батталсейіт өзіне алаңдай қараған Керімге көз қиығын тастады. – Бір жөні болар, ақиқатына жетерміз...

	Дастарқан басында айтылған аз-кем әңгіменің шет жағасынан Керімнің ұққаны - көл маңындағы аумақты өз иелігіне көшірдім деп, енді бұл жер менің бағынысымдағы меншік, құс атушыларды шулатып қуып жүрген мықтың Саянбай, солардың бас-көзге қарамай, өңмеңдеген жігіттері екен.

	Керім көңіліне жағымсыздау бір алаң енсе де, досының ыңғайын танығасын сөзді одан әрі қазбаламады. Оның «бір жөні болар, ақиқатына жетерміз» деген тоқтамын іштей құп алды.

	... Таң бозынан аңшылар мылтықтарын, асай-мүсейлерін асынып, бұлтты күннің қараңғылығымен бүркемеленіп, алдан тұрған желдің өтіне қарама-қарсы жүріп, көлді жағалап кешегі межеленген арғы беттегі егіс орнына қарай асты. Қаздар көлден көтеріле, егістік табанындағы жайылысқа қарай ұшпастан бұрын, кеше кеш бойы іңірден бастап қазылып, жан-жағына сабан төселіп даярлаған атыс орындарына жайғасып алуға асықты.

	Керім ортаңғы тұстан, екі жүргізуші мен Райыс оның екі жағын ала ара-арасына елу-алпыс қадам салып жайғасып үлгергенше көл жақтан таңғы жусауға оянған қаздардың бірін-бірі іздесіп еміс-еміс қиқуласқан қиқуы, көп ұзамай жер бауырлай көтеріліп, төмен ұшқан алғашқы дүрмек қанаттарының нөпір сусылы желмен аралас құлаққа шалынды. Мылтығын кезенуге даяр ұстап, қаздың қалың дүрмегінің оқ жетерлік жерге келуін күтіп, шүрпені басуға әзір отырған Керім қапы қалмады. Қаздардың алғашқы тобына қос- қостан екі рет атып үлгерді. Райыстар жақтан да дүркін-дүркін атыстар естілді. Желдің алдан тұрғандығын пайдаланған олар көл жақтан ұшқан қаздарың келесі бір дүрмегін үркітіп алмас үшін орындарынан қозғалған жоқ.

	Жел күшейіп, аласапыран жөңкілген қара сұрғылт бұлттың қалың дүрмегі күз аспанын тым аласартып жібергендей еді. Әншейінде селт еткенді аңдап қалғыш қаздар қауіп-қатердің қай жақтан анталап, андыздап жатқанын білмей, қаңқылдап, бей-берекет жер бауырлай ұшты. Самғап ұшып кетер кеңістік заматта тарылып, төңірек үрейлі тарсыл-тұрсылға тұнды.

	Егістіктегі таңғы жайылысқа әдеттегідей үйірін өзі бастап көтерген бір үлкен ата қаз атыс шыққан тұстан бұлт ішіне бағыт-бағдарсыз тік оқыс самғап кете барған болатын. Бұлт тұманының арасымен жанталаса далбұң- далбұң ұшқан ол көгілдір кеңістікке қарай бәрібір шыға алмай, қаңғалақ қағып біртін-біртін төмендей берді. Осы кезде төменнен тағы да жойқын атыс басталды. Ата қаздың барар жолы қалмады, үрейлі тығырыққа тағы да келіп қамалды...

	Бір дүрмек қаздың тобырын селдіретіп тастап, енді атыс орнын ауыстыруға ыңғайланған кезде жоғарыдан бұлт арасынан қаңғалақтай ұшып шығып, жерге қонуға бет алғандай болған жалғыз ата қаз қанаттарын сусылдатып Керімнің төбесін жанай төмендеп келе жатты. Ол мылтығын оқтап үлгерем дегенше әлгі ата қаз егістіктің орнына бауыры сәл-пәл тиер- тиместей, жан-дәрмен қанаттарын далбалаңдата жайып барып қонды.

	«Құлағандай болып қонуына қарағанда мына қаз аяғынан жараланған сияқты», - деп ойлаған Керім мылтығын кезене түсіп, жер бауырлатып атуға сақтық жасап мүдіріп қалды. Мұндайда, аңдамаса, оңды-солды атыстан жан- жағыңдағы адамдарды мерт қылу қаупі де бар болатын.

	Әні-міні дегенше жаңағы егістіктің орнына құлап қонған қаз заматта бауырын бір жазып алып, тағы да әуеге көтеріле берді. Қайткенде де ажалдың аранынан құтылудың жан-далбаса әрекетін жасаған ата қаздың аңшылардың қанды нысанасына ілікпеуді қарастырған соңғы амалы еді. Осы мезетте Керімнің оң жағын ала жайғасқан Райыстың мылтығы гүрс еткен болатын. Ата қаз қанаттарын соңғы рет жайған күйі егістіктің тепсеңіне құлады.

	Атылған құстар оққа байланып, құлаған-құлаған жерлерінде қала берді...

	Бұдан кейін іле-шала екінші қапталдағы қосымша ұяларға орын ауыстырып, сәскеге дейін аңшылық құмарлықтың қызығына берілген олардың олжасы шаш-етектен болды. Дөңкиген екі джиптің жүк салғышы қазға сықап толды.

	Мамырлап семірген қаздың түстікке дәмделіп пісірілген тәтті қуырдағын сүйсіне жеген аңшылар ертеңгі дейін алаңсыз демалуды ойлаған болатын.

	Түс ауа төңіректі шолып, көл жағасына барып қайтуды ойластырған Керім қасына Райыс пен Батталсейітті ертіп тысқа шыққаны сол еді, өңшең жасыл киімді, түр-тұлғасы атпалдай бір топ жігіт топырлап алдарынан шыға келді.

	Топты бастаған мұртты, жылтыр бет, шегір көз жігіт:

	– Фирманың күзет қызметі, рахым етіңіз! – деп оң қолын шекесіне лып еткізіп апарып, бұлардың қарсы алдынан кесе көлденең тұра қалды.

	Керім қапелімде не дерін білмей абыржып қалды да, бойын тез жиып алды.

	– Қандай күзет бұл? Қандай фирма?..

	– Оны кейін біле жатасың, бұл көлдің қорығына заңсыз баса-көктеп келіп, қаздарын қырып жатқан өздерің кімсіңдер? Қане, арнайы рұқсаттарың болса, көрсетіңдер дереу. Әйтпесе басқаша сөйлесеміз...

	Мәселенің насырға шабатын түрін байқаған Батталсейіт:

	– Жігіттер, бұлар - менің қонағым, өзіміздің адамдар, - дей беріп еді, әлгі мұртты оған қолын бір-ақ сілтеді.

	– Сөзді доғар! Бұл көл сенің жекеменшігің емес, қонақтарыңды тайраңдаттыратын. Көлдің бұдан былай кімдікі болатыны саған айтылды ғой, өткенде...

	Өңі өрт сөндіргендей болған Райыс өңмеңдеп әлгіге қарай ұмтылғысы келіп еді, Керім оның иығынан тартып қалып, тоқтатты.

	– Жә, жігіттер, кішкене-кішкене сабыр. Менің аты-жөнім – Керім Байдәулетов, Бөрітастағы шарап кешенінің президентімін, бұл менің баяғыдан бері жыл сайын келіп жүрген жерім...

	– Енді баяғыдан бері деген әңгіме болмайды. Бұл жердің егесі – бұдан былай басқа адам, «Саянбай К» фирмасы, түсінікті ме сізге?.. Түсінікті болса, қазір табандарыңды... хым, ия, былайша айтқанда, бұл арадан аттанып кетуіңізді сұраймыз. Әйтпесе, жаңа айтылды ғой, басқаша шара қолдануға тура келеді.

	Керімнің қаны басына шауып, мына безерген жылтыр беттің анайылығы жүйкесін ширықтырып жіберді. Тап осы сәтте Райыс атпалдай кеудесімен бұза-жара алға жұлқынып шығып әлгінің жағасына қос қолымен жармасты.

	- «Табаныңды жалтыраттың» қалай болатынын көрсетейін саған, иттің ғана баласы!..

	Көзді ашып-жұмғанша өңмеңдеп тұрған әлгілердің біреуі екеуінің апыр-топыр жағаласы басталысымен автоматын жоғары көтеріп аспандатып бір дүркін оқ атты.

	Жылтыр бетті бір бүріп, жерге етбетінен сұлатып, оң қолын артына қайырып, желкесінен бір ұрған Райыс орнынан атып тұрғанша жан-жақтан анталап келіп қалған «күзетшілер» оның есін жиғызбай, ортаға алып әбден соққыға жықты. Райысты ажыратып алуға жан-дәрменін сала ұмтылған Керім мен Батталсейіттің әрекетінен түк те шықпады.

	Осы мезетте бұл төбелестен тысқары қалған, көліктерінің қасында жүрген бұлардың екі жүргізушісі мылтықтарын күзетшілерге қарай кезеніп өкпе тұстан шыға келді.

	– Тоқтатыңдар! Қимылдасаңдар – атамыз!..

	Бұны күтпеген әлгілер состиып-состиып қалт тұрып қалды. Сұлап жатқан Райыстың қасында тұрған біреуі жерде жатқан автоматына еңкейіп, қолын соза беріп еді, мылтық гүрс атылды да, бытыралы оқ тура оның оң аяғының астын жанай, жердің шаңын бұрқ еткізді.

	– Кәне, автоматтарыңды сол жерде қалдырып, былай шығыңдар, жан керек болса...

	Екі жігіттің әлемтапырық боп күреңіткен жүздерінде ештеңеден тайсалмайтын сыңайды байқаған әлгілердің ләм деуге шамалары келмеді.

	Орнынан сүйретіле тұрып, қан-қан болған бет-аузын жеңімен сүрте- мүрте аузынан қан аралас көбік түкірген Райыс:

	– Баттал-л-л аға-а, мына жауыздардың қолын байлау керек-к, - деді демін зорға алып.

	Қолдары артына қайырлып, кендір жіппен байланған әлгі тобыр Батталсейіт ауласындағы моншаның ішіне қамалды.

	Керім кешеден бері досының бұған айта алмай, көкейін мазалап жүрген жәйтінің сырын енді ұққандай болды.

	– Жаз соңын ала, осы күзден бергі осында келіп ойран салып жүрген бұлардың әрекетін айтып, көңілдеріңді бұзғым келмеген. Және... осы екі-үш күндікте ізім-ғайып көрінбей кеткесін әлгі сұмдардың қаралары бұл жерден өшкен шығар дегем...

	Керім Саянбайдың жендеттерін қол-аяғы байлап, екі джиптің артқы жүк салғышына бөліп тиеп, қалаға жүріп кетті...

	* * *

	... Атойдың арлан ұрпағы – Дүр алабай-доданың бет қаратпас жеңіскері болып алғалы ұзынтұра Тұршанның да бұл саладағы табысы оңға басты. Алабай-дода жарысының қай-қай жерлерде дабыры қалың екені құлағына шалынса болды, дегбірі қалмай, соған жеткенше асығады. Алдымен өзі барып сайыстың ау-жайын, қатысушылардың санатын байқастап, бажайлап, төбелеске түсірілетін иттердің алымдылығын таразылайды да, Дүрді соған сай лайықтап ширатады немесе шамасы жетіңкіремейді-ау деген күмән ұяласа, тартына тұрады.

	Осы пиғылынан айнымаған ұзынтұра Тұршан Бөрітасқа соңғы бірер жылда күз бен көктемдегі алабай-доданың төбелесін жібермей, келіп, кетіп жүрді.

	Мұндағы доданың алдына жан салмас жеңіскері - бас бітімі, түр-түсі тура Дүрдікіндей апайтөс алабайды көргенде Тұршан кәдімгідей сүйсінді. Бас терісімен сойып тура қаптап қойғандай, Дүрмен ұқсастығында мін жоқ. Ол Дүрдің шын тек-тұқияны жөнінен өзінің бейхабар екендігіне бұл жолы да өкінді. Сол жолы қаперіне келмей, кейіннен базарға әлденеше іздеп барып, егесін іздеп таба алмай, ақыры ол қолын бір сілтеген. Алабай-додаларға Дүрді қосарда әр жолы алдынан шыға беретін иттің осы тегі туралы мәселесінде оның ойдан шығарған долбарымен жазылып берген паспортты алға тартумен тынатын. Дүрдің Бөрітастағы төбетпен ұқсастығы қайткенде де оның көңіл түкпіріне бәрібір бір ой ұялатпай қоймады. Бірақ әрі-беріден соң бұған шындап мән беріп жатуға құлқы да соқпады. Ит түгелі адамдардың да арасында талай ұқсастықтар болып жатады, иттің ұқсастығында тұрған не бар деп, бұл туралы ойына алмауға тырысты. Ең бастысы Дүр оны қайткенде де жеңуі керек.

	Әйтсе де алыс-жақын жерлерден келген небір қандыбалақ төбеттерге дес бермес сұрапылға өз итінің қарсы тұрарлық тегеуріні әлі де олқылау түсеріне күмәні болды ма, әйтеуір Дүрді Бөрітастағы алабай-додаға әкеліп қосуға әр жолы батылы жете бермеді. Әр төбелесте бірінен-бірі асқан небір қандыауыз жырындылармен алыс-жұлысқа түсу Бөрітастың алабайына жылма-жыл оңай бола бермес, жеңілмесе де, жеңіске бұлжымай жетудің жолы қиындай берер, сол кезде бәлкім Дүрді сынаудың бір сәті түсер деген тәріздес пендешілік дәмесін ол әр келген сайын ішіне бүгіп кетеді.





Ұзынтұраның ақырында батылы жетіп, көкейіндегіні іске асырудың орайын осы күзгі сайысқа межелеген еді...

	* * *

	Айдындыкөл оқиғасы Саянбайды одан әрмен ширықтырып, Керімге деген араздығын бұрынғыдан да өршітіп жіберді.

	Аңшылық әрі демалысжай кешенін салуға арнап өзінің иелік етуіне заңдастырып алған көл жағасындағы аумаққа құс атушыларды жолатпауға тәртіп беріп, күзет қойған Саянбайдың Керіммен бұлайша бетпе-бет келу қаперінде де болмаған. Күзетшілері қас қылғандай сол күні бұларға тап болыпты. Онсызда бір-бірін алып-шала алмай жүрген екеуінің арасындағы өштік оты лап тұтанды.

	Саянбайдың күзетшілерін қойша домалатып мәшинеден түсіріп, қожайыны отырған кеңсеге топырлатып кіргізген Керім сазарған күйі, түйіле сөйледі.

	– Әй, Саянбай дөкей, менің ізіме салып қойған мына мылтығы шошаңдаған иттеріңнің сазайын әлі сотпен тартқызармын. Әзірше түгендеп ал мыналарыңды!..

	Саянбайдың өжектеген сөзіне Керім құлақ салғысы келмеді, есікті сыртынан тарс еткізіп бір-ақ жапты.

	Осыдан соң іле-шала, ертесіне-ақ екі жақтың бітіспес жауаптасуы басталып кетті. Екі жақ та бір-бірінен зәбір шеккен жәбірленуші болып шықты. Олардың бір-біріне қарсы берген арызымен іс қозғалды, тергеу жүргізілді, екі жақтың куәгерлерінен айғақтар алынды.

	Ел құлағына тиген бұл оқиғаның мәнісі әркімнің өзінше өрнектеп айтуымен ұлғайып, пісіп, өтірік-шынды қампиып шыға келді. Керім мен Саянбайдың адамдары көл басында бір-бірімен атысыпты, баяғыдан қырғи- қабақ екі дөкей жекпе-жекте кім мықты десіп, өз айбарларын осылайша көрсетісіпті деген сияқты әңгіме-сыбыс бірер күннің айналасында Бөрітастың іші-сыртын түгел жайлап, гулеп кетті.

	Желбуаз сөздер екеуінің арасындағы текетіресті одан әрмен ушықтыра түспесе, бәсеңдеткен жоқ.

	Көңіл пәсейтерлік іс болса да, Керім өзін бұл шарпысуда бәрібір жеңіскер санады. Саянбайдың арамза, қаскөйлік пиғылы әшкереленді. Райысты өлімші ғып соққыға жыққан күзетші-жендеттер қамауға алынды.

	Тағы да Керімнің асығы алшысынан түсті. Жүрегінің басын ащы запыранға толтырған ыза мен өкініш Саянбайға пайыз таптырмады. Ұйқысы бұзылды, ішкені - ірің, жегені – желім, дүние құлазып кетті. Дәулет- байлығың да мұндайда жұбаныш емес. Күні үшін, мұның қолындағы ақшаға тілемсектенген әрқилы жағымпаздардың көлгірсуіне де лықа тойған жағдайы бар. Осы сүлесоқ күйден арыла алмай жүрген оған бір күні өзін кереметтей бір жазушы санайтын, өзін-өзі дәріптегіш, күні түсетін адамның үлкен- кішісіне қарамай жарамсақтануды ар санамайтын, есебіне түгел бір қаламгер танысы телефон соқты.

	– Әллеу, айналайын Сәкебай, Саянжан, бұл – Нәсен ағаң ғой. Өзіңе бір кіріп шығуды ойлап, амандық-саулығыңды ғана біліп кетейін деп жүргенімде, аяқ астынан ауырып қалғаным. Алтын уақытыңа қиянат жасамай, жүзіңді көріп дидарласып қана кетейін. Әлгі өзің туралы үлкен шаруаны аяқтап қалғанмын, соны да бір жағынан өзіңе хабардар еткім келген...

	Бірдеңе қажет болғандағы дағдылы мияуы екенін іші сезіп, жазушысымақтың мүләйім кейпін көруге құлқы болмай тұрса да, жарайды дей салды.

	«Әлгі өзің туралы үлкен шаруа» деп отырғаны - халықтың қамын жеген кәсіпкерсің, өзің сияқты азаматты кейіпкер етіп, бүгінгі заманғы тақырыпқа шығарма жазуға дайындалып жүрмін деген былтырлары бір айтқан сөзі болар деп түйді Саянбай.

	Нәсен қашанғы қалпынан өзгермеген, майда-майда тілмен жорғалай сөйлеп, іші-бауырына кіріп бара жатыр.

	– Ағаңның қашан да өзіңе тілектестігінен жазбай, абыройлы болуыңа дәйім қуанып жүретінін білесің ғой, Саянжан. Жақында Керім екеуіңнің араларыңдағы әлгі бір хабарды естіп, ия, әлде газетшілердің гулетіп жүргені ме деп, сенер-сенбесімді біле алмадым.

	– Солай болды, қайтесіз енді...

	– Апырым-ай, бұ жұрттың пейілі не болып бара жатыр. Қатар жүрген азамат деп сыйлы басыңды қадірлемегені-ау. Мұндайға жасымайтын жігерлісің ғой, ит үре берсін, сенің керуенің көше берсін, ия солай...

	– Керуенді көшірмей тұр ғой бұ жұртың, ағасы...

	Қоңырқайлау жанарының ұшымен Саянбайдың жалпақтау келген қара өңді беті сұрланып, аз-мұз көңілсіздік кіреукеленген реңін аңдап бағып отырған Нәсен енді сөздің ыңғайын басқа жаққа аударудың есебін таба алмай, іштей қипақтай бастады.

	Өзінің сол баяғы тілемсектігіне салып, қарақан басының пайдасына қажетті бір шаруаны айтқысы келген Нәсеннің сыңайын Саянбай айтпай-ақ сезіп-біліп отырған, бірақ тырс деп тіс жармай, оған қабағының астымен қарап қойды.

	– Көңіл-күйің болмай отыр ғой, Саянжан, реті келгенде тағы бір жолы соғып шығармын енді...

	Даусын майдалай созып, орнынан созалаңдай көтеріліп, есікке қарай беттей берген Нәсеннің жолын бөгегісі келмеген, бірақ аяқ астынан әлдене ойына түсіп кетті ме, креслосынан ол шұғыл атып тұрды.

	– Асығыс болмасаңыз, Нәке, сәл аялдасаңыз, ақылдасар шаруа бар еді бір өзіңізбен...

	Манадан шырайын бермей отырған Саянбайдың тосыннан өзін кілт тоқтатқанына ол сәл-пәл аңырып қалды да, бойын қапелімде-ақ жиып алды.

	– Келіңіз, мына диванға отырыңыз, қуыс үйден құр шықпаңыз енді, қазір шәй алдыртайын...

	Саянбайдың көкейін тескен ой, қайткенде де Керімді сүріндіруді амалы еді, соған Нәсенді пайдалану пиғылы табан астынан басына келе қалды.

	– Нәсен аға, ініңізді қолдап кітап жазамын дегеніңізге әбден ризамын ғой, әрине, ол да шыға жатар, тездетіп сәтін түсірсек. Бірақ осы қазіргі күндері жұртты елең еткізерліктей шұғылдап айтып жіберетін бір дуалы сөзіңіз қажет болып тұр маған. Газеттердің біріне, әсіресе, жұрттың қолынан түспейтін өзіміздің апталық газет бар емес пе, соған ініңіздің ел үшін жасап жатқан еңбегін тілге тиек ете отырып, салмақты бірдеңе жазып жіберсеңіз қайтеді осы. Аяқтан шалып мықтымсынғандардың мысын басқандай болмас па еді соныңыз, қалай қарайсыз?.. Редакторымен өзім сөйлесіп, тездетіп шығару жағына да қам жасап қояйын.

	Нәсенге де керегі осы еді, сөзге келмеді.

	– Болады, әрине. Өзімнің де ойымда жүрген іс еді, болашақ кітаптың кейіпкерін алдын ала орайы келгенде газет арқылы да таныстыра берсем бе дегенімнің тап үстінен түстің. Құдай қаласа, екі-үш күннің, әрі кетсе төрт-бес күннің шаруасы ғой бұл...

	– Нәкесі-ау, ағатай-ау төрт-бес күніңіз не айтып отырған, сіз сияқты қаламы жүйрік адамға, тәйірі бүгінгі бір кештік қана жұмыс емес пе!?

	Саянбайдың айтқанына көнбеске шарасы болмай тұрса да, Нәсен осы шарасыздығының өзін дағдысынша майдалап сөйлеп, ұпайға айналдырып жіберуден тайқымады.

	– Саянжан-ау, өзіңдей парасатты тұлғаның бейнесін тап бүгін, бір кештің ішінде жазып шығу оп-оңай шаруа болса кәні. Оның үстіне жазғанымды қайта қарап, әрлегіштік әдетім тағы бар емес пе, сондықтан өзің үшін менің бір кешім аздық етер, ең тығыздағанда екі күннің айналасында дөңгеленіп қалар бұ шаруамыздың шеті...

	– Келістік, ағасы. Дөңгелете беріңіз. Екі күннен соң апарып береді деп қоям әлгі мығымсынған редакторға.

	Екеуінің бәтуасы осымен тынды да, әрқайсысы өз есебін іштерінен түгендеп қойды. Нәсеннің сұғанақтау пиғылы – қайткенде де қалталы Саянбайдан өзінің жыл аралатып шығаратын кітаптарына қажетті тиын-тебен ауыстырудың орайын келтіру ғана еді. Өзгесіне оның басы ауырмайды.

	«Бір-бірімен аяспастай жауыққан сорлылардың күні де күн емес-ау, сірә,- деп ойлады ол бір мезет. – Бұлардың өмірін адамның басына бермесін, қырқысу, аяқтан шалу, сүріндіру және соған мерейі тасып, содан рақат алу, тіршіліктерінің сиқы осындай ғой шіркіндерің. Күшті кім – соның қолы жүреді, соның айтқаны болады. Саянбайдың қазір жеңіліс тауып жүрген жағдайы бар, қайтсе де Керімнен өзінің артықшылығын көрсетудің амал- айласы да бұл. Қайда, кімге жұмсалмай жатқан есіл сөз, содан мейманасы тасып кетсе жазып-ақ тастармын, әйтеуір тиын-тебендік қажетіме жарап тұрса болғаны емес пе, Саянбай сияқтылардың...»

	* * *

	Керім кеткесін Батталсейіт өзін қоярға жер таппады. Кім-кім, бұл білетін Керім өзін әлдекімдерге басындырмайтынын білген, бірақ әлгілерді мынандай етіп, қойша топырлатып сазайын тарттырады деп ойламаған.

	«Мұның арты өзін бір пәлеге ұрындырмаса жарар еді»? - деп уайым шегумен болған ол, ақыры шыдамай ертесіне Бөрітасқа тартып кетті. Саянбай тарапынан іс насырға шауып, болған жанжалдың ақиқатына куә қажет болып жатса, мұның бұнда бұғып жатқаны – Керімге деген байырғы достығына жараса ма!

	Балзия да табан астынан қалаға жиналған күйеуінің ыңғайын айтқызбай-ақ түсінді.

	– Көп кідірмеспін, әлгілердің артынан біреу-міреу келіп жатса, сөзді көбейтпей, ештеңе білмеймін деп құтыл, жарай ма? Қорықпа! Алда-жалда кешігетіндей болсам, Нұрасылды оқуынан сұрап алып, бір-екі күнге қасыңа жіберермін...

	– Инстөтіндегі оқуынан қалдырып неғыласың баланың? Кімі келсе де, қатынмен жағаласпас, бара бер алаңдамай...

	Батталсейіт әйелінің сөзін жүре тыңдап, сөзін одан әрмен нығарлады.

	– Олардан бәрін күтуге болады. Кешегілердің сұрын көрмедің бе? Ауыл-үйдің арасындағы адамдармен салыстырма сен оларды. Жолында тұрсаң, кеңірдегіңді қиып жіберуден тайынбайтындардың заманы бұл дегенің…

	Балзия күйеуінің мазасызданып тұрған жағдайын түсінсе де, сыр бермеді.

	– Жүре бер, жолыңнан қалмай, бір жөні болар...

	... Сол күні кештетіп Бөрітасқа жеткен Батталсейіт Керімді үйінен таба алмай, салып ұрып кеңсесіне барды.

	Асығыс әрі төтеннен келген Батталсейіттің қобалжулы кейпін көріп шошынған Керімнің қапелімде аузына сөз түспей, мүдіріңкіреп барып:

	– Ия, Бәке-е, тыныштық па? – деп үрейлене сұрады.

	– Тыныштық қой, тыныштық қой біздерде әзірше... Бірақ сендер кеткесін өзімді қоярға жер таппай, кешегі жанжалдың арты саған бір зиянын тигізе ме деп жеткен бетім осы...

	Көзкөрген ескі досының өзіне бола алаңдаған жағдайын әрі түсініп, әрі бұған ырза болған Керімнің көңілі демде жайланып сала берді.

	«Достың аты дос қой. Араша тұруға дайын пейілінің өзі неге тұрады!» Керімнің көзіндегі жып-жылы нұрлы сәуленің ұшқынын байқаған Батталсейіт жүзіне қан ойнап, жымия күлімсіреді.

	Екеуі кеш бойы Керімнің үйінде, Гүлмәрияның баптап демдеген шәйін іше отырып баяғы ауылдағы шәкірттік, балалық кездердің, жастық шақтың қимас сәттерін қайта-қайта еске алып, армансыз әңгімелесті.

	...Керімнің әкесі Бәкен сол өңірдегі аты шыққан аңшы әрі атбегі адам болатын. Пәлен жерде біреудің аң шалғыш текті құмай не тұйғын тұқымдас тазысы бар деген сөз құлағына жетсе болды, жар құлағы жастыққа тимей, ерінбей-жалықпай соны іздеп кете баратын. Аттай қалап жүріп, әйтпесе сұраған бағасын беріп соның күшігін алып, аңшылыққа баулығанды кәдімгідей кәсіп қылды. Әрине, әкесінің бұл шаруаны ыждағаттылықпен атқаруына бала Керім барын сала ықыластана көмектеседі.

	Бәкен аңшының аңға салатын тазылары жөнінде небір қызықты әңгімелер Айдындыкөл жұртының арасында көп айтылатын, соны Батталсейіт әсерлене отырып әңгіменің арасында Керімнің есіне түсірді.

	– Бәкен көкемнің, опырым-ай, бір қыста қасқырдың үш арланын алған сарықасқа дүрегейі туралы сол жылы Айдындыкөл ауылында керемет бір хикая екінің бірінің аузында жүрді ғой, есіңде ме?..

	– Неге есімде болмасын, есімде ғой. Марқұм әкем алты-жеті тазысының ішінде Сарғасқаны бөлекше көрді. Оның бабына, күтіміне де ерекше қарайтын. Арнайы пісірілетін тамағының нәрлі болуын өзі қадағалаушы еді. Жалпы аңшы иттерінің бабында болу шаруасына барынша мәттақым кісі болатын, бұл жағын өзің де көрдің емес пе, Баттал...

	– Сол дүрегей, есіңде ме, біз мектеп бітіретін жылғы сол қыста қапияда әлдекімнің құрған қасқыр қақпанына аяғын шаптырып, үш аяқтап молтық болып қалғаны. Сонда Бәкен көкемнің кәдімгідей қамығып жылағанын да көрген ем ғой...

	– Ия, әкем сонда қатты күйзелді, ас-су ішпей екі-үш күн бойы түнеріп жүріп алғаны да қазіргідей көз алдымда...

	– Бәкен көкем жаны өте сезімтал адам еді ғой, Керім. Ол кісі өзінің сол аңшылық кәсібімен күнкөріс үшін айналыспағаны анық. Оның аңшылығы адами тіршіліктегі ұсақ-түйек пендешілікпен мүлдем үйлеспейтін өзінің табиғи таза қалпын сақтап қалудың бір амалы болды ма екен деп те ойлаймын, бәлкім. Қалай ойлайсың, Керім, осы айтқаныма ден қояр ма едің?..

	– Кім білген, солай болса, солай да шығар...

	– Меніңше, дүдәмалсыз, анық солай. Сал-серілер дәстүрін ұстанғандар және аңшылық, атбегілік, құсбегілік, ұсталық өнерімен айналысқан адамдардың жан-дүниесі періштедей таза болатынына өз басым еш күмәнданбаймын. Ал Бәкен көкеміз сондай адам болған еді-ау...

	Батталсейітке шәй құйылған шыныаяқты ұсынған Гүлмәрия:

	– Біздің Керекең де атамызға тартқан екен ғой, ит десе, бұл да ішкен асын жерге қояды, Түрікменстаннан бір қора алабай төбетін алдырып Апанасқа бақтырып отырғанын, Бәке, өзің де білесің ғой, - деп, Керімге күлімсірей көз қиығын тастады.

	Гүлмәрияның әзілге жығып айтқан сөзін Батталсейіт те қалжыңмен қостап қойды.

	– Е, бәсе, бұл неге осы соңғы кезде алабай төбеттеріне құмар бола қалды десем, сол жағы бар екен ғой...

	Керім олардың әзілін онша шырай таныта қоймады.

	– Айтып қалыңдар, айтқыштар, айтып қалыңдар... Әкемнің жөні бөлек қой. Ондай кісілер туса, жүз жылда бір-ақ туар. Біздер, тәйірі, солардың жұқанасына да татыр ма екенбіз. Заманына қарай – адамы деген пендеміз ғой бәріміз де... Тартыс, жұлқыс, арпалыс. Бірімізден біріміз асып түсу қайткенде де, басқа мақсат-мұрат жоқтай, соның жолындағы жанталастың қамында жүргеніміз сол...

	– Ал солай-ақ болсын бұл заманның адамдары шетінен, бірақ осы айтып отырғаныңның саған қандайлық қатысы бар?! – Батталсейіт оның әлденеге налып айтқан сөзін анық құптамаған шырайын жасырмады. – Мен білетін сен – Саянбай сияқтылардың сортынан емессің. Азды-көпті дәулетің болса, маңдай теріңмен, еңбегіңмен таптың. Ешкімге қиянат жасаған жерің жоқ, ұрлаған-жырлаған жоқсың, соншама неге налисың?!.

	Қашанда ойындағысын бүкпесіз айтатын досының сөзі көңіліне жақса да, Керім сыр бермеді, бір сәт өз ойымен өзі оңашаланып, бей-жай күйдің сонарына түскендей халде отырып қалды...

	* * *

	Атойдың жылма-жыл көктем мен күзде алабай-додаға түсіп, даңқы дабырая бастағалы оны көруге әркім-әркім ынтазар болып, Апанасты жағалаушылар көбейді.

	«Бұл өзі қандай алабай, өзі тектестің ешбіріне де дес бермейді дейді ғой! Ит емес, нағыз арыстанның өзі дегені рас па» ?!

	«Опырым-ай, алабай десе алабай дейтіндей-ақ екен өзі»!

	Көңілшек Апанас осылайша таңданысқан жұрттың сұғынан секем алса да, Атойды көзден тасалап қамап қоюға дәті жетпеді. Итке адамның көзі тие қоймас деген ойды алданыш еткен ол ешкімнің көңілін қалдырған жоқ.

	... Апанас бүгінгі додадан кейін әбден титықтап жүні жығылған, албардағы үйшігінде жатқан Атойдың қасына келіп, кетіп жүріп, әлгі осы ұзынтұраны қайдан көрдім деген ойды басынан шығара алмай-ақ қойды.

	«Жүзі сондай таныс адам тәрізді, бірақ бұл төңіректің адамы емес сияқты. Қайдан, қашан көрді?» Суықтау, сәл шытынаңқы көз қарасына дейін бұрын Апанасқа бір көрген адамның шырайын танытқандай. Ақыры әрі ойлап, бері ойлап, есіне түсіре алмағасын, басын қатырғысы келмеген. Әйтсе де ертеңгі шайқаста Атойдың не сойқанға тап боларын ойлап көңілі қобалжыған сайын, сол әлгі қарасұр бейне көз алдына көлбеңдей береді.

	Дүр десе, дүрдей, аласұрып жұлқынған алабайын қарғыбауынан қос қолдай ұстап, зорға тежеп тұрған қарсұр жігіттің қанталаған ызалы жанары өңменнен өтердей болған сол қалпынан аумай тағы-тағы елестейді.

	«Апыр-ай, бұрын-соңды додаларда Атойға қарсы мұншалық алымды- жұлымды күш көрсеткен ит болған емес еді! Бұл неғылған қандыауыз сойқан, құдды бір жайпауыттың өзіндей-ақ екен тап бір. Ал егесінің қоп- қошқыл болып күреңіткен түлендей түрін көрсең! Сұмдық-ай...»

	Атой сол сүлесоқ, солбыр жатқан күйінен кеш түсе орнынан бір-ақ көтерілді. Күнұзағына нәр сызбаған құрсағы аштықтың бұратылып бара жатты. Жаңа ғана итаяқ-астаушаға құйылған тамағын апыл-ғұпыл қарбыта жұтып, жалап-жұлап демде тып-типыл етті.

	Желке жүні тікейіп, бүйірінің деміктірген ауыр солығы басылғандай болған Атойдың шырайына демде көңілі көншіген Апанас оның мойнынан сыйпалап, қашандағысындай«күшім, күшім-ай» деп мейірімін білдірді.

	– Тоймай қалдым деп қыңсылайсың ғой,ә? Қазір, қазір әкелем...

	Атойға ас таситын кішірек шелекті алып, албардан былайырақ шығып, үйіне тақай берген Апанастың алдынан әлдеқайдан сап етіп әлгі қарасұр жігіт шыға келді.

	– Мені таныдың ба, ағасы,- деп қолын ұсынған ол мұның тосырқаңқырап үргелектеген кейпіне сәл абыржи қарады. – Мен әлгі бүгінгі додаға түскен иттің егесі Тұршанмын ғой... Ана бір жолы, ұмытпасам, былтырғы жазда келіп кетіп ем ғой, Атойды көруге, есіңде қалмадым ба?..

	– Е-е,біліп тұрмын, енді біліп тұрмын... – Апанас әлденеден секем алғандай жан-жағына алақ-жұлақ қарағыштап қойды.– Кеш қараңғысында...

	– Кеш қараңғысында неғып жүрсің деп тұрсың ғой, қорықпа. – Ол қалың күздік жеңіл күртешесінің қалтасынан сигареттің қорабын алып, алдымен бұған ұсынды. – Темекі шегейік...

	Бұның бейуақтағы жүрісіне деген күмәннан әлі де арыла қоймаған Апанас сигаретке қолын созар-созбасын білмегендей, азырақ тосылып тұрды да, содан соң шелегін жерге қойып, қораптан сигареттің бір талын суырды.

	Темекіні тұтатуға газ шақпағын шырт еткізіп жағып, жарқ еткізгенде Апанас оның сол біртүрлі жұмбақтау жанарынан жылт еткен ызбарлы суықтау сәулені аңғарып қалды.

	Темекілерін тұтатып, жайбарақат сыңайға бейімделгесін, Апанас бойын жиып алды.

	– Айта бер, не шаруамен келіп едің?..

	-Былайша айтқанда ешқандай шаруам жоқ, ағасы,- деп, көкейіндегісін бір сәт іркіп қалған Тұршан езуіне қыстырып шегіп тұрған сигаретін құшырлана бір сорды да, тұқылын сұқ саусағының ұшымен ширатып лақтыра салды.

	Апанас оған сұраулы жүзбен қарап қалды.

	– Шаруасы жоқ адамға ұқсамай тұрмын ғой, сірә. Солай ма?..

	– Солай болса, солай шығар...

	- Онда былай, ағасы, ия.. - Тұршан тамағын кенеңкірей, даусын соза түсті. – Иттердің манағы төбелесін өзің көрдің ғой, ақиқатында Атойың жеңілді, жер сүзе құлауға шақ қалған титықтаған иттің құр сүлдесін сүйретіп әкеткендей болдыңдар. Енді оның шаруасы бітті, ертең Дүрдің бір-ақ қарпуылдауынан қалмайды, сондықтан...

	– Сондықтан не демексің, бауырым? – Апанас оған көзін тіктей қарады.

	– Сондықтан итіңізге обал болады, ана шіренген егесіне сәлем айт немесе өзің әйтіп-бүйтіп көндір оны. Керек болса, додаға тігілген бәйгенің үштен бірін саған тастап кетем. Төбелеске түсірмей, Атойдың жеңілгенін мойындасын қожайының. Қаншама айтқанмен осыған дейін жеңіліс таппаған текті ит қой, зорламасын. Алабай-додадағы ендігі жеңістердің дүлділі біздің Дүр ғана болар, құдай қаласа...

	Тұршанның астам, шалқақтай сөйлегеніне Апанастың жыны құрысты. Оның ештеңеден шіміркенбей, өктеп тұрған кейпінде «осы айтқаным қалай болар екен» дегендейді сездірерлік бір мысқал да қымсыныс жоқ еді. Өзіне-өзі әбден сенімді сыңайын айқын танытып, өр пиғылын ешкімнен де бүккісі келмей тұрғаны байқалады.

	– Алдын ала кесіп, пішіп қайтесің, бауырым. Ертеңгі күн көрсетер не боларын, - деді Апанас ішкі сабырын барынша сақтап. – Атойдан өз басым үміт үзгем жоқ.

	– Ә, солай ма еді. Онда бар ғой... өз обалдарың өзіңе! – Ұзынтұра ширыққан күйі жалт бұрылып кете барды.

	– Көрерміз, - деп ернінің ұшымен күбір етті Апанас. – Көрерміз әлі-ақ...

	* * *

	Айдындыкөл оқиғасының дабыр-шуы басылып, күнделікті тіршілік өз сабасына түскелі де бірталай мезгіл өтіп кеткен.

	Бұл өңірге, Бөрітасқа келген жұмсақ қыс өзінің жылдағы мінезінен айнымады, ақ ұлпа шәлісімен жер-дүниені қымтаған желтоқсанның орта кезіндегі қыс райы жұмсарып, күздің реңін еске түсіргендей болып тұрды.

	Осындай күндердің бірінде Саянбай өз маңында жүрген бетке шығар жұртын жинап, жазылуынан шығуы шұғыл болған өзі жайындағы кітаптың беташар-таныстырылымын өткізді. Жазушы Нәсен болса бұл оқиғаны өз еңбегінің оқырманмен алғаш қауышқан күні деп өзінше масаттанды. Бірақ жеме-жемге келгенде осы жиынның басты кейіпкері де, ұйтқысы да Саянбайдың өзі ғана болатын.

	Бұл таныстырылымға Әнсая да келді.

	Бөрітастың мәдениет сарайы аталатын сәнді ғимараттың үлкен залында жиналған жұрттың көзінен шеткерілеу орынға барып елеусіздеу ғана жайғасқан ол айналасына көз қиығын салып, өзіне таныс адамдарды шола қарап отырды.

	Сахнаның ортасына қойылған үстелшенің басында екі жағына Саянбай мен Нәсенді алып, жиынды жүргізіп отырған пысықай, сылдыр сөзді лекіте сөйлеп отырған жігіт жергілікті теледидардың әртіс жүргізушісі Дауылтай мұндай кітаптың жарыққа шығуын өтіп бара жатқан жылдың кереметтей жақсы оқиғаларының бірі деп бағалады. Кереметтей болатын себебі – кітап кейіпкері елімізге танымал үлкен кәсіпкер Саянбай, ал оны жазған үлкен жазушы Нәсен екен...

	«Қашандағыдай қалпыңнан өзгермеген екенсің-ау, Саян. Өзіңді гөй- гөйлеуден аса алмаған тірлігіңді тағы да танытып отырған сиқың ғой бұл комедияң. Жоқ комедия емес, трагедияң. Бірақ сен мұны кәдімгідей ойын емес, шырқап тұрған шындығым деп отырсың ғой. Қандай сорақы адасу! Өмір бәрін өз орнына қояр түбінде. Сонда барып, бәлкім, ақыл-есің кірер. Сенің қолыңдағы жемге көз тігіп жемсауы бүлкілдеп отырған құзғын сияқты, өз буына өзі піскен анау жазушысымақ жарамсақтың көпірме сөзімен дәріптелген кітабыңның құны көк тиынға татымайтынын, құдай біледі, осындағылардың көпшілігінің іші сезбейді деймісің, сезеді. Сезсе де, пиғылдары іштерінде. Сен болсаң, түр-сиқың мынау, тура жердің кіндігін тіреп тұрғандай танауыңды көкке көтересің»...

	Жалт-жұлт жылтыраған мұқабасында Саянбайдың табақтай беті бейнеленген талыстай кітаптың тұсаукесеріндегі әркімдердің аузымен айтылған мадақтауларға, татымсыз дабыра-шуға Әнсая осылайша миығынан күліп отырды.

	Пәленбай деген түп атасы батыр болған, пәленбай деген тұп нағашысы би болған азаматтың бірі – осы Саянбай екен...

	Кәсіпкерлікпен айналысып, халықтың жағдайын жасап отырған Саянбай солардың өзегінен тарағандықтан осындай керемет адам екен...

	Саянбай - кәсіпкерлер партиясының Бөрітастағы белсенді жетекшілерінің бірі ретінде, келесі сайлауда партия атынан ел өкілі - депутат болуға лайық екен...

	Ал Саянбайдың қаншалықты маңызды, қаншалықты құрметті жан екенін кітабында жер-көкке сиғызбай дәріптеген жазушы Нәсен құдды бір үлкен шаруа тындырғандай маңғазданады.

	«Комедия, айтатыны жоқ, нағыз комедия... Бірінен соң бірі жұрт алдына шығып, кітаптың кейіпкеріне мақтау сөздерін аямай, елбелек қаққан байғұстар бірінен бірі асып түсу сайысын өткізіп жатқандай лепіреді. Неткен сорлылық»...

	Әнсая жан-әлемін жайлаған көңілсіздіктен жүзі тұнжырап, бұдан әрі отырғысы келмеді. Мұнда сонау бір қиырда оқып жатқан ұлы Ерұланның көңілі үшін ғана келген. Кеше телефон соғып сөйлескенінде әкесі туралы жазылған кітаптың тұсаукесеріне шешесінің міндетті түрде баруын өтінген оның бір ауыз сөзін қимағандығынан келіп еді мына жерге.

	Сыртқы шыға берісте Әнсаяны, сірә, көмекшілерінің бірі болса керек, бір жас жігіт артынан қуып жетті.

	– Тәте, тоқтаңыз, Сізді Саянбай аға фуршетке қалсын деп жатыр!..

	Өзінің келгенін де, кеткенін де байқатқысы келмеп еді. Сахнаның төрінде отырып мұның келгенін көріпті. Әнсая алдынан кесе көлденеңдеген жігітке осы мезет не сылтау айтарын білмей қалды.

	– Рақмет, айнам... Менің бір асығыс шаруаларым бар еді, кейін өзіне жеке жолығып құтты болсынымды айтармын, Саянбай ағаңа солай дерсің... Қазір уақытым болмай тұр...

	– Онда мына кітаптың бір данасын ала кетіңіз, автордың..., жоқ-жоқ, автордың емес, ағаның қолтаңбасымен, - деп әлгі жігіт өзінің мығым қожайыны туралы кітапты Әнсаяның қолына ұстата салды.

	Әйтеуір кітаптағы қолтаңбаны бұған емес, ұлының атына арнап жазғанына да іштей рақмет деді.

	... Әнсая сол күні кеш бойы Керім екеуінің соңғы кезде суып, сирексіп бара жатқан қарым-қатысулары туралы ойға батты.

	Әрине, бұған оның Саянбаймен екеуінің ілік-тартысы да салқынын тигізбей қоймаған шығар. Әйелдік ой-түйсігімен өзі білетін Керімнің бұлайша өзгере бастағанын қанша түсінгісі келсе де, түсіне алмай-ақ қойды. Тым жақын тартып кеткені ме екен оны, қимас бір сезімге еріксіз беріле береді. Бәрін де тарс жауып, ойынан шығарғуға да тырысқан, бірақ шыдамы көпке жетпей, Керімді көңіл түкпірінен бәрібір аластата алмай-ақ қойды.

	Саянбайдың өзі туралы жазушы жалдап, өзінен басқа ешкімге керегі жоқ кітап жаздырған тірлігінен жерінгендей көңіл-күйде болған Әнсая үшін Керімнің адамдық, ер-азаматтық келбеті анағұрлым биіктен көрінгендей еді.

	Керім мен Саянбайдың арасы - жер мен көктей. Есірік мінез оған мүлдем жат. Керімнің көп даңғаза-дабыраға берілмей, не әрекет етсе де, алды-артына қарап салқын сабырымен тындыра білетіндігін бағалайды ол. Жалпы әйел затының көңілін еркектердің ұстамдылығы көбірек баурайды ғой, Керім осынысымен да оны ынтықтырып жүр. Кейде өзінің оған деген ыстық та ессіз ұмтылысын ғашықтықтың алып-ұшпа сезіміне арбалған жасөспірім қыздың жеңілтектеу қылығына ұқсатып, құдайым-ау, мұным не деп, құпия ұялысқа берілетін кездерінің де болатыны рас. Артынша, не құдірет екенін өзі де түсінбейді, алып-ұшқан көңілінің еркіне мойынсұнып, Керімге деген жақсы-жақсы көп ойлардың тұнығын тағы да кешіп жүре береді.

	Ұялы телефонын қолына алып, Керімге қоңырау шалуға оқталып- оқталып, Әнсая өзін әлденеше рет еріксіз күштеп тоқтатты.

	«Әркімнің өз өмірі бар. Менің килігуімнің жөні қайсы осы»? – деген ой оны әркез мазалайтын. Қазір де сол ойдың тізгініне тежелген халі бар.

	«Керім қазір, осы кеште, осы бір мезеттерде өзі туралы менің қандай ойларға беріліп жатқанымды білсе ғой, сезсе ғой! Әлде бұл дүниеде, тіпті өз өмірінің бір кішкентай қалтарыс-бұлтарысында менің бар-жоғым оған бәрібір ме екен?! Қайткенмен де оның мені ұмытуды ойлауы мүмкін емес. Мүмкін емес!..»

	Бүгінгі беймазалау, мағынасыздау өткен күн бе, әлде әйелдік сезімінің құр ынтығысынан қалжырады ма, Әнсая диванда бүк түсіп жатқан күйі ұйқыға шомып кетті.

	... Құлағының түбінен безілдеп естілген мазасыз ащы ызыңнан шошып оянды. Үсті-үстіне без-без етіп жатқан есіктің қоңырауы екен. Түннің қай мезгілі болғанын да ұйқылы-ояу күйде аңғарған жоқ, жан-жағына алаң-құлаң қарап, орнынан атып тұрды.

	«Құдайым-ау, бұл кім болды екен, сонша безілдеген?! Тоқта, бұл – Керім, басқа ешкімнің болуы мүмкін емес»!..

	Бейуақтағы осы бір ойдан жүрегі кеудесіне симай алқына соқты. «Сол, Керімнің өзі. Кейде ойламаған жерден осылай келетіні бар еді ғой»...

	Орнынан алқын-жұлқын атып тұрды да, халатының омырауын қолымен қымтай түсіп:

	– Бұл кім?.. Керімсің бе?! - деп есіктің көзше-ойығынан көз тастады, бірақ сыртқы дәліздің сары-ала күңгірттеу жарығынан кім екенін ажырата алмады, әйтеуір бір таныс дауыс.

	– Бұл – мен ғой...

	Әнсаяның үш ұйықтаса да түсіне кірмейтін жәйт еді бұл, қарсы алдында тұрған Керім емес - Саянбай, бұл үйге аяғын аттап баспайтын Саянбай. Түр-сықпыты – шала буырлау, масаң...

	– Керіміңді күткеніңді білмедім, кешірерсің. Бұл өзіңнің бұрынғы байың... әлгі Саянбай деген кісі боламыз енді, былайша айтқанда. Ия, солай...

	Алақанымен аузын басып, аңырған күйі Әнсая не деп тіл қатарын білмей, тым-тырс тынып қалды.

	Саянбай кіреберістен өтіп, үлкен бөлменің төр жағындағы диванға барып жайғасты. Сол екі арадағы азырақ үнсіздікте Әнсая әлі ұйқысынан толық оянбаған адамның халін кешіп тұрғандай сезінді.

	– Жә, көп созудың керегі не, әңгіме былай. Саған көптен бері айтқым келіп жүрген, бүгін, міне, соның орайы келіп тұр. Сені бұл қаладан көшірем... Мына үй Ерұланның үйі болып қала береді, кезінде соған арнап салдырғанмын, оны өзің де білесің... Так что, сенің бұл үйге құқың жоқ!

	– Не үшін?.. Қайда?.. Мұны ұйғаратын сен бе едің?!.

	– Тыңдап ал алдымен, көшуге тиіссің! Қолынан келсе мені қылғытып, тірідей жұтып қоюдан шіміркпейтін Керімнің кім екенін біле тұра істеп жүргенің – маған көрсеткен өштігің. Төзе алмаймын бұдан былай, екеуіңнің ашынажайлық қылықтарың шегіне жетті. Арамдама ұлымның үйін – менің өз қолыммен салдырған үйімді! Сондықтан екінің бірі – көшесің, әйтпесе...

	– Әйтпесе дегенің - қорқытқаның ба?..

	– Қалай түсінсең, солай түсін...

	– Менде жұмысың болмасын, билігіңді қойныңдағы әйеліңе істе, мен сенің әйелің емеспін. Менің өміріме қол сұғуға еш қақың жоқ.

	– Сен – менің ұлымның шешесісің...

	– Ия, менің сорыма орай әкесі – сенсің. Сенсің!.. Бірақ оның еш жазығы жоқ, баланы араластырма бұл жерге...

	– Менің айтқаным болады. Көшесің. Және анау-мынау жаққа емес, өзге жұрттың қолы жете алмай жүрген анау Астанаға. Үй-жайыңды да, жұмысыңды да ойластырып қойғанмын. Үш күннен соң, әрі кеткенде бір аптадан соң жауабыңды айтатын бол. Солай, әңгіме бітті!..

	Саянбай масаң көрінген қалпынан тез айығып, даусын қатайта сөйлеп, есікті тарс жауып шығып кетті.

	Түн тыныштығын бұзған оның озбыр сесі Әнсаяның бұйығылау көңіл әлемін оқыстан алай-дүлей, әлем-тапырық етіп шайқап жібергендей болды. Өзін мына қиянаттың алдында бір сәт дәрменсіз сезініп, өн-бойында қарсылық жасар күш-қуат қалмағандай қауқарсыз күй кешті.

	Кімге шағынып, кімнен араша сұрайды? Осындайда оған қолын созып, көмек етер кімі бар еді? Өзінің сәтсіздеу тағдырының тұрлаусыздығына налыған ол кеудесін кернеген өксікке булыға жылап, көз жасына ерік берді.

	Жылап жатып Керімді ойына алды.

	Жылап жатып ертең Керіммен қайткенде де кездесуі керектігін ойлады...

	* * *

	Керім телефоннан оның сөзін бөлмей, үнсіз, ұзақ тыңдады.

	– Не істеуім керек, айтшы, жаным Керім? Айтшы, не ойласаң да, айтшы маған. Маған деген сезіміңнің титімдей де болса жұрнағы қалса, аяшы мені, не істеуім керек енді?.. Келші қазір, қасымда біразырақ отырып, тым болмаса демеші мені...

	Әнсаяның қазір ебіл-себіл болған мұңлы, жылаулы бейне әлпетін көз алдына еріксіз әкеліп, өзінің тап осы сәтте нендей жауап айтарын білмей дағдарған Керім телефонның тұтқасын сығымдай түсті.

	– Неге үндемейсің?.. Неге тым-тырссың? Неге тұнжырап отырсың?

	Әлде қасыңда біреу бар ма ед?..

	Саянбайдың өзіне шарт қойып, көрсеткен сес-айбарын айтып, мұңын шағып жыламсыраған, үздіксіз абыржи, аптыға сөйлеген Әнсаяны қайтып жұбатуға Керім қапелімде амал таба алмады. Кабинетінде өзі оңаша болса да, қасында адам барын айтып, қолы босағасын хабарласуға уәде беріп, телефонның тұтқасын қоя салды.

	«Титімдей жұрнақ дейді, сезімнің жұрнағы дейді. Соның өзі қалып па екен менде, байғұс әйел қайдан білсін. Баяғыдай сезімге мас болып, махаббат-сахаббаттың қызығына ессіз берілетін жасөспірім емеспіз, соны да түсінбей ме екен. Сүйкімді бір құмарлықтың өтпелі әуейіндей нәрсені сезімге балайтындай не болыпты соншама? Оның үстіне Саянбай сұмның бұрынғы әйелімен әмпей-жәмпей екен деген қаңқу сөздің маған керегі қанша»...

	Осындай пайымға біржола бекінген Керім онымен оңаша кездесулерін сиретіп, өзін-өзі суыта бастағалы да бірталай уақыт өткен болатын. Әсіресе күзгі оқиғадан соң ол Әнсаяның бірер рет жалына, жалбарына үйге шақырғанына бармай, оны-мұны себеп айтып, жұмыс бастылығын сылтауратып жүрген болатын. Бірден кесіп, айтып тастаудың да жөнін таппады. Қанша айтқанмен азды-көпті жақындығы болғаны рас, онсыз да жалғызбастылықтың зарын шегіп жүрген әйелдің күйректеу сезімін біржола қиратып кеткісі келмеген еді. Біртін-біртін суынып, алыс тарта берсе, ақылсыз әйел емес, өзі-ақ түсінер деген. Енді, міне, етегі жасқа толып мұңын шағады. Сенен басқа дәрмен етерім жоқ деп жалынады...

	Ол Әнсаяны мүлдем ойлағысы келмеді. Өзінің бұл қылығы әрі-беріден соң дұрыс па, бұрыс па, бәрібір бас қатырғысы келмеді.

	Осыған бекінген Керім уәдесінен тайып, Әнсаямен хабарласпады. Қайта-қайта бебеулей берген ұялы телефонын мезгіл-мезгіл сөндіріп қойып қайта қосады. Сол аралықта құлақты сарсылтып ығыр қылар заржақ бебеулеу тағы басталады. Осылайша күнұзағына телефонмен алысқан Керімнің әрі- беріден соң көңіл әлемі құлази бастады. «Құдайым-ау, өзін зорлықпен жақсы көргіздіру дәрменсіздік екенін неғып түсінбейді бұл әйел заты. Неткен кереңдік бұл? Намыстың әбден мұқалып біткені ме, ондай емес сияқты едің ғой, Әнсая»?!

	Көзсіз де ессіз сезімге ғана беріліп, өзін мұншама төменшік халге жеткізген Әнсаяны бір сәт мүсіргендей болғанымен, Керім бәрібір оған мойын бұрмауға біржола бекінген еді. Біржола...

	* * *

	... Ол көпке шейін өзіне өзі келе алмады. Әлгі ұзынтұраның бейуақтағы оқыс келісі көңіліне кәдімгідей алаң туғызып кетті.

	Ендігі доданың жеңіскері біз болармыз дегенді оның асқақтап, қадап айтқаны Апанастың құлағының түбінен ызыңдап кетпей қойды.

	«Шынымен ертең әлгінің дегені болып, Атойдың жеңіліс табар соңғы сәтінің келгені расқа айналар ма екен, япырым-май. «Ертең анау ит бағушың итіңнің өлігін сүйреп алып кетеді, көр де тұр» дегені не деген сұмдық сөз»!..

	Жамандық шақырғандай көңіл-күйден арылғысы келген Апанас есік алдына шығып қайта-қайта темекі шекті. Бірақ қанша ойлағысы келмесе де, ұзынтұраның сұқты, суық жүзін көз алдынан кетіре алмай-ақ қойды.

	Түннің қай мезгілі екенін шамалай алмады, төсегінен жалма-жан атып тұрған Апанас иығына күртешесін асығыс іле салып, сыртқа ытқып шықты. Үлкен ауланың ит қора тұрған тұсына қарай жүгіре басып жөнелген ол өз-өзінен әлденеге абыржып, жүрегінің басы мұп-мұздай болып кетті. Ұзынтұраның келісі де, манағы сыңайы да тегін емес, итке бір залал істеп жүрмесе неғылсын деген ой Апанастың дегбірін қашырған еді.

	Атой тапыр-тұпұр асығыс келе жатқан басқа адам емес, Апанас екенін сол бойда-ақ қапысыз иісшіл түйсігімен бірден-ақ сезген болатын. Оқта-текте ғана болмаса, түн ішінде бұлайша келе бермейтін қожасының дағдысына ит бұл жолы елең еткендей мінез көрсетіп, қыңсылап дыбыс білдірді.

	Алабайының қыңсылағанын естігесін барып Апанастың жүрегі орнына түскендей болды.

	Темір торлы ит қораның аласа есігін ашып, еңкейіп ішіне кірген Атой тұмсығын тақап, ып-ыстық, тұтқырлау тілімен оның беті-қолын жалап, дағдысынша қыңсылап өз тілінде «тіл қатқандай» болды.

	Атойдың құлақшекесінде, мойынға таман жерде тобарсыған қанның сағалдана қорақошқылдаған ізі жараның аузын сәл де болса кеберсітіп бүрістіргендей екен.

	– Ертеңге шейін уақыт бар, қабынғаны басылар жараңның. Тек мығым бол, Атой, жарай ма, тегеурініңнен тайған ғой жоқсың әлі.

	Айтқаныңның бәрін түсіндім дегендей, Атой Апанасты жып-жылы тұмсығымен тағы-тағы түрткілеп, тағы да еркелей қыңсылады.

	– Түсінгеніңе рақмет, ақылдым, күшім-күшігім менің. Ертең әлгі ұзынтұраның итіне шын төбелестің қандай болатынын көрсетеміз әлі-ақ...

	Атойды көріп, көңілі орнына түскен ол қораның есігін мықтап құлыптап бекітіп, асықпай темекісін шегіп үйіне қарай аяңдады.

	Күзгі түннің аздап бойды тоңазытқандай салқыны бар екен. Жұлдызды аспанның шығыс жақ белдеуінде бір шоғыр үркер тұңғиық көктің алыс қойнауынан көзге еміс-еміс шалынады.

	Бір қиырдағы құмның ортасында бұйығып жатқан ауылда, өмір бойы колхоздың қара шаруасына жегіліп, қой баққан Бекдәулет шалдың қолында өскен Апанас атасының күз туа «үркерлі айдың бәрі қыс» деп айтып отыратынын есіне түсірді.

	«Неге үркерлі айдың бәрі қыс болуы тиіс, ата»? - деп таң қалған оған атасының берер жауабы да біртүрлі қызық көрінуші еді.

	«Е, құлдығым, қарашығым, мал баққан қазақ атам тамыздың соңын ала, қыркүйектің басында үркердей болып шоғырланып туатын осы шоқ жұлдыз көрінген кезден бастап күн райының құбыла бастайтынын меңзесе керек, - дейтін атасы әңгіме айтқанда кездегі дағдысымен ақ-қарасы аралас, кең омырауын тұтас жапқан ұзынша сақалының ұшын шиыршықтай отырып. - Ал шынтуайтына келгенде малдың күтім-бабына мұқият болу қасиетінен қалған сөз ғой бұл-дағы бір».

	Ақсары өңді, кесектеу біткен бет-жүзіне қырлы үлкен мұрыны айрықша жарасым беретін Бекдәулет атасы көп сөйлемейтін, өз шаруасына тиянақты, шаруа баққан момын кісі болатын. Өмірдің көп тауқыметін татқан ол бастан кешірген қиын да қилы тағдырының жағдайынан көп шешіліп әңгіме айтпайтын. Аузынан алланың аты түспейтін тәубешіл адам еді. Сонау мезгілдердегі аштық зардабын шектірген қиямет күндерден де, соғыстың отты аласапыранынан да аман-есен қалып бүгінге шейін тіршілік кешіп келе жатқанын жаратқанның өзіне көрсеткен жақсылығы деумен өтті дүниеден жарықтық.

	Кәрілік әбден меңдеген атасының ауыр халде жатқан хабарын естіген ол анасы Үмітайға да қарайламай, сол күні алыстағы ауылға асығыс жол тартып кеткен еді. Онда да осындай үркер айқын білініп туған ай, күзгі мезгіл еді. Тәулік жарымдық ұзақ жолдың үстінде бір көз шырымын алмаған Апанас атасының ойлаумен болды. Ойлап қараса, оған атасы өмір әліппесін аяғын апыл-тұпыл басқан кезден бастап ақылмандықпен емес, өзінің адамдық ізгі болмысымен үйретіпті. Данагөй қарт өз ғұмырында жан баласына, тіпті қыбырлаған санасы кем тіршілік атаулыға да қиянат жасаудың обалын алмай, қараулыққа - кешірімшілдігімен, барға қанағатшылдығымен өмір кешіпті.

	Әбден әлсіреп, қуарған еті сүйегіне ілініп жатқан атасы оның келгенін, қасында егіле жылап отырғанын біліп, сезіп жатты.

	– Қарғам менің... Уақыт та, міне, таяпты, жаратқанның рақымы ғой... сені де көріп аттануыма жазыпты құдіретінен айналайын, алла.

	Көзден бұл-бұл ұшқан сол ұлдан қалған жалғыз тұяғым едің, бақытты, ғұмырлы бол деген жалғыз тілегім ғана бар өзіңе айтып кетер... Ырзамын... Қош...

	Бұдан соң Бекдауыл қарт үнсіз ғана, қиналмастан тып-тыныш жатып дүниеден көше берген еді. Атасының мұп-мұздай, етінен арылып ұзарған саусақтарын қос алақанымен аялай ұстаған ол басын төмен салып тұнжыраған күйі отырып қалды.

	Қазір ойлап отырса Апанас өзі көрген, өзі білген сол кездердің адамдары кіршіксіз болғанға ұқсайды. Ал қазіргі жұрттың өмір жайындағы пиғылы да, пайымы да басқашалау ма, қалай?.. Адамның бір- біріне жасар жақсылығы алым-беріммен, бір-бірінің алдындағы бедел- бағасымен өлшенетін заманның адамдары өз түсінігімен өмір сүреді. Қайткенде де бірінен бірі озу, бірінен бірі басым болу, мықты болу, шалымды, алымды болу жолындағы әрекеттің жақсысы да, жаманы да жоқ, бәрі – дұрыс. Қағидасы осындай қатігездеу қоғамның нобайында адам болып қалудың бүгінгі қағидасы да осы сияқты...

	Апанастың мұншама күрделі ойларға бас қатырғысы жоқ, әрине. Кішкентай адам ретінде өзінің елеусіздеу тіршілігінің тасасында жүріп, күнбе-күн көзбен көріп, сезініп-білгеніңді пайымға алмай-ақ та өмір сүруге болады деп ойлаған ол. Әркімнің өз өмірі өзінде, ешкімнің бақшасына тас лақтырмай, осыны қанағат тұтып жүрген оның да бұ заманда айналадағы құбылыстан мүлдем тысқары күн кешуі мүмкін емес екен. Керімнің ит бағушысы болғандығының өзі де әне ұзынтұра сияқтыларды байыз таптырмай жүр.

	Апанастың да өмірдің осы бұрылыс-қиылыстарынан шыға алмасы анық еді. Атой алабай додаға түскелі өзінің де бұл ойынның қатысушысына айналғанын қаперіне алмапты.Міне әлгі ұзынтұраның түн жамылып келіп мұны жағалауы, әлгіндей сөз айтуы да тегіннен-тегін емес болатын.

	Апанас түнгі аспанға, ала бөтен шоқтанып көрінген үркерге тағы бір көз тастап, ертеңгі күннің сәтті рақымын тілеп, үйіне кірді.

	* * *

	Керім өз бағасын білгендіктен, Саянбаймен ашық тайталасқа түскісі келмеді. Оның күштімсінген, қайткенде де өзінің одан басымдығын, қолының ұзындығын көрсеткісі келген әрқилы әрекеттерін қаперіне алмауға тырысып, екеуінің жолы түйіспейтіндей ыңғайға көшкендей еді.

	Әнсаяны Астанаға көшіруі де Саянбайдың бұған көрсеткен бір доқ- қыры сияқтанды. Керім бұған да қыңған жоқ. Көшірсе - өзінің бұрынғы қатыны, мұны өзіне мүлдем қатысы жоқ шаруа деп білді. Әрі осы күндері ол басқаша бір тосын ойда жүрді, осы уақыттың ішінде Әнсая Керіммен өзінің жақын болуы арқылы Саянбайдан өш алуды көздейтін пиғылда жүрген тәрізді көрінді. Бұл әйел затынан неше түрлі құйтырқылықты күтуге болады деген ойға байланып, өзінен араша күтіп, етегі жасқа толып жалбарынған, жалынған Әнсаяға бұрылмағандығы да сондықтан...

	... Керімнің өзіне деген күрт өзгерісіне Әнсаяның жан-дүниесі күйзеле күйреді. Екеуара бастан кешкендерінің бәрі біржола ғайып болғандай, екеуінің өмірлерінде бір-біріне қатысты ешбір белгі қалмағандай еді.

	Ол Керімді өзіне қаратып алуды қаперіне де алмаған, өз өмірі бар, әрі- беріден соң некелі әйелі, бала-шағасы бар жанға Әнсаяның қандай ортақтастығы болуы мүмкін. Алғашқыдағы таныс-білістігін достық, бір- бірімен адал қарым-қатынас орнату деп балаған ол, Керімді іс басында, жұрт алдында жүрген азамат деп өзіне тірек, арқа тұтқысы келген. Бар-жоғы осылайша аз-кем дидарласып, аз-кем ұғынысудан басталған қарым- қатысының әйелдік әлсіздіктің шырмауына оратылып, басқаша болып кетерін кім білген?! Керім де одан тартына алмаған, өмірдің адам деген пендеңіздің еркіне бағынбас өз жолы болатынын білсе де, екеуі де бұған байып бере алмапты. Ойлап қараса, бәрі де өткінші екен, алдамшы екен...

	Әнсая әйтсе де Керімнен күдерін үзбеді. Сабасына түсіп, ойланар, қанша айтқанмен өмірді көрген адам ғой, өзіне байланып қалмасымды біле тұра кездесіп, сөйлесуден бас тарта алмас деген азғантай үмітті көңіліне алданыш етті. Күндіз-түн үйдегі телефонға да, қолындағы ұялы телефонына да алаңдай қараумен болды. Керім қоңырау шалса, естімей қалмайын деп қолына ұстаған телефонынан бір сәтке де ажырамады.

	Керім қоңырау шалмады.

	Үміт сәулесі біртін-біртін семе бастады.

	Керімді ойлап өрекпи берген көңілін біржолата суытқысы да келген, бірақ бұған да Әнсаяның әл-дәрмені жетпеді.

	Осындайда мұңын шағар жақын ешкімі де қалмаған екен ойлап қараса. Араласатын құрбыларының да қатары бұл күнде сиреген, әрқайсының отбасылық өз өмірі өздерінде, бала-шаға, тұрмыстың таусылмайтын қамының соңында жүрген олардан бұл саяқтап қалғалы қашан. Өзімен кішкентай кезден бірге өскен жалғыз Нұрзия еді. Ол да ауылда қалған. Өмірден жолы болмай, маскүнем күйеуінің тауқыметінен қажып, көп бала- шағасының уайым-қамымен әбден жадыбастанып кетіпті. Қолы қалт етіп, анда-санда сенбі-жексенбі күндері ауылдағы жалғыз бауыры Бекасылдың үйіне, шешесіне бара қалғанда, Нұрзияны да көрмей кетпейтін. Жан күйігін қоздатып, күрсіне беретін байғұстың бұрынғы ақ сүйріктей сұлу ажарынан қалғаны – мұң кіреукелеген тұнжыр көздері мен суалған, шүберектей оңып қуарған жүдеу бет-жүзі. Екеуі оңашада әйелдік мұңдарын бөлісіп бір сырласқандарында: «Күйеуден екеуміздің де жолымыз болмады ғой, Әнсаяш-ау, бірақ бәрібір сен менен гөрі бақыттылаусың. Бақытты болатының - мынау сияқты күйеуің жоқ», - деп шағынған Нұрзияны ол құптарын да, құптамасын да білмеген сонда. «Ия, солайы солай ғой, бірақ менде тым болмаса сенің маскүнем Арысханыңдай да күйеу жоқ қой, бағым асып тұрған түрім қайсы»?- деген тіл ұшында тұрған сөзін айта алмай аңтарылғаны есінде.

	Отыз жылдан астам уақыт бұрын, шәкірттік кезінде, қосарлас «б» класында оқитын, өзіне өлердей ғашық болған, жан-дүниесі нұрлы, мінезі сызылып тұрған Мерей деген баланы Әнсая «нағыз жігітке тән қайрақтай мінезі жоқ, шырын татып, болбыраған неме» деп менсінбей кеткен болатын.

	Соны Нұрзия көпке шейін бұған айтып жүрді. Қытай, жапон тілдерінің маманы, қазір Астанада дипломатиялық жұмыста көрінеді, ауылға сирек те болса, кей-кейде келіп кетіп жүреді екен. Керемет жігіт болыпты деп құрбысы сол балалық күндерді біртүрлі қимастық сезіммен еске алғанда, оның да көкірегі тәтті күрсініске толар еді. Ертеңгі күні кімнің кім, қандай адам болып шығарын балалықтың шалағай сезімдеріне елігіп жүрген бұл сияқты еркелегіш назды қыз біліпті ме екен?! Білсе де, құлап түспесі анық еді, өйткені жүрегін әнтек селт еткізер жігіттің бейнесін қиялында ғана аялап, болашақта ертегідегі ханшадай бақытты өмір сүретініне кәміл сенген ол сол алаңсыз, аңғал шақтың тәтті күндерінен әлі ажырамаған еді. Ересек өмірдің басқашалау қағидасы болатыны оған әлі бимәлімдеу болатын. Балалық дәурен көзді ашып-жұмғандай болмай, артта, алыста қалды. Енді оған оймен ғана ораласың, сол шақтарыңды сағынып отырып, осылай кейде опынасың, күрсінесің...

	Бақытты болу үшін адамға кейде көп нәрсенің де керегі жоқ екен-ау, асылы деп ойлады ол. Мүмкін Саянбай сияқты «дұрыс» күйеудің болғанынан болмағаны да бақыт шығар. Ал Керім, Керимчиктің жөні басқа сияқты еді ғой маған. Ол да дәулетті, оның да қолы ұзын. Бірақ дүниеге құнығып, соның жолында қандай да бір қарау әрекетке бара алатындай адам емес, асып-тасқан мінез көрсетпейтін оның Саянбайдан артықшылығы да сонысында болатын, ол да, міне, енді қазір бөтен адам сияқтанып менен жүзін әрі бұрып әкетті...

	Торығу азабынан арыла алмай, жан-дүниесі құлазыған Әнсая тап осы бір мезеттерде бәріне қолын бір-ақ сілтеп, ауыл жаққа тартып кетуді ойына алды. Бұл қалада оның кімі қалды, барлығы да оған бөтен, жат. Қатысып, араласатын жолдас-жоралардың көпшілігі Саянбаймен бірге тұрған кездердегі адамдар еді. Қазір олармен де араласуы сирексіп кеткен, оқта- текте әр-әр жерде ұшырасып қалғанда мұнымен жәй бір амандасып, жағдай сұрасудан аса алмайтын жақсы таныстары болып қана қалған.

	Жастық шағының көп-көп қызықты күндері өткен қалаға бұл күндері Әнсая өгейсірей қарайды. Ұлы Ерұлан екеуіне еншіленген мынау үйде де оның тұрғысы жоқ қазір. Жан-жағынан анталай қамаған бей-берекет көңілсіз ойлардан арылудың амалын таба алмай қиналған ол ауылға біржола кетуді де ойлады. Ұлы оқуын бітіріп келгесін көре жатар, бәлкім, соған дейін ауылда қала тұрғаным жөн болар деп ойлады. Әйтеуір қайткенде де, Саянбайдың озбырлығына оның көнгісі жоқ еді.

	«Мені бұл қаладан көшіріп, жер аударуға оның құдіреті шын жетсе, көріп алдым онысын» деген ойға бекінген ол сол күні «Ниссанымен» түс ауа жолға шықты.

	Қаланың кептелегінен өтіп, күнгей беттегі Таушілікке қарай жүретін үлкен жолға түскенше бір әудем уақыт өтіп те кеткен еді.

	Қаладан шыға берісте, жол бойында, әр-әр жерде, Таушілікке қарай жүретін автобустарға қол көтеріп тұрған адамдардың арасынан қасында екі кішкентай қызалақ баласы бар, жұқалтаңдау киіммен бүрсеңдеп тұрған жас әйелді көзі шалған ол сәл өтіңкіреп барып, мәшинесін жол жиегіне қарай бұрып кілт тежеді.

	Әдеміше шолақтау келген мұрнының ұшында тарыдай меңі бар, жұқалтаң, ақторғын келіншек бәсең дауыспен имене сөйледі.

	– Дөңтөбеге дейін баратын соңғы автобусты күтіп тұрған едік, кешігіп жатыр ма әлде уақытынан бұрын өтіп кетті ме, әйтеуір қарасы көрінбейді...

	– Мен Таушілікке дейін ғана барамын ғой...

	– Әр жағында тиіп тұр ғой, бірдеме қылып жетер едік ала кетсеңіз, тәтей...

	Жас шамасы өзі құралыптас әйелдің «тәтей» деп тұрғанын сәл ыңғайсыздау көрсе де, тырс деп сыр берген жоқ. Әнсаяның осы сәт аз-кем мүдіріп қалғанын өзінше жорамалдаған келіншек:

	– Қолымызда бары - автобусқа деген төрт жүз елу-ақ теңге, азсынбасаңыз, құдайдың рақымы жаусын сізге, ала кетіңізші, қыздарым тоңып қалды,- деді оған жалынышты, мүләйім кейіппен көз тастап...

	– Әрине, әрине, кәні, мініңіздер тезірек...

	Шешесінің ыңғайына қарайлап, анадай жерде шеткерірек тұрған қыздарын дереу дедектете жетектеп әкеп, апыл-ғұпыл артқы орындарға жайғастырды да, өзі Әнсаяның жанына отырып алды.

	– Жол бойында енді былай таныса отырайық, менің есімім - Әнсая. Ол азырақ қымсыныңқырап отырған келіншекке оң көзінің ұшымен бір қарап қойды.

	– Қанымжан - менің атым, Дөңтөбеде тұрамыз әлгі айтқан. Қала маңында туыстарымыз бар еді - мына жетім қыздардың әкесінің әпкесі, содан келеміз...

	– Сонда мыналар өзіңнің қыздарың емес пе?..

	– Неге өзімдікі емес, өзімдікі. Ана кішісі тура - мен ғой. Көрмейсіз бе, мұрнындағы меңіне дейін ұқсап тұрған жоқ па!.. Үлкені - құйып қойған әкесі, Сәлімбек осындай еді...

	– Әкесі жоқ болса да, өзің барсың ғой, неге жетім дейсің бұларды?..

	Қанымжан, әдеміше, аялы көздеріне демнің арасында үйіріліп, іркіле қалған жасты сүрткісі келіп қалтасынан орамалын алды. Күтімсіздіктен рабайсыздау болып кеткен ұзынша саусақтары икемсіздеу қимылдайды. Сонысынан қысыла ма, ол бір қырындап, жүзін әрі бұра берді.

	«Шіркін, нағыз табиғи көрікті тал бойына жиған келіншек екен өзі де! Келісті жақсы киімі, өң-жүзі мен бойының күтімі болса, көрерге көз керек деген қас сұлуың осыдан артық болмас еді»!

	Өзіне Әнсаяның іштей таңырқап отырған кейпін Қанымжан мұның жұпыны қалпына мүсіркей қарағаны деп ұқты ма, бетінің оты шығып, өз- өзінен қысылып, қымтырыла түскендей болды.

	Қолы ұсынақты, қара шаруаның қай-қайсын да дөңгелетіп жіберетін күйеуі қалада құрылыста жүріп оқыстан мерт болыпты. Ол барда азды-көпті жұрт қатарлы тіршілік еткен бұлардың қазіргі халдері адам аяғандай екен. Шағын ауылда қолдап істейтін кәсіп болмағасын, Таушіліктегі мектепте өзінің суретші-график мамандығымен аз-мұз сағатпен жарты ставкада мұғалім болып жұмыс істеген Қанымжан биыл одан да қағылыпты. Амалсыздан мектептің еденін жуып күнелтуге мәжбүр екен қазіргі күндері. Жексенбіде қыздарын туысының үйіне апарып, қарнын тоғайтып, азырақ сергітіп дегендей, оны-мұнысын онсыз да жетісіп отырмаған солардан ептеп айыратын жағдайлары екен бұл жүрістері.

	– Жетім демегенде қайтейін енді. Аясын деп, мүсіркесін деп айтып отырған жоқпын, құдай ақына дұрыс түсіне көріңізші, тәтей...

	Аяныш сезімі билеген көңіл толқынысынан иегі әнтек дір етіп, кемсең ете қалған Әнсая рульден оң қолын алып, оның иығынан сипады. Осы бір мезет көмейіне тығылған өксіктен аузы жуыспай, жасаураған көздерімен Қанымжанға мұңая, тұнжырай қарады.

	Өзінің мінсіз сырт пішіміндей әдемі де сырлы жан-дүниесі мұңлы келіншекті, шешесіне жәутеңдей қарағыштап отырған кішкентай қыздарды не деп жұбатарын білмей, толқып абыржулы күйге түскен Әнсая өзін-өзі ұстауға тырысып-ақ бақты.

	Күзгі күннің соңғы шапағы семіп, айнала күңгірт тарта бастаған кезде бұлар Таушіліктің шетіне ілікті.

	Әнсая Таушілікке кірмей, сәл бұрыстау жолмен Дөңтөбеге қарай тартты.

	– Сізді жолыңыздан қалдырдым-ау, қап!.. - Қанымжан ыңғайсызданып, өкініш білдіре сөйледі. – Осы жолдың бойына қалдырсаңыз, ауыл ішінің көліктері көп қой жүріп жатқан, солардың біріне ілігер едік қой...

	– Ыңғайсызданбай-ақ қой, Қанымжан. Жолымнан қалатындай асығыс емеспін, жеткізіп тастаймын сендерді. Мына кішкентай қыздарың тоңып қалады ғой...

	Әнсаяның елжірей сөйлеп, аяушылық танытып, жақсылық жасағысы келген ниетіне толқыған Қанымжанның көңілі босап даусы дірілдей:

	– Біздерге жасаған адамшылық қайырымыңыз бен жақсылығыңыз алладан қайтсын, қосағыңызбен қоса ағарыңыз, тәтей, - деп кемсең-кемсең етті.

	Әнсая іштей ғана күрсініп қойды, мұның жайы Қанымжанға бимәлім ғой, жол үстінде жолыққан онсыз да қамкөңіл жанға не десін? Ал шынтуайтына келгенде әркімнің тағдыр жолы әрқилы, мұның да басындағы уайымы мен мұңы жетерлік, кімге, не деп жар салғандай жағдайы бар!?

	Үйлеріне жол машақатын көрмей жеткеніне қуанған Қанымжанның қыздарының қолына Әнсая күмәнжігінен алып, азын-аулақ ақша ұстатты.

	– Өздерің әп-әдемі, ақылды қыздар екенсіңдер, айналайындар!- деді олардың маңдайынан сыйпап. - Мынаған менің атымнан өздеріңе ұнаған сыйлық алып берсін апаларың, жарай ма!..

	– Ой, тәтей, мұныңыз не, уақытыңызды шығындағаныңызбен қоймай, ақша бергеніңіз қалай бұларға? Ұят болды ғой әбден, бізді өзіңіздей көріп, мұнша мүсіркегеніңізді енді немен өтейміз?..

	– Өзімдей көргесін ұсынып жатқан болмашы нәрсеге бола қысылмай-ақ қой, Қанымжан! Жақсылық өтеусіз жасалады, қолымнан келгені бұл жолы осы-ақ болды, көріскенше! Бәлкім, тағы да кездесіп қалармыз...

	– Кездесуге жазсын ылайым да! – Қанымжан есіктің алдынан кері бұрылып тез мәшинесіне мінген Әнсаяның артынан көзі жасаурап, мейірлене ұзақ қарап қалды.

	Жол үстіндегі аз ғана уақыт ішінде жылы ұшырап, өздеріне жанашырлық көрсеткен әйелдің есімі әлден соң барып Қанымжанның ойына оралды. «Әнсая!.. Қандай өзгеше, сирек есім!» деп жып-жылы әсермен күрсініп қойды ол.

	... Әнсая мәшине ішінде оңаша қалған мезетте Қанымжанды мүсіркеп аяушылықпен елжіреген көңілі аяқастынан өзгеріп, әлем-жәлем күйге түсті. Жалқыбас тіршілігінің түйткіліне налып, Саянбайдан қашқандай болған осы жүрісінен қараптан-қарап безініп кеткендей болды. «Әлгі бейшараның басындағы жағдаймен салыстырғанда менікі әшейін еріккеннің ермегіндей- ақ нәрсе екен ғой. Туған-туысқа, апама не деп бармақпын, Саянбайдың қоқан-лоққысына шыдамай, сіздерді паналауға келдім демекпін бе?! Осы жасқа жеткенше басымда билігі жоқ, дәрменсіз жанның кебінде жүргенім бе сонда? Біреудің дегеніне көніп, соның ерік-қалауымен өмір сүретіндей халге жеткенім ғой сонда?!»

	Таушілікке кірмей, мәшинасын қалаға апаратын үлкен жолға қарай бұрған Әнсая енді ширығулы көңіл-күйге енген еді. «Масқар-ай, апасына мұңын шаққалы тұра жүгірген кішкентай өкпелегіш қыз сияқты мына қылығым не менің?! Жоқ, мен де оған есемді жібермеспін. Маған оның үйінің де, өзгедей «қамқорлығының» да құны – көк тиын. Әлгі адамсыған немеге әлдеқандай қылған үйінің кілтін апарып берем. Үй сатып алуға шамам жетіңкіремесе де, жалдап тұрарлық бір қуыс қаланың қай жерінен де табылар. Солай, басқа амалым жоқ. Білсін, Әнсаяның кім екенін. Ертең Ерұлан оқуын бітіріп келгесін, бәрі де орын-орнына келер әлі-ақ.Үйіміз де, күйіміз де болар».

	Түн қойнауын жарып, зулай зымыраған «Нисанның» жүрісін Әнсая бәсеңдеткен жоқ. Күндізгідей күре жолдың бойында ерсілі-қарсылы ағылған көліктің қарасы қазір сиреген. Мәшинесінің жарығына жолдың қос қапталында ұшарын көкке созған, жапырағы селкеуленіп, сыйдиған биік-биік теректердің сұлбасы қараң-құраң шалынып қалады.

	Ауылға барып-қайтар жолдың бойындағы бұл теректер Әнсаяға сонау балалық кезінен таныс еді. Онда да осылайша сап түзеп, жаздың жайдары күндері жапырақ желегі сыбдыр қағып, күздің қоңырқай күндерінде желегінен арылып, қадау-қадау болып тұратын. Әр кез ауылға жол түскен кездері алдымен оның қарсы алдынан шығатын да, ауылдан мұңайып шығарып салатын да осы биік теректер еді.

	Әнсаяның алыста қалған балалығына деген сағыныш сезіміне еліткен жүрегінің басы осы бір сәттерде әнтек шым ете қалғандай болды да, рөлді ұстаған қолы еріксіз босаңси берді. Жанарында мөлтеңдеген жастан көз алды қас-қағымның арасынша бұлдырап бара жатты. Ол өзінің жылап келе жатқанын енді білді.

	Мәшиненің жүрісін баяулатып, жол жиегіне қарай жанасып барып, жылдамдықтан ажыратып, тежегішті басып, моторды сөндіріп үлгерген ол, рөлге басын қойып, мүлгіп отырып қалды. Мұңайған, тұнжыр көңілінің өксігін баса алмай жол бойында кідірген Әнсая жүдеу ойлардан қалжыраған күйі ұйықтап кеткен еді.

	...Түн ортасы ауа денесінің тоңазығанынан оянды. Оянса – түнерген қоп-қою қараңғылық, теректердің ұшар басы қатты тұрған желмен шуыл қағап тұр. Жайма-шуақтай көрінген күз мінезі күрт өзгеріпті, қара суықтың ызғарлы лебі мана бір әзірде ұядай ғана жып-жылы болып тұрған кабинаның ішін де жайлап алыпты.

	Ұйқылы-ояу халден заматта сергіген Әнсая дереу мәшинесін от алдырып, түнгі жолмен қалаға қарай жүріп кетті...

	* * *

	Атой мен Дүрдің шешуші шайқасқа түсер сәті төреші Шегірбектің ұйғарымымен бүгінге белгіленген еді. Жылы күздің тып-тымық таңы жайбарақат тыныштықтың құшағына еніп, тағы бір күннің басталып келе жатқанын баян етті.

	Апанас кеше кешкілік келіп кеткен ұзынтұраның әңгімесін Керімге сол күні таңертеңгісін айтып берді. Әлденеге мазасы болмай, қабағы кіртиіңкіреген ол Апанастың айтқанын тым-тырс тыңдап алып:

	- Атойдың бүгінгі жағдайы қалай, қарсы тұра ала ма әлгінің итіне?- деп сұрады.

	Апанас оның бұлайша қойған сұрағына тосырқап қалды.

	– Қарсы тұра алуы емес, жеңуі қажет емес пе еді бүгін Атойдың?..

	– Солайы солай ғой, әрине...

	Керімнің тағы да екіұштылау күмілжуінен Апанас оның Атойға күмәні сейілмей тұрғанын аңғарды.

	- Өз көзіңізбен көріңіз, Кереке. Итті танысам, Атойдың бойында әлі бір шалып түсер қайраты бар, – деп ол қожасын ит қораға қарай бастады.

	Ит қораның бір бұрышынан бір бұрышына ойқастап, ызалы қыңсылап, аядай кеңістікке сыймай тыпыршыған Атой Апанасты алдыңғы екі аяғымен шапшып секіріп, арсалаңдай қарсы алды.

	– Атойыңыз атойлап тұр, міне!..

	Апанас жігерлене сөйлеп, иттің кешегі алапат төбелестен мұқалмаған түрін Керімге елбелеңдеп, қуана көрсетті.

	Керім үндемеді, аз-кем ішінен тынып тұрды да:

	– Жарайды, онда мен кете берейін. Кеңсе жақтан барармын. Райыс екеуің Атойды алып барарсыңдар белгіленген уақытқа, – деп ауладан шығып кетті.

	... Шегірбек иттерді ортаға шығаруға белгі берместен бұрын шеңберге жақын кеп жан-жақтан анталаған жұрттың үш-төрт қадам кейінірек шегініп тұруын сұрады.

	– Мына шаршы алаңға жақындамаңыздар, айқайлап, ысқыруға тыйым салынады, иттерді алаңдатасыздар, - деп дағдылы ескертуін жасап болғасын, иттерді ортаға шығаруға дайындауға белгі берді.

	Апанас алға жұлқынған Атойды қарғыбауынан мыти ұстап төбелес шаршы алаңының оң жақ бұрышына таман келді.

	Арс-арс үріп өршеленген Дүрдің шиыршық атып тұр. Ұзынтұра қарғыбаудан қос қолдап ұстап, зорға тежейді.

	Екі жаққа алма-кезек көз тастаған Шегірбек оң қолын сәл көтеріп тұрды да, шалт төмен сермеп қалды.

	– Фас-с!.. Тарт тура!..

	Иттердің ырылдасып, қырылдасып, тістесіп, жұлқысқан шарпысуы бірден өршіп кетті. Дүр кешегі әп дегендегі адуын қимылынан бүгін де танған жоқ. Атойдың бұны алпауыт кеудесімен жайпап тастағысы келген табанды тегеурініне қарсы қос аяқтап секіре серпілген жас алабай қарсыласының осал жері – құлақ шекелік пен алқымына азуын батырудың амалына тырысып бақты. Бірақ Атой алдырмады. Кешегі шайқаста ойқастаған Дүрдің алымды айласы бұған кәдімгідей-ақ сабақ болған тәрізді.

	- Жарайсың, Атой! – деді айызы қана құшырланған Райыс. – Көрдің бе, Апанас, құлақ шекесіне қарай мынаның азуын дарытпай жүр...

	Дүр сияқты салғаннан-салып екпіндеп, өршеленбеген Атой қарсыласының азуын жарақат алған құлақ шекесіне дарытпай, айламен бұлтарып, арс-арс қауып, шалт атылып, екпінімен қос қапталдан бұны алма-кезек соғып-соғып өтті.

	Төбелеске әбден жырынды болып алған Атойдың қазіргі қимылы өзіне қарай толассыз өршіп, үйірілген алапат дауылға бой алдырмау, шарпылыстың артын бағу, содан соң орайлы сәтін тауып, бір-ақ ұрып жығудың амалындай көрінді.

	Керімнің көзі алабай додада болғанмен, ойы басқа бір әлемнің қиырын шарлап, мына ызғын-шудан, ширығудан тысқары тұрғандай. Бұл доданың немен тынарына оның көңілі, неге екені, бүгін енжар еді. Атойдың ешбір итке бет қаратпас баяғы дәуренінің өткендігіне енді көзі анық жеткендей.

	Төреші Шегірбектің Атойдың жағына қарай кешегі ашықтан-ашық іш бұруы да қу құлқынының дәмесінен екенін Керімнің іші сезген. Жарысқа итін қосқандардың ортақ жарнасының қазанынан алынып, Алабайының әр жолғы жеңісіне берілген ақшадан Керімнің қолынан молынан сияпат алуға дәніккен неме бүгін де осы дода басталар алдында, таңертең кеңсесіне арнайы келіп, оған сонысын емексіткендей шыраймен: «Кереке, бәрі де «о кей» болады, саспаңыз» деп алақанын ысқылап кеткен.

	«Оңай ақшаға құл болған жымысқы неме! Ақшаның жолында тіпті иттің жеңісін де өз пайдасына орай бұра алатын Шегірбек сияқтылардың тірлігі қандай аярлық»!..

	Керім тап осы мезет көңілін кеулеген құлазуға ерік беріп, айналасында болып жатқан мына ызы-шудан тезірек аулақтағысы келді.

	Екі иттің бір-бірін ала алмай, жанталасуы, азуларына ақсита ырылдасып, шарпысуынан төбелестің тағы да ұзынсонарға ұласатыны белгілі болғандай. Қалжырап, күші сарқылған алабайдың ғана ақыр соңында жеңіліске ұшырайтыны сөзсіз еді. Ытырынған Дүрді соған жеткізбей құлатуға Атойдың шамасы жетер ме екен деген дүдәмал төреші Шегірбектің де көңілін алаңдата бастаған сыңайлы...

	Түр-түсі де, бітімі де Атойға соншама ұқсас Дүрдің төбелесі Апанасқа Атойдың құдды жігерлі, арыны басылмаған кездердегі айқастарын елестетіп тұрғандай болды. «Апырым-ай, осы жас алабай төбет Атойдың баласы болып жүрмесе неғылсын» деген әлдеқандай бір ой оның көңілін аздап қозғап та кетті. «Атойдан алабайдың ұрпағын алуға осы жылдар ішінде талайлар келген еді, бәлкім, қолдан-қолға өтіп, ұзынтұраның иелігіне түскен соның бір күшігі болып жүрмесін осы? – деп ойға қалды Апанас. - Олай болса өліспей, беріспейтін бұл ұстасу әке мен баланың арасындағы тайталас болып жүрмесе неғылсын»?..

	Төбеттердің жекпе-жегіне кешеден бері куә болған жұрттың қаперінде бір-біріне түр-түсі ұқсас қызылбас екі иттің қандастығы туралы ой мүлдем жоқ болатын. Алабай тектес иттердің арасында бір-бірінен аумайтындары қаншама! Тегі бір болғасын, бұлардың қандастық жақындастығының немесе айырмасының қажеті қанша, жанкүйер тобырға қызық керек, бұлардың арасында да өзара бәс тігісіп, құмарлықтың әсіре буына құныға піскендердің кейбіреуіне Атойдың жеңгені қажет, ал кейбірі – Дүрдің жағында. Қайсына бүгін кім қанша бәс ақша қойды, ұтыстың ыңғайы кімге қарай бұрылмақ, осыған орай қызу тартыс осы тобырдың ортасында бұрқ-сарқ қайнап жатты.

	Керімнің қазір Атойды жеңілді деп мойындауына қақы жоқ. Олай етсе, мыналардың оны түтеп жеуден тайынбайтын түрі бар.

	Алабай төбеттер үшін бәс алуға құныққандардың өлермен құмарлығынан келіп-кетер ештеңе жоқ еді. Төбелес әлі сол қарқыннан айнымай, алма-кезек итжығыспен өтіп жатты.

	Дүр әр шабуылдаған сайын ырғын күшпен алас ұрды, қалжырау, титықтау қаперіне де кірмейтін сияқты. Атой мұндай алапатқа әккілігімен ғана төтеп беріп, жас төбеттің діңкелегенін аңдап жүргендей. Құлақ шекесін опырып кеткен кешегі жараның аузы ашылып, қою күрең қан добалдай басының бір жағын тұтас жуып кетсе де, ызалы, өршіл қимылын бұл да бәсеңдетпеді. Арс-арс ұмытлып, жас төбеттің алқымынан орып түспектің амалына бақты. Ытырынып, көз ілеспес шапшаңдықпен ыршып Атойдың о жағынан бір, бұ жағынан бір шабуылдаған Дүр оған алдырмады.

	– Шаруасы бітті ана төбеттің! – деп айқайлап жіберді анталаған топтың арасынан әлдекім. – Сол жақ көзін, сол жақ көзін қараңдар! Қаннан көрінбейді, тоқтату керек қой тайталасты!..

	Шегірбек әлгінің айқайына елең етуге құлқы болған жоқ, естімеген адам сияқтанды, өйткені алабай төбеттердің тайталасы тоқтатылса – Атойдың жеңілгені – мұның жеңілісі, қып-қызыл ақшадан құралақан қалуы.

	– Итке обал емес пе, жарандар-ау! – деп тағы да шырылдап болмаған әлгіні ту сыртында тұрған біреу көк желкесінен жұдырықпен қойып жіберді.

	– Қыс артыңды, оңбаған-н!.. Бәс тіксең көрер едім, айқайлап араша түскеніңді?!.

	Қараптан-қарап тұрып соққыға ұрынған дембелше, құба өңді, орта жастағы әлгі жігіт жалт бұрылды да, көз оты жарқұлдап, шиыршық атып тұрған өзі құралыптас ысқаяқтау қараның жағасынан ала түсті. Жанкүйер топтың арасы қас-қағымда ала-топалаң болды да қалды.

	Алысып-жұлқысқан екеуі домалап, тоңқалаң аса бере, тұра сап, қайта сілкісіп, бір-біріне оңды-солды жұдырық сермесіп, алақандай жерді қан төбелеске айналдырды да жіберді. Араша ұмтылысқандарға дес бермеген төбелесқорлардың жұлқыласуы бір-біріне қарсылас жанкүйерлердің өзінше бір сайысына ұқсап кетті. Тіпті топтың ішінен біреу ысқаяқ қараға дем берігенсіп:

	– Темеш, Темка-а! Шалып жық солай, сазайын бер өзінің,- деп жанұшыра айқайлады. – Атойды аяғансып анаған іші бұрып тұрғанын қара сұмпайының!..

	Ол айқайшыны жанында тұрған біреу бүйірінен қатты ұрды. Сол екі арада тағы бір шарпысу бұрқ етті де, алабай-додаға жанкүйерлер тобырының арасы жақ-жақ төбелестің майданына айналды.

	... Ырғын шайқастың қызғынына берілген төбеттер төңіректегі айқай-шуды елең етіскен жоқ. Жан алысып, жан беріскен төбелестің ақтық сәті енді-енді тақап қалғандай еді.

	Дүрдің қапысыз басым екенін, аз ғана бір қас-қағымда әккі төбеттің майып боларына шүбәсіз көзі жетіп тұрған ұзынтұра қапелімде не болғанын аңғармай қалды. Қарсыласының опырылған құлақ шекелігін қауып түскісі келіп турадан-тура салып серпіле ұмтылған Дүрдің жалаң алқымын Атойдың қанжар тіс қанды азуы қалт жібермеді. Кенеттен шалт қадалып қарысқан азу алқымды демде бұрап сығымдай түсті. Жас төбеттің тірсегі діріл қағып, бөкселігі шойырыла берді. Титықтап, бойынан енді-енді әл кете бастаған әккі Атой соңғы ызалы дәрменімен қарсыласын тапжылтпай тастады.

	Алабай төбеттердің төбелесі жөніне қалып, бір сәт кейін серпіліп кеткен қарақұрым жұрт алабай-дода шеңберінің ортасында болып жатқан арпалыстың ақтық мезетінен көздерін алмай тым-тырс тынып қалды.

	Шегірбек осы кезде қос қолын көтеріп, алабай-доданың жеңіскерді айқындаған шайқасының тәмамдалғанын жария етті.

	– Бөрітас алабайы Атой жеңді!..

	Қырылдап, жанталасқан жас төбеттің алқымынан Атойдың қарысқан азуын ажырату мүмкін болмады.

	– Жарандар-ау, бірдеме қылсаңдаршы, өлтірді ғой итімді! – деп шыр- пыры шыққан ұзынтұра Тұршан не істерге білмеді.

	Шеңбердің ортасына ытқып шығып, Атойды ажыратуға әрекет жасаған Апанас жан-дәрмен Шегірбектің қолындағы добалдай, келте емен таяқты жұлып алды да, азуы қарысқан төбеттің езуін сұқ саусағымен кергілей тартып, оны ұртына нығыздай итеріп тықпалай бастады.

	Атойды шолақ, шұнтақ құйрығынан тартып, бөксесін тепкілеп жүрген Ұзынтұраны Райыс қос қолымен иығынан жұлқа тартып, қалт тоқтатты.

	– Иттің не жазығы бар тепкілейтіндей!?

	– Өлтіреді ғой, өлтіреді ғой итімді, мына сұрапыл!..

	Апанастың әрекетінен ештеңе шықпады. Қанша қайзаласа да, добал таяқ жақпен тұтаса қарысып қалған қанды азудың құрсауын ажыратуға әл-дәрмені жетпеді. Кеңірдегі қиылып, қырылға басқан Дүрдің серпіліп- серпіліп түскен бөкселігі енді бір мұрсада қимылсыз қалды.

	– Болды, тынды!..

	Атойдың құлақ шекесінен тоқтамай саулаған қанға боялған емен таяқты аяғының астына тастай салған Апанас амалы таусылып, шөкесінен отыра кетті.

	Әккі алабай Атой тап осы мезет, қан-құйлы төбелестің жанкүйері, құмарымпаздықпен еліккен жұрттың көз алдында қайсар жас төбетті аяусыз біржола өлтіріп тынған еді...

	Мақұлықтық түйсігі шайқасқа түскен өзі тектестерді осылайша тұяқ серпітпей жеңуге ғана дағдыланған Атойға бүгінгі соңғы жеңісті шайқасы оңайға түспеді.

	Небір алапат айқастарда сүрінбеген әккі алабайдың да бұл ақырғы төбелесі мен ақтық жеңісі болды. Қарысқан азуы Дүрдің алқымынан ажырамаған күйі, қансырап жатқан алпауыт омырауын алшаңдатып орнынан көтерілуге әккі алабайдың шама-дәрмені жетпеді. Опырылған құлақ шекесіндегі жараның аузын бүгін одан әрі мойынға таман тереңнен орып түскен Дүрдің пышақтай күре тісі Атойдың күре тамырын үзіп жіберген-ді.

	Кешелі бері өзімен қарсыласқан, қарсыласпақ түгелі оны өлімші етіп жеңуді мансұқтаған адуынды жас төбеттің Атойдың дәнегінен өрбіген ұрпағы екені кімнің қаперіне кіріп шықсын.

	Апанастың жүрегі аузына тығылып, көкірегін қысқан өксікке тұншыға, үнсіз булықты.Ол алабай-додадағы мына қасірет қандастардың - әкесі мен баласының арасындағы қанды арпалыстан болғанын ішкі түйсігімен сезгендей еді. Алабай-додадағы ақтық жеңісті мерт болып жатып та өз атына иеленткен Атой Дүрдің алқымынан ажыраған азуы ақсиған күйі сол жерде жансыз сұлқ түсті...

	Алабай-доданың қызығына жиылған жұрттың абыр-дұбыры су сепкендей болып, самсоз тынған күйі ілбіп, біртін-біртін тараса бастады.

	Қарасұр жүзі күреңіте түнерген Ұзынтұра сиреген жұрттың арасында оқшау тұрған Керімге қабағының астымен сүзе қарап, әлдене айтқысы келгендей ыңғай танытып еді, мұны ол елең қылмады. Езуіне қыстырған темекісін құныға сорып, жайбарақат тұрған Шегірбекке қарай бұрылған Керім:

	– Тілсіз хайуандардың обалына қалдық-ау осы, ә?..- деп басын шайқады. – Жеңіс бәрібір Дүрдікі болсын, ақиқаты сол, бауырым... Атой небір жеңістің дәмін татып, жекпе-жекте жеңілмеудің қандай болатындығын талай мәрте көрсетіп келді ғой. Бүгінгі ұйғарымның солай болғаны әділ!..

	– Сонда қалай, Кереке-ау?! – деп дағдарған Шегірбек оған біртүрлі аңтарыла қарады. – Мына жұрттың төрт көзі түгел куә ғой, Атой мына итті бірінші болып жер қаптырған жоқ па!? Мен төреші ретінде бұған келіспеймін, доданың шарты бойынша жеңіс – Атойдікі, яғни сіздің итіңіздікі, Кереке...

	– Болды! Ұтыстың бір тиыны да шашылмай мына жігіттің қалтасына түсетін болсын! – Керім бұдан әрі Шегірбектің төрелік сөзін тыңдағысы келмейтінін ашықтан-ашық танытып, бұрылып жүре берді.

	... Атойдың атойлаған дәурені осымен тәмамдалып, Бөрітастағы алабай-дода биылғы күзде өз мәресіне осылайша жетіп тынған болатын. Келер көктемдегі додада сайыскер алабай төбеттердің жаңа бір дүрмегінің арасынан кімнің оқ бойы озық шығарын алмағайып құбылып тұрған мына өмірдің өзі көрсететін болар, бәлкім.

	Ал қазір жапырағынан арылған тал-теректер сидаңданып, жайма- шуақ шақтары сиректеу бола бастаған қоңырша, сары-ала күздің осы бір күндерінің шырайы кірбің тартып, Бөрітастағы Алабай-дода алаңы жым- жырт тынып, меңіреу тыныштық жайлап қалған еді...





