	Акутагава Рюноскэ

	Мылқау мұң



	О-Сумидің ұлы қайтыс болғанда шәй жинайтын мезгіл жақындағанды. Марқұм Нитаро соңғы сегіз жыл бойы сал болып төсек тартып жатты. Баласының өліміне о-Суми қатты қайғыра қоймады. Содан болар табыттың алдыңғы қасына жұпар иісті шырақ қоярда оған қараңғылықтан жарыққа қарай жол ашылғандай болып көрінді.

	Нитароның жерлеуінен соң, ең алдымен келіні о-Тами тағдырының шешуі тұрды. Оның үстіне балалы о-Тами шаруашылық жұмыстарын өзі атқаратын. Келініне еркіндік беріп босатайын десе, немересін өзіне алып қалуы керек және күн көруде оңай емес. О-Суми қырықтоғыз күндік азадан соң, келінінің өз қолында қалып, баласының тірі кезіндегідей барлық жұмысты істеуіне мүмкіндік беретін лайықты күйеу қарастыруға үміттенді. Оған өзінің жамағайыны Екити ыңғайлы көрінді.

	Азаның алғашқы жеті күні өткен таңда о-Тамидің үй жинауға кіріскенін көрген о-Суми қатты алаңдады. Бұл уақта ол немересі Хиродзиді түпкі бөлменің кіре берісінде ойнатып отырған. Ойыншық орнын мектептен жымқырылған шиенің гүлдеген бұтағы алмастырған-ды.

	– Тыңдашы о-Тами мүмкін менің осы уақытқа дейін үндемегенім дұрыс емес шығар... Бірақ сонда қалай?! Сен мені баламен тастап кетпексің бе?

	О-Сумидің үнінде жазғырудан гөрі наразылық басым еді. Дегенмен о-Тами бұрылмаса да жарқын жауап қатты.

	– О не дегеніңіз, апа-ау!

	Осының өзі о-Сумиге еркін күрсінуге жеткілікті болатын.

	– Иә, солай... Әрине сен басқаша да шешім қабылдай аласың...

	О-Суми өзінің шағымдарын қайталап бұрқылдай берді. Сөздері бірте-бірте мәнсіздене бастаған оның әжімді жүзінен ақырында жас ағып тынды.

	– Егер қаласаңыз мен осы үйде біржолата қалуға пейілдімін. Мынадай ба-ладан өз еркіңмен кетесің бе?!

	Көзі жасқа толған о-Тами Хиродзиді алдына алды. Біртүрлі ыңғайсызданған сәби, бар назарын бөлме еденіндегі ескі жөке алашада жатқан шие бұтағына аударды.

	О-Тами жұбайының тірі кезіндегідей жұмысын жалғастыра берді. Ал, қайтадан күйеуге шығу жөніндегі әңгіме енесінің ойлағанынан да қиындап бара жатты. Өйткені о-Тами бұл туралы тіс жармайтын. О-Суми әр ыңғайлы сәтте оны сәлде болса сендіруге тырысып, ашық әңгімеге тартатын. Бірақ о-Тами қай кезде де: “Жарайды, келесі жылы болсын!” деген жауаппен құтылып жүрді. Бұл о-Сумиді алаңдатып әрі қуантатын. Елдің сөзіне тынышсызданса да, келінінің уәдесіне сеніп келер жылға үміт артушы еді.

	Бірақ келесі жылы да о-Тами бақша жұмыстарынан басқа ешнәрсе ойламауға айналды. Есесіне енесі күйеу жөніндегі әңгімені былтырғыдан да қарқынды шығарды. Оның үстіне ол туыстарының жазғыруы мен елдің өсегіне ызалы болатын.

	– О-Тами, сен әлі жассың. Саған еркексіз күн кешуге болмайды.

	– Болмаса қайтейін? Біздің үйде бөтен еркектің жүргенін елестетіп көріңізші. Хироға обал, сізге ыңғайсыз. Маған қалай болады сонда?!

	– Ондай болса Екитимен сөйлесейік. Ол қазір карта ойнауды мүлде қойыпты.

	– Ол сізге туыс болғанымен, маған бөтен. Оған мен шыдасам жақсы...

	– Сенің шыдамың бір-екі жылдық емес қой.

	– Жарайды! Бәрі ұлым үшін. Маған қиын болса да. Бір жақсысы жерді бөлісіп әуре болмаймыз. Бәріне бүтіндей сол иелік етеді...

	– Солайы солай ғой, әр кезде де осы тұсқа келгенде о-Суми дауысын бәсеңсітетін, тек жан-жақтан сөз өршіп тұр емес пе. Сенің осы айтқандарыңды басқалар естісе ғой...

	Бұндай әңгімелер көп қайталанды. Бірақ бұл о-Тамидің ұстанымын нықтай туспесе, сызат түсірмеді. Шындығында ол бұрынғыға қарағанда қажырлы еңбектенді; еркектің көмегінсіз-ақ картоп отырғызып, арпа ақтады. Жазда малдың кезегін өткізіп, жаңбырлатып шөп шапты. Ол осындай еңбегімен үйге “бөтен еркекті” кіргізуге деген қарсылығын білдіргендей болды. Ақыры о-Суми келінін біреуге қосу туралы сөзді мүлде ұмытты. Негізі осының бәрі оған жағымсыз болды деуге болмас.

	О-Тами үй ішіне түсер қиындыққа нәзік йығын тоса білді. Бұл тек: “Жалғыз, Хиро үшін”, – деген оймен істелді. Оның үстіне ауа-райы ызғарлы таулы аймақта туып өскен бұл әйелдің бойына салт-дәстүр тереңдей тамырланды. Сондықтан да шығар о-Суми көрші әйелдерден: “Сенің о-Тамиің бойына қарамай күшті. Өткенде төрт бума күрішті көтеріп келді!” деген сөздерді естіп жүрді.

	О-Суми келініне деген ризашылығын үй жұмыстарын атқару арқылы білдірді; немересін ойнатып көңіл бөлді, мал жайғап үй жинады, кір жуып көрші үйден су тасыды. Үйдегі ұсақ-түйек жұмыстар аз емес-тін; бірақ осының бәрін ол жайдарыланып-ақ істеді.

	Күзгі күннің бірінде самырсын бұталарының бумасын көтерген о-Тами кештетіп келді. Жер еденді ауыз үйде немересін арқалаған о-Суми бұл уақта жуынатын су жылытып отырған.

	– Суық па?! Неге кештеттің?

	– Бүгін жұмыс көп болды.

	Бұтақтарды еденге тастаған о-Тами аяғындағы былғаныш варадзиді1 шешпей ошаққа жақындады. Ошақта қызғылт жалынды емен түбірлері алаулап жатқан. О-Суми тұрмақ болды. Бірақ арқасындағы Хиродзидің ауырлығынан астау жиегіне сүйеніп әрең тұрды.

	– Барып жуынсаңшы!

	– Жуыну? Қарным ашты! Оданда алдымен картоп жеп алайын. Қуырдыңыз ба, апа?...

	Бүкшеңдеген о-Суми ауыз үйге беттеп картоп салынған шараны әкелді.

	– Бағана піскен, суып қалған шығар.

	Екеулеп картопты бамбук табаға тоғытып, отқа қойды.

	– Хиро ұйықтап қалды. Төсегіне жатқызу керек еді.

	– Ештеңе етпес, бүгін күн сондай ызғарлы, жерге жатуға болмас.

	Осы сөздерді айта отырып о-Тами буы бұрқыраған кортопты аузына салды. Бұлай тек ұзақты күнгі жұмыстан қалжыраған шаруалар ғана жейді. Табадағы картоп о-Тамидің аузына кесегімен түсуде. Ұйқысыраған Хиродзидің салмағын сезген о-Суми картопты отқа ұстауда.

	– Бұндай жұмыстан жүрегің қараяды!

	Жанарына таңданыс тұнған о-Суми келініне қарағыштай берді. Бірақ от жарығындағы о-Тами картоп кесектерін кезек-кезек үн-түнсіз асауда.

	***

	О-Тами еркектің ісін атқаруда аяншақтамай күнделікті жұмысын жалғастыра берді. Әуелі қолшамнын жарығымен түнде жеміс түптеген кездері де болды. Әл-қуаты жағынан кейбір еркектерден асып кететін келініне о-Суми сыйластықпен қарады. Жоқ, сыйлаудан гөрі қорқыныш басым-тын. Бақша мен таудағы жұмыстардан басқаны о-Тами енесінің міндетіне берген. Сондықтан ол тізкиімінің өзін сирек жуатын болып жүр. Бірақ о-Суми еш шағым айтпайақ, онсыз бүкір белін бүгіп, жұмыс десе аянбады. Сосын көрші әйелдерге кездесіп қалған сайын: “Менің о-Тамиім жарайды! Мен өле қалсамда біздің үйге жоқшылық кірмейді...” – деп келінін шынайы мақтайтын.

	Бірақ о-Тамидің “шаруашылық азкөздігін” сусындату оңай емес еді. Бір жылдан соң ол өзеннің арғы бетіне тұт ағашының бағын өсіру жайлы сөз қозғады. Оның айтуынша бес танға2 жуық жерді бар-жоғы он иенге3 жалға беру ақымақтық көрінеді. Оданда сол жерге тұт ағашын отырғызып бос уақытта жібек құртын өсірумен айналысу пайдалы екен. Егер жібек шикізатының бағасы өзгермесе, жылына жуз елу иен таза пайда көруге болады. Мұндай мол ақша о-Сумиді қызықтырса да, жаңа жұмыс туралы ой өте-мөте ыждаһаттылығымен шектен шығарды. Дауысына қатқылдық қосқан ол: – Байқа о-Тами! Мен сенен әрине қашпаймын. Қашып кете де алмаймын, бірақ ойланшы. Бізде еркек қолы жоқ, ал үйде кішкене бала бар. Жұмыс онсыз да жеткілікті. Жібек құртын өсіремін деуің бекер. Менімен де санассаңшы! – деді.

	Енесін жылармандыққа жеткізгенін көрген о-Тами қарсыласа алмады. Дегенмен жібек құрты туралы ойдан бас тартса да, тұт бағын отырғызуды орындайтынын білдірді.

	– Жарайды, енді! Бақпен өзім-ақ айналысамын, – деп кекесінді сөйлеген ол, енесіне жақтырмай қарады.

	Осы уақыттан бастап о-Суми келінін біреуге қосуды қайта ойланды. Келешекке алаңдаған оның бұған дейін де күйеу жөніне ойланғаны бір емес. Сонымен қоса ел-жұрттың сөзіне қалатынына қысылатын. Бірақ осы жолғы күйеуге деген құлшыныс, келіні жоқ кезде істейтін ауыр жұмыстан құтылуды қалаудан туды. Сондықтан осы жолғы ой бұрынғыларына қарағанда өткірлеу болды.

	Үй артындағы мандарин ағаштары толығымен гүлге оранғанда, о-Суми шам астындағы сәкіде тек кешкісін киетін көзәйнегінің үстімен қарап, осы мәселеге сөз суыртпақтады. Бұған ошақ алдында аяғын айқастыра отырып, тұздалған бұршақ шайнаңдаған о-Тами бұрқ ете қалды да: – Тағы да күйеу ме?! Бұл туралы естігімде келмейді! – деп әңгімені жалғамайтынын жеткізді.

	Бұрын о-Суми осыған-ақ қанағаттанатын. Ал қазір, тап қазір ол келінін көндіруге барынша кірісті.

	– Жоқ, сен олай деме! Қара ертеңгі жаназаға көр қазу кезегі біздің үйдікі.

	Оны еркексіз атқару...

	– Жарайды! Өзім-ақ қазамын.

	– Қалай? Сен әйелсің?!

	О-Суми әдейілеп күлмек болды. Бірақ келінінің жүзін көріп күлуге батылы бармады.

	– Шешей, сенің инке4 қабылдағың келмей ме?

	Тізесін құшақтаған о-Тами тікенді сөзді кекесінмен жеткізді. Уытты сөз жанына батып кеткен енесі көзілдірігін түсіріп алды. Не себепті түсіріп алғанын ол өзі де түсінбеді.

	– Ойлағаның сол ғой!

	– Хироның әкесі қайтыс болғандағы сөзіңді ұмыттың ба? “Жерімізді бөлу – ата-бабаларымыздың аруағы алдында күнә...” демеп пе едің?!

	– Иә, иә! Солай дегенмін. Бірақ әр нәрсе өз уақытымен екен. Ештеңе істей алмайсың...

	О-Суми үйге бір еркектің керектігін бар зейінімен дәлелдеді. Бірақ оның сөздері сенімсіз шықты. Бәрі өзінің тыныштықта өмір сүргісі келетіндігін айта алмағандықтан еді.

	Бұршақ жеуін тоқтатпаған о-Тами осыны сезіп, енесіне дүрсе қоя берді.

	Бұған о-Суми тілінің жеңілмес шешендігі де көмектесті.

	– Сенің ештеңең кетпес! Сен бәрібір менен бұрын өлесің. Мағанда осы-лай өту оңай емес. Мақтаныштан жесір болып жүрген жоқпын. Кей түндерде буындарымның сырқырағанынан ұйықтай алмай, істеп жүргендерімнің бәрі санасыз қырсықтық екенін ойлаймын. Солай болса да қарайсың да... Осының бәрі ошақ қасы үшін, Хиро үшін екенін еске аламын... ал, бәрібір жылаған сайын жылайсың.

	О-Суми келініне үнсіз ғана қарап отырды. Ол тек бір нәрсені, қанша талпынса да өлмей тыныштық жоқ екендігін түсінді. Соңынан келіні айтарын айтып біткенде, ол әйнегі үлкен көзілдірігін киіп, әңгімені былай қорытты:

	– Байқайсың ба, о-Тами өмірде бәрі ойлағандай болмайды екен. Осыны ескерші! Ал мен саған ештеңе демейін.

	Содан жиырма минуттай өткенде, ауыл бозбалаларының бірі үй жанынан әндете өтті.

	“Жас жеңгей,

	Шөп шабысқа шықты.

	Ыңғайланшы, ей шалғын,

	Орақпен орып алайын.”

	Ән алыстап барып тыншығанда о-Суми көзәйнегінің үстінен келініне тағы бір көз жіберді. Шайнаңдап отырған о-Тами аяғын жиып:

	– Қой, ұйықтайық! Ертең ерте тұру керек, – деді. Тұзды бұршақты уыстаған ол орнынан тұрды.

	Осыдан кейін о-Суми үш-төрт жыл үнсіз қиналды. Бұл мойнына қамыт кигізілген кәрі лақсаның қиналысындай еді. О-Тами бұрынғыдай бақшада шаршаусыз еңбектенді. О-Сумиде үйренгеніндей үйдің ұсақ-түйек жұмысын тынымсыз атқарды. Бірақ ол бір көрінбес қамшыдан именгендей жүрді. Ол әрине келінінің, біресе жуынатын су жылытпағанына, біресе арпа кептіруді ұмытқанына, біресе өгіздің босанып кетуіне сөйлеген мін сөздері еді. Ол осыған да қарсылықсыз төзді. Бұл мойынұсыну азапқа әдеттенгендіктен де, немересі Хиродзидің өзіне бауыр басып қалғандығынан да болатын.

	Алайда о-Сумидің түрі анау айтқандай өзгермеді. Ал егер бір өзгеріс болса, ол келінін бұрынғыдай мақтамайтын болғандығы ғана. Бірақ бұл қарапайым мінез ешқандай көңіл аудартпайтын. Көршілері ол туралы “О-Суми ма? Е, құдайға шүкір...” дейтін.

	Жаздың қапырық күнінің бірінде, тапа-тал түсте о-Суми көршісімен қойма есігін жауып тұрған жүзім сабақтарының көлеңкесінде әңгіме ширатысты. Қора төңірегінде ызыңдаған шіркейлерден өзге дыбыс жоқ. Әңгіме үстінде көрші әйел қысқа шылымдар шегіп отырды. Ол ыждаһатты жиналған темекі тұқылдары болатын.

	– О-Тами қалай? Шөп шабыста ма? Жап-жас болса да бәрін өзі істейді!

	– Қойшы! Әйел адамға үй жұмыстары лайық!

	– Жоқ, бақшадағы жұмыстар оның жанына жағатын көрінеді. Ал менің келінім, міне жеті жыл болды бірде-бір рет бақшаға шықпапты. Жай ғана көшет түптеудің өзіне. Күні бойы отырғанда бар істейтіні, балаларынын киімін жуу мен жыртығын жамау.

	– Ол тіптен жақсы! Балаларға қарауға ыңғайлы әрі елден ұялмайтындай етіп өз бойын түзейді.

	– Иә, қазіргі жастар дала жұмыстарын ұнатпайды. Ой, немене тарсылдаған?

	– Жаңағы ма? Өгіз ғой!

	– Өгіз бе еді?!... Иә, мынандай күннің астында жұмыс істеу жас әйелге қиын.

	Көрші кемпірлер осылай бейбіт пікірлесетін.

	***

	О-Тами үй-ішін, күйеуінің қазасынан соң сегіз жылдан аса өзінің нәзік иықтарымен жалғыз көтерді. Осынша уақыт ішінде оның аты бірте-бірте ауылдан шалғай жерлерге де танымал бола бастады. Ол күні-түні “шаруашылық дертімен” ауырған бұрынғы жас жесірліктен өтті. Әрине ауыл жастары да “жас жеңгей” атамайтын болған. Есесіне ол әйел затына үлгі есебінде жүретін көргенді келін болып алды. “О-Тами-санды қарашы!” – дегенді әркімнің аузынан мәтел сияқты естуге болатын-ды. О-Суми өз қиыншылықтарын айтып көршілеріне шағынбады. Ол шағыну туралы ойламады да. Бірақ көңілінің түкпірінде, мүмкін әлі де анық емес, бір құдіретке деген үміт жасырулы еді. Дегенмен бұл үміті де көбік секілді ыдырап кетті. Енді ол немересі Хиродзиден өзге ешкімге сенім артпады. О-Суми он екі жасар балаға бар мейірімін төкті. Бірақ оған осы соңғы сүйенішінен де айырылып қалатындай көріне берді.

	Күздің ашық күндерінің бірінде кітап бумасын қолтығына қысқан Хиродзи мектептен құлдыраңдап жүгіріп келді. Бұл кезде о-Суми қойма алдында үлкен ас пышақпен құрма жемісін қаққа самдағайлана дайындап отырған. Хиродзи арпа жайылған алаша үстінен оңай қарғып өтті де, аяқтарын біріктіріп әжесімен маңғаздана амандасты. Сосын әй-шәйсіз шынайы, былай деп сұрады:

	– Тыңдашы әже, менің анам – нағыз жақсы адам ба?

	О-Суми пышақ сабын босатып, немересіне қарады.

	– Неліктен олай сұрадың?

	– Мұғалім тәрбие сабағында “Хиродзидің анасы аймақ бойынша нағыз тәрбиелі адам” деп айтты.

	– Мұғалім?

	– Иә, мұғалім. Сол шын ба?

	О-Суми бала алдында қысылыңқырады. Әуелі мектепте немересін осындай өтірікке үйретеді! О-Суми үшін бұдан артық қателік болмас. Бір минуттық үнсіздіктен соң қарт әжей келінін жерден алып жерге салғаны сонша, өз-өзіне мүлде ұқсамай қалды.

	– Бұл өтірік, шылғи өтірік! Сенің шешең бақшада жынданған пендеше еңбектенеді, сол себептен өзгелерге керемет адам болып көрінеді. Бірақ ол есі ауған адам. Ол әжеңді ары-бері бостан-босқа қудалайды. Ол қатігез!

	Хиродзи бет-әлпеті өзгеріп кеткен әжесіне үрке қарады. Ал о-Суми ағат кеткендігін сезгендіктен бе, кенет жылап жіберді.

	Сондықтан да әжеңнің жалғыз үміті – сен. Осыны ұмытпа! Он жетіге қалай толасың, солай үйлен де әжеңе тыныштық әпер. Сенің шешең шыдамды, әскери борышыңды өтеп келуіңе де дайын. Солай ұзақ күтуге бола ма? Сен әжеңді өзің үшін, әкең үшін ойла. Егер сен солай істесең, әжең саған жамандық жасамайды. Барын береді.

	– Қара өрік піскенде бересің бе?

	Хиродзи себеттегі тартымды жемістен таңдау жасады.

	– Иә, иә! Қалай бермеске?! Сен әлі сәби болсаңда бәрін түсінесің. Менің айтқанымды әр кезде есіңде сақта... – О-Суми жылап тұрып, ықылық ата күліп жіберді.

	Осы бір оқиғадан кейінгі келесі кеште о-Суми орынсыз нәрсе үшін о-Тамимен қатты ұрсысты. Бәрі о-Сумидің келініне арналған картопты жеп қоюынан басталды. Сөзден сөз шығып ұрыс өршіді де о-Тами кекесінді күлкімен: “Егер жұмыс істегің келмесе, тек өлуің ғана қалды”, – деп салды. О-Суми бұрынғыдан да қатты ызаланды. Хиродзи бұл уақта әжесінің тізесіне басын сүйеп, қатты ұйқы құшағына енген-тін. О-Суми ұзақ бұрқылдады.

	– Хиро, тұр! Хиро, тұр! Шешеңнің не айтқанын тыңда! Сенің шешең, менің жақын арада өлуім керектігін айтты. Жақсылап тыңдап ал; сенің шешеңнің кезінде ақшамыздың көбейгені рас, бірақ бір те5 және үш танға жуық жеріміз бірінші рет атаң мен әжеңнің қолымен жыртылған. Сондай қалай? Шешең “егер тыныштықта өмір сүргің келсе өл” дейді. Жарайды, о-Тами, мен өлемін! Мен өлімнен қорықпаймын! Бірақ, о-Тами, сені тыңдамаймын да! Иә, мен өлемін! Әрине өлемін! Бірақ жаным шыққан соң саған тыным бермеспін...

	О-Суми қатты айғайлады. Айғайлай жүріп жылаған немересін аялай жұбатты. Ал, о-Тами ошақ аузындағы еденге ештеңе естімегендей жайғасыпты.

	Сөйткен о-Суми өлмеді. Есесіне келер жылы, Дое6 мерекесінің қарсаңында, денсаулығының мықтылығына мақтанатын о-Тами сүзекпен ауырып сегізінші күні қайтыс болды. Шындығында осы бір кішкене ауылда сүзекпен ауыратындар көп еді. О-Тами ауырарының алдында кезегі келгендіктен, сүзектен көз жұмған ұстаның бейітін қазуға шыққан-ды. Сосын ұстаханада қалған шәкірт баланы дәл жерлеу күні жұқпалы аурулар емханасына апарды. Содан келген соң-ақ бет-жүзі алаулаған келінін көргенде о-Суми “сен сүзекті сол жерден-ақ жұқтырдың” деп жазғырғандай болған.

	О-Тамиді қара жер қойнына берген күн жаңбырлы болды. Бірақ ауылдың бар адамы ауылбасының басқаруымен жерлеуге түгел жиылды. Барлығы мезгілсіз кеткен о-Тамиді мүсіркеп, қымбатты бағушысын жоғалтқан Хиродзи мен о-Сумиге көңіл айтты. Ал ауылбасшысы жақын уақытта ауданда о-Тамидің еткен еңбегіне арнайы куәландыру болатынын ескертті. Осы сөздер кезінде о-Суми бас июге мәжбүр болды: “Қайтейік, осындай тағдыр, көну керек. Біз өткен жылы-ақ аймақтық басқармаға о-Тами-санның еткен еңбегіне марапат білдіруге өтініш жасағанбыз, біз бес рет теміржолға шығынданып аймақ басқармасына бардық, біз көніп едік, сіздер де көніңіздер”, – деп қасқабас ауылбасы салт бойынша о-Сумиге қарата сөйледі.

	Келінін жерлеген түні о-Суми Хиродзиді қойнына алып, үй меһрабы тұрған бұрышта орналасқан масаханаға жатты. Негізі олар қараңғыда ұйықтайтын. Бірақ бұл түні меһрабқа шам жағылды. Азалы кемпірге, көне матаға тазалық затының үйренбеген иісі сіңіп қалғандай көрінді. Мүмкін осыдан шығар, о-Суми көпке дейін ұйықтай алмады. Оған келінінің қазасы бақыт әкелді. Өйткені, енді еңбектенбесе де болады. Өсектен де қорықпайды. Жиылған қаржысы үш мың иен, жері бір те үш танды құрайды. Енді ол немересімен күрішті еркін жейді. Сүйікті, тұздалған бұршақтарын қабымен сатып алады. Мұндай еркіндік сезімін бұрын-соңды сезгенін о-Суми ұмытыпты. Еркіндік... Бірақ осыдан тоғыз жыл бұрынғы бір түн санасында қылаң берді. Сол түні де дәл осындай еркіндікті сезінген. Ол туған баласын жерлеген күнгі түн болатын. Ал енді ше? Ендігісі бұған немере тауып берген келінін жерлегеннен кейінгі түн болып тұр.

	О-Суми көздерін еріксіз ашып алды. Жанында ұйықтап жатқан немересінің бейкүнә сәби жүзі анық көрініп тұрды. Оған қарап жатып о-Суми өзінің мейірімсіз адам екенін ойлады. Және бақытсыз отау құрған баласы Нитарода, келіні о-Тамида қатігез пенделер екен. Осы бір ой тоғыз жыл бойы көкірегіне жиылған ашу мен кекті ығыстырды. Енді келетін бақыт туралы ойдың да күлпаршасы шыққандай. Өзі де, баласы да, келіні үшеуі де мейірімсіз жандар болыпты. Бірақ бұл барлық кемсітулерге төзгендігімен олардан да өткен тасжүрек жан екен. Ол: “о-Тами неге өлдің?” – деп айта берді. Жанарынан жас легі тоқтаусыз ағуда.

	Тек сағат төртке таман ғана әбден шаршаған о-Суми ақыры ұйқы құшағына енді. Ал бұл уақытта үйдің қамыс шатырының үстінде аязды таң ойнап тұрған.



	1Варадзи – Сабаннан жасалған сүйретпе аяқ киім (шәркей)

	2Тан – 9,92 аршынға тең жер өлшемі

	3Иен – Жапон ақшасы

	4Инке – Тыныштық пен құрметте өмір сүретін жанұя қариясы

	5Те – 99,2 аршынға тең жер өлшемі

	6Дое – Бір жылда төрт рет, жыл мезгіліне байланысты тойланатын мереке





