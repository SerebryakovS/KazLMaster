	Айып Нүсіпоқасұлы

	Тал бесіктен жер бесікке дейін





	«Тал бесіктен жер бесікке дейін» деп аталатын бұл жинақтың тараулары жеке-жеке кітапша болып, 2002 жылы Үрімші қаласындағы (Қытай) «Шыңжаң жастар – өрендер» баспасынан араб қарпімен жарық көрген. Автор оларды қайтадан қарап, толықтырып, оқырмандарға тұтас бір том етіп ұсынып отыр. Жинақта қазақтың салт-дəстүр, əдет-ғұрып, ойын-сауықтары, халықтық тəрбиесі туралы жан-жақты мағлұмат берілген. Кітап оқырманның ұлт мəдениетінің нəрімен сусындап, адами асыл қасиеттер үлгісін санасына сіңіруіне мол септігін тигізері сөзсіз.

	Кітап көпшілік оқырманға арналады.





ПЕРЗЕНТ ДҮНИЕ ЕСІГІН АШҚАНДА...




	Қазақ халқы дүниеге бір перзент келсе, тек сол перзент келген отбасы ғана емес, бүкіл ауыл, ел-жұрт, туыс-туған түгел мəре-сəре қуанып, шашу апарып, «бауы берік болсын» айтуды кісілік парызы санайды.

	Перзент дүниеге келіп, оны құндақтап орап, анасының қасына жатқызған соң, жолы, жасы үлкен бір əйел шашу шашады. Онда дүниеге келген перзент ұл болса:



	– Айдарынан жел есіп,

	Ат ойнатар ер болсын.

	Маңдайынан күн сүйіп,

	Ақыл-ойы мол болсын! –



	деп жақсы мінез, жарасымды қасиеттер даруын тілейді.

	Ал, дүниеге келген перзент қыз болса, онда:



	– Жүзі Айдай жарқырап,

	Ауылға болсын өнеге.

	Болып елге шамшырақ,

	Жетік болсын өнерге! –



	деп оның ақылды, білімді, көрікті, өнерлі болуын тілейді. Бұл – өмірге жаңа ұрпақ əкелген ана мен өмір есігін алғаш ашқан перзентке деген құрмет пен игі тілек. Сондай-ақ, адамдар арасындағы достық пен береке-бірлікті арттыратын өнеге.

	Бала ананың жанында жатса, ана жүрегінің дүрсілін естіп тыныш ұйықтайды əрі болашақта мейірлі, ізгі ниетті болып өседі.





КІНДІК КЕСУ




	Қазақ халқы баланың кіндігін өнегелі, үлгі-тағылымды кісілер мен қулық-сұмдықтан пəк жас балаларға: «Үлгі-тағылымды болсын, адал, арлы болсын» деген ниетпен кестіреді де, кескен жерін мықтап байлап, кіндік түбіне қойдың құйрық майын жағып, таза дəкемен кіндікті ақырын бастырып орап таңып тастайды. Қойдың құйрық майы баланы түрлі жел-құздан сақтап, кіндікті ораған дəкені кіндікке жабыстырмайды. Ал, кіндікті сыртынан бастырып таңып қойса, бала жылағанда кіндігі сыртына шықпай тез түсіп, тез жазылады.





«КІНДІК ШЕШЕ», «КІНДІК ƏКЕ» БОЛУ




	Қазақ салтында «кіндік шеше», «кіндік əке» болу аса абыройлы іс саналады. Сондықтан «кіндік шеше», «кіндік əке» болғысы келген кісілер нəресте дүниеге келмей тұрып-ақ, оның ата-анасына: «ұмытып қалмаңыздар, балаңыздың кіндігін өзім кесемін» деп күні бұрын айтып қояды əрі сол күннен бастап сол отбасымен жиі қарым-қатынас жасап, түрлі жұмыстарына қарасып-қайырылыса бастайды. Ана босанғанда басы-қасында болып, үй шаруаларына көмектеседі əрі баласының кіндігін кесіп, ресми «кіндік шеше» немесе «кіндік əке» болады. Бұл салт адамдар арасында береке-бірлік пен достықты нығайтады.

	Туысты көбейтіп, өрісті кеңейтеді.





ШІЛДЕХАНА КҮЗЕТУ




	Шілдехана – жаңа туылған бала мен жаңа босанған ананың құрметіне жасалатын ойын-сауық. Шілдехана күзетуге, негізінен, босанған ананың жақын маңдағы туыс-туғандары мен көрші-қолаңдарының жігіт-желең, қыз-қырқындары, сондай-ақ, өнер сүйер үлкен-кіші ауыл адамдары келеді. Онда əр күні кеште ел орынға отырып, малды қоралап, ас-су ішіп, ат-көліктерді отқа қойған соң, босанған ананың үйіне жиналып əн салып, күй тартып, өзара айтысып, жаңа босанған ана мен нəрестені əсем əнмен əлдилеп, тəтті күймен тербетеді.

	Шілдехана əдетте бір апта, тіпті 40 күнге дейін шам өшірмей жалғастырылады. Шілдехана күзетудің өзіндік ғылыми мəні бар.

	1. Жас босанған ана мен нəрестенің шошынып, түрлі жүйке ауруларына шалдығуының алдын алады.

	2. Жаңа туған нəрестенің тұншығып қалуының немесе зиянды жəндіктердің шағып зақымдап кетуінің алдын алады.

	3. Жас босанған ана мен нəресте əн-күй, өлең-жыр тыңдап, тез сергиді. Бала болашақта ізгі ниетті, өнер сүйгіш, ақ көңіл, ашық-жарқын болады.





БАЛАҒА АТ ҚОЮ




	Жаңа туылған балаға ат қою – өмірлік мəн-маңызы бар, аса игілікті іс саналатындықтан, қазақ халқы балаға ат қоюға ерекше көңіл бөліп, өмір есігін ашқан əрбір перзенттің атын жалпақ жұрт сыйлап-қадірлейтін білікті, қадірлі кісілерге қойдыруға тырысады.

	Əдетте баланың атын ел-жұрт көп жиналған шілдехана үстінде қояды. Онда атын қоятын баланы: «мына балаға ат қойып беріңіз» деп көп ортасында отырған білікті кісілердің біріне ұстатқанда, əжейлер оған «бай-бақытты болсын» деп шашу шашады.

	Баланы қолына алған кісі оның құлағына:

	– Сенің атың – ... ! – деп үш рет дауыстайды да, баланың бетін ашып, көпшілікке көрсетеді. Сыртта азан шақырылады. Міне, бұл «ат қою» деп аталады. Тіліміздегі «азан шақырып қойған аты» деген сөз тіркесі содан қалған.

	Балаға азан шақырып ат қойған соң, үлкен кісілер ақ баталарын беріп бет сипайды.

	Қазақ дəстүрінде, мейлі, туа салып шетінеп (өліп) кетсін, мейлі, ай-күні толмай түсік болып түссін, адам бейнесін қалыптастырған балаға ат қойып, жаназа шығарып жерлейді.

	Қазақ халқының ат қою дағдысының өзіндік мəн-мағынасы жəне ғылыми негізі бар, яғни қазақ халқының ат қоюына қарап оның таным-түсінігі, салт-санасы, арман-тілегі, сондай-ақ, этикалық талғамы мен ұлттық болмысы өте анық байқалады.





ҚАЛЖА БЕРУ




	Қалжа – босанған анаға арнаулы мал сойып беретін ет пен сорпа.

	Əйелдерді құрметтеп, қадірлейтін халқымыз аналар жүкті болғаннан бастап ерекше күтімдеп, оған «қалжа» деп күні ілгері еркек қой əзірлеп қояды.

	Жаңа босанған анаға «қалжа» берудің үлкен маңызы бар. Яғни, қалжаға сойған малдың бауыздау қанын сəл ағызып, қалған қанын таза ыдысқа құйып алып, оны шарбы маймен араластырып қуырып, жаңа босанған анаға, дəрі ретінде береді. Піскен мойынды бөлмей мұжып, «баланың мойны тез бекісін» деп биік бір жерге ілдіріп қояды. Асықты жілікті де мұжып, сорпаға қандырады. Міне, бұл «қалжа жеу» деп аталады.

	Қалжа жеген əйелдер белін тез бекітіп, қол-аяғын бауырына алады. Түрлі ауру-сырқауларға қарсылық қуаты артады. Омырау сүті молайып, нəресте тез ширайды. Омырау сүтіне қанған бала есейгенде мықты болады. Сондықтан үлкен кісілер əлжуаз жігіттерді көргенде: «Əй, сен туғанда шешең қалжа жемеп пе еді?» – деп кейістік білдіреді.





ИТЖЕЙДЕ (ИТКӨЙЛЕК) КИГІЗУ




	Итжейде – дүние есігін ашқан нəрестенің алғаш киетін (қырқынан шыққанға дейін) көйлегі.

	Əдетте итжейдені «кіндік шеше» немесе «кіндік əке» болған адам нəрестеге жұмсақ кездемеден мол етіп, тігісін сыртына қаратып тігіп əкеледі. Нəрестенің ата-анасы оған көйлек, шапан кигізіп, қалжаға сойған малдың терісі мен төстігін беріп қайтарады. Бала қырқынан шыққан соң, кіндік шеше, кіндік əкелері, адал көйлек деп ресми бағалы кездемеден көйлек тіктіріп əкеліп кигізеді.





БОСАНҒАН АНАНЫ КҮТУ




	Ата-бабаларымыз босанған аналарды күтуге ерекше көңіл бөлген. Ана босана салысымен арнаулы қалжа сойып беріп, нəрлі, қуатты азықтармен азықтандырып, белі бекіп, бала қырқынан шыққанша жылы киіндіріп, қолын суық суға салдырмаған. Ауыр жұмыс істетпеген. Киім-кешек, жатын үйін таза ұстаған. Жаңа босанған ананың түрлі ауруға қарсылығы төмен болатындықтан, ауыздан микробтар еніп, ауыз қуысы мен тісі бүлінбеу үшін аузын орамалмен орап жүрген. Шашы түспеу үшін мықтап өріп қойған.





БАЛАНЫ БЕСІККЕ САЛУ




	Әдетте баланы бесікке баланың кіндігі түскен соң салады. Баланы бесікке салуға (бөлеуге) ерекше мəн беріледі. Баланы бесікке саларда «тышты ма» ырымы жасалады. Онда баланы бесікке салуға жиналған əйелдердің біреуі: «тышты ма?» деп дауыстағанда, бесікті айнала отырған əйелдер: «тышты, тышты» десіп, бесіктің түбек салар тесігінің астына тосылған қолдарға, бауырсақ, құрт, ірімшік, қант, кəмпит тастайды. Оны алған балалар таласа-тармаса жейді. Баланы алғаш бесікке балалы-шағалы, инабатты кісілердің бірі салады.

	Баланы бесікке бөлеудің өзіндік ғылыми мəні бар. Əдетте, бесікке бөленген бала түзу, сымбатты болып өсіп, дəретіне былғанбай таза болады. Зиянды жəндіктердің шағуынан қорғайды. Көшкенде ат үстінде алып жүруге өте қолайлы болады.

	Ал, «тышты ма» айту – жаңа дүниеге келген сəбиге құт дарысын, несібелі болсын, артынан байлық саулап жүрсін деген ниетпен істеледі.





БЕСІК АЛАСТАУ




	Баланы бесікке бөлер кезде əрдайым ең алдымен бесікті міндетті түрде аластайды. Бесікті көбінде арша бүрі-шырпысын тамызып, ол болмаса, шам, шақпақ, сіріңке талы секілді жарық шығаратын заттардың бірін пайдаланып, бесіктің бас-аяғын тегіс айналдыра:



	– Алас, алас, алас!

	Əр пəлеңнен қалас!

	Көзі жаманның көзінен алас!

	Тілі жаманның тілінен алас!

	Уы жаманның уынан алас!

	Алас, алас, алас!

	Қыла гөр Алла мың пəлеңнен қалас! –



	деп бесікті аластап шығып, онан соң барып баланы бөлеуге кіріседі.

	Бесік аластаудың да өзіндік ғылыми негізі бар:

	1. Аршаның микроб өлтіретін қасиеті бар. Сондықтан бұл баланың дені сау болып өсуіне септігін тигізеді.

	2. От жарығымен бесікті аластау зиянды жəндіктерден сақтандыру үшін қажет. Баланы бесіктен шешіп алған соң, түбек-шүмегін жуып, көрпе-жастығы мен жөргегін күнге жайып отырады.





БЕСІК ЖƏНЕ БЕСІК ЖАБДЫҚТАРЫ




	Бесік əдетте ағаштан, əсіресе талдан кесіп, қашап, иіп əртүрлі формада жасалады. Бесік жабдықтары: жөргек, жастық, бесік көрпе, төсеніш, қолбау, тізе бау, түбек, шүмек қатарлылардан тұрады.

	Түбек көбінде фарфордан, шүмек аршадан, асықты жілік сияқты заттардан жасалады.

	Шүмекті аршадан жасаса, түрлі микробты өлтіріп, аурудың алдын алады. Ал жіліктің адам денесіне кері əсері аз болады. Фарфор су тартпайтындықтан, дəретке шірімейді, сасымайды.





БАЛАНЫҢ ҚЫРҚЫНАН ШЫҚҚАНҒА ДЕЙІНГІ КҮТІМІ




	Бала дүниеге келген күннен бастап қырқынан шыққанша түнде шам өшірілмейді. Мұның да өзіндік ғылыми мəні бар. Бала қырқынан шыққанша шам жағып қою – баланың шошу, тұншығудан жəне ана мен баланың əртүрлі қауіп-қатерден сақтануы үшін қажет.

	Əдетте, бала қырқынан шыққанша баланы бір күні тұзды, бір күні сабынды, кейде маралшөп салынған суға алма-кезек шомылдырып отырады.

	Баланы тұзды сумен шомылдырса, баланың денесі шымыр болып, ауру-сырқауға қарсы иммунитеті қалыптасады. Сабынды су – баланың денесіне жабысқан түрлі микробтарды, бөгде иіс-қоңыстарды жойып, терідегі саңылауларды ашуға көмектеседі. Ал, маралшөп қосылған су баланың денесіндегі түрлі зиянды бактерияларды жойып, бала тез ширайды.





БАЛАНЫ ҚЫРҚЫНАН ШЫҒАРУ




	Нəресте үшін қауіпті деп саналатын 40 күн өткен соң, ата-ананың көңілі орнына түсіп, баланы қырқынан шығару қамына кіріседі. Алайда, «асықсаң жақсылыққа асық» деп ұл баланы 37–39 күн, қыз баланы 40–42 күннен қалдырмай қырқынан шығарады.

	Баланы қырқынан шығарарда шомылдыратын ыдыстың түбіне күміс жүзік, күміс білезік сияқты заттар салып, 40 қасық таза су құйып қояды. Баланы қырқынан шығарған əйелдер білезік, жүзіктерді бөлісіп алады.

	Баланы шомылдырып болған соң, қарын шашы мен тырнағын инабатты, сыйлы ақсақалдардың біріне алдырып, ол кісіге шапан кигізеді.

	Баланы шомылдырар алдында шешіп алған «итжейдеге» қант, кəмпит, бауырсақ түйіп, бір баланың мойнына тағып қоя береді. Ауыл балалары оны қуып жүріп ұстап, қант-кəмпитін жеп, жейдені əкеліп береді.

	Қырқынан шыққан баланы анасы көтеріп, ата-əжелері мен туыс-туғандарының үйіне алып келеді. Ата-əжелері қырқынан жаңа шыққан нəрестенің бетінен сүйіп, ақ баталарын беріп, оған тай-тайынша, қозы-лақ сыйлап, көйлек-шапан кигізіп қайтарады. Анасын да ерекше күтеді.

	Баланы қырқынан шығарудың да өзіндік ғылыми мəні бар. Баланы шомылдыратын суға күмісті бала адал, ақ, пəк болсын деп салады. 40 қасық суды ырыздығы судай мол болсын деп құяды. Шаш-тырнағын сол адамдай инабатты, ортасына сыйлы адам болсын деп алғызады.





БАЛАНЫ СЫЛАУ




	«Баланы – сылау, қарды – қылау өсіреді» деп, бала өздігінен талпынып жүргенге дейін ауық-ауық қойдың құйрық майымен сылап, қол-аяғын керіп-созып: «өс, өс, өс!» деп ақырын-ақырын созғылап отырады. Əрі:



	– Өс-өс, өс!

	Үйден пəле көш!

	Тəу-тəу, тəу!

	Сыламақ менен,

	Ширамақ сенен!

	Менің қолым емес,

	Би бəтимə пірімнің қолы!

	Тастай мықты бол!

	Темірдей төзімді бол!

	Сүттен ақ бол!

	Судан пəк бол!

	Дерт атаулы кірмесін!

	Ақ бөпеме тимесін!

	Өс-өс, өс!

	Үйден пəле көш! –



	деп қанатты сөздермен игі тілектерін білдіреді.

	Баланы қойдың құйрық майымен майлап сыласа, баланың терісі жұмсап, сезім-түйсіктеріне əсер етіп, қан айналысы жақсарады. «Өс, өс» деп баланың қол-аяғын жазып, керіп-созса, буын-буындары тегіс жазылып, бала денесі шынығып, шыңдалып, сау денелі, сымбатты болып өседі.





ӨЗ БАЛАСЫН ӨЗІ САТЫП АЛУ




	Баласы тоқтамаған адамдар, баламның өмір-жасы ұзақ болсын деген мақсатпен: Өмірұзақ, Ұзақбай, Тоқтасын деп ат қояды. Баласы оған да тоқтамаса, қоныс, орын, үй жөткейді. Ал, оған да тоқтамаса, туыстық қарым-қатынасы жоқ, кісілігі жоғары, балалы-шағалы бір адаммен сөз байласады. Олар жөргек жасап апарып, бала шыр етіп жерге түскенде кіндігін кесіп, жөргекке орап əкетеді де, азан шақырып ат қойып, үстіне қариялардың ескі-құсқыларынан киім тігіп кидіреді. 40–50 күн өткен соң, оны баланың өз ата-анасы барып сатып алады əрі жол-жөнекей жеті ақсақалдың алдына барып, оның бата-тілегін алып, баланы өз үйіне іргеден немесе терезеден кіргізіп алады.





БАЛА АСЫРАП АЛУ




	Қазақ халқы: «балалы үй – базар, баласыз үй – мазар» деп, балалы-шағалы, қызы моншақты, ұлы он шақты болуды өте жақсы көреді. Əне, сондықтан да балалы-шағалы болып, ұрпақ ізін жалғастыруға тырысады.

	Онда түрлі себептермен ұрпақ көре алмағандар «атымды өшірмейін, түтінімді үзбеймін» деп басқа балалы-шағалы туыс-туғандарынан бала асырап алып, ұрпақтар бойы өз шаңырағының отын сөндірмейді. Кейбір адамдар ұлы болғанымен қызы, қызы болғанымен ұлы жоқ болса, басқа туыс-туғандарынан өз қажеттеріне лайық бала асырап алады. Тіпті кейбір білікті кісілер туыс-туғандар арасындағы береке-бірлікті мəңгі сақтау мақсатында да бір-бірінен бала асырап алады.

	Бұл салттың да тəрбиелік мəні зор.





УƏКІЛ ƏКЕ БОЛУ




	Ертеде басқа жанашыр жақыны жоқ, жас балалы, ауру-сырқау, мүгедек адамдармен соғысқа жəне алыс сапарға аттанатын адамдар адамгершілігі жоғары, инабатты адамдар мен дос-жарандарының бірін үйіне шақырып алып:

	– Мына бала өзіңе аманат! Уəкіл əкесі болып, мен олай-бұлай болып кетсем қарауыңа алып, адам қатарына қос! – деп ұрпағын өнегелі кісілерге аманаттап кететін салт болған. Одан əрқандай адам бас тартпай, қуана қарсы алған.

	Қазақ салтында уəкіл əкенің уəкіл бала алдындағы жауапкершілігі өте үлкен болған. Уəкіл баланы өз баласындай жақсы бағып-қағып, оқытып, үйлендіріп, ата-аналық парызын мүлтіксіз орындаған.

	Уəкіл əке болу – баланың құқық-мүддесін қорғап, жас балаға өгейлік, кедейлік, жетім-жесірлік қасіретін тартқызбай, балалардың еш алаңсыз есейіп, адамдар арасындағы сенім мен достықты нығайтуда зор рөл атқарған.





ТҰҢҒЫШ НЕМЕРЕСІН КЕНЖЕСІНЕ БАЛАУ




	Өмірден көрген-түйгені көп, тəжірибелі де парасатты қазақ халқы тұңғыш немересін, тіпті, екінші, үшінші немерелеріне дейін омыраудан шыға салысымен «кенжеміз» деп, өз тəрбиелеріне алып бағып-қағып, жақсы азамат етіп жетілдіруге күш салады. Бұған себеп: жас ата-ананың баланы бағып-қағу тəжірибесі аз болады; тəлім-тəрбиені неден, қалай бастауды толық білмейді.

	Міне, жас ата-аналардың осындай олқылықтарын толтырып, жастарға бала тəрбиелеудің қыр-сырын үйрету үшін, білікті қариялар алғашқы немерелерінің тəрбиесін өз қолдарына алады. «Екі баланың ортасындағы кəрі – бала болады, екі кəрінің ортасындағы бала – дана болады» дегендей, ата-əжелерінің тəрбиесін алған балалар ұлттық салт-дəстүрге бай, жан сезімі мол, көз аясы кең, білімі терең, адамгершілігі күшті, турашыл, əділ азамат болып өседі. Тарихта көптеген əйгілі адамдар ата-əжелерінің тəрбиесінде болған.





БЕСІК ТОЙ




	Нəрестенің кіндігі түскен соң, оны бесікке салып, көрші-қолаң, туыс-туғандардың əйелдерін түгел шақырып, «бесік той» жасайды. Ал, той жасауға жағдайы келмегендер, өз əлдеріне қарай баласын қуана-қуана бесікке салады.

	Қалыптасқан қазақ салты бойынша баланы бесікке ауылдағы жолы, жасы үлкен, үлгі-тағылымды, балалы-шағалы əйелдің бірі салады немесе білікті, өнерлі, ел-жұртқа сыйлы əйелдердің біріне баланы бесікке салуына үлкен кісілер жол береді. Баланы бесікке салатын адам алдымен бесікті аластап, «бісміллə» деп жөргегін салады, бесіктің түбекқояр тесігінен «тышты ма» ырымын жасап, онан соң түбегін салып, бесікті жасап, сəбиді бесікке салып: – ағаш бесікке түстің, адам қатарына қосылдың; ата-анаңа опалы, ел-жұртыңа қайырлы азамат бол! – деп игі тілек білдіріп бөлеп тастайды. Баланы бесікке салған əйелге баланың анасы сый-сияпатын жасайды.

	Баланы бесікке салып, бөлеп болған соң, келген қонақтар тойға əзірленген ас-тағамдардан дəм татып, əзілдесіп, өлең айтып, көңіл көтеріп қайтады.

	Бесік тойға келгендер сəбиге арнап көйлек-көншек, шашу апарады.

	Жанкүйер туыстары қой-қозы, тай-тайынша атайды.





БЕСІК ЖЫРЫ




	Тəрбиелі де тəлімгер қазақ аналары баланы бесікке салған күннен бастап «Бесік жырын» айтып, перзенттерінің көкірегі ояу, елін сүйген азамат болып есеюін тілеп, қасиетті халық жырын ұрпақтар құлақтарына құя берген.

	Бесікке сүйеніп отырған ана ақ сүтімен қоса:



	– Əлди-əлди, ақ бөпем,

	Ақ бесікке жат, бөпем!

	Балапандай мұзбалақ,

	Қанатыңды қақ, бөпем!

	Арыстандай жауыңа,

	Айбаттанып шап, бөпем!

	Қай-қашанда халқыңды,

	Қамқоршы боп бақ, бөпем!

	Өз құрбыңның алды боп,

	Өнер шамын жақ, бөпем!

	Ата-бабаң таппаған

	Тапқырлықтар тап, бөпем!

	Кең бол байтақ далаңдай,

	Далаң жомарт – анаңдай.

	Сүйсең Отан, жеріңді,

	Болар анаң көңілі жай,

	Əлди-əлди, əлди-ай!

	Аспандағы жұлдызым,

	Суда жүзген құндызым.

	Ізгі ісіңе ел сүйінер,

	Қас қырандай шүйілер,

	Азамат бол, əлди-ай! –



	деп бесік жырын тамылжыта төгіп, ұрпақтарына мол рухани азық беріп отырған.

	Қазақ аналары бесік жырын ермек үшін немесе баласын жұбату үшін ғана айтпаған. Қайта, халықтың ауыз əдебиетін ұтымды пайдаланып, ұрпақтарының құлағына халықтық салт-дəстүр мен адамгершіліктің, ізгіліктің өркенін сіңіріп, даналық тағылымдарын құю үшін айтқан.

	Бесік жырын айтқан ана көңілі көтеріліп, «бесік жырымен» бірге болашақ өмірге алып ұшып, талпынған бесіктегі бөбегіне: «Өскенде, есейгенде кім боласың?» – деп жыр аяғын мынадай игі тілектерге ұластырып отырған:



	– Балғын қолың іс алып,

	Балдыр мойның күш алып.

	Бізді бағар ма екенсің?!

	Сом құрықты майырып,

	Түнде жылқы қайырып,

	Жаудан елді айырып,

	Жігіт болар ма екенсің?!

	Дулыға-сауыт киініп,

	Жауға батыл тиісіп.

	Батыр болар ма екенсің?!

	Өлең сөзден дес бермес,

	Нөсерлетер төске өрлеп,

	Ақын болар ма екенсің?!

	Таңдайларың тақылдап,

	Шешендерді тақымдап.

	Сөз сөйлейтін тақпақтап,

	Шешен болар ма екенсің?!

	Дүйім елді бастайтын,

	Қиын жерде саспайтын.

	Бақ-дəулетке таспайтын,

	Көсем болар ма екенсің?!



	Ал, баланы бесіктен шешіп аларда:



	– Бөпемді шешіп алайын,

	Нұр жүзіне қарайын.

	Емін-еркін керіліп,

	Қуандырсын маңайын.

	Атасын іздеп барса екен,

	Барып асыр салса екен.

	Қайта келіп жатқанша,

	Бесікте ұйқы қалса екен! –



	деп сəби жанын қуаныш пен шаттыққа бөлеуге тырысады.

	Тарихта «Бесік жыры» ғаламат тəрбие құралы болған, ұрпақтарды адамгершілікке, ізгілікке, береке-бірлікке, достыққа жетелеп, ұлттық салт-дəстүрдің нəрімен сусындатқан.





БАУЫРЫНАН ТАБАҚ ЖҮГІРТУ




	Туылғанына 5–6 ай болып, талпына бастаған сəбиді тез аяқтансын деген мақсатпен туыс-туған, көрші-қолаңды шақырып, баланың «бауырынан табақ жүгірту» ырымын өткізеді.

	Онда ауылдың өнегелі, инабатты кісілерінің бірі арнаулы дайындалған бір табақ асты қолына алып, оны талпынып тұрған баланың оң жағынан сол жағына, сол жағынан оң жағына қарай өткізіп:



	– Балапандай талпын да,

	Аршында, бөпем, аршында!

	Желмаядай желгек бол,

	Қас тұлпардай сергек бол! –



	деген игі тілек білдіріп, табақтағы астан алдымен баланың өзіне дəм татқызып, қалған асты жиналған жұрт бөлісіп жеп, балаға ақ баталарын береді. Міне, бұл «бауырынан табақ жүгірту» деп аталады.

	«Бауырынан табақ жүгіртудің» де өзіндік мəн-мағынасы, ойға алған мақсаты бар. Талпынып тұрған бала бауырын ыстық тамақтың лебі шалғанда, жүйке клеткалары тітіркеніп, бойын тік ұстап, тезірек аяқтануға ұмтылады. «Ас – адамның арқауы» деп, омырау сүтіне қоса нəрлі тағаммен азықтанған бала тез жүріп, буыны тез бекиді.





ТҰСАУ КЕСУ




	Баланың «бауырынан табақ жүгірту» ырымынан кейін, арада біраз уақыт өткен соң бала қаз тұрып, жүруге бейімделеді. Міне, осы кезде сəбидің ата-анасы «тұсау кесер» салтын өткізеді.

	Онда баланың аяғын ала жіп, майлы ішек жəне шөп тектес заттармен (орап) тұсап, білімді, өнегелі немесе ұзақ сапарларда көп болған жəне жүйрік, аяғы жылдам адамдардың біріне:

	– Жүйрік бол, шауып кет! Қадамың сəтті, бақытың тəтті болсын, бісміллə! – деп тұсауды кестіріп жібереді.

	Тұсауы кесілген баланы ата-анасы немесе жақын туыстарынан екі адам екі қолтығынан демеп ұстап:



	– Қаз-қаз балам, қаз, балам,

	Қадам бассаң мəз болам.

	Қаз-қаз болып, тез басып,

	Қадамыңды жаз, балам!

	Тұсауыңды кестік біз,

	Күрмеуіңді шештік біз.

	Қадамыңа қаз басқан,

	Құтты болсын дестік біз.

	Қаз-қаз балам, жүре ғой,

	Балтырыңды түре ғой.

	Тай-құлын боп шаба ғой,

	Шауып бəйге ала ғой!

	Жүгір, жылдам, құлыным!

	Желбіреп бір тұлымың.

	Елгезек бол, ерінбе,

	Ілгері бас, шегінбе!

	Ала жіпті алайық,

	Ақ əжеңе барайық.

	Ержетті деп айтайық,

	Шашуын жеп қайтайық, –



	деп жетелеп ары-бері жүргізіп мəре-сəре болады.

	Тұсау кесудің де өзіндік үлгі-өнегесі жəне ғылыми мəні бар. Тұсауы кесілген сəбиді сол күннен бастап үлкен-кіші бірінен соң бірі жетелеп, ұдайы машықтандырып отыратындықтан, бала тез аяқтанады. Ал, ала жіп орап кесу – балам адал болсын, арлы болсын дегені. Қазақ салтында ала жіпті аттамайды. Шөп орап кесу – ұрпағым шөптей көп болып өсіп-өнсін дегені. Ал, майлы ішек орап кесу – балам бай-бақытты болсын, қадамы жайлы, қазаны майлы болсын деген игі тілегін бейнелейді.





БАЙҒАЗЫ




	Байғазы – балалардың жаңа киген киім-кешегі мен жаңа жасатқан ер-тұрманын көргенде, тай-құнанға мінгенде үлкен кісілер беретін сыйлық немесе үйлеріне туыс-туған, көрші-қолаң балалары жаңа киім киіп, жаңа ер-тұрманын көрсетсе:

	– Мə, байғазың! Жасың ұзақ, киімің тозғақ болсын! – деген игі тілектерін білдіріп, қыз бала болса киімдерінің алдыңғы өңіріне маржан, моншақ, тана, сөлкебай, үкі тақса; ал, ұл балаларға қамшы, жүген-ноқта беріп, қой-қозы сыйлайды. Міне, бұл «байғазы» деп аталады. «Байғазы алу» балаларды үлкендерден тұңғыш сыйлық алып, қуанышқа бөлейді.

	«Байғазы» балаларды көпшілдікке, қуанышын өзгелермен ортақтасатын ақ көңіл, ашық-жарқын болуға; жомарттыққа, мəрттікке жетелейді. Адамдар арасындағы қарым-қатынасын жақсартып, достыққа, береке-бірлікке тəрбиелеп, туыстық сүйіспеншілігін арттырады.





АТА-АНАНЫҢ ҰРПАҒЫ АЛДЫНДАҒЫ ҚАРЫЗ-ПАРЫЗДАРЫ




	Ата-ананың ұрпағы алдындағы қарыз-парыздары:

	1. Өз ұрпағы алдында жан-тəні мен ар-абыройын таза сақтау, жаман қылық көрсетпеу.

	2. Ана тілін толық үйрету. Ұрпақтарына ана тілін үйрете алмаған ата-ана ұрпағы алдындағы қарыз-парызын толық өтемеген мəңгілік қарыздар адамға айналады.

	3. Баласының төрт мүшесін сау, ес-ақылын дұрыс етіп есейту (баланы жас кезінде күйдіріп, кем-кетік етіп алған ата-ана ұрпағына мəңгі қарыздар болып қалады).

	4. Ұрпақтарына аналық ақ сүтін адал да пəк етіп беру. Бала емізер кезде басына жаулық-салы салып отыру, омырауын жуып, құрғақ, таза дəкемен сүртіп барып емізу. Балаға ауру-сырқау, дерт-дербез жұқтырудан аулақ болу.

	5. Құқық-мүддесін қорғау. Өзгелердің қорлауына, зорлауына ұшыратпау. Қам-қайғысыз өмір сүруіне мүмкіндік жаратып беру.

	6. Ұрпақтарының жүрегіне адам баласының теңдігі мен береке-бірлігін, достығын ұялату. Ізгі ниетті, адал, арлы азамат етіп жетілдіру.

	7. Отбасына адал, əділ болу, уəде-серттен таймау.

	8. Отанын қорғау, отбасы мен ел тыныштығын сақтау. Ұрпақтарын аздырып-тоздырмау. Отанға, халыққа адал қызмет ету.

	9. Өнер-білім, үлгі-тағылым үйрету.

	10. Уағымен тамақтандырып, киіндіріп, жуындырып, киімі жыртылса жамап, өз құрбыларынан кем қылмау.

	11. Қажырлы, қарапайым болуға, еңбек сүйгіштікке тəрбиелеу. Адал, арлы, əдеп-ибалы болуға баулу.

	12. Адамдармен қалай қарым-қатынас жасау, қалай сыйласу, қалай аман-сəлем жасау, қалай сəлем беруді үйрету.

	13. Туыс-туған, дос-жарандар ара алыс-беріс, барыс-келісті ұғындыру.

	14. Ер-əйел, үлкен-кіші, бала-шаға арасындағы жол-жосын, əдеп-иба салтын үйрету.

	15. Үлкен жиын-той, қаралы салттар мен ас-нəзірге қалай бару жол-жосығын ұғындыру.

	16. От жағу, тамақ пісіру, шай құю, төсек салу, үй жинау, қолға су құю, мал қайыру, ат байлау, қонақ күту дағдысын үйрету.

	17. Кісілік, кішілік дағдысын ұғындырып, ар-абыройын таза сақтау, əдепті, ибалы болу жолдарын үйрету.

	18. Оқытып, жақсы тəрбие беріп, есейгенде өз сүйгендерімен үйлендіру.

	19. Ата-ананы құрметтеуді, үлкендерді сыйлап, кішіні аялауды үйрету.

	20. Аналар мен қыз балаларды, ақсақалдар мен өнер-білімді кісілерді қадірлеуді ұғындыру.

	Баланы бағып-қағып, оқытып өнер-білім игертіп, есейгенде, өздері қалаған адамымен үйлендірген соң, ата-аналар ата-аналық қарыз-парыздарынан арылады да, одан кейінгі жерде ата-ананы бағып-қағу парызы балалардың мойнына түседі.

	Бұл дəстүрдің тəрбиелік мəні мен ғылыми мəні өте жоғары. Ол ата-аналардың ұрпақтары алдындағы жауапкерлік сезімі мен борыштылық сезімдерін арттырып, ұрпақтары дүниеге келгеннен азамат болып үйленгенге дейінгі аралықта ақ сүт, адал еңбектерімен бағып-қағып, оқытып, өнер-білім, үлгі-тағылым үйретіп, жақсы азамат етіп жетілдіруден бас тартуға болмайтын ұлы борыштары бар екенін шынайы ұғындырып, ата мен ананың ұрпақтарын қай мезгілге дейін бағып-қағу жауапкерлігін көлемі жақтан айқындап, ұрпақтарға алғашқы адымда ата-ананы қартайғанда бағып-қағу жауапкерлік сезімін тудырады.





ҰРПАҚТАРДЫҢ ҚАРЫЗ-ПАРЫЗДАРЫ




	Ұрпақтардың қарыз-парыздары:

	1. Ата-ананы мəңгі құрметтеп, сыйлау. Қандайда жұмысына əзір тұру.

	2. Ата-анаға опалы болу. Айтқанын екі етпей орындау. Тапсырған жұмысынан бас тартпау.

	3. Оқу, өнер-білім игеру, ата-анаға күйік емес, қызық болу.

	4. Адам болу, арлы болу. Ата-ананың алдынан қия өтпеу. Беттеріне шіркеу келтірмеу.

	5. Ата-анаға ешқашан тіл мен қол тигізбеу. Қазақ ұғымында: ата-анасына тіл жəне қол тигізіп, беттен алып, төске шапқан баланы ең бұзық, ең жаман, тіпті хайуаннан да жиренішті адам есептейді.

	6. Ата-ана алдында мəңгі сəбидей болу; мəңгі борышты, мəңгі қарыздар сезіну.

	7. Ана тілі мен салт-дəстүрін толық білу. Өзіндік көзқарасы болу. Қазақ ұғымында, ана тілін ұқпаған, салт-дəстүрін білмеген, өзіндік көзқарасы жоқ ұрпақты «мəңгүрт» деп атайды.

	8. Ата-ананы уайым-қайғыға салмау. Ренжітпеу, орынсыз қылықтармен қинамау.

	9. Қажырлы, қарапайым, ұқыпты, үнемшіл, еңбек сүйгіш болу. Əрқашан ата-анаға қуаныш пен шаттық əкелу.

	10. Ата-ананы бағып-қағуға мəңгі жауапты болу. Олардың қам-қайғысыз өмір сүруіне шамасының жетісінше мүмкіндік жаратып беру.

	11. Есейіп-ержеткен соң, бас құрап артына жақсы ұрпақ, жақсы ат, тамаша хат қалдыру.

	Міне, бұл əрбір ұрпақтың ата-анасы мен ел-жұрты алдындағы бас тартуға болмайтын адамдық əрі азаматтық қарыз-парыздары есептеледі.

	Бұл салт ұрпақтарға ата алдында өздерін мəңгі шəкірттік жəне мəңгі борыштылық сезімін тудырып, ата-аналарын өлгенше құрметтейтін тамаша моральдік қасиет қалыптастырады. Сондай-ақ, жастай өнер-ғылым игеріп, адал еңбек етіп, халыққа мол үлес қосып, артына үлгі-өнегелі ұрпақ қалдырып, Отан мен халыққа деген құрмет сезімін оятады.





ҰСТАЗДЫҚ




	Ұстаз болу – ұлағаттың белгісі» дейтін қазақ халқы бала тəрбиелеп, бала оқытып, өнер-білім беруді төтенше игілікті іс санап, ұстаздарды əлемге өнер-білім ұрығын себуші, адамдардың көкірек көзін ашып, ой-санасын нұрландырушы деп, оларды ерекше құрметтеп, төрлерінен орын, төбелерінен жол берген.

	Ертеде өнер-білімді, оқыған, зерделі, ақыл-парасатты кісілер:

	«Шəкіртсіз – ұстаз тұл» деп қарап, өнер-білімдерін өзгелерге үйретіп, арттарына өз жолдарын жалғастыратын шəкірт тəрбиелеп кетуді азаматтық парыздары санап, көзі ашық, көкірегі ояу адамдарға өнерлерін жəне білім үйретіп, адамзат мəдениетін ұрпақтан-ұрпаққа жалғастырып отырған. Қазақ ұғымында: біреуге, мейлі, қандай өнер үйретсін, оқымысты, білімді, өнерлі адамдарды «ұстаз» деп атаған.

	«Ұстаз» деген сөзді ардақ тұтқан қазақ халқы ұрпақтарын мол өнер-білім үйреніп, ақыл-ойын молайтып, білімін көбейтіп, халыққа білім ұрығын шашуға талпындырып, тұтас халықтың көкей көзін ашып, өнер-білім үйретуге қалыптастыруға жетелеген. «Ұстазы жақсының ұстамы жақсы» деп өнегелі, өнерлі ұстаздардан тəлім алған шəкірттер өмірге ой көзімен қарайтын, ғылым мен білімді қастерлейтін тамаша азамат болып жетіледі. Өзі білген өнер-білімін елге үйретпеген адамды «ішмерез» деп қатты жек көрген.





ШƏКІРТ БОЛУ




	Ұстаздың панасын көрмеген шəкірт – өнер-білімнің қарасын көрмейді» деп, ертеде қазақтың көзі ашық, көкірегі ояу ұл-қыздары жаппай оқып, өнер-білім игеруден тыс, жалпақ жұртқа аты шыққан өнерлі, білімді адамдарды іздеп барып, оларды ұстаз тұтып, сондай үлгі-тағылымды адамдардан тəрбие алатын дағды болған. Сондай-ақ, қандай адамнан тəлім-тəрбие алып, өнер-білім үйренсе де, сол өнер-білім үйреніп, тəлім-тəрбие алған кісілерінің алдында өздерін «шəкірт» деп атап, үлгі-өнегелі адамдардан тəлім алып, шəкірт болғандарын мақтаныш етіп отырған.

	Шəкірт болу ұрпақтарға кішілік пен кісілікті үйретеді. Жастардың өнер-білім үйрену ынтасын жоғарылатады. Ғылым мен білімді қастерлеу сезімін оятып, өнерлі, білімді адамдарға деген сүйіспеншіліктерін арттырады.





ҰСТАЗ-ШƏКІРТТІК ПАРЫЗ-ҚАРЫЗДАР




	«Ұстаз көрмегеннен ұлағат шықпайды», «Оқусыз – білім жоқ, білімсіз – күнің жоқ» деп білген қазақ халқы жастайынан ұстаз қолында оқып, өнер-білім үйренуді өздерінің перзенттік парыздары санаса; көзі ашық, көкірегі ояу адамдар да «Шəкіртсіз ұстаз – тұл» деп өзі білген өнер-білімді талапты жастарға үйретіп, адамгершілігі асқақ, білімі терең азамат етіп жетілдіруді «ұстаздық парызым» деп біліп, ұрпақ тəрбиелеу жолында көз майларын тауысып, жүрек қандарын сарқуды даңқ деп білген. Сондықтан да қазақ дəстүрінде ұстаздық міндет арқалаған əрқандай адамның мойнына шəкірттер алдында қалтқысыз білім беріп, тамаша үлгі-өнеге көрсетіп, өнер-білім арқылы адамзат санасын нұрландыру парызы түссе; ал, ұстаз алдына барған барша перзенттің мойнына да жақсы оқып білім алу, мол өнер-білім игеріп, адамзат баласына бақыт жарату парызы түседі.

	Ұстаз адам өз бойын барлық пенделік қылықтан аулақ ұстап, мораль, мұрат, адамгершілік жағынан шəкірттеріне, сондай-ақ, басқа да ел-жұртқа үлгі-өнеге болуы, үйретуі, білім беру парыздарын əділдікпен атқаруы шарт. Қазақ ұғымында: халыққа өнер-білім үйретіп, көңіл көзін ашудан сауапты іс жоқ деп қаралады. Шəкірттер санасына адамгершілікке жат, жаман қылықтар сіңірген ұстаз – барша адам баласы алдында ұстаздық парызын əділдікпен атқармаған нашар адам есептеледі. Сол секілді, жақсы оқып өнер-білім үйренбеген, жақсы үлгі-тағылым алмаған, ұстаздарын құрметтемеген жəне оларға тіл, қол тигізген шəкірт те өз борышын əділдікпен атқармаған пасық адам есептеледі.

	Бұл салт адамдардың өнер-білім үйретуге жəне үйренуге деген борыштылық сезімін күшейтіп, ұстаздық, шəкірттік жауапкерлігін ұғындырады. Адамдарды өнер-білім үйреніп, ғылым-өнерді құрметтеуге баулиды.





ҮЛГІ-ТАҒЫЛЫМ ТАРАТУ




	Қазақ халқы ұрпақтары мен ел-жұртына, тіпті өзі жүрген, тұрған жердегі жалпы халыққа өнер-білім үйретіп, үлгі-тағылым таратып жүруді өздерінің адамдық парызы, азаматтық борышы санаған. Əрбір азамат шамасы келсе бала оқытып, шəкірт тəрбиелеуді өте игілікті іс санаған. Алған білімі мен үйренген білімін елге үйретпеген, мол білімі мен өнері бола тұра оны қағазға түсіріп ел игілігіне жаратпаған адамды «пайдасыз адам» деп, ондай жандарды айран құйған күбіге ұқсатқан.

	«Жақсының жүрген жері – өнер-білім, үлгі-тағылым» деп əрбір азамат сапарға шықса, жолаушы жүрсе, ел-жұртын араласа жуынып-шайынып, сəнді киініп, ат əбзелдерін түзеп, жүрген, тұрған жерлерінде өз бастарынан үлгі-өнеге көрсеткен. Тіпті, өз бастарында елден ерек өнер-білімі болмаса, қасына өнер-білімді, үлгі-тағылымды кісілерді жолдас етіп, өзі барған ел-жұртқа тамаша əсер қалдырған.

	Бұл салт адамдарды өнер-білімді құрметтеуге, сəнді, таза киінуге, ізгі жанды, мұратты, мəдениетті болуға жетелейді. Ұрпақтарды өнер сүйгіштікке баулиды.





БАҚ-ДƏУЛЕТ, АТАҚ-ДАҢҚ ТƏРБИЕСІ




	Қазақ халқы ұрпақтарына: «басыңа бақ қонса – тасыма, іс түссе – жасыма; байлық – мұрат, шен – бақыт емес; байлық – қолдың, мансаптың, беттің кірі; шенді болу, бай болу – парыз емес, адам болу – парыз. Атақ қуған адам абыройдан жұрдай болады» деп ұрпақтарын бақ-дəулетті, атақ-даңқты болуға емес, нағыз адам болуға баулып; бақ-дəулет, атақ-даңқ қуған адамның адамдық қасиетін жойып, ізгіліктен жұрдай болатындығын; қандай бай, қандай атақты болса да, «ердің ері – егеудің сынығы», қоғамның жай бір мүшесі болатындығын, сондықтан қандай атақ-даңққа қол жеткізсе де тасымау, кішіпейіл болу керектігін ұғындырып отырған.

	Бұл тəрбиеде əрбір отбасы ұрпақтарына «бақ-дəулет, атақ-даңқ қума, өнер мен білім қу. Атақ-даңқ, бақ-дəулет – көлеңке, өнер-білім – өмірлік серік» деп ұрпақтарын өнерлі, білімді болуға баулыған. Сондай-ақ, адам баласын бай-кедей, хан-қара деп алаламай, барлық адамға тең қарауды; басына бақ қонып дəулетті, атақ-даңқты бола қалса, кішіпейіл, кешірімді болып, шен-шекпенге буланып асып-тасымауды ерекше ескертеді əрі бір адамның басында бақыт-байлық пен қиындық мəңгі тұрмайтындығын, сондықтан барлық іске ой көзімен қарау керектігін; бұл өмірде адамнан адамның артықшылығы – байлық, мансап, атақ-даңқта емес, адамгершілік пен білімде, өнер мен ғылымда екендігін терең ұғындырып, «мансап қуған адам – өнер-білімнен жұрдай болады, білім қуған адам – өнер-білімге толады» деп көрсеткен.

	Бұл тəрбие ұрпақтарды ізгілікке, адамгершілікке жетелейді, мол өнер-білім үйренуге, өмірге ой көзімен қарап, ғылыми тұжырым жасауға баулиды.





БАЛАНЫ СЫНАУ




	Қазақ халқы адамның адамгершілігін, кісілік мəдениетін оның əрбір іс-қимылына қарап білетін сыншы халық болғандықтан, əрқандай адамның жүріс-тұрыс, бет-бейнесі, қимыл-қылығы, аман-сəлемі, əдеп-ибасы, қонақ күтуі, т.б. жақтарына қарап, оның қандай адам, қандай ниет, қандай мақсаттағы жан екенін аңғара білген. Тіпті бесікте жатқан сəбилерге дейін сынап, олардың болашақта қандай адам болатындықтарын алдын ала жорамалдап, өз бағаларын беріп отырған. Мысалы, анасының омырауын тас қып ұстап алып емген баланы «есейгенде сараң болады» десе; омырауды нарау емген баланы «қолы ашық, жомарт болады» деп жорамалдайды.

	Ал, ұйықтағанда көзін толық жұмбай ұйықтайтын ер балаларды «есейгенде сұлу жар құшады» десе; көзін толық жұмбай ұйықтайтын қыз балалардың «серігі сері болады» деп тұспалдайды.

	Үнемі жастықтың үстіне шығып алып, жастықты басып ұйықтайтын бала есейгенде «бай-бақытты болады» десе; басын бүркеп алып ұйықтайтын баланы «бұйығы, сылбыр, ынжық» болады деп топшылайды. Бүк түсіп, қол-аяғын бауырына басып жататын балаларды «уайымшыл, тұйық, біртоға болады» десе; шалқасынан жататын баланы «ақкөңіл, ашық-жарқын болады» дейді. Ал, қол-аяғын жан-жаққа керіп тастап шалқадан түсіп ұйықтайтын баланы «төрт түлігі сай, ақыл-ойы терең адам болады» деп тұжырымдайды.

	Кейбір сыншылар: «Кісі болар баланың кісесінен белгілі, ат болатын құлынның мүшесінен белгілі» деп, балалардың сыртқы кескін-келбетіне қарап та сынай білген. Мысалы, бала дөң жауырын, сом дене, шоқпар тұмсық келсе – батыр, балуан; маңдайы кең болса – білімді, жайдары; құлағы үлкен əрі қалқиған болса – бақ, тəлейлі, домбырашы; саусақтары сүйрік əрі нəзік болса – ісмер, күйші, биші; маңдайы тар болса – ашушаң, күйгелек, қызғаншақ; аузы мен құлағының арасы жақын болса – аузына сөз тұрмас өсекші; алыс болса – сөзге сараң, іске шөгел; желкесі шұңқыр болса – жалқау, жайбасар, т.б. деген сияқты мінездемелер берген.





ТІЛАШАР




	Қазақ салтында бөбектің тілі былдырлап шыға бастағанда əр отбасы «тілашар» ырымын жасайды.

	Дастарқан жайылып, ас келгенде қариялардың бірі қойдың піскен ішегін немесе ақ орамалды баланың мойнына орап тұрып: «Сөйлейсің бе?» деп үш рет сұрайды. Оған жауап ретінде баланың ата-анасы немесе туыс-туғандарының бірі: «Сөйлеймін!» деп үш рет жауап береді. Онан соң, қариялардың бірі сəбиге: «тілің тез шықсын» деп қойдың піскен тілін, «шешен бол» деп таңдайын, «көреген бол» деп көзін жегізеді. «Сөз тыңда, айтқанды құлағыңа құйып алатын құйма құлақ бол» деп құлақтан дəм татқызады.

	Тілашар ырымы жасалған соң, ата-анасы оны далаға алып шығып, «тілін сындырады». Онда көгендегі қойды көрсетіп немесе даладағы қой-ешкіні нұсқап:



	– Əне, мə-мə! Пүшəйт-пұшайт!

	Шөре-шөре!



	Құлын-тайды көрсетіп:

	– Əне, құрау-құрау! моһ-моһ!



	Күшік пен итті көрсетіп:



	– Əне, əу-əу! ка-ка!



	Суды көрсетіп:



	– Міне, үп-үп! –



	деген сияқты одағай, еліктеуіш сөздерді, онан соң, тілге жеңіл, жаттауға оңай сөздерді үйретуге кіріседі. Бала есейген сайын оған үйретілер сөздер де күрделілене бастайды. Мысалы, сиыр мөңірейді, мысық мияулайды, ит үреді, жылқы кісінейді, қой маңырайды, түйе боздайды, күн күркірейді, қасқыр ұлиды, қаз қаңқылдайды деп, жануарлар мен заттардың дыбыс шығару қасиеттерін ұғындырады.

	Сəбиге жоғарыдағыларды бір-бірлеп ұғындырып болған соң, жаттауға жеңіл, ойға орамды өлең-жыр үлгісін үйретуге кіріседі. Мұнда, балаларға таныс əрі баурау қуатына ие төрт түлік малды шақыру одағайлары пайдаланылады, яғни «шөре-шөре», «құрау-құрау», «ауқау-ауқау», «көс-көс» дегендерді мынадай өлең жолдары арқылы жатқа алдырады:



	– Қой баласы қоңырым,

	Ұя бұзбас момыным.

	Шопан ата түлігі,

	Қошақаным, қайдасың?!

	Пүшəйт! Пүшəйт! Пүшəйт!

	Екі көзі – танадай,

	Екі өркеші – баладай.

	Тайраңдаған ойнақтап,

	Ойсыл қара баласы.

	Ботақаным, қайдасың?!

	Көс! Көс! Көс!

	Тілмен мұрнын жалаған,

	Тілмен жүнін тараған.

	Зеңгі баба өсірген,

	Əукешім, менің, қайдасың?!

	Ауқау! Ауқау! Ауқау!

	Мінсем жүйрік көлігім,

	Жалғыз жүрсем – серігім.

	Қамбар ата өсірген,

	Құлыншағым, қайдасың?!

	Құрау! Құрау! Құрау!

	Ұстай алсам бақырған,

	Ұлы атасын шақырған.

	Тасқа құмар жануар,

	Шөре тайым, қайдасың?!

	Шөре! Шөре! Шөре!..



	Міне, осындай жыр жолдарын жаттатып болған соң, ата-анасы баласына əрбір заттың атын атап, түсін түстеуді үйретеді. Балаға бес саусағын көрсетіп, «Қуырмаш» ойынынан бастайды.

	Мұнда балаға алдымен өз алақанын жаздырып: «бас бармақ, сұқ саусақ (сұқ қол), ортаңғы саусақ (ортанқол), аты жоқ саусақ, шына-шақ» деп жалпы бір рет таныстырып, онан соң бір-бірлеп мынадай тəсілмен жатқа айттырады: «бас бармақ, балалы үйрек, ортан терек, шылдыр шүмек, кішкене бөбек» деп бес саусақты бір-бірлеп бүктіріп, онан соң, бүгілген саусақтарды шынашақтан бастап: «Сен тұр, қойыңа бар! Сен тұр, түйеңе бар! Сен тұр, жылқыңа бар! Сен тұр, сиырыңа бар! Ал, сен əлі жас екенсің, үйде отырып қазанның қаспағын жала!» – деп баланың ашылған алақанының ортасын сұқ саусақпен тары қуырғандай айналдырып:



	– Қуыр-қуыр, қуырмаш,

	Қуырса да таусылмас.

	Шөжелерге бидай шаш,

	Əжең келсе есік аш,

	Аю келсе мықтап бас,

	Қасқыр келсе қатты бас! –



	деп алақанын жұмдырып қойып, баланың білегін төменнен-жоғары қолтығына қарай аттата, аттата шұқып:





	Мына жерде – май бар,

	Мына жерде – шай бар.

	Мына жерде – нан бар,

	Мына жерде – бал бар.

	Мына жерде – мысық бар.

	Мына жерде – күшік бар.

	Мына жерде – жылқы бар.

	Мына жерде – түлкі бар.

	Мына жерде – күлкі бар, –



	деп қолтығының астын «қытық, қытық, қытық» деп қытықтап күлдіріп, «қуырмаш» мəтінін тез жаттап алуға қызықтырады. Тілашар салтын өткізудің де өзіндік ғылыми мəн-мағынасы бар.





ƏН ҮЙРЕТУ




	Қазақ халқының балаларды тəрбиелеп, оларға түрлі өнер-білім үйретуінің өзіндік үлгі, əдіс-тəсілдері мол. Балаларға əн үйретуде олардың өз дене мүшесін таныстыратын тілге жеңіл, ойға орамды «Ақ білек» деген əннен бастауға болады. Бұл əнді баланың білегін түріп, ақырын сипай отырып былай үйретеді:



	– Ақ білек-ау, ақ білек,

	Шынашағы шақ білек.

	Бес саусағы егеудей

	Балама тəн пəк білек.

	Балбыраған бал білек,

	Ауыл толы мал білек.

	Тез қартайып, Сомдалып,

	Ел ішіне бар білек!

	Құрыштай боп шыңдалып,

	Іске қолды сал білек!

	Сүйіп Отан-анаңды,

	Айтқан тілді ал білек! –



	деп баланың өз дене мүшесінен бастап түрлі атау-терминдермен таныстырады. Өлең-жыр, əн-күй үйрену – баланы жастайынан Отанын сүюге, ата-бабаны ардақтап, зейінді де, зерделі азамат болуға үйретеді.





КҮЙ ҮЙРЕТУ




	Қазақ халқы күй – көңіл көзін ашатын, жан дүниені уайым-қайғыдан арылтатын, адамдарды ізгілікке жетелейтін рухани азық деп қарап, ұрпақтарына жастай күй үйретіп, жан дүниесі таза, рухы сергек адам болып есеюіне жан-жақтылы мүмкіндік жасап отырған жəне əнші-күйшілерге ерекше құрметпен қараған. Сондай-ақ, балаларға күй үйретуде еліктіру, қызықтыру тəсілін қолданған. Сондай тəсілдердің бірі – «Өртеке».

	«Өртеке» былай жасалады: жұқа тақтайдан немесе үлкен ағаш жаңқасынан теке мүсінін ойып алып, оған төрт аяқ салып əрі аяқтары еркін қимылдап тұратындай етіп шегемен бекітіп, сауыры мен желкесін тесіп жіңішке ұзын жіп өткізіп, жіпті тұйықтап байлаған соң, «өртекенің» аяғы жерге емін-еркін тиетіндей етіп жіпті домбыра шертетін баланың қолына байлап қояды. Сонда қолдың қағысына қарай «өртеке» алуан түрлі секіріп, ойнақ салып, балалардың ішек-сілесін қатырады. Тіпті, үйренгісі келмей қашқалақтаған балалар да бірінен соң бірі домбыраға таласып, күй шертуге ықыласы арта түседі.





ЕРТЕГІ ҮЙРЕТУ




	Бала айтқанды толық ұға бастағанда ата-анасы мен əжелері əңгіме, ертегілер айтып беріп, олардың сөйлеу, əңгіме айту қабілетін жетілдіруге жұмыстанады.

	Қазақ халқының ертегі үйрету, ертегі айтуының өзіндік дəстүрі бар. Əсіресе, ертегі, əңгіме айтқанда балаларды өздеріне еліктіріп баурап алу үшін:



	– Ерте, ерте, ерте заманда,

	Ешкі жүні бөрте заманда,

	Қырғауыл жүні қызыл заманда,

	Балақ жүні ұзын заманда, –



	деп бастап айтатын ертегіні ары қарай жалғастыра береді. Мысалы: Алла Тағала жер жүзіндегі адам, жан-жануарларға:

	– Ертең ерте барлығың менің алдыма түгел келіңдер. Мен сендерге дүниенің сыры, əлемнің құпиясын ашатын, сондай-ақ, бір-біріңмен сөйлесіп, ойларыңды ортаға салатын «тіл» деген ғаламатты беремін, – деп жар салыпты. Сонда адам Алла Тағаланың алдына бəрінен бұрын барып «тіл өнерін» жеке еншілепті…

	Адамнан кейін екінші болып барған есекке «а» деген дауыс тиіп, ол үнемі «а, а, а» деп аңырап жүретін болыпты. Үшінші болып барған түйеге «бө» деген дауыс тиіп, ол ылғи «бө, бө, бө» деп боздап жүретін болыпты. Есек пен түйеден кейін барған қойға «м», қарғаға «қ», торғайға «ш» дауыстары тигендіктен, олардың біреуі «мə» деп маңыраса; біреуі шырылдап, біреуі қарқылдап жүретін болыпты деп, тіршілік құбылыстарының сырын ұғуды ертегі арқылы ұғындыруға күш салады.

	Балаларға ертегі үйретудің де өзіндік тəрбиелік маңызы зор. Ол балалардың ой қорытуын, тілдік қорын молайтуын, қиял əлемін, заттар мен құбылыстар жайында түсінігін жəне білімін жетілдіреді. Балаларды адамгершілікке, ізгілікке, əділеттілікке баулиды.





ӨЛЕҢ-ЖЫР ҮЙРЕТУ




	Өлең-жыр – өмір көркі», «ақын болу – өз еркің, азамат болу – борышың», «жақсы ақын болу үшін – ең алдымен жақсы адам болу шарт», «жанашырлығы жоқты – жақыным деме, адамгершілігі жоқты – ақыным деме», «əнді өмір – сəнді өмір» деп білген қазақ халқы əн-күй, өлең-жырды адамның жан дүниесін жаңартып, рухын серпілтетін; мерейін асырып, жігерін тасытатын қасиетті өнер санап, ұрпақтарын жастайынан əн-күй, өлең-жыр үйренуге баулыған. Сондай-ақ, ақындары мен əншілеріне, жыршылары мен күйшілеріне асқақ адамгершілік, биік мораль, мұрат талабын қойып отырған əрі «əділдігі болмаса – əкім деме, адамдығы болмаса – ақын деме» деп, ақын-жазушылары мен əнші-күйшілерін ойына келгенін істеп, аузына келгенін айтатын əлдекім емес, керісінше, халықты өнер-білім мен асқақ адамгершілікке жетелейтін, үлгі-өнеге таратып, рухани күш-қуат беріп, теріс қылықтарды тектеп; озбырлықты шектеп, ел ішіндегі түрлі жаман қылықтарды əшкерелеп, əділет пен ізгілікті ту ғып ұстайтын, ақыл-парасаты мен өнер өрісі биік адам деп қарайды. Сондықтан да ертеде қазақ ақындары мен əнші-күйшілері өздеріне қатаң адамгершілік жəне ізгілік талабын қойып, сөйлеген сөз, істеген іс, тіпті жүріс-тұрыс, алыс-беріс, барыс-келіс, ішіп-жеуге дейін басқаларға үлгі-өнеге болатын; ауыздарынан гүл төгілетін; өн бойларынан шынайы адамгершілік пен мораль, мұрат иісі аңқып тұратын, басқалардан өнері мен кісілік мəдениеті жағынан озық адам болған.

	Бұл өнерді үйретуде тəжірибелі кісілер балаларын жастайынан ел ішіндегі ақын-жырауларға шəкірттікке беріп немесе сондай өнерлі кісілерді ауылдарына арнайы шақырып əкеліп, олардан үлгі-өнеге, тəлім-тəрбие алдырған. Тіпті өнері мен адамгершілігі асқақ, ел құрметіне бөленген кісілерге тілдерін ашқызып, бармақтарын тістетіп, сарқытын ішкізіп, отырған орындарына аунатып, ұрпақтарын сол адамдар сияқты өнерлі, өнегелі етіп тəрбиелеуге күш салған.

	Жастайынан өлең-жыр үйренген балалардың үлгі-тағылымы артып, жақсы тамаша мінез-құлығы қалыптасып, тілдік қоры байып, ақындық қабілеті жоғарылайды.





ТІЛ ҰСТАРТУ




	Қазақ халқының балалардың тілін жетілдіруі, тіл ұстартуы – баға жетпес үлкен ғылым.

	Ұрпақ тəрбиесіне баса мəн беретін ата-бабаларымыз балаларға ырғақты, нақышты, тақпақ жыр үлгісінде келетін, сондай-ақ, əлемнің көрнеу жəне көмескі сырларын ашуға жетелейтін қызықты, мазмұнды, шешімі адамға ой саларлық, зейін-зердені ашуға төтенше тиімді жұмбақ, жаңылтпаштар үйретіп, балалардың мүлтіксіз дұрыс сөйлеу қабілеттерін жетілдіруге ерекше күш салған. Мысалы,



	– Он екі түйе, он жылқы,

	Тоғыз сиыр, бес ешкі.

	Екі қоян, үш түлкі,

	Таба алмасаң бол күлкі.

	Қара сиырым – қарап тұр,

	Қызыл сиырым – жалап тұр.

	Əй, Тайқарбай!

	Қойыңды ақша қарға жай,

	Тайқарбай! Қыр құлдилар,

	Қыр құлдилар.

	Қырғи қуған бөдене

	Сай құлдилар! –



	деген сияқты айтылуы қиын, бірақ сөз-сөйлемдері тілдің ішкі үйлесіміне сай бірыңғай ұяң немесе бірыңғай қатаң дыбыстармен келетін тұлғалас сөйлемдер тіркестіре айтылатын жұмбақ-жаңылтпаштарды қайта-қайта айтқызу, шештіру арқылы бала тілін ұстартады (жетілдіреді). Мысалы,



	– Алтын табақ болмаса,

	Көре аласың қай гүлді?

	Күміс табақ болмаса,

	Біле алмайсың ай, жылды, –



	деген сияқты балалардың ойлау қуатын арттырып, көз аясын кеңейтіп, зейін-зердесін ашып, таным-түсінігін тереңдететін жұмбақ сөздер арқылы балаларды тапқырлыққа, ізденгіштікке жетелейді. Тілдік қорын молайтып, сөйлеу қабілетін жоғарылатады.





АЙДАР ҚОЮ




	Ертеде перзент көрмей зарығып жүріп, ұлды болса, оның төбесіне бір шоқ шаш қойып, оған маржан-моншақ араластырып өріп қоятын салт болған. Бұдан тыс, кейбір хан ұрпақтары мен бай-манаптар да жақсы көрген ұлдарының төбелеріне кішкене шаш қойып, оны «айдар» деп атаған. «Айдарлы ұлың, тұлымды қызың бар ма» деген тəмсіл, əне, содан қалған.

	Бұл дəстүрдің де өзіндік мəні бар. Өйткені айдарды балаларға «осы балам ел-жұрттың қолдап-қорғауына, үміт-тілегіне ие болса екен» деп қояды.





ТҰЛЫМ ҚОЮ




	Зарығып жүріп көрген немесе бір топ ұлдың ішіндегі жалғыз қыз болса, оның екі шекесіне екі шоқ шаш қойып, оны өріп, түрлі моншақ-маржан тағып, оларды басқа балалардан ерекшелеп қойған. Бұл салт «тұлым қою» деп аталған.

	Қыз балаларға тұлым қойғанда, аналары шағын қуаныш салтын өткізіп, қуанышын көппен бөліскен.

	Тұлым қоюдың да өзіндік мəн-мағынасы бар. Өзге балаларға қарағанда тұлымды қыздарға ел-жұрт ерекше сүйіспеншілікпен қарайды.

	Оларға бар жақсы тілектерін тілеп отырады.





ЖЕТІМГЕ ЖЕЛКЕ ШАШ ҚОЮ




	Ертеде ата-аналарынан жастай айырылып жетім қалған, жанашыр туыс-туғаны жоқ балалардың желкесіне бір шоқ шаш қоятын салт болған. Бұлай істеу «осы бала тұлдыр жетім. Мұны кім-кімнің де құқық-мүддесін қорғау жауапкершілігі бар» дегені. Бұл «жетімнің желке шашы» деп аталып, оны көрген адамдар жетім екенін біліп, оған аяушылықпен қарап, сырттай қамқорлық көрсетіп, тіпті бала қып бағып алып отырған.

	Жетімдерге желке шаш қою, қазіргі замандағы сияқты аналар мен балалардың құқық-мүддесін қорғайтын заң-ережелер мен мекеме орындары жоқ заманда қоғамда белсенді рөл атқарған. Ол адамдардың жанашыр жақыны жоқ ұрпақтар алдында борыштылық жəне жауапкершілік сезімдерін оятып, оларды өзімшілдіктен, қайырымсыздықтан, рақымсыздықтан бойларын аулақ ұстап, ізгі ниетті, қайырымды, мейірімді болуға баулыған.





ТАНАБАУ ТАҒУ




	Ұл бала алғаш рет əкесіне, қыз бала шешесіне ілесіп, түрлі жұмыстарына қолғабыс тигізіп жүргенін бірінші рет көргенде туыс-туған, дос-жаран, көрші-қолаңдары:«Балаларың жігіт болыпты, бойжетіпті, қажетке жарапты», – деп жабыла құттықтап, балаға түйме-тана, білезік, сөлкебай тағып жібереді. Кейде оны көптің атынан біреу барып тағып қайтады. Міне, бұл «танабау тағу» деп аталады.

	Салт бойынша, баласына «танабау» тағылған ата-ана бұл жағдайды міндетті түрде атап өтеді.

	Танабау шайына барған кісілер баланың ата-анасына «балаңның танабауы» деп əртүрлі бағалы тартулар мен қой-қозы, тай-тайынша беріп, игі тілектерін айтады.

	Бұл дəстүр адамдар арасындағы достық сүйіспеншілік пен береке-бірлікті нығайтып, адамдарды күйініш-сүйініште бірге болуға шақырады.





ТҰЛЫМ-ШАШ АЛУ




	Балалы-шағалы, өбере-шөберелі болып, артына жақсы ұрпақ қалдыруды адамдық парыз, азаматтық міндет деп білген халқымыз, көп перзентті болуды ерекше қуаныш санап, еркелеткен қыздарына «тұлым», ұлдарына «айдар» қойған. Олар беске келгенде жақын-жуықты шақырып «тұлым-шаш (айдар) алу» жоралғысын жасап отырған. Онда: тұлымын немесе айдарын алатын баланың шашын төрде отырған ақсақалдан бастап келген жұрт аз-аздан қырқып шығады. Сондай-ақ, балаға өз шама-шарқыларына қарай сыйлық атап (беріп) «отбасыңнан айдарлы ұл, тұлымды қыз үзілмесін» деп ықылас-баталарын айтады. Соңында шала қырқылған айдар немесе тұлымды инабатты кісілердің біріне ұстарамен алдыртып тастайды да, дастарқан басында бас қосып, көңіл көтереді.

	«Тұлым-шаш алудың» да өзіндік мəн-мағынасы бар. Ол адамдардың ұрпаққа деген сүйіспеншілігін арттырып, болашақта өнегелі жанұя болуларына бастама береді.





БАЛАЛАРДЫ ОЙЫН АРҚЫЛЫ ТƏРБИЕЛЕУ




	Баланы табу – қиын, жақсылыққа бастау – одан да қиын деп білген қазақ халқы балаларды есейгенде Отанының, халқының азаматы етіп тəрбиелеуде алуан түрлі айла-тəсіл қолданған. Тіпті, алғаш аяғын еркін басып, тілі толық шығып ойнай бастағанда, оларға «санамақ», «ханқыз» сияқты айтуға жеңіл, тапқырлық пен ақындыққа жетелейтін ойын түрлерін үйреткен.

	Мысалы, «Санамақ» ойынында:



	– Бір,

	– Біздің үйге кір!

	– Екі,

	– Ет турайтын бəкі.

	– Үш,

	– Сені жықпақ күш.

	– Төрт,

	– Маңдайыма шерт!

	– Бес,

	– Майлы құлақ кес!

	– Алты,

	– Ата-баба салты.

	– Жеті,

	– Жел-боранның өті.

	– Сегіз,

	– Болсын серкең семіз.

	– Тоғыз,

	– Борсық жейді қоңыз.

	– Он,

	– Атаң киген тон.

	– Он бір,

	– Қонақ келсе қондыр!

	– Он екі,

	– Жаман – насыбай, темекі! –



	деп еркін ұйқас, мəнді сөз саптауға жаттықтырса; ал «Хан-қыз» ойынында: ұшып жүрген бір хан қызды (ел қайда көшер) ұстап алып, оны саусағына қондырып:

	– Ел қайда көшеді?

	Суды қайдан ішеді? – деп бірнеше рет əндетеді де, хан-қыз саусақтарының басына барып қанатын ашып ұшуға айналған кезде:



	– Қызым, қайда барасың?

	– Көк жайлауға барамын.

	– Көк жайлауда нең бар?

	– Алтын буған тең бар.

	– Дария-суды кім ішер?

	– Шөлдеп барған шал ішер.

	– Тұр, балақай, сəлем бер! –



	деп өздері сұрау қойып, өздері жауап беріп, соңында, хан-қызды өздігінен ұшпаса үрлеп ұшырып жіберіп, «ел мына жаққа көшеді екен» деп шуылдап хан-қыздың соңынан қуа жөнеледі…

	Бұл ойын балалардың ақыл-ойын дамытып, дүниені тануын молайтып, кейбір зиянды əдеттерден алыс болуға баулып, үлкендерді, қарияларды құрметтеп, сəлем беру секілді кісілік жол-жосынды ұғындырады. Ең маңыздысы, балалардың жасампаздық қабілетін жоғарылатып, өмірге деген құштарлығын арттырып, жан сезімін байытады.





АТҚА МІНГІЗУ




	Баланы тұңғыш атқа мінгізу – қазақ тəлім-тəрбиесіндегі мəн-мағынасы терең, тəрбиелік қуаты күшті салттарының бірі.

	Баланы атқа мінгізуден бұрын əр отбасы алдын ала балаларына ашамай, кішкене ер-тұрман əзірлетіп, мінетін тай-құнандарын жуасытып, баласы өз тізгінін өзі алып жүретіндей болғанда, сəтті бір күні ел-жұрт, бауыр-туыстарын шақырып, «ашамай тойын» жасап атқа мінгізеді. Мұнда көпті көріп, көп жортқан қариялардың бірі баланы: «əуіп, бісміллə!» деп қос қолмен көтеріп атқа мінгізіп: – Міне, бүгін азамат боп атқа қондың, өмір жолың ашық болсын, дұшпаның қашық болсын! Шу, жануар! – деп бала мінген атты жүргізіп жібереді. Баланың атының басын ұстап тұрған ересек екі адам:



	– Тартып міндің ат жалын,

	Сəтті болсын шапқаның.

	Тəтті болсын татқаның,

	Дүбірлетіп далаңды,

	Бақ-дəулеттің тап бəрін! –



	деп екі жағынан демеп атты жетелей жөнеледі. Бұл баланың алғаш рет ат жалын тартып мінуі, өмірге бір азамат ретінде тұңғыш қадам басуы болып есептеледі.

	Бала алғаш атқа мінгенде жығылмау керек. Қазақ халқы: «алғаш ат жалын тартып мінгеннен бастап…» деп тұңғыш атқа мінген күнді өмір сапарына балайды.

	Ертеде қазақ халқы ат – адамның қанаты, серігі деп біліп, атты қуса жететін, қашса құтылатын басты көлігіне балаған.

	Баланы атқа мінгізу арқылы оларда «азамат болдым, ел қажетіне жарайтын шағым таяды» дейтін жауапкерлік сезімін тудырып, ерлікке, ептілікке баулиды.





БАЛАНЫ АҚЫЛДЫҚ ТАНЫМҒА ЖЕТЕЛЕУ




	Бұл – тəрбие қазақ тəлімгерлігіндегі мазмұны терең, иландырарлық қуаты күшті тəрбиелердің бірі əрі бірегейі. Себебі, қазақ халқы баланың айтқанды қағып алатын ұғымтал да зерек кезі 7–15 жас аралығы, жан-жануар, табиғат заңдылықтарын түсінетін, игеретін кезі дəл осы тұс деп қарап, соған сəйкес тəрбие мазмұнын тереңдетіп, балаларды сезімдік танымнан ақылдық танымға қарай жетелейді. Мұнда заттардың, құбылыстардың мəнін түсініп, сырын ұғуға бастайтын тілге жеңіл, жүрекке жылы, мазмұны терең диалогтар пайдаланылады. Мысалы:



	– Ең құнды не, ұлым?

	– Ол – ғаламат ғылым!

	– Тозбайтын не, күнім?

	– Ол – өнер мен білім!

	– Парыз ба, шұлық тоқу?

	– Парыз – адамға оқу!

	– Не қымбат дейді атаң?

	– Ол – туған жер, Отан!

	– Бөлейтін не сыйға?

	– Ол – əдеп пен иба!

	– Бақыт қалай келмек?

	– Оны əкелер – еңбек!

	– Жаңбыр неге себелер?

	– Онымен жер көгерер!

	– Күн болмаса, хош, енді?..

	– Бүкіл тірлік өшеді!

	– Болмаса егер жер-жаһан,

	– Мен де мүлде болмас ем! –



	деген сияқты елдің, оқу-білім, ғылым-өнердің, еңбектің қасиетін түсіндіретін, күн, жер, жаңбырдың тіршілік қайнары екендігін ұғындыратын сөздерді жаттатып, Отан, туған жер, əдеп-иба деген сияқты қасиетті ұғымдарды көкейлеріне ұялатады.

	Одан соң, балалардың ақыл-ойын жетілдіріп, тапқырлық қабілеттері мен қолма-қол кесім жасау өрелерін жоғарылататын ауызша жұмбақ есептер пайданылады. Мысалы, асық ойнап жатқан үш бала жолда келе жатады. Олардың біреуі жанындағы екі серігіне:

	– Үшеуімізде оннан асық бар еді. Енді əрқайсымызда қаншадан асық қалды? – деп сұрайды. Оған:

	– Мен онша көп ұттыра қойған жоқпын, – дейді екінші бала. Сонда үшінші бала:

	– Мен сол қалтамдағы асықтың біреуін оң қалтама салсам, екі қалтамдағы асықтардың саны өзара тең болады. Ал, оң қалтамдағы асықтың біреуін сол қалтама салсам, онда оң қалтамдағы асық сол қалтамдағы асықтан үш есе көп болады, – дейді.

	Оған алғашқы бала күліп:

	– Онда сендегі барлық асық менің ұтып алған асығыммен бірдей екен, – дейді.

	– Дұрыс айтасыңдар. Бүгін ең көп ұтылған мен болдым, – дейді екінші бала шынына көшіп.

	– Ал, енді ойлап көр. Қайсы балада қанша асық бар? – деп баланың ата-аналары балаларына сұрақ қояды. Бала бұл есепті дұрыс шығарып кетсе, сыйлық береді əрі баланы мақтап-марапаттап, оны шабыттандырады.

	Баланы ақылдық танымға өткізу тəрбиесі ұрпақтарды өнер-ғылымды ардақтап, оқу оқып, білім алуды қастерлеу, Отанды, еңбекті сүюдей тамаша мінез-құлық қалыптастыруға дағдыландырады. Табиғатты, экологиялық ортаны қорғауға, аялауға баулиды. Зейін-зердесін ашып, тез есептеу қабілетін жоғарылатады.





СҮНДЕТ ТОЙ




	Сүндет той, əдетте ер балаларға 5 не 7 жас аралығында жасалады. Онда, сүндет тойын жасайтын баланы арнаулы бір атқа мінгізіп, үстіне оқалы шапан, басына қалпақ, тақия, иығына үкі тағып, беліне бір шаршы ақ кездеме байлап, атына екі басы шашуға толған қоржын салдырып, бір ересек адам оны туыс-туған, дос-жаран, ел-жұртын аралатып жүріп тойға шақырады. Бала əр ауылға барғанда, оны ауыл адамдары шашу шашып қарсы алады жəне оның беліндегі ақ кездеме белдігіне кəде байлап, қоржынындағы шашудан қалағанынша алып, орнына тағы шашу салып қояды. Ал, жақын туыс-туғандары мен нағашылары «азамат болды» деп қуанысып, тай, құнан, ат, қой-қозы атап, шапан кидіріп қайтарады…

	Сүндет тойда қыз қуар, көкпар, айтыс, балуан, құнан шабыс сияқты көңіл ашу жəне спорт ойындары өткізіледі.

	Қалыптасқан салт жəне қазақ əдеп өлшемі бойынша, сүндет той мен оның ойын-тамашаларына қыздар мүлде бармайды. «Сүндет тойға сүйкімсіз қыз барады» деп қыздардың сүндет тойға баруын – тəрбиесіздік, көргенсіздік, тексіздік санап, «сүндет тойға барған қызға сүйек таста» деп, ондайды жек көреді.





БАЛАНЫ СҮНДЕТТЕУ




	Әдетте ер балаларды 5–7 жас аралығында сүндеттейді. Сүндет той аяқталып, ел аяғы саябырлаған соң, баланың ата-анасы баласын сүндеттету қамына кіріседі. Бардам адамдар «сүндет атың» деп балаларына арнаған тай-құнандарын үй белдеуіне ерттеп əкеліп байлап қояды. Онан соң, астына қалыңдап көрпе салып жатқызып, маңайына түрлі ойыншық, тəтті-дəмділерді əзірлеп қояды да, алдаусыратып:

	– Енді мына кісі «насыбайыңды» көріп жөндеп, май жағып қойсын, құрт-мұрты болса алып тастасын, – деп сүндеттейтін кісіні (молданы) таныстырады. Сол кезде, тəжірибелі молдалар:

	– Кəне, көрейінші, ой, өте жақсы азамат екен! – деп баланың насыбайын олай-бұлай қозғап уқалап, терісін айналдырып, қай мөлшерде кесетінін белгілеп алады да:

	– Бісміллə иррақыман иррəхим! Осы перзент Құдайдың құлы, Пайғамбардың үмбеті болғандықтан сүндеттедік, сүндетін қабыл ал, Алла! – деп сүндет дұғасын оқып, одан соң:

	– Аллаhуакбар! Аллаhуакбар! Аллаhуакбар! Лəйлəһə іллəллəһу уəліллəһи уалхамдұ! – деп айнала отырғандар тəкбір айтып, насыбайдың артық терісін лып еткізіп ұстарамен қағып алады да, дереу үрпін айналдырып, алдын ала əзірлеп қойған йод немесе шала күйдірілген мақтамен кесілген жерді қан шықпастай етіп бастырып, қан тыю үшін қойылған нəрселер олай-бұлай жылжып, кесілген жер микробтанып кетпеуі үшін шыны, тостаған сияқты нəрселерді баланың «насыбайының» үстіне төңкеріп қояды. Міне, бұл «баланы сүндеттеу» делінеді.

	«Сүндет» дегеніміз – міндет, тапсырық деген мəнді білдіреді. Сөйтіп, ата-ана бір міндетінен құтылады.

	Ер балаларды жас кезінде сүндеттеудің үлкен ғылыми мəні бар. Медициналық жағынан – сүндеттелген балалардың жыныс мүшелеріне дəрет қалдықтары жұқпайды, жыныс мүшелері базданып, иістеніп, микроб түспейді. Əртүрлі жыныс ауруларынан аулақ болады. Қысқасы, сүндет – тазалық пен денсаулықтың кепілі.





СЫРҒА ТОЙ




	«Сырға той» – ұл балалары қайта-қайта шетінеп тұрмай жүріп көрген ұлының құлағына ырымдап сырға тағып, сол ұлы аман-есен ел қатарына қосылғанда жасалатын той.

	Ертеде ұл перзенттері қайта-қайта шетінеп тұрмаған кісілер ырымдап, ұл балаларының оң құлағын тесіп, оған қыздардың сырғасын тағып қоятын болған. Кейін ұлы аман-есен ел қатарына қосылып, ата-анасының күпті көңілдері орныққанда, қуанышын көппен бөлісіп, той жасап, аузы дуалы адамдардың батасын алып, ұлының құлағындағы сырғасын көп көзінше алып тастаған. Міне, бұл «сырға той» деп аталған.

	Мейлі «сүндет той», мейлі «сырға той» болсын, екеуінің де өзіндік мəн-мағынасы зор. Яғни ол адамдар арасындағы қарым-қатынасты кеңейтеді.





БАЛАЛАРДЫ ӨНЕРГЕ БАУЛУ




	Қазақ халқы: «шыныққан – шымыр болады, тəрбиесіз – қыңыр болады» деп, дене шынықтыру мен дене тəрбиенің адам денесі мен денсаулығына төтенше пайдалы екенін ықылым замандарда-ақ жете түсініп, балаларының денесін жастай шыңдап, шынықтырып, сау денелі, қару-қайратты тең жетілген сегіз қырлы, бір сырлы азамат болып есеюлеріне ерекше көңіл бөліп, ұрпақтарын сом денелі, ширақ қимылды, ақыл-айлалы, кемелді азаматқа айналдыру үшін халықтық спорттың əр қилы түрімен айналыстырып, сан алуан сайыс өнерін үйреткен.

	Ерте заманда қазақ балаларына үйрететін сайыс өнері мен спорт қимылдарының түрі өте көп болған. Соның бастылары мыналар.





Жарыспақ




	Дене тəрбиенің бұл түрінде балалардың аяғы шығып емін-еркін жүретін болғаннан бастап жаяу жарыстырып, жүгіртіп, жерде əбден шынықтырған соң, тай-құнанға міндіріп жарыстырып, олардың аттың шабысына бейімделіп, қыр-сырына қанығуына мүмкіндік жасайды.

	Жастайынан жарыстың сан алуан түріне жаттыққан баланың қайсарлық, төзімділік қуаты артып, мейлі жерде, мейлі ат үстінде болсын, қарсыласына дес бермейтін айла-тəсілі мол, ат құлағында ойнайтын атпал азамат болып жетіледі. Жігерлі, жалынды болып өсіп, түрлі ауру-сырқауларға жақсы төтеп береді.





Өрмелемек




	Өрмелемек – балаларда түрлі қауіп-қатерден құтылу, жыртқыш аң-құстардың шабуылы мен тасқын, көшкін сияқты кездейсоқ апаттардан құтылудың жолдарының бірі.

	Бұл өнер балаларға жастайынан бастап үйретіледі. Ең алдымен балаларға жүректі болу, қорықпау, қайсар, батыл болу тəрбиесі беріліп, онан соң, əртүрлі ағаштарға шығудың, жалама жартастарға өрмелеудің, түсудің, сырғудың, жармасудың айла-тəсілдері бір-бірлеп үйретіледі.

	Өрмелемек балалардың түрлі қауіп-қатерлерді жеңу қабілеттерін арттырып, ерік-жігерлерін шыңдайды. Балаларды батырлыққа, батылдыққа жетелейді. Қиын жағдайларға тап болғанда қолма-қол шешім жасау қабілетін жоғарылатады.





Қарғымақ




	«Қарғығанды білмеген – тірі ғаріп» деп қазақ халқы «қарғу, секіру, аттаудың» үлкен өнер екендігін ұрпақтарына ұғындырып, «қарғымақты» түрлі кедергі, тосқауылдармен ор, арда, су, жар, сондай-ақ, қатерлі жағдайлардан құтылудың құралы есептеп, ұрпақтарына жастайынан аттау, қарғу, секірудің сан қилы əдіс-амалдарын үйретіп отырған.

	Мысалы, «қарғымақ» өнерін үйретуде тəжірибелі кісілер биік сөреге арқан-жіп керіп, көлденең кедергі ағаш қойып секіртіп, сондай-ақ, ор, арда, жар, су, тас, дауал қатарлылардан қарғытып, балаларға қарғу мен секіруді егжей-тегжейлі үйретеді.

	Қарғымақ балаларды жалынды, жігерлі болуға жетелейді. Əртүрлі қиын сəтте жол табуға тырысатын, қайсар, қағілез, үміткер, ержүрек етіп жетілдіреді.





Жүздірмек




	«Жүзуді білмеген суда жанынан айырылады, бағуды білмеген далада малынан айырылады» деп тұжырымдаған қазақ халқы, суға жүзіп шынығуды, сондай-ақ, малтудың, жүзудің қыр-сырын жастай игеруді өте игілікті іс деп есептеп, балалар ес біліп, азамат бола бастағанда-ақ малту мен жүзудің сан алуан түрін үйрете бастаған. Балаларға бұл өнерді үйретуде, ата-аналар ең алдымен балалардың денесін суға үйретіп, төзімділік қуаты мен қарсылық қуатын арттыру үшін, күз бен қыстың суық күндерінде күніне бір рет суға түсіріп шығарған əрі күн өткен сайын суға түсу мерзімін лайықты мөлшерде ұзартып отырған. Баланы суға көндіктірудің бұл тəсілі біткен соң, суға жүзудің, сүңгудің, қалқудың, малтудың түрлі тəсілдері балалар əбден меңгергенше біртіндеп үйретіледі. Одан кейін қайық айдау, сал жүргізу, кеме жүргізу, шұғыл жағдайларға тап болғанда шалбар, тұлып сияқты заттарды пайдаланып адам құтқару, судағы қатерлі уақиғаларға төтеп беру шаралары үйретіледі. Суға жүзу баланың денінің сау болып, түрлі қауіп-қатерден тайсалмайтын батыл, ержүрек азамат етіп шығаруы үшін маңызы зор.





Тартыспақ




	«Тартыспақ» өнерінде ат үсті қимылы – негізгі, жаяу қимылы қосымша қолданылады. Бұл ойынды балалар алғаш тай-құнанға мінгенде бастайды. Балалардың атқа отыру, желу, шапқылау, жарысу барысында ат тізгінін қалай ұстау, аттың қимыл-қылықтарымен (қыр-сірімен) қалай сəйкесу керектігі егжей-тегжейлі үйретіліп болған соң, ұлы жиын-тойларда бəйгеге, жорғаға міндіріп, балалардың ерік-жігерін шыңдайды.

	Жоғарыдағы сынақтардан өтіп болған соң, жекпе-жек ат үстінде бір-бірінің қолын ұстап тартып күш-қайраттарын байқастырады. Одан кейін көкпар, тері, арқан, т.б. заттарды тартқызып, ат үсті өнері мен түрлі айла-тəсілдерін бекемдей түседі. Аттан түскен соң арқан тартқызып, қол қайырыстырып, жаяу көкпарға салып, балалардың табандылығын арттырып, ат үсті жəне жерде өз өнерлері мен күш-қайратын жетілдіреді.

	Бұл өнер балалардың қарсылық қуаты мен төзімділігін арттырады. Оларды батылдыққа, батырлыққа дағдыландырып, ұрпақтардың бəсекелік қуатын жоғарылатады.





Алыспақ




	Aлыспақ – ат үстіндегі жəне жаяу балаларға бірдей үйретілетін өнер. Бұл өнерде тəжірибелі кісілер балаларға қарсыласымен алысудың алуан түрін үйретумен бірге, бұрау, қайыру, қайқайту, шалу, буындыру, тебу, байлаудың да сан түрлі тəсілдері мен айла-амалдарына егжей-тегжейлі машықтандырады. Бұл өнер ұрпақтардың өзін қорғау қабілетін арттырып, денесін шыңдап, дені сау болып есеюіне негіз болады. Алысу мен шалысудың қыр-сырын жетік меңгерген балалар есейгенде жауырыны жерге тимес балуан; дұшпанын бұқтырып, қарсыласын ықтыратын, ақыл-айласына, күш-қуаты сай атпал азамат болып есейеді.





Салыспақ




	Салыспақ – ертеде ел ішіне кең тараған ұлттық спорт ойындарының бірі. Бұл ойын ат үсті мен жерде тең қолданылады. Талапкерлерге қамшы, сойыл, шоқпар, күрзі, босмойын, таяқ сияқты қаруларды ат үстінде қалай ұстау, жерде қалай меңгеру, оларды қалай сілтеп, қалай үйіру, қалай ұру тəсілдері бір-бірлеп үйретіледі. Онан соң, əуескерлерді өзара салыстырып, сайыстырып жаттықтырады. Сондай-ақ, ат үсті салысып, сайысып жүріп жалт бұрылу, тайсап кету, жалған көрініс беріп айнала соғу, сойыл-шоқпар, күрзі, қамшы қатарлылардан қорғану амалдары да жан-жақты үйретіледі. «Салыспақ» өнері жасөспірімдердің дене мүшесін шыңдап, шынықтырса; екінші жағынан, жаугершілік заман мен қиын-қыстау сəттерде (ел мен жерді қорғауда) бұл өнер ұрпақтарды батылдыққа, батырлыққа, қайсарлыққа, табандылыққа, төзімділікке дағдыландырып, бəсекелік қабілетін жоғарылатады.





Күреспек




	Спорттың бұл түрін қазақ халқы бала аяғын басып емін-еркін жүргеннен бастап үйрете бастайды. Мұнда, жасы, бойы деңгейлес балаларды белдеріне белбеу буындырып өзара күрестіріп, күрестің қыр-сырын үйретеді. Белдесудің, тіресудің, қайқайтудың, жамбасқа алудың, аяқтан шалудың, жата қалып лақтырудың, көтеріп ұрудың сан түрлі тəсілдеріне жаттықтырады. Жастай күресіп үйренген бала есейгенде жауырыны жерге тимес балуан болады. Дене мүшелері мен бұлшық еттері жақсы жетіліп, дені сау атпал азамат болып жетілулеріне мүмкіндік жасайды.





Ілдірмек




	Әдетте, балаларға ілдірмек өнерін бала атқа емін-еркін мініп, ат тізгінін ұстап, ат үстінде отырудың қыры мен сырын толық игерген соң үйретеді. Алдымен 3–4 шыбықтың басына көзге айқын көрінетіндей шүберек байлап, оны түзең жерге апарып, арасы 20–30 метрдей етіп шаншып, балаларға ат үстінде кетіп бара жатып еңкейіп барып ілуді үйретеді. Оны үйреніп болған соң, шаншыған шыбық санын көбейтеді əрі оны желіп бара жатып ілуді үйретеді. Ең соңында оны шауып бара жатып ілуге дағдыландырады. Бала бұл өнерді əбден меңгеріп болған соң, машық талабын ауырлатып, жерге көмген мысқал, теңгелерді ілдіруге жаттықтырады əрі оны оң жақ, сол жақтан бірдей ілуге баулиды.

	Ілдірмек өнері балалардың атқа міну жəне ат өнеріне қабілетін арттырып, оларды ерлікке, ептілікке үйретеді. Ұрпақтар қайсар, қағілез болып есейеді.





Аударыспақ




	«Ілдірмек» ойынына баланы əбден төселдіріп, ат үстінде өзін мықты ұстап, əрқандай қиын жағдайға да төтеп беретін болғанда, ат үстінде аударыспақ ойнауға машықтандырады.

	Бұл ойында ат айылын мықты тартудан бастап, қарсыласын аударып тастау, аттан жұлып алу, өңгеріп əкету, атының айылын ағытып жіберіп, ер-тұрманымен құлату сияқты əдіс-тəсілдер егжей-тегжейлі үйретіледі.

	Ойын балаларды жастайынан батылдыққа, батырлыққа жетелеп, жігер-күшін тасқындатады. Ұрпақтарды ат үсті өнеріне жан-жақтылы жетілдіріп, əрқандай қиындыққа бас имейтін қажырлы азамат етіп шығарады.





Тастамақ




	Тастамақ – ел ішіне кең тараған, күнделік тұрмыспен етене қабысып кеткен халықтық өнерлердің бірі. Бұл өнерге негізінен арқан, құрық, жіп, бұғалық секілді заттар пайдаланылады. Ең алдымен балаларға арқан, жіп есіп, құрық, бұғалық жасап, тұзақ құрудың, шалма тастаудың, құрық салудың, байлаудың сан алуан айла-тəсілдері бір-бірлеп үйретіледі. Онан соң, бұзау, тайынша, қозы-лақ, құлын-тай, т.б. ұстатып, əбден машықтанғаннан кейін, атқа мінгізіп, ат үстінде асаулар мен қашағандарға шалма тастатып, құрық-бұғалық салдырып, шу асаулар мен тарпаңдарды ноқталап, жүгендеуге жаттықтырады.

	Тастамақ өнері балаларды еңбексүйгіштік пен өнерсүйгіштікке, қажырлылыққа, табандылыққа жетелеп, олардың дербес күн көру, қиын сəтте жол табу қабілеттерін арттырады. Сонымен бірге, ерлікке, ептілікке баулиды.





Шанышпақ




	«Шанышпақ» өнерінде ат үсті қимылы негізгі, жаяу қимыл қосымша үйретіледі.

	Бұл өнерді үйретуде, ең алдымен балаларға қанжар, сүңгі, найза, кездік, пышақ, жебе секілді қаруларды қалай ұстап, сақтау, қайрау жолдары көрсетіліп, онан соң, шаншу, салу, ілу, түйреу əдістеріне жаттықтырады.

	Жоғарыдағы айла-тəсілдерге балалар əбден жаттығып болған соң, олардың қайсарлығы мен ерлігін, айла-тəсілге шеберлігін арттыру мақсатымен айсыз қараңғы түндерде ат үстінде шауып бара жатып найза-қылышпен жерден «қара» ілу, жылқының тезегі мен сиырдың жапасын тергізу; «қарақшы» шаныштыру, түйрету, шаптыру сияқты машықтардан бір-бірлеп өткізеді əрі қолдағы құралдарын жерге түсіп жаяу жүргенде қалай ұстап, сілтеу жолдарын үйретеді.

	Шанышпақ – ұрпақтарды жүректілікке, батылдыққа, қайсарлыққа дағдыландырады.





Атыспақ




	«Атыспақ» – ерте замандардағы қазақ халқының ерлік-серілік өнері, сондай-ақ, өзін қорғап, қас жауларына қайтарма соққы берудегі ерен өнерлерінің бірі.

	Ертеде əрбір отбасы ұл-қыз демей ұрпақтарына садақ тартып, сақпан лақтырудың, мылтық атып, тас лақтырудың əдіс-амалдарын мұқият үйретіп, ұрпақтарын жастайынан Отанын, халқын, елі мен жерін қорғауға баулып отырған.

	Атыспақ өнері басқа өнерлерге қарағанда біршама күрделі əрі нəзік өнер болғандықтан, алдымен балаларға ату құралдарының ерекшелігі мен қасиеттерін егжей-тегжейлі үйретіп, оларды ұстау, ату, күту əдістеріне жан-жақтылы жаттықтырады. Онан соң «қара» қойып жəне аң-құс атқызып, атыспақ өнерінің қыр-сырына əбден қанықтырады.

	Бұл өнер ұрпақтарды мергендікке дағдыландырып, нысанаға алу, көздеу, ату өнерін жетілдіреді. Ұрпақты қайсарлыққа, шөгелдікке дағдыландырып, денелерін шыңдап, шынықтырады.





Шабыспақ




	«Шабыспақ» өнері – ерте замандағы қазақ халқының өзін қорғап, қас жауларына қайтарма соққы берудегі маңызды өнерлерінің бірі. Шабыспақ ат үсті мен жерде бірдей қолданылады. Қылыш, семсер, алдаспан шеберлері балаларды бұл құралдармен жан-жақтылы таныстырып, қадір-қасиеттерін ұғындырып, оларды қалай ұстау, қалай үйіріп, сілтеу, қорғану тəсілдерін бір-бірлеп үйретеді.

	Ең соңында, оларды жерде ресми машықтандырып, ат үстінде шауып бара жатып қалай сайысу, топ ішінде құралды қалай сілтеп, шабу, тап беріп, жалтару сияқты алуан түрлі тəсілдер егжей-тегжейлі үйретіледі.

	Бұл өнер балаларды ерлікке баулып, есейгенде жаудан қайтпайтын батыр азамат етіп жетілдіреді.





ЖАСТЫ ДƏУІРГЕ БӨЛУ




	Қазақ халқы қоғамдық қарым-қатынас пен барыс-келіс, алыс-берісте, əсіресе ұрпақтарға берілетін тəрбиенің өнімді, дұрыс жүргізілуі үшін адам жасын мынадай бірнеше дəуір мен шақтарға бөлген. Онда адам жасын 100 жылға шамалап, оны төрт дəуірге бөледі де, алғашқы 25 жасты «жас дəурен», екінші 25 жасты «жігіт ағасы», үшінші 25 жасты «аталық», төртінші 25 жасты «қарттық» деп атаған. Сонымен бірге, жоғарыдағы төрт дəуірді онан ары жінтіктеп: ұл баланы 1 жастан 2 жасқа дейін «бөбек», 3 жастан 5 жасқа дейін «балдырған», балақай, 6 жастан 7 жасқа дейін «өспірім», 20 жастан 30 жас аралығындағыларды «жас жігіт», 30 жастан 40 жасқа дейінгілерді «дүр жігіт», 40 жастан 50 жасқа дейінгілерді «ер түлегі», 50 жастан 60 жасқа дейінгілерді «жігіт ағасы», 60 жастан 70 жасқа дейінгілерді «ел ағасы», қарасақал, 70 жастан 80 жасқа дейінгілер «ақсақал», 80 жастан асқандарды түгел «қарт» (қария, шал) деп атаған.

	Жасты дəуірге бөлуде əйелдердің жасын да əртүрлі жіктеген. Мысалы: қыз балаларды 1 жастан 2 жасқа дейін «бөпе», 2 жастан 7 жасқа дейін «бүлдіршін» деп атаған. Əйелдер некеленген соң, 40 жасқа дейінгілерді «келіншек» (үйленбесе «қыз»), 40 жастан 50 жасқа дейінгілерді «саркідір», 50 жастан 60 жасқа дейінгілерді «сары тіс», 60 жастан 70 жасқа дейінгілерді «ақсамай», 70 жастан асқандарды «кемпір» деп аталған.

	Жасқа бөлу адамдардың жасы, жынысына қарай өз жауапкершіліктерін сезінуіне, қоғам алдындағы қарыз-парыздарын əділдікпен атқарып, кейінгі ұрпақтарға үлгі, өнеге болу танымын жоғарылатады.





ЖОМАРТТЫҚҚА ТƏРБИЕЛЕУ




	Халқымыздың дəстүр тəрбиесі ел ішіндегі білікті адамдар мен билер, мектеп-медреселер арқылы жүргізілген жəне олар үлгі-өнеге болып, салт-дəстүрдің мазмұнын байытып, халықтық сипатын арттырған. Алайда, отбасы тəрбиесі басты орында тұрған яғни халықтық салт-дəстүр тəрбиесінде əрбір ата-ана ертелі-кеш ұрпақтарына жомарттық, кешірімділік, обал-сауап, ар-ұят, адал-арам, əділет-шапағат, ізгілік пен жауыздық, жақсылық пен жамандық, бұзақылық пен жанашырлық сияқты істердің бəр-бəрін егжей-тегжейлі ұғындырып, көпшіл, халықшыл болуға, салт-дəстүр мен наным-сенімге түсінікпен қарауға жəне оны құрметтеуге; ел намысы мен Отан даңқына дақ салатын жаман істерден аулақ болуға; «малым – жанымның садағасы» дейтін үлкен кісілік қасиет қалыптастыруға жетелеп, өмір бойы ізгілік, ізеттілік, тектілік, тəрбиелілік, ұлылық, даналық танытып, ұсақшыл, бықсықтық, пендешілік сияқты нашар қылықтардан аулақ болуға тəрбиелеген. Сондай-ақ, əрбір ұрпақтың, тіпті күллі адам баласының бойында төмендегідей бірнеше жомарттық қасиет сөзсіз, болу керек деп қараған.





Көз жомарттығы




	Қазақ халқы адам баласында көз жомарттығы, сөз жомарттығы, көңіл жомарттығы, қол жомарттығы, жол жомарттығы сынды бес жомарттық болу керек деп қараған.Сондай-ақ, көз жомарттығы жоқ адамнан ешқашан жақсылық күтіп, ұлылық туады деп есептемеген, қайта, күллі жомарттық пен ізгілік көз жомарттығынан бастау алады деп есептеген. Бұл тəрбиеде əрбір ата-ана ұрпақтарына көз жомарттығын қалыптастыру үшін күллі адамзаттың табысын өз табысындай көру, иненің жасуындай ізгілік болса да «құтты болсын, қуаныш ұзағынан сүйіндірсін; жақсы екен, əдемі екен, құттықтаймын, жарасыпты, сұлу екен, көркем екен, тамаша» деген сияқты жан жадыратып, көңіл жібітер жақсы сөздерге жомарт болып, намысқа тиетін, жанды жаралап, өштік қасиетін тудыратын жаман сөздерге сараң болып, əдеттегі аман-сəлемнен тартып, барша адам баласына жылы шырайлы мəміле жасау, жанашырлық, жақындық таныту, барша жақсылығына сүйініп, артықшылықтарына көз жұмбау, қызғаншақтық пен менмендіктен аулақ, əрқашан кішіпейіл, əдепті, ибалы болу керек екендігін егжей-тегжейлі ұғындырып, қандай кезде де көз жомарттығынан ауытқымауға баулиды.

	Көз жомарттығы адамдарды түрлі психикалық қысымнан аулақ қып, көңіл күйдің орнықтылығын сақтап, адамдар арасында достық сүйіспеншілік тудырады. Түрлі қайшылықтардан сақтап, қоғамдық қарым-қатынасты жақсартады.





Сөз жомарттығы




	Сөз жомарттығын қалыптастыруда қазақ халқы адам баласының аузынан үнемі жақсы сөз, жарасымды əзіл шығуы, айтқан сөз, түрлі əзіл-қалжыңдардан адамгершіліктің, ізгіліктің, адалдықтың, кеңпейілділік пен кешірімділіктің лебі есіп тұруы керек деп қарап, əрқашан жақсы сөз бен жарасымды қалжыңға жомарт болуды дəріптейді. Яғни «жақсы сөз – жарым ырыс», «кесірлі сөз – кісі өлтіреді», «жақсы сөз сөйлеген ауыздан гүл төгіледі, жаман сөз сөйлеген ауыздан жын төгіледі» деген халық даналықтарына сай, ұрпақтарына үнемі жақсы сөз сөйлеуді, ойнап айтса да, ойлап айтуды, қашанда: «сіз, біз, рақмет, өркенің өссін, жасың ұзақ болсын, жаныңа жамандық жуымасын, бет алдыңнан жарылқасын» деген сияқты басқалардың қуанышы мен бақыт-байлығына ризашылығын білдіретін мəдениетті, əдепті, жақсы сөздерге барынша жомарт болуды үйретіп отырады.

	Сөз жомарттығы – адамдардың қоғамдық өрісін кеңейтеді, досын көбейтіп, дұшпанын азайтады. Түрлі келеңсіздіктер мен кедергілерге көп жолықтырмайды. Ойлау жəне тіл қабілеті жоғарылайды.





Көңіл жомарттығы




	Көңілді кең ұстау, барға қанағат ету, шүкірлік қылу, қызғаншақтық пен озбырлықтан, орынсыз бəсеке мен өлермендіктен аулақ болып, барлық адамды тағдырлас, тыныстас жақыным деп қарап, алыс-беріс, барыс-келіс істерінде кеңпейіл, кешірімді болу, басқаларға үнемі жақсылық, қуаныш, бақыт-байлық қонса екен деп ойлау; басқаларға жол беру, қол беру сияқты ізгі қасиеттер «көңіл жомарттығы» есептеледі. Бұл тəрбиеде өнегелі кісілер перзенттеріне: «кең болсаң – кем болмайсың», «ақпейілдің аты арып, тоны тозбайды» деп көңілі жомарт адамдардың ешқашан жамандық көрмейтіндігін, тіпті, басы артық əуре-сарсаңға жолығып басы қатып, жаны ауырмайтындығын жанды мысал, жарқын образдар арқылы мұқият түсіндіріп, ұрпақтарының ашық-жарқын, жомарт азамат болып жетілулеріне жан-жақтылы көңіл бөлген.

	Пейілі кең, жомарт адамның көңіл күйі орнықты болады. Досы көп, қасы аз болады.





Қол жомарттығы




	Жомарттықты ең ізгі, ең асыл қасиеттер қатарына қойып, «қол жомарттығын» адамгершілік пен ізгіліктің нақты көрінісі деп бағалаған қазақ халқы: «қолы ашық адам – өмірге ғашық адам, сараң адам – пасық адам» деп ұрпақтарын қолы ашық жомарт, ақ көңіл, ашық-жарқын болуға баулыған.

	Ұрпақтар бойына «қол жомарттығын» сіңіруде, өнегелі ата-аналар перзенттеріне өзінде бардың барлығын көппен бөлісу, қолындағы барды елден аямау, қиналғандар мен жоқ-жітіктерге қол ұшын беру, түрлі апаттар мен ауру-сырқауға кіріптар болғандарға көмек беру; жылу атау, қамқорлық жасау, алдына бір нəрсе сұрай келгендерді құр қол қайтармау, яғни бүтін нан болса бөліп, жарты нан болса жарып жеу керектігін мұқият ұғындырып, ұрпақтарын қолы ашық жомарт болуға, қолынан келген жақсылығын адам баласынан аямауға баулиды. Сараңдықтан, дүниеқорлықтан, ашкөздіктен, озбырлықтан бойларын аулақ ұстауға үйретеді.

	Қол жомарттығы адамдарды ізгілікке жетелейді. Адамдар арасындағы достықты, татулықты, береке-бірлікті нығайтады. Өштік-қастықты жойып, қоғамдық қайшылықты бəсеңдетеді. Орынсыз бəсеке мен күндестікті тежеп, өзгелердің құрметіне бөлейді.





Жол жомарттығы




	Ақыл-есі дұрыс барша адам баласы жүрген-тұрған жерлерінде елге жақсы қылық, жарасымды мінез, жылы шырай көрсетіп, үлгі-тағылым таратып, əрқандай сəттерде алдымен өзгелерге жол беру, өлермен болмау, басқаларға жақсы əсер, үздік өнеге көрсету, сондай-ақ, жолда жатқан бір кесек тас болса да ерінбей алып тастап, басқа адамдардың жəбір-жапа көрмеуіне мүмкіндік, қолайылық тудырып жүрудің барлығын қазақ халқы жол жомарттығы деп атайды əрі жол жомарттығының барша адам баласының адамгершілігін, азаматтығын, адалдығы мен ізгілігін сынайтын жауапкершілігі күшті қасиетті ұғым екендігін жанды мысалдар арқылы ұрпақтарының құлағына құйып, көкейлеріне ұялатуға ерекше күш салады. Мысалы, жолда келе жатқан мысық, ит, тышқан, құс жəне басқа жан-жануарлар мен жəндіктердің өлексесін көрген; сондай-ақ, адам сүрініп жығылатындай тас, томар, табанға кіретіндей тікен, көзге тиетіндей ағаш сияқты заттарды байқаған адам, оларды міндетті түрде көміп тастау, алып тастау қажет. Егер оларды көре тұрып көмбегендігі жəне алып тастамағандығы себепті, ел-жұртқа ауру-сырқау тарап, адам өлсе немесе біреудің аяғы сынып, көзі шықса, сол зиянды нəрселерді көміп тастамаған, алып тастамаған адам – кісі өлтірген, пəле-қаза таратқан қандықол; аяқ сындырып, көз шығарған бұзық адам есептелетіндігі жөнінде егжей-тегжейлі түсіндіріп, перзенттерін ізгі ниетті жақсы адам болуға баулиды.





АЛТЫ БАЙЛЫҚТЫҢ ҚАДІРІН ҰҒЫНДЫРУ




	Қазақ халқы ұрпақ тəрбиесінде, тəрбиелік мазмұны бай, қамтитын көлемі жан-жақтылы, кең болуына баса назар аударып, өмірдің жақсы-жаман тұстарын жүйелі ұғындырып, өмірдің аумалы-төкпелі болатынын, басқа бақ қонып, атақ-даңққа бөленгенде асып-таспай, қиындық көргенде саспай, үнемі кішіпейіл, халықшыл болу қажеттілігін ерекше ескертіп, əрбір адам баласы өз тіршілігінде мынадай алты байлықтың қадірін білу керектігін тəптіштей түсіндіріп отырған.





1. Жастықтың қадірін білу




	Жастық шақтың екі айналмас алтын дəуір, өнер-ғылым үйренетін, əрқандай қиындықты бұйым құрлы көрмей, аңсаған арманға жетіп, бақыт-байлық жарататын, арындаған, жалындаған кез екендігін шынайы ұғынып жəне оны ғанибет біліп, жастық шақты мəнді, мағыналы өткізуге күш салу керек. Яғни, «жас болсаң – білім жиып бойлап өс, қартайсаң – қасиетті ойға көш» деген даналықты есте берік сақтап, «жас кезімде бейнет бер, қартайғанда дəулет бер» дейтін халық даналығының мəніне терең үңіліп, жас дəуренді қадірлеп, аялап, оны бос ойын-күлкімен өткізбей, бойда күш-қайрат бар кезде өнер-ғылым, үлгі-тағылым үйреніп, қартайғанда адал еңбегі мен ащы терінің игілігін көру, халыққа, Отанға, туған жерге бақыт-байлық жарату, яғни, жас дəуренді ойын-күлкімен өткізіп жіберіп, бойдан қуат, бастан ақыл кемігенде «қап!» деп өкініп қалудан сақтану. Жастықты – теңдессіз бақыт-байлық деп білу.

	Бұл тəрбиенің де өзіндік маңызы бар. Ол ұрпақтарды жастық шақты қадірлеп мəн-мағыналы өткізуге, жастайынан өнер-білім үйреніп, халқына, Отанына адал қызмет етуге, мəдениетті, өнегелі болуға жетелейді.





2. Денсаулықтың қадірін білу




	Қазақ халқы «бірінші байлық – денсаулық» деп денсаулықты бəрінен жоғары қояды əрі үнемі «денімді сау, басымды аман қыл» деген игі тілекте болып, түрлі əдіс-шараларды қолдана отырып, денсаулықтың қадір-қасиетін ұғынуды дəріптейді. «Ауру – астан» деген аталы сөзді есте берік сақтап, тазалық пен ішіп-жемге ерекше көңіл бөлуді; денсаулыққа зиянды нəрселермен, лас, бұзылған азық-түлік пен сусындықты пайдаланбау, шектен тыс тойып тамақ ішпеу, уағында, қалыпты тамақтануға əдеттену; түрлі жұқпалы аурулар мен дене мүшелерін зақымдайтын жаман əдеттерден аулақ болып, денсаулықты сақтауды үйретеді.

	Бұл тəрбие ұрпақтарды дені сау болып есейіп-ержетуге жетелейді.





3. Өмірдің қадірін білу




	Әрбір адам, өмірге ой көзімен, биік адамдық ақыл-парасатпен қарау, жарық күнді қадірлеп, жақсы өмір сүруге дағдылану, өнер-білім, үлгі-тағылым үйреніп, өмірдің мəн-мағынасын арттыру; əр күн, əр сағаттың қадір-қасиеті мен қымбатын жете түсініп, арайлап атқан таңды ғанибет білу; «ақыры өтетін өмір ғой» деп ойына келгенді істеп, айналаңа лаң салып, адамдық өмірдің қасиеті мен мəн-мағынасын жоғалтып алудан сақтану керек.

	Бұл тəрбие ұрпақтарды өмірді мəнді, мағыналы өткізуге, өнер-ғылымды меңгеріп, үлгі-өнегелі болып, өтіп жатқан уақыттың қадір-қасиеттерін арттыруға баулиды. Жаман əдет, жағымсыз іс-қылықтардан аулақ болуға жетелейді.





4. Халықтың қадірін білу




	Халық – күллі бақыт-байлықтың қайнары, өнер-ғылымның қамбасы, дүниенің қожасы екенін шынайы түсіну тиіс. Халықсыз қара жер де құлазитындығын ұғыну; əрдайым: «халқымнан айырма, халқымды қор қылма» деген игі тілекте болу; шен-шекпен, атақ-даңққа бөленіп, қолда қуат, бойда жігер, баста ақыл толық кезде халыққа көбірек қызмет істеу; халықтың ұлылығын, күштілігін, қаһарлылығын ұмытпау; қадір-қасиетін ардақтап, қуанышына қуанып, қайғы-қасіретіне ортақтаса білу; əр кез өзін халықтан жоғары қоймау; ханның ісі – қараға, шалдың ісі – балаға түсетін күндер туатынын ешқашан естен шығармау; қашанда халықпен бірге болып, олармен тағдырлас, тыныстас болу; халықты қараламау, көпке топырақ шашбау керектігін білу тиіс.

	Бұл тəрбие ұрпақтарды халықшыл, көпшіл болуға жетелеп, санасын жоғарылатады. Кішіпейіл болуға дағдыландырып, менмендіктен, тəкаппарлықтан аулақ болуға баулиды.





5. Туыс-туған, дос-жаранның қадірін білу




	Есейген əрбір адам баласы туыс-туған, дос-жаранның – өзі үшін шексіз байлық, өлшеусіз рухани тірек екендігін жете ұғынып, «туыс-туған, дос-жараның – байлығың, сейілтетін қара бұлтын қайғының» дегендейін, «туыс-туған, дос-жарандарымнан ерте айырма» деген халық даналықтарын есте берік сақтай отырып, қамшының сабындай келте ғұмырда барша адам баласының бір-біріне қонақ екендігін жете ұғынып, əр жолғы дидарласу мен аман-сəлем жасасудың өзін бір ғанибет біліп, бір-бірін қадірлеп, құрметтеп, сыйлап, қолдан келген көмегін жасап отыру керек; аз күндік өмірде өзара аңдысып, дауласып-жауласып жүріп, бір-бірінен айырылып қалған күні: «əттеген-ай!» деп өкініп қалудан сақтану; басыңа бақ қонып, дəулетің мол кезде жат жандардың да маңайыңа құмырысқаша қаптап, басыңа іс түскенде тек туыс-туған, дос-жарандардың ғана қабырғасы қайысатынын ұмытпау; дос-жаран, туыс-туғаннан қол үзіп қалудан аулақ болу керек.

	Бұл тəрбие ұрпақтарды бауырмалдыққа, береке-бірлікке, татулыққа жетелеп, адамдарды, тасбауырлықтан, рақымсыздықтан, қатігездіктен арылтып, адамдық сүйіс пеншілікті арттырады.





6. Қолда бардың қадірін білу




	Қасыңдағы, ауыл-аймағыңдағы үлгі-тағылым, өнер-білімде өзіңнен мойны озық адамдарды қадірлей біл. Оларға құрметпен қара. Білімді адамдар мен ұлы адамдардың өте елеусіз, қарапайым болатынын ұмытпа. Ешқашан да оларды: «кеше менімен бірге жүрген, бірге тұрған, атақ-абыройы мен мал-дүниесі маған жетпейтін» деп олардың даналығын, тапқырлығын, игілігін көргенде көрмеске салма, қызғаншақтыққа, күншілдікке бой алдырма. «Қолда барда алтынның қадірі жоқ, қолдан шығып кеткен соң өкіндім-ай!» деп өкініп қалудан сақтан.

	«Барында пара-пара, жоғында жүзі қара» дегеннің аяғын құшпа. Қолыңда бір жармақ болса да шүкірлік қыл. Соның өзін шексіз байлыққа балап үнемдеп, қадірлеп істетсең, соның өзі нысапсыз бен тойымсыздың шексіз байлығынан мəнді болады. Қолда мал-дүние болса, «болған-толған деген осы» деп албаты шашып, орынсыз жұмсап ысырап қылма. Мал-дүниені үнемдеп жұмса. «Үнемшілдік – байлықтың жартысы» деген даналықты есте берік сақта.

	«Қолда бардың қадірін білу» дегендік ұрпақтарды өнер-ғылымды қадірлеуге; өнерлі, білімді адамдарды құрметтеуге; ұқыпты, үнемшіл болуға; мал-дүниені өнер-ғылым жолына жұмсауға жетелейді. Жағымпаздықтан, мал-дүниеге бой ұрып, байлар мен шен-шекпенділерге табынушылықтан тыйып, биік өнер жолын қууға, қолда барды қадірлеуге, кішіпейіл, əдепті, ибалы болуға, нысапты, тойымды болуға баулиды.





ТУЫСТЫҚ АТАУЛАРЫ




	Бала – перзент, ұрпақ.

	Ұл – кəмелетке толмаған ұл бала.

	Қыз – кəмелетке жетпеген əйел бала.

	Бозбала – бойдақ, жас жігіт.

	Бойжеткен – ержеткен, бой түзеген қыз.



	Алайда, қазақ халқы ұзатылған қыздарын сексенге келіп селкілдеп отырса да «қыз» дейді. Ұзатылған қыздар төркініне келгенде еркін сөйлейді. Үлкен-кіші туыстары оны ауыр алмай көтереді. Төмен отырмай, ата, ағаларымен қатар төрге отырады. Жеңгелеріне, келіндеріне еркелеп сөйлеуге де, əмір бере сөйлеп, айбат көрсетуге де хақы бар. Жеңгелері мен келіндері оның бəрін күле отырып, кешіріммен қабылдайды. Себебі, қазақ халқы қыздың жолы үлкен болады деп ерекше құрмет көрсетеді.



	Əке – перзенттің атасы.

	Шеше – перзенттің анасы.

	Үлкен əке – əкенің ағасы.

	Кіші əке – əкенің інісі.

	Үлкен шеше – шешенің абысыны.

	Кіші шеше – шешенің ажыны.

	Өгей əке – əкесі өліп немесе ажырасып кеткен соң, шешесі тиген ер адам.

	Өгей шеше – туған шешесі қайтыс болып немесе ажырасып кеткен соң, əкесімен үйленіп, шеше орнын басқан əйел.

	Баба – əкесінің əкесі.

	Əже – əкесінің шешесі.

	Нағашы ата – шешесінің əкесі.

	Нағашы əже – шешесінің шешесі.

	Кіндік шеше – туған кезде кіндігін кескен əйел (қыз бала болса – кіндік апа).

	Кіндік əке – туған кезде кіндігін кескен ер адам (ұл бала болса – кіндік аға).

	Аға – жасы өзінен үлкен ер адам.

	Апа – өзінен үлкен əйел адам (қыз).

	Ағайын – аталас, туыстас, ағайын адамдар.

	Туыс – ағайын, жақын, туысқан адамдар.

	Іні – өзінен кіші ер адам.

	Қарындас – ер адамдардан жасы кіші əйел (қыз).

	Сіңлі – қыздар мен əйелдерден жасы кіші əйел адам (қыз).

	Бауыр – бірге туысқан жақын адамдар.

	Жамағайын – аталас, ағайын адамдар.

	Жеңге – ағаның əйелі.

	Келін – баланың немесе інісінің əйелі.

	Қайын жеңге – күйеу жігіттің қайын ағасының əйелі.

	Қайын келін – күйеу жігіттің қайын інісінің əйелі.

	Балдыз келін – бірге туған бауырына тиген əйелінің сіңлісі.

	Жиен – ұзатылған қыздан туған бала.

	Жиеншар – жиеннен туған бала.

	Дегеншар – жиеншардан туған бала.

	Көгеншар – дегеншардан туған бала.

	Жиен іні – ұзатылған қыздан (əпке-қарындастан) туған, өзінен жасы кіші ер адам.

	Жиен қарындас – ұзатылған қыздан туған өзінен жасы кіші əйел (қыз) (ерлерге қаратылған).

	Жиен күйеу – жиен қыздарының күйеуі.

	Жиен келін – жиендерінің əйелі.

	Жиен жезде – жиен əпкелердің күйеуі.

	Жиен күйеу – жиен қыздарының күйеуі.

	Жиен сіңлі (əйелдерге қаратылған) – ұзатылған қыздан (əпке-сіңлілерден) туған, өздерінен жасы кіші əйел (қыз).

	Жиен апа – ұзатылған қыздан туған өзінен жасы үлкен əйел (қыз).

	Жезде – апаның (əпкенің) күйеуі.

	Күйеу – некелі əйелдің ері.

	Күйеубала – ұзатылған қыздың немесе қарындас сіңлілердің күйеуі.

	Қайын ата – əйелінің əкесі.

	Қайын ене – əйелінің шешесі.

	Қайын аға – əйелінің ағасы немесе күйеуінің ағасы.

	Қайын іні – əйелінің інісі немесе күйеуінің інісі.

	Қайын бике – əйелінің апайы немесе күйеуінің апасы.

	Балдыз – əйелінің сіңлісі.

	Қалыңдық – күйеуге атастырып қойған қыз.

	Бажа – əйелінің əпке-сіңлілерінің күйеулері.

	Нағашы аға – шешесінің аға-інілері.

	Нағашы іні – шешесінің аға-інілерінен туған, өздерінен жасы кіші ер адам.

	Нағашы қарындас – (ерлерге қаратылады) шешесінің туыстарынан туған, өзінен жасы кіші əйел (қыз).

	Нағашы жеңге – нағашы ағаларының əйелі.

	Нағашы келін – нағашы інілерінің əйелі.

	Нағашы жезде – нағашы əпкенің күйеуі.

	Нағашы күйеу – нағашы қарындас, нағашы сіңлілердің күйеуі.

	Бөле – туысқан қыздардан туған бала.

	Қарын бөле – бір ата, бір анадан туған, қыздардан туылған бала.

	Бөле аға – бөле ерлердің жасы үлкені.

	Бөле əпке – бөле қыздардың жасы үлкені.

	Бөле қарындас – бөле қыздардан туған, өзінен жасы кіші əйел (қыз).

	Бөле сіңлі – бөле қыздан туған, қыздардың өзінен жасы кішісі.

	Абысын – қайын ағаның əйелі (əйелдерге қаратылған).

	Ажын – қайын інінің əйелі (əйелдерге қаратылған).

	Бөле жезде – бөле əпкенің күйеуі.

	Бөле күйеу – бөле қарындастың немесе бөле сіңлінің күйеуі.

	Бөле келін – бөле інінің əйелі.

	Төркін – ұзатылған қыздың ата-ана, ел-жұрты.

	Қайын жұрт – əйелінің туыс-туған, ел-жұрты.

	Ағайын жұрт – ер адамдардың туыс-туғандары мен ел-жұрты.

	Нағашы жұрт – шешелерінің туыс-туғандары мен ел-жұрты.

	Бел бала – ата-ананың өзінен туған төл перзенті (бірінші ұрпақ).

	Немере – ұлынан туған бала (екінші ұрпақ).

	Шөбере – немеренің баласы (үшінші ұрпақ).

	Шөпшек – шөберенің баласы (төртінші ұрпақ).

	Немене – шөпшектен туған бала (бесінші ұрпақ).

	Туажат – неменеден туған бала (алтыншы ұрпақ).

	Жүрежат – туажаттың баласы (жетінші ұрпақ).

	Жегжат – жүрежаттан туған бала (сегізінші ұрпақ).

	Туыстық атаулар адамдардың туыстық сүйіспеншілігін арттырып, өзара қарым-қатынасын нығайтып, барыс-келіс, алыс-берістерін жиілетеді. Ұрпақтарға туыстық жақта кімнің алыс, кімнің жақын екендігін ұғындырады. Адамдардың қоғамдық қарым-қатынасын кеңейтеді. Ата-балалық, аға-бауырлық, іні-қарындастық, туыс-туғандық байланысты айқындап, үлкен-кішілік жөн-жосынды түсінуге, адамзат қоғамының жалғастылығын, ұласпалылығын егжей-тегжейлі ұғынуға мүмкіндік жасап, ұрпақтарды əдепті, ибалы, текті, тəрбиелі болуға дағдыландырады. Əртүрлі ұғыспастық пен түсініспеушілік салдарынан ұятты істерге жолығып қалудың алдын алады. Сондай-ақ, ата дəстүрдің ұрпақтан-ұрпаққа жалғасып, адамзат қоғамының баянды дамып, тыныш, орнықты, өркениетті, көңілді ортаға жаратуға мүмкіндік жасайды.





КҮН-ТҮН МЕЗГІЛДЕРІНІҢ АТАЛУЫ




	Алакеуім – жер беті толық жарықтанбай, болар-болмас бозғылт тартқан мезгіл.

	Құланиек – таң жаңа сыз берген мезгіл.

	Таң сəрі – жерге жаңа жарық түскен мезгіл.

	Таңертең – таң атқаннан сəскеге дейінгі мезгіл.

	 Сəске – күн шылбыр бойы көтерілген мезгіл.

	Сиыр түс – күн арқан бойы көтерілген мезгіл.

	Ұлы сəске – түске жақындаған мезгіл.

	Түс – сағат 11–12 мезгілі.

	Тал түс – сағат дəл 12 мезгілі.

	Шаңқай түс – сағат 1-лер шамасы.

	Ұлы бесін – сағат күндізгі 1–2-лер шамасы.

	Кіші бесін – сағат күндізгі 3-тен өткен мезгіл.

	Екінті – күн батуға жақындаған мезгіл.

	Қызыл іңір – күн батқанмен, күннің қызылы батыстан əлі жоғала қоймаған мезгіл.

	Кеш – күн толық батқан мезгіл.

	Ақшам – қас қарайып, шам жағар мезгіл.

	Іңір – алғашқы түн.

	Жарым түн – түннің ортасы.

	Түн – қас қарайғаннан таң атқанға дейінгі мезгіл.





УАҚЫТ ӨЛШЕМДЕРІ




	Қас қағым – бір секунд.

	Бір минут – 60 секунд.

	Бір сағат – 60 минут.

	Сүт пісірім – 30–50 минут.

	Шай қайнатым – 40–60 минут.

	Ас пісірім – 1,5–2 сағат.

	Ет асым – 2–3 сағат.

	Бір күн – 12 сағат.

	Бір тəулік – 24 сағат.

	Бір апта – 7 күн.

	Бір ай – 30 күн.

	Бір жыл – 365 күн.





АЙ, КҮН, ЖЫЛ ЖƏНЕ МАУСЫМ АТТАРЫ




	Қазақ халқы ай, күн, жылдарға реттік сан есімін қойып атаудан тыс, əр күн, əр ай, əрбір жылдарға ат қойып, ай, күн, жыл аттарын сол бойынша атаған. Мысалы, бүгін, яғни, осы күнді аптаның бірінші күні десек, онда оны – дүйсенбі, ертең – сейсенбі, бүрсігүні – сəрсенбі, арғы күн – бейсенбі, қасиетті күн – жұма, соңғы күн – сенбі, азына – жексенбі деп, бір аптадағы жеті күнге жеке-жеке ат қойып атайды.

	Ай аттары да өзіндік атаулармен аталады. Мысалы:



	1- ай – ақпан (үштік айы)

	2- ай – бірдің айы

	3- ай – көкек

	4- ай – мамыр 5-ай – маусым 6-ай – шілде

	7-ай – тамыз 8-ай – мизам 9-ай – қазан

	10- ай – қараша

	11- ай – желтоқсан

	12- ай – қаңтар



	Осы 12 айды көктем, жаз, күз, қыс деп 4 маусымға бөлген. Қазақ халқының жыл аттары да өзгеше аталады.

	Мысалы, жыл басы, яғни, бірінші жыл – тышқан, екінші жыл – сиыр, үшінші жыл – барыс, төртінші жыл – қоян, бесінші жыл – ұлу, алтыншы жыл – жылан, жетінші жыл – жылқы, сегізінші жыл – қой, тоғызыншы жыл – мешін, оныншы жыл – тауық, он бірінші жыл – ит, он екінші жыл – доңыз деп атап, он үшінші жылы қайта жыл басы тышқаннан басталып, яғни, он үшінші жылды «бір мүшел», 25 жылды «екі мүшел», 37 жылды «үш мүшел» деп, ары қарай қайталап жалғастырып отырады. Мысалы, белгілі біреу 1901 жылы туылған болса, онда оның жылы сиыр болады. Ал тағы біреу 1954 жылы туылған болса, онда оның жылы жылқы болады. 2003 жылы туылған баланың туылған жылы қой болады.

	Егер жыл қайыруды білмесеңіз, оның оқасы жоқ, өзіңіздің туылған жылыңызды 12-ге бөліп, шыққан нəтижесіне қарасаңыз, жылыңыздың не екенін оп-оңай біліп аласыз, яғни, өзіңіздің туылған жылыңызды 12-ге бөлгенде, ол қалдықсыз бөлінсе, онда оның нəтижесін «нөл» деп есептейміз де, туылған жылын «мешін» дейміз. Ал бір қалдық қалса – «тауық», екі қалдық қалса – «ит», үш қалдық қалса – «доңыз», төрт қалдық қалса – «тышқан», бес қалдық қалса – «сиыр», алты қалдық қалса – «барыс», жеті қалдық қалса – «қоян», сегіз қалдық қалса – «ұлу», тоғыз қалдық қалса – «жылан», он қалдық қалса – «жылқы», он бір қалдық қалса – «қой» болады, яғни, төмендегідей:

	0 – Мешін

	1 – Тауық

	2 – Ит

	3 – Доңыз

	4 – Тышқан

	5 – Сиыр

	6 – Барыс

	7 – Қоян

	8 – Ұлу

	9 – Жылан

	10 – Жылқы

	11 – Қой.

	Мысалы, белгілі бір адам 1800 жылы туылған болса, 1800-ді 12-ге бөлеміз. Сонда ол 12-ге 150-ден қалдықсыз бөлінеді. Сондықтан оны жоғарыдағы қағида бойынша, «0» деп есептеп, 1800 жылы туылған кісіміздің туған жылын «мешін» деп көрсетеміз. Ал енді біреу 1901 жылы туылған болып, оның жылының не екенін білмек болсақ, 1901-ды 12-ге бөліп жіберсек, ол 158-ден тиіп, 5 қалдық қалады. Жоғарыдағы қағидамыз бойынша, 5 қалдық сиырға уəкілдік етеді, демек, бұл кісіміздің жылы «сиыр» деген сөз. Ал 2002 жылы туылған бір баланың жылы не екенін білмек болсаңыз, 2002-ны 12-ге бөлесіз. Нəтижеде ол 166-дан тиіп, 10 қалдық қалады. Жоғарыдағы қағидамыз бойынша, 10 қалдық жылқыға уəкілдік ететіндіктен, бұл баланың жылы жылқы болады. Міне, осы қағида бойынша, əрбір адам өзінің де, өзгенің де жылының не екенін біліп алуына болады.





ӨЛШЕМ БІРЛІКТЕРІ




	Бір мысқал – 5 грамм шамасындағы ауырлық.

	Бір сəрі – 10 мысқал ауырлық.

	Бір қадақ – 400 грамм мөлшеріндегі ауырлық.

	Бір пұт – 16 килограмм ауырлық.

	Бір қап – 60 килограмға жуық ауырлық.

	Бір батпан – 160 килограмм ауырлық.

	Бір елі – бір жарым сантиметр мөлшеріндегі қалыңдық (ұзындық).

	Бір тұтам – 7–10 сантиметр шамасындағы ұзындық.

	Бір сүйем – бас бармақ пен сұқ саусақтың ашқандағы аралығы, яғни, 15–18 сантиметр мөлшеріндегі ұзындық.

	Сынық сүйем – басбармақты жазып, сұқ саусақты бүгіп, ашқандағы аралық, яғни 10–13 сантиметр мөлшеріндегі ұзындық.

	Бір қарыс – алақанды толық жазғандағы басбармақ пен шынашақтың аралығы, яғни, 20–25 сантиметр мөлшеріндегі ұзындық.

	Бір құлаш – екі қолды екі жаққа жайғандағы ара қашықтығы, яғни, бір жарым да екі жарым метр мөлшеріндегі ұзындық.

	Бір табан – 20–28 сантиметр мөлшеріндегі ұзындық.

	Бір адым – жүрген кездегі екі аяқтың аттау (басу) қашықтығы, яғни 10–60 сантиметр мөлшеріндегі ұзындық.

	Бір аттам – аяқты созып бір аттаған аралық 50–80 сантиметр мөлшеріндегі ұзындық.

	Бір шымшым – басбармақ пен сұқ саусақ арқылы қысып алған зат. Ол қысып алған заттың ауыр-жеңілдігіне қарай бірнеше грамм, тіпті, бірнеше мысқал болуы да мүмкін.

	Бір шөкім – төрт саусақтың ұшымен бір рет қысып алған зат. Ол қысып алған заттың ауыр-жеңілдігіне қарай бірнеше он грамм, тіпті, мысқал болуы да мүмкін.

	Бір уыс – бес саусақты ашып, алақанмен бір-ақ уыстап алған зат. Ол уыстап алған заттың ауыр-жеңілдігіне қарай бірнеше жүз грамм, тіпті, бірнеше килограмм шығуы да мүмкін.

	Бір асым ет – бір отбасының бір жолғы тамақтануына (асып жеуіне) толық жетерлік ет. (3–5 килограмм мөлшерінде).

	Бір қайнатым шай – бір отбасының бір рет қайнатып ішуіне жетерлік шай.

	Бір салым тұз – бір үйлі жанның бір жолғы тамағына жетерлік тұз.

	Бір жапырақ нан – бір нанның белгілі бір бөлегі, яғни, жапырақтай нан.

	Бір жұтым су – бір рет жұтып, сусын қандыралық су.

	Бір ұрттам су – бір ұрттам, таңдай жібітерлік қана су.

	Бір кез – 70 сантиметр мөлшеріндегі ұзындық.

	Бір аршын – 71 сантиметр айналасындағы ұзындық.

	Бір шақырым – 1000 метр қашықтық.

	Əудем жер – 100–150 метр мөлшеріндегі жер.

	Қозы көш жер – 3–4 километр шамасындағы жер.

	Тай шаптырым жер – 2–3 километр шамасындағы жер.

	Құнан шаптырым жер – 4–5 километр мөлшеріндегі жер.

	Ат шаптырым жер – 6–7 километр мөлшеріндегі жер.

	Сəскелік жер – 10–12 километр мөлшеріндегі жер.

	Түстік жер – 15–20 километр мөлшеріндегі жер.

	Көш жер – 20–30 километр мөлшеріндегі жер.

	Күндік жер – 40–60 километр мөлшеріндегі жер.

	Ит өлген жер – өте ұзақ, алыс жер.

	Айлық жер – бір ай жүргенде жететін жер.

	Жылдық жер – бір жылда жететін жер.





ҚАЗАҒА ҚАТЫСТЫ АТАУЛАР




	Қазақ халқы тілге төтенше бай халық, оның өлім-қазаға қатысты атауларының өзі ұшан-теңіз. Мысалы, қаза болды, өлді, дүниеден өтті, дүниеден кетті, дүниеден озды, дүниеден қайтты, дəм-тұзы таусылды, ризығы бітті, тататыны таусылды, мерт болды, қаза тапты, дүние салды, көз жұмды, ажалы жетті, ажал оғы тиді, ажалы келді, ажал қармағына ілінді, ажал қармағына түсті, ажал аузына түсті, ажал құрығына ілінді, дəм-тұзы бітті, ақырет жастанды, үзіліп кетті, өмір шамы өшті, жан үзді, ажал сағаты жетті, тағдыры бітті, тағдыры жетті, тағдыры таусылды, жаны тұғырдан құлады, жаны тұғырынан ұшты, жаны тұғырынан тайды, опат болды, өлшеулі күні бітті, шектеулі уақыты таусылды, жантəсілім болды, жан тапсырды, жан берді, Алланың аманатын берді, Алланың аманатын тапсырды, Алла аманатын алды, Алла аманатын əкетті, жан үзді, жаны жаннатқа кетті, жанын жаһаннамға тапсырды, жер жастанды, қыршынынан қиылды, жерге кірді, жер жұтты, жұлдызы сөнді, көрге кірді, шырағы өшті, күні бітті, қазаға ұшырады, қазаға жолықты, қайтпас жолға сапар шекті, ай-күні бітті, жарығы сөнді, фəниден бақиға кетті, о дүниеге аттанды, о дүниелік болды, тынысы бітті, жүрегі тоқтады, т.б.

	Жоғарыдағылардан тыс, қаралы болды, қара жамылды, қара тікті деген сияқты қазаға қатысты қыруар атаулар бар.





1. Қаралы ел




	Хан-патша, елбасы, қолбасы, би, т.б. бүкіл елге қадірлі, сыйлы адамдарының бірі қайтыс болып, аза тұтып отырған елді «қаралы ел» деп атайды.





2. Қаралы ауыл




	«Қаралы ауыл» деп ауылы немесе ру-тайпасындағы бетке ұстар батыр, балуандары мен би, ауыл ақсақалы жəне бет-беделді азаматтары, ақын-жыраулары қайтыс болып, соған байланысты аза тұтып отырған ауылдарды айтады.





3. Қаралы үй




	«Қаралы үй» деп отбасынан бір адамы қайтыс болып, соған байланысты қара тігіп, бата оқыр күтіп отырған үйді айтады.





4. Қаралы əйел




	«Қаралы əйел» деп күйеуі өліп қара жамылып, бата оқыр күтіп отырған əйелді айтады.





5. Қаралы қалыңдық




	«Қаралы қалыңдық» деп айттырып (құда түсіп) қойған, бірақ, бас құрап некеленбей тұрып жігіті қайтыс болып кеткен қыздарды айтады.





6. Қаралы жігіт




	«Қаралы жігіт» деп айттырып (құда түсіп) қойған, бірақ, қалыңдығы үйленбей тұрып қайтыс болып кеткен жігітті айтады.





7. Қаралы тең




	«Қаралы тең» деп қайтыс болған адамның киім-кешек, мал-мүлкін салып буған теңді айтады.





8. Қаралы ер-тұрман




	«Қаралы ер-тұрман» деп қайтыс болған кісінің көзі тірісінде мінген, алайда, иесі қайтыс болған соң тұлданған ер-тұрманын айтады.





9. Қаралы дауыс




	«Қаралы дауыс» деп марқұм болған адамның əйелі мен келін-кепшік, қыз-қырқындары айтатын көріс-жоқтауларын айтады.





10. Қаралы күн




	«Қаралы күн» деп жанашыр жақын туыс-туғандары мен ел қамқоры болған хан-сұлтан, батыр-балуан би, т.б. қайраткерлерінен айырылған ауыр қайғылы күнді айтады.





11. Қара тікті




	«Қара тікті» деген қадірлі қариясы немесе отбасының бір мүшесі қайтыс болған үйдің, отбасына шаншылып, ұшы шаңырағынан шығарылған немесе оң жақ белдеуіне шаншылған найза ұшына қаралы ту ілді деген сөз.





12. Қаралы болды




	«Қаралы болды» деген өлімді болды, отбасынан біреу қайтыс болды, басына өлім қайғысы түсті деген сөз.





13. Қара жамылды




	«Қара жамылды» деген күйеуі өлді, өлімді болды, аза тұтты деген сөз.





14. Қарасын алды




	«Қарасын алды» деген өлімді болып немесе күйеуі өліп қара жамылған əйелдердің, марқұм болған кісінің бата оқыры аяқтап, асын берген соң, аза тұтудан босатылды (босады) деген сөз.





15. Қарасын жықты




	«Қарасын жықты» деген қайтыс болған кісінің бата оқырын күту ақырласты, тіккен қарасын жықты, аза тұту мерзімі бітті деген сөз.



	Бұл атау – терминдердің қаралы болған ел-жұрт, əрбір отбасы, тіпті, жеке адамдармен барыс-келіс, алыс-беріс жасау, естірту, хабарлау, көңіл айтып жұбатуда өзіндік айтылатын орны, атқаратын міндеті бар. Орнымен айтылған бір ауыз сөз достық пен сүйіспеншілікті арттырса, ал, қаралы істерде орынсыз айтылған жалғыз ауыз сөз қаралы жандардың қайғысын қалыңдатып, өшпес өштік тудыруы ғажап емес. Əне, сондықтан да қазақ халқының қазаға қатысты атауларының ғылыми негізі мен тəрбиелік мəні өте терең.





МІНЕЗ-ҚҰЛЫҚ ТУРАЛЫ ЖОРАМАЛДАР




	Қазақ халқы сан ғасырлық ұзақ өмір тəжірибесінде адамдардың қимыл-қылық, іс-əрекетін бақылау, зерттеу арқылы олардың мінез-құлқына əртүрлі жорамалдар жасап, анықтама беріп отырған. Қазақ ұғымында адам – ұлы табиғаттың туындысы, ол топырақ, су, жел жəне от сияқты төрт заттан құрам тапқан деп қарап, жалпы адамзатты топырақ тегі басым адам, су тегі басым адам, жел тегі басым адам жəне от тегі басым адам деп үлкен төрт топқа бөліп жəне əр адамның өзіне тəн жұлдызы болады деп, оларға жеке-жеке мынадай мінез-құлық анықтамасын берген.





Топырақ тегі басым адамдар




	Топырақ тегі басым адамдардың, яғни, топырақ жұлдызды адамдардың көзге ұрар ерекшелігі – байсалды, сабырлы болады. Сезімін ақылға жеңдіреді, өздерін құрметтеу сезімдері күшті, уəде-сертке берік, махаббат сезімі айқын болады, достық пен тыныштықты сүйеді, мақтанға бой ұрмайды. Алайда, барлық іске күмəнмен қарайды, еңбегін бұлдап, ел көзіне түсе беруді қаламайды. Сыйласқанға адал, мейірбан, қарсы келгендер мен өзімшіл, озбырларға қатал келеді. Топырақ тектілердің бұл мінез-құлқы жер ананың мейірленіп иігенде шексіз жомарт, қаһарланғанда дүниені зілзала қып төңкеріп тастайтын қасиетімен байланысты деп қарайды.

	Топырақ тектілердің басты кемшілігі: өте бірмойын, өзімшіл, бір нəрсеге сенсе оған шек келтірмейтін, тіпті, оның қателігі көзге көрініп тұрса да, наным-сенімін өзгертпейтін, жаңалыққа жатырқауық, дəстүршіл келеді. Қоғамдық қарым-қатынас пен махаббат, неке істерінде топырақ тегі басым адамдар өзара жолдас, дос, сабақтас, саптас, қызметтес болса, қатынастары қағидалы болады. Өзара əңгіме қозғағанда əңгімелері жарасып, өздерін ұмытып кетеді. Өзара үйленіп, жанұя құрса, жұлдыздары жарасқан жұбайларға айналып, ынтымақтары артады. Ал, тіл табыса алмаса, өмірдегі ең мазасыз отбасы болады. Екі жұлдыз отаспайды. Себебі, топырақ тегі басым адамдар көбінде сыр сақтағыш, аз сөзді келетіндіктен, олар ерлі-зайыпты бола тұрса да ішкі сырларын бүгіп отыратындықтан, бір-біріне күдікпен қарайды да, сырласып, əңгімелесе қалса, бір-біріне тəкаппар позиция ұстайды. Өз көзқарастарын қарсы жақтарына таңуға тырысады. Міне, соның салдарынан қайшылық асқынып, отбасылары ұрыс-керіс ошағына айналады. Егер, топырақ тегі басым ерлер мен от тегі басым əйелдер шынайы түсінісіп бас құраса, онда, олар қосақтарымен қоса ағаратын тату-тəтті жұбайларға айналады. Жұлдыздары жараса кетеді. Шынайы түсініспеген ондай отбасыларының ері шен-шекпен, атақ-даңқты болса, əйелі отбасы ісіне жанын сала кіріседі, ал, қатардағы қарапайым адам болса, онда əйелі ерінің құлағына тыныштық бермейді. Соның салдарынан қайшылықтары асқынып, екеуі де титықтайды. Жұлдыздары суық тартады. Ал, топырақ тегі басым еркек пен су тегі басым əйелді тағдыр қосса, олар жарасымды отбасын құрады. Жұлдыздары жарқырай түседі. Тіл табыса алмаса, бір-бірінен тез суынады. Жұлдыздары ызғар шашады. Себебі, топырақ тектілер бір-мойын, қатал, сыр сақтағыш, аз сөзді болатындықтан, əйелі оған төзе алмай, қырсық мінез көрсетеді. Қоғаммен араласқысы келсе, ері оны ұнатпайды. Сөйтіп, аралары тез суынып, берекесіз отбасының біріне айналып шыға келеді. Егер, топырақ тегі басым ерлер мен жел тегі басым əйелдер қосылса, екі ғашық махаббат əлдиіне тербеліп, дүниедегі ең бақытты отбасына айналады. Жұлдыздары құп жарасады. Əрқайсысы өздеріне тиесілі шаруаларымен шұғылданып, бір-бірінің ісіне араласпайды. Алайда, ері сырын бүкпелеп, əйелімен ашық-жарқын сырласпайтындықтан, қайшылық туып, «жел гуілдеп, шаң борап» дегендей отбасыларына салқындық түсуі де мүмкін.





Су тегі басым адамдар




	Су тегі басым адамдар, яғни, су текті жұлдызды адамдар – өте секемшіл, бір нəрсенің анық-қанығына жетпей жаны жай таппайтын мазасыз, пайда-зиян десе жанын салатын, достыққа адал, өзгелерге көмектескіш, көңілге алған мұрат-мақсаты жолында қауіп-қатер мен бодау беруден тайынбайтын жанкешті болады. Кемшілігі – өзінен мықтыларға құлдық ұрғыш, тұрлаусыз келеді. Бастарына іс түссе тез жасиды, бақ қонса тез тасиды. Істері сəтсіз болса, адамдар мен қоғамға өшігіп, үміт-сенімін жоғалтады. Тіпті, кейбіреулері монтаны болады. Біліп тұрса да əдейі білместікке салып, өтірік аңқаусып тұрады. Қарсы жағын түсінуге құлықсыз, өзіне қатыссыз істерге араласқыш, мақтаншақ келеді.

	Қоғамдық қарым-қатынас жəне махаббат, неке істерінде су тегі басым адамдармен су тегі басым адамдар жолдас, дос, қызметтес, сабақтас болса, тез тіл табысып кетеді. Жүрген-тұрған жерлерін жыр-думанды, көңілді ортаға айналдырады. Өмірге бейімделгіш келеді. Кейде аяқ астынан бүлініп, аяқ астынан жарқ ете қалады. Су тегі басым адамдардың бұл мінезін су жарықтықтың кейде асып-тасып, барған жерін тас-талқан етіп, жуып-шайып кетсе, кейде барша жан-жануарлар мен өсімдіктердің өн бойына сіңіп, оларға нəр мен жан беретін қасиетіне ұқсайды. Су тегі басым ерлер мен су тегі басым əйелдер қосылса, екі өзен қосылып, табиғатқа көрік, жан-жануарлар мен өсімдіктерге нəр беретіні сияқты, өмірлері мəнді өтеді. Тіпті, жас шамасы қаншалық алшақ болса, солғұрлым тату-тəтті болады. Дегенмен, жастары тұрғылас болса, онда олардың кейбіреулері бірін-бірі басқарамын деп үстемдікке таласады. Құдды екі арықтың суын бір арыққа құйса, арықты да, атызды да бүлдіретіні сияқты, бір отбасына сыйыспай, шаңырақтарын шайқалтып алады. Алайда, бір-бірінің артық-кеміне түсіністікпен қарап, бір-біріне жол берсе, онда тату-тəтті жұбайларға айналады. Жұлдыздары мəңгі жарасып өтеді. Ал, су тегі басым ерлер мен топырақ тегі басым əйелдер өзара тағдыр қосса, бір-бірін құрметтеп аялайтын, арман-тілектері тоғысқан ерлі-зайыптыларға айналады, Яғни «сусыз – топырақтың, топырақсыз – судың күні жоқ» дегендей, жұлдыздары жараса кетеді. Алайда, мұндай отбасында басты кикілжіңді əйел тудырады. Онда, əйел ерінің сырғақтығы мен табансыздығын желеу етіп, қашанда өз айтқанын жөн санап тұрып алатындықтан, күйеуі дүлей толқындай буырқанып шыға келеді де, соның аяғынан шармаяқтасып, араларына салқындық түседі, яғни, топырақ сазарып, су сұрланады. Бірақ көп ұзамай жер ана иіп, толқын сабасына түсіп, бұлақтар сылық-сылық күліп, тағы бір тынысты өмір басталып кетеді.

	Егер, су тегі басым ерлер мен жел тегі басым əйелдер бас құрай қалса, онда су бетінде ерке толқын ойнап, салқын самал есіп, екі жұлдыз жараса кетеді де, жан сүйінтер жақсы шаңыраққа айналады. Отбасылары əзіл-қалжың, дырдуға толы болады. Алайда, жел тегі басым əйелдер үй шаруасына мəн бермейтін, күйеуін отағасы деп қарамайтындықтан, отбасылары ретсіз, шаруалары өнімсіз болады. Ең қиыны – ері ақыл айтса, əйелі оны мүлде қабылдамайтындықтан, «желді тосқан сайын гуілдейді, суды бөгеген сайын көтеріледі» дегеннің кебін киіп, жұлдыздары қарсы адамдарға айналады. Отбасыларынан береке қашады.

	Ал, су тегі басым ерлер мен от тегі басым əйелдер бас құраса, олар бір-бірін өліп-өшіп сүйетін бал жаласқан жұбайларға айналады. Жұлдыздары жайнап, жарқырап шыға келеді. Мұны су тегі басым адамдардың жылуға, от тегі басым адамдардың суға əуестік қасиеттері белгіленген. Алайда, олар бір-бірінің қасиетін дұрыс түсініп, өзара тіл табыса алмаса, онда олар басында бір-біріне қанша ынтық болған болса, соңында соншалық кектеседі. Тіпті, жұлдыздары мүлде жараспай кетеді.





Жел тегі басым адамдар




	Жел тегі басым адамдар, яғни, жел жұлдызды адамдар адал əрі əділ болады. Біреуге жақсылық істемек болса, өздерін ұмытып кетеді. Пайда-зиянмен есептеспейді. Аңғал əрі қамсыз келеді.

	Басты кемшіліктері: аузына келгенін айтып, ойына келгенін істейтін парықсыз əрі қырсық болады. Қандай бір игі іс болса да оны қолдап-қуаттамайды, қайта одан мін, тіпті, пəле іздейді. Өзгелердің ақыл-кеңесін қабылдамайды. Белгілі мақсат, белгілі көзқарасы болмайды. Жақсылықты жамандықпен қайтарады. Рақым-шапағат, обал-сауап көзқарасы аз болады. Маңайынан үнемі жақсылық пен жылулық көрмесе, өмірге наразы болып, адамдарды даттайды. Өзіне шаң жуытпайды.

	Қоғамдық қарым-қатынас жəне махаббат, неке істерінде мұндай қасиетке ие адамдар өзара қарым-қатынас жасаса, бір-бірін жатырқап-жатсынбай тез тіл табысады. Бір-біріне «айда, батырлап» дем беріп отырады. Араларында «сенікі, менікі» дейтін шет-шекара, жүйелі тəртіп болмайды. Ал, өзара тіл табыса алмаса, бастары қосылмай, бет-бетіне кетеді. Тұрақсыздары мен сабырсыздары біршама көп болады. Егер мұндай адамдар тағдыр қосып некелессе, олардың жұлдыздары ал дегенде-ақ жараспайды. Əрқайсысы өзінікін жөн санап, отбасыларына онша көңіл бөлмейді. Алайда, оларда жоғары дəреже, ерекше өнер болса, бірін-бірі демеп, «басы қатты болса, аяғы тəтті болады» дегендей, жұлдыздары жарасып кетеді.

	Жел тегі басым ерлер мен су тегі басым əйелдер некелесіп, үйлі-баранды болса, олар өзара сəйкесіп, бір-бірін құрметтеп, аялап өтетін тату-тəтті жұбайларға айналады. Жұлдыздары жарқырап, өз жарасымын табады. Себебі, мұндай ерлі-зайыптылар үнемі бір-бірін мадақтап, көтермелеп отыратындықтан, отбасыларында талас-тартыс, ұрыс-керіс аз болады. Ондай адамдар істі өз алдарына дербес істеуді ұнатады, бір-бірін қақпайлап тежеуді қаламайды. Алайда, əйелдің мінезі құбылмалы болатындықтан, кейде оны күйеуі түсіне алмайды. Бір-біріне сын-ұсыныс берсе, оны қабылдамай, аралары тез суынады. Тіпті, тез ажыраса салады.

	Егер жел тегі басым ерлер мен от тегі басым əйелдер тағдыр қосып, бас құраса, бір-бірін жақсы түсінетін, өзара ақылдасып, кеңесіп отыратын тату-тəтті, жұлдыздары жарасқан жұбайларға айналады. Араларында əлде бір ұғыспастық туыла қалса, бір-бірімен ерікті түрде сырласып, пікірлесіп, мəселені асқындырмай, дер кезінде шешіп отырады. Алайда, мұндай адамдар бас құраса, отбасы екеумізге ортақ деп қарамайды. Қиындыққа жолықса бордай егіліп, береке-бірліктерін жоғалтып алады. Сөйтіп, отбасыларының берекесі қашады.

	Жел тегі басым ерлер мен топырақ тегі басым əйелдер некелессе, олардың сүйіспеншіліктері терең, бір-бірін баурау қуаты күшті болады, яғни, жұлдыздары жарасқан ерлі-зайыптыларға айналады. Алайда, жел тегі басым ерлер мен топырақ тегі басым əйелдер бір-бірін кінəлағыш, ойнап отырып тез отаса алмай қалады. Соның салдарынан отбасыларында ұрыс-керіс пен өкпе-реніш те аз болмайды.





От тегі басым адамдар




	От тегі басым адамдар, яғни, от жұлдызды адамдар қарым-қатынас жасауға шебер (өзімен қатысы болсын-болмасын), қандай іске де араласуға құштар, ішіне сыр тұрмайтын ашық ауыз, не ойласа соны айтатын түзу мінезді болады. Бірақ, өзгелердің қателігін бетке айта алмайтын, тіпті, жек көрген адамдарын да күле қарсы алатын жігерсіз келеді. Өзгелерге жанашыр, мейірімді, қайырымды, адал болады. Басты кемшіліктері: қандай іске де ойжота тұжырым жасайды. Мінезі құбылмалы, екі беткей келетіндіктен, көптеген əурешіліктер тудырады. Өз отбасына көңіл бөлмейді. Жақсылықты түгел есеппен жасайды. Өзгелерді жазғырғыш, қоғамдық қимылдарға керенау, өз кемшілігін түзетуге əлсіз келеді.

	Қоғамдық қарым-қатынас жəне махаббат, неке істерінде от тегі басым адамдар мен от тегі басым адамдар жолдас, қызметтес, сабақтас болса, өзара сыйласып өтеді. Дау-дамай, өкпе-реніштері аз болады. Басқалардан сақтанғыш келеді. Алайда, өзгелерді жақтырмай тұрса да күліп тұрып қарсы алатындықтан, достары түгіл, жауларымен де тату-тəтті өтеді. Ұя бұзбас, ырымшыл келеді.

	Егер, от тегі басым адамдармен от тегі басым адамдар тағдыр қосып некелессе, бір-біріне ерекше сəйкесті, бір-біріне үлкен үміт-сенім артып отыратын тату-тəтті, жұлдыздары жарасқан жұбайлар болады. Алайда, өзара тіл табыса алмаса, бір-бірінің жыртығына қол салып, бір-біріне қатты кек сақтайтындықтан, тату-тəтті отбасылары дау-жанжал ұясына айналады.

	Ал, от тегі басым ерлер мен жел тегі басым əйелдер некелессе, бір-бірлерінің көңілін жақсы түсінетін, жұлдыздары жарасқан жұбайлар болады. Өмірдегі үлгі-тағылымды, тату-тəтті отбасылар көбінде осы от тегі басым ерлер мен жел тегі басым əйелдерден шығады. Əдетте от тегі басым ерлер тұрмысқа икемді, іскер болады. Оның бұл қасиеті əйеліне ерекше ұнайды. Алайда, жел тегі басым əйелдер ғұрып-əдет, салт-дəстүрге мəн бермейтіндіктен, күйеуінен көп сөгіс естиді. Соның салдарынан бірталай əурешілік туады.

	Егер, от тегі басым ерлер мен топырақ тегі басым əйелдер бас құраса, олар бір-бірімен тыныстас, тағдырлас, жұлдыздары жарасқан жұбайларға айналады. Себебі, от тегі басым еркектер момақан, іске мығым болатындықтан, əйелінің сүйіспеншілігіне тез ие болады. Алайда, топырақ тегі басым əйелдер сыр сақтағыш, бір мойын келетіндіктен, күйеуімен екінің бірінде тіл табыса алмай, аяқ астынан ұрыс-керіс тудырады.

	Ал, от тегі басым ерлер мен су тегі басым əйелдерді тағдыр қосса, онда олардың жұлдыздары жарасқан, бақыттары баянды жұбайлар болады. Алайда, су тегі басым əйелдің өте секемшіл, бір нəрсенің түп-тұқиянына дейін қазатын мінез-құлқы мен от тегі басым еркектің өзімен қатыссыз істерге құштар қылығы салдарынан араларында үлкен түсініспеушілік туып, татулықтары дау-жанжалға ұласады деген жорамал да бар.





ТАБИҒАТ, ҚОРШАҒАН ОРТА ТУРАЛЫ ТƏРБИЕ




	Қазақ халқы ықылым замандардан бері табиғат жəне қоршаған орта тəрбиесіне ерекше мəн беріп, оны отбасы тəрбиесінің маңызды бір бөлегіне айналдырып, ұрпақтарына: «жалғыз ағашты кессе, жалғыз аңды атса, шығып келе жатқан көкті жұлса, жас ағаш пен жас шыбықтарды қиса жаман болады, жалғыз аң, жалғыз ағаштың киесі атады; суға симе, суға сию – атаның сақалына сиюмен бірдей; суға түкіру – ананың бетіне түкіргенмен ұқсас; өрт қою – орны толмас қылмыс» деп ұрпақтарын табиғат пен экологиялық ортаны бүлдіруден қатты тектеп отырған. Тіпті түнде далаға күл төкпеу, от шығармау, өзен-суларға көң-қоқыр төкпеу, кір жумау; албаты жер қазбау, көшкенде жұртты тазалап кету; жолға тас, топырақ үймеу, ор қазбау; кез келген жерге қазық қақпау, қаққан қазықты істетіп болған соң суырып тастау; жер ошақты көміп кету, суға, құдыққа түкірмеу, бастау көзін ашу, жолдағы кедергі заттарды алып тастап жүру сияқты көптеген экологиялық орта мен табиғатқа, сондай-ақ, күнделік тұрмысқа пайдалы ырым-тыйымдарды тұрмыс салттарына енгізіп, табиғат пен экологиялық ортаның бұзылуының алдын алып отырған.

	Бұл ырым-тыйымдардың өте құнды ғылыми негізі бар. Мысалы, «жалғыз аңды атпа, киесі атады» деп адамдарды тіксіндіру арқылы, жер бетіндегі сол бір жалғыз жануардың біржолата құрып кетуінің алдын алған. Ал «жалғыз ағаш кессең – жаныңнан айырыласың, жаман болады» деу арқылы, сол бір жалғыз өсімдіктің жер бетінен біржолата жойылып кетпей өсіп-өркендеп, оның көп ағаш, қалың орманға айналып кетуіне мүмкіндік жасап отырған. «Суға, құдыққа түкірсең, кір жусаң жаман болады…» деп ұрпақтарын су тазалығын сақтауға баулып, өзен-көл, құдықтан сусындайтын жан-жануар мен адамзаттың таза су ішіп, түрлі ауру-сырқауларға кіріптар болып қалудың алдын алып отырған.





ҚАЗАҚИ ҰҒЫМДАР МЕН КӨЗҚАРАСТАР




	Қазақ халқы – өзіндік тарихы, озық мəдениеті, наным сенімі, философиялық, психологиялық, əлеуметтік жəне этикалық дербес ұғымы, көзқарасы бар байырғы ұлттардың бірі. Бұл көзқарастар мен ұғымдардың көпшілігінің ғылыми маңызы зор, кейбіреулері терең тəлім-тəрбиелік мəнге ие.

	Ол ұғымдар ел ішіне терең тамыр тартып, жұрт көңіліне ұялаған өміршеңдігімен бүгінгі саналы, салиқалы барша адам баласын өзіне тəнті ете алады.





Адал-арам жөніндегі ұғым




	Қазақ халқы адамгершілікті, адалдықты ерекше дəріптеп, ақ пен қара, жақсы мен жаман, обал мен сауап, адал мен арамның шет-шегін қатаң айыратындықтан, бұл жөнінде белгілі көзқарас пен ұлттық ұғым қалыптастырған. Мысалы, адам баласының мал-дүниесіне қиянат жасау, əсіресе, жетім-жесірлердің мал-дүниесін жеу, қарыз берген затынан өсім алу, пара алу, пара беру, арам заттарды сату, сүтке су, майға бөгде заттарды қосып сату, тəн сату, алдау-арбау, ұрлау сияқты жолдармен тапқан пайда, адамды мас қылып, ес-ақылынан айыратын ішімдік-шегімдік сату, арам өлген (өздігінен өлген) малдың жəне «бісміллə» айтылып бауыздалмаған аң-құстың еті мен көгеріп-бұзылған тағамдар, арам хайуандар мен жəндіктер түскен, ауыз матырған тағамдар, т.б. азық-түліктер түгелдей «арам» деп есептеледі. Одан сырт, есек, қашыр, доңыз, ит, мысық, қасқыр, қарсақ, түлкі, аю, ілбіс, жолбарыс, қабылан, арыстан, борсық, суыр, құндыз, камшат, т.б. жануарлар мен құзғын, ұзақ, көкек, құмай, бүркіт, қаршыға, қырғи, кезқұйрық, бөктергі, ителгі, күйкентай, жағалтай, жапалақ, үкі, сұңқар, т.б. құстарды; бақа, шаян, кесірткі, жылан, құрт-құмырсқа сияқты жəндіктерді түгел «арам» деп жемейді.

	Ал, қой-ешкі, сиыр, түйе, жылқы секілді үй жануарлары мен бұғы-марал, елік, бөкен, қарақұйрық, арқар-құлжа, тауешкі, таутеке сияқты аңдарды; қоңыр қаз, үйрек, қырғауыл, кекілік, шіл, дуадақ, құр, бөдене, тауықты «адал» деп есептеп, олардың кез келгенін «бісміллə аллаһуакбар!» деп құбылаға қаратып бауыздап жей береді. Алайда, оларды бөгде діндегі адамдар бауыздаса немесе бұт-бұрқанының қасында бауыздаса оны да «арам» деп жемейді. Ал балық тектес су жануарларын «адал» деп жей береді.

	Жоғарыдағылардан тыс, «бісміллə» деп құрған қақпанға түскен, атып алған жəне ит, бүркіт, қаршыға алдырған «адал» деп қаралған аң-құстар адам барып бауыздап алғанша жан үзсе, алайда, еті суымай тұрып бауыздағанда қан шықса, оларды «адал» деп есептеген. Суға кеткен адал жан-жануарларды судан шығарып бауыздап алу мүмкіндігі болмаса «бісміллə, аллаһуакбар!» деп пышақ, найза, т.б. сияқты заттарды шаншып жіберсе немесе тас, сойыл, т.б. нəрселермен қатты ұрып жіберіп, судан шыққан соң бауыздап, оны «адал» деп тұтынған. Қазақ ұғымында «адал» асты артық жеп құсу да, аманатқа қиянат жасау да, таразы жəне əртүрлі өлшемнен жеу де, қақты-соқты қып алу да «арам» деп қаралады. Алайда, «арам» деп есептеген аңдар мен жан-жануарлардың терісін, мүйізін пайдалану, сондай-ақ, дəрі үшін істету шектемеге ұшырамаған. Тіпті, сауығатын дəрі тұрып, оны «арам» деп ішпей, жан сақтарлық азық тұрып, оны «арам» деп жемей, ауру мен аштан өлген адамның өлімін «арам өлім» деп есептеген.

	«Адал, арам» ұғымы – адамдарды не болса соны жейтін талғамсыздықтан, ашкөздіктен, бейберекеттіктен сақтап, өзін тежеуге, тəртіптілікке, тектілікке, талғампаздыққа дағдыландырады. Нəпсіқұмарлықтан, обырлықтан тыяды.





ЕС-АҚЫЛ, РУХАНИ ЖАН ДҮНИЕ ТУРАЛЫ КӨЗҚАРАСТАРЫ




	Ақылды да парасатты, зерделі де зерек қазақ халқы адамдардың таным-түсінігі, ойлау, талдау қабілеті, ес-ақыл, рухани жан дүниесі, сондай-ақ, тəлім-тəрбие алу деңгейіне қарай адамдарды «ес-ақылы дұрыс, рухани жан дүниесі таза» жəне «ес-ақылы кем, рухани жан дүниесі кінаратті» деп үлкен екі топқа бөлген, əрі мынадай адамдарды ес-ақылы дұрыс, рухани жан дүниесі кінаратсыз деп қараған.

	1. Ақ пен қараны, дұрыс пен бұрысты, жақсы мен жаманды, адал мен арамды, обал мен сауапты айқын айыра алатын адам.

	2. Кеңпейіл, кешірімді, мейірімді, қайырымды, адал, ақ көңіл, əділетті адам.

	3. Өз нəпсісі мен сезімін тежей алатын, атақ-даңқ, шен-шекпенге буланбай, өмірге ой көзімен қарайтын, мансапты беттің кірі деп білетін адам.

	4. Уəде-сертке берік, айтқанында тұратын, адам баласын жатсынып, жатырқамайтын адам.

	5. Ата-анасын қадірлеп, үлкендер мен білім, өнер иелерін құрметтейтін, ел қамын өз қамындай ойлайтын адам.

	6. Түрлі иіс пен ащы-тұщының дəмін парықтай алатын, сүйіне де, лəззаттана да, кектене де, кешіре де алатын, ауырғанын, тойғанын, ашыққанын сезіп-біле алатын, ойлаған ойын тілмен бейнелей алатын адам.

	7. Заманның талабына қоғам дамуы мен заман ауқымына сай идеясы мен көзқарасын жаңалап отыратын, бірақ адамдық қасиеті мен ұлы мақсат-мұратынан айнымайтын адам.

	8. Өмір заңдылықтарын терең түсінетін, жан баласына жамандық жасамайтын адам.

	9. Əн-күй, өлең-жырдан лəззаттана алатын, киімін таза, ретті киетін, көркемдікке, тазалыққа көңіл бөлетін, «ердің ері – егеудің сынығы» екендігін толық сезіне алатын адам.

	10. Өзінің ертеңін, ұрпағының болашағын, ел-жұрты мен халқының тағдырын ойлайтын, адамгершілік пен ар-намысты бəрінен жоғары қоятын, мақтап-марапаттауға тасып, даттауға жасымайтын адам.

	Ал, мынадай адамдардың ес-ақылы кем, жан дүниелері ақаулы, кінəратты деп қараған:

	1. Дұрыс пен бұрысты, ақ пен қараны, адал мен арамды, обал мен сауапты, жақсы мен жаманды, ізгілік пен жауыздықты парықтай алмайтын адам.

	2. Кекшіл, күншіл, іші тар, қызғаншақ, мақтаншақ, қатыгез, əдепсіз, арсыз, өсекші, өтірікші, мылжың адам.

	3. Өзіндік айқын көзқарасы жоқ, өркөкірек, атаққұмар, баққұмар, шенқұмар, тəкаппар адам.

	4. Адамға табынатын, белгілі бір идеяға жабысып алып, көзқарасын жаңаламайтын, жаңалыққа жатырқай қарайтын тоңмойын жəне шаш ал десе бас алатын əпербақан адамдар.

	5. Өз нəпсісі мен сезімін тежей алмайтын, не сөйлеп, не істегенін аңғармайтын адамдар.

	6. Ашушаң, суықбас, дөрекі мінез, тоңмойын, ұрысқақ, тырысқақ, жанжалқор адам.

	7. Ата-анасы мен үлкендерді құрметтеп, кішілерді аялауды білмейтін, туыс-туғандары мен баласына жанашырлық, жақындық танытпайтын, əйелдер мен балаларға қамқорлық жасауды білмейтін, махаббет-кегі, мейір-шапағаты жоқ адам.

	8. Өмір заңдылығын түсінбейтін, өлетінін білмейтін, өнер-ғылым, үлгі-тағылымға мəн бермейтін, атақ-даңқ, шен-шекпен, мал-дүниені бəрінен жоғары қоятын адам.

	9. Əн-күй, өлең-жырдан лəззаттана білмейтін, еңбекті, білімді қадірлемейтін, тойғанын, жеңілгенін білмейтін адам.

	10. Өзін өзгелерден артық санайтын, сабырсыз, күйгелек, жалақор, пəлеқор, арызқой, даукес, жақсылықты білмейтін, үнемі өзгелердің ізін аңдып, жақсылығын көрмейтін адамдар.

	11. Жуынбайтын, лас, салақ, киімін ретті таза киюді білмейтін, əсемдік пен сұлулықа мəн бермейтін адам.

	12. Өзін тектеп-тергей алмайтын, ішімдік-шегімдікке жаны құмар, тойымсыз, пайдакөс, арсыз, ұятсыз, біреуге бір тиын ақымды жібермеймін дейтін сараң адамдар.

	Қазақ халқының бұл көзқарастары адамдардың өзара байланыс жасағанда, əртүрлі өкпе-реніштен аулақ болып, тату-тəтті, береке-бірлікті жасауына мүмүкіндік жасайды. Əр алуан өштік-қастықтың, дау-жанжал мен ұрыс-керістің алдын алады. Адамдардың көңіл күй тұрақтылығын сақтап, түрлі рухани қысымнан жəне жан дүние мен жүйкеге кері əсер ететін құбылыстардан аулақ қып, сау-сəлемет өмір сүруге негіз қалайды.





Жек көретін қимыл-қылықтары




	Қазақ халқы мынадай қимыл-қылықтарды қатты жек көреді:

	1. Туыс-туғандары қиындық көріп жатқанын біле тұра (пайда келмейді деп) білместікке, көре тұра көрместікке салып, қаймана біреуді атақ-даңқ, шен-шекпені үшін «бауырым, жегжатым екенсің» деп оған мал-дүниесін тықпалап, жағымпазданып ағалап-жағалануды.

	2. Біреудің айыбын бетіне басып, күле кіріп, күңірене шығатын қара ниеттілік пен екібеткейлікті.

	3. Өз елі, өз жері, өз қасындағы білімді, өнерлі, шешен, шебер адамдарын менсінбей, сыртынан келіп көсемсіген көк езулерге таңғалып, табынып, мақтап-марапаттап, жыртысын жыртып, шашбауын көтергендерді.

	4. Адамгершілік ар-ұят пен халықтық салт-дəстүрден аттап, əулиедей ақсақалдары мен ардагерлерін қайырып қойып, шен-шекпенділерді құрақ ұшып күтіп, құрша жорғалағандарды.

	5. Былық пен шылыққа белшесінен батып жүріп, сүттен ақ, судан тұнық кісіше көп алдында «адал болыңдар, арлы болыңдар, əйтіңдер, бүйтіңдер» деп ақыл айтып кісімсінген шенділерді.

	6. Ең жақын адамдары мен жасы, жолы үлкен адамдарды қайырып қойып, бай-манаптар мен шен-шекпенділерді күтіп, сонысын мерей көргендерді.

	7. Біреудің үйін, дүние-мүлкін албаты ақтарып, малын аралап санағандарды.

	8. Туған халқының мал-мүлкі мен жер-суы талан-таражға түсіп жатқанын көріп, біле тұра, оны көрмей жəне оған жол берген, халықтың обал-сауабынан қорықпай, өзін тағайындаған ұлықтардан қорқып, ел мүддесін аяқ асты еткендерді.

	9. Шен-шекпеніне буланып, шапанын желбегей жамылып, екі қолын жан қалтасына салып шіреніп астам сөз, асақы қылық істегендерді.

	10. Ата-анасы мен халықтық салт-дəстүрін сыйламай, күйеуге қашып тиген қыз бен қыз алып қашып алған жігітті; сумақы қылық, суық жүрісті адамдар мен баласын тастай қашып, ата-аналық қарыз-парыздарын өтемеген əйелдер мен ерлерді.

	11. Елге үрей салған, соғыс-жанжал тудырған, кісі өлтіріп, өрт қойып, у шашып, алдап-арбаумен шұғылданған алаяқтар мен бұзақыларды, ұрылар мен қарақшыларды.

	12. Қайыр сұрауды, ата-анасына бейəдептік істегендерді.

	Жаман қимыл-қылықтардан алыс жүру – адамдардың адамгершілік қасиетін жоғарылатады. Адамдарды ізгі ниетті, адал, арлы, жанашыр болуға баулиды.





Адамгершілікке қатысты кейбір ұғымдар




	Қазақ ұғымындағы адамгершілік – адам бойындағы саналылық, ізгілік, лайық істеп, лайықты сөйлеу, ар-ұят, жоғары адами қасиет мəдениеттілік, мейір-шапағаттылық, үлгі-өнегелілік, бауырмалдық, үлкенді құрметтеу, кішіге қамқор болып, өнер-білімді ардақтап, жақсыға сүйініп, жаманнан жирену, уəде-сертке беріктік, кеңпейілді жəне кешірімді болу ұғымдары.

	Арамзалық – ішмерездік, алаяқтық, залымдық, сырттай қарағанда момақан көрініп, жасырын қастық ойлау, өзгелердің игілігіне білдірмей зиян келтіру, құпия айла-шарғы істеу, біле тұра басқалардың игілігін, қуанышын жасырып, елдің ізін аңдып, жақсылығын көрмеушілік. Хайуандық – ар-ұяттың болмауы, ессіздік, санасыздық, жауыздық, надандық, құлқынқұмарлық, обырлық, бейбастақтық, талғаусыздық, нəпсісін тежей алмаушылық, қайыр-шапағатсыздық, жамандықтан тыйылмаушылық, былық-шылықтан жиренбеушілік, обал-сауапты білмеушілік, ақ-қара, адал-арамды айырмаушылық, қатыгездік, қара ниеттілік, тексіздік, намыссыздық.

	Тəрбиесіздік – адамға лайық тəрбие алмағандық, жақсы үлгі-тағылым көрмегендік, рухани жан дүниесі жұтаңдық, ар-ұятты, келер-кетерді білмеушілік, адамгершілікті, салт-дəстүрді ұқпаушылық, көргенсіздік, тəртіпсіздік, менмендік, тəкаппарлық, мақтаншақтық, көрсеқызарлық, іштарлық, қызғаншақтық, байлық пен шенқұмарлық.

	Бұл ұғымдарды жете түсіну адамдарды адамгершілікке, ізгілікке баулып, əртүрлі жаман қылықтардан аулақ болуға, еңбекшіл, мұратты, адамгершілігі жоғары, ақыл-ойы терең азамат болып өсіп-жетілуге дағдыландырады.





Байлық, кедейлік жөніндегі көзқарастар




	Қазақ халқы байлық пен кедейлік жөнінде ұшан-теңіз мол тəжірибе топтап, ол туралы белгілі ғылыми көзқарас қалыптастырған.

	Мысалы, «байлық – мұрат емес, жалқаулық – ұят», «байлық – қолдың кірі», «бір адамның басында 40 жыл байлық та, 40 жыл кедейлік те тұрмайды», «жас өседі, жарлы байиды», «бірінші байлық – денсаулық», «дені сау адамның кедей болуы – намыс», «жалқаулық – кедейдің соры, кесір – байдың соры», «кедеймін деп жасыма, баймын деп тасыма», «қайырсыз байдан қайырымды кедей артық», «алтын-күмісің болмаса болмасын, ақыл-парасат, өнер-білімің болсын», «еңбек етпей тұрып, байлықтан дəметпе» деп, байлық пен кедейліктің еңбектенуден екендігін ұрпақтарына ұғындырып отырған. Əсіресе, байлықтан адамгершіліктің, алтын-күмістен ақыл-парасаттың ардақты екенін ерекше ескертіп, əрқашан адамгершіліктен жазбай, адам баласынан қолдан келген жақсылығын аямай отырудың – кісілік парыз екендігін құлақтарына құйып өсірген.

	Бұл көзқарастар ұрпақтарға байлық та, кедейлік те бір адамның басында мəңгі тұрмайтындығын, тек адал еңбек етіп, ащы тер төккен адам ғана бақыт-байлық жарататындығын ұғындырады. Сондай-ақ, қиындық көрген адамдарға үнемі қол ұшын беріп көмек көрсетіп отыруға, жалқаулықтан, ысырапқорлықтан аулақ болып, өнер-білімді жоғары бағалауға дағдыландырады.





Адамгершілікке қатысты білімдерді ұғындыру




	Қазақ халқының ұрпақ тəлім-тəрбиесінде əрбір ата-ана өз ұрпақтарына адамгершілік пен азаматтыққа қатысты мынадай негізгі ұғымдарды ерекше ескертіп отырады.

	1. Барша жақсылық пен мейір-шапағат өз отбасы мен туыс-туғандарына қол ұшын беруден басталатындығын ұмытпау, өз отбасы мен туыс-туғандары қиындық көріп жатқанын біле тұра, оны білмеске, көре тұра көрмеске салып, пайда табу немесе бедел көтеру үшін шенділер мен шекпенділерге мал-дүние беру, шашбауын көтеру – алаяқтық, залымдық, тіпті оның бұзықтық саналатындығын естен шығармау.

	2. Ата-ананы құрметтеу, туыс-туған, дос-жарандарымен үнемі араласып тұру; туыс-туғанының басына бақ қонса шыбынша үймелеп, басынан бақ тайса туыстық қарым-қатынасты үзбеу. Ата-ананы ренжіту – Алланы ренжіту, ата-анаға қарсы шығу – Алла Тағалаға қарсы шыққанмен бірдей ауыр күнə, кешірілмес қылмыс саналатындығын естен шығармау. Туыс-туған, дос-жаранынан қол үзген адам ең рақымсыз, ең тасбауыр адам саналатындығын ұмытпау.

	3. Адаммен кездескенде жылы қабақ танытып, аман-сəлем жасауды ұмытпау.

	4. Жетім-жесір, жоқ-жітік, ауру-сырқауларға қол ұшын беріп, көңілдерін жұбатып жүруді ұмытпау. Жоқшылық та, тоқшылық та аумалы-төкпелі болатындығын естен шығармау.

	5. Тəңірге, аруаққа, ата-анаға, халыққа тіл тигізбеу; діни наным-сенімге құрметпен қарауды ұмытпау. Тəңірге, аруаққа, ата-анаға, халыққа тіл тигізіп, діни наным-сенімді масқаралау – ауыр күнə, мəдениетсіздік, білімсіздік, тіпті санасыздық саналатындығын естен шығармау.

	6. Күллі адам баласының қуанышы мен қайғысына ортақтасып, ақсақалдар мен өнер-білімді адамдарды құрметтеп, əйелдер мен балаларды аялауды ұмытпау.

	7. Ақыл-ой толық, бойда қуат бар кезде өнер-ғылым үйрену, мал-дүниені өнер-білім алу жолына жұмсауды ұмытпау. Өнер-ғылымның – өмірлік серік, таусылмас байлық екендігін естен шығармау.

	8. Ақсақалдардан бата-ықылас алып, көршілермен тату-тəтті өтуді, қаралы жандарға көңіл айтып жұбатуды, ауру-сырқаулардың көңілін сұрап қуандыруды, біреудің қуанышына құтты болсын айтып, ортақтасуды ұмытпау.

	9. Бақыт-байлық, шен-шекпен, атақ-даңққа тасымау, қайғы-қасірет пен қиындыққа жасымау. Бақыт-байлық та, қайғы-қасірет те бір адамның басында мəңгі тұрмайтындығын ұмытпау. Төрдегінің – есікке, есіктегінің – төрге, төбедегінің – көрге кіретіндігін, бұл өмірдің баянсыз екендігін естен шығармау.

	10. Қайда жүрсе де, қандай шаруамен айналысса да адамгершілік қасиетті жоғалтпау. Тектілік, тəрбиелілік, мəдениеттілік танытып, асқақ адамгершілік деңгейден көрінуді ұмытпау.

	Бұл тəрбие ұрпақтардың ой толғау, тұжырымдау қабілетін жоғарылатып, адамгершілік ой-санасын байытады. Адамдардың арасындағы қарым-қатынасты нығайтып, көпшіл, халқын сүйетін, ата-ананы құрметтеп, үлкендерді сыйлап, кішілерді аялап, өнерлі, адал, білімді, арлы, ізгі ниетті, жомарт азамат болуға жетелейді.





БАЛАНЫҢ АТА-АНА АЛДЫНДАҒЫ ҚАРЫЗ-ПАРЫЗДАРЫ




	Қазақ салтында əрбір ата-ананың балалары алдында үш парызы бар: бірінші – баланы ел қатары жақсы бағып-қағып сүндеттеу; екінші – оқыту, өнер-білім, үлгі-тағылым үйрету; үшінші – есейгенде өз сүйгендерімен үйлендіріп, басына отау, бауырына қазан асып беру. Осы үш парызды өтеген соң, ата-ана ұрпағы алдындағы барлық қарыз-парызынан құтылады да, сол күннен бастап ата-ананы бағып-қағу қарыз-парызы (жауапкерлігі) ұрпақтардың мойнына түседі. Бұл кезде балалары мейлі ата-анасымен бірге, мейлі бөлек тұрсын, үнемі ата-аналарының хал-жағдайын сұрап, амандығын біліп тұруы, тапсырған жұмыстарын уағында орындап, ренжітпей бағып-қағуы шарт.

	Қазақ тəлімінде: ата-аналарға мейір-шапағатты болу, айтқанын орындап беру, əрқашан ренжітпеу; қандай жағдайда да тіл, қол тигізуден аулақ болу мұқият ұғындырылады. Ата-анасының айтқанын орындамау, ренжіту, бетінен алу адамгершілікке жат, өте жаман қылық екендігі егжей-тегжейлі түсіндіріледі. Ал, ата-анаға қарсы шығу Жаратқан Иеге қарсы шыққанмен тең жиркенішті қылық; оларға тіл, қол тигізу – кешіруге болмайтын ауыр қылмыс, шектен шыққан пасықтық, бұзақылық деп қаралады. «Ата-анасына опа қылмағаннан жақсылық күтпе» деп ата-анасын сыйламаған, құрметтемеген ұрпақтарға халық жирене қарайды.

	Жалпы, бұл тəрбиеде əр отбасы балаларына қашанда ата-ананың айтқан қызметіне əзір тұру; олармен ақылдасып, ақыл-кеңесін тыңдап, ой-пікірін құрметтеу, əңгімелесіп, жағдайларын жасау, ауырып-сырқап қалса қасында болып, емдеп күтімдеу; көз жұмған шағында өз қолымен жерлеп, Құран оқып, нəзір-шырағын беруге тəрбиелейді.

	Қазақ салтында, ата-аналар бар саналы өмірінде ұрпақтарына ақыл-кеңес беріп, дұрыс жол нұсқау; жақсылыққа бастап, жамандықтан шектеу, ауыл-аймақтың келелі істеріне кесім айтып, ірілі-ұсақты істерін жөнге салып отыру жауапкерлігінен құтылмайды.

	Бұл тəрбие ұрпақтардың ата-ана алдындағы жауапкерлік сезімін арттырады. Ата-ана мен балалардың жауапкерлік шегін айқындап, тату-тəтті, берекелі, үлгі-өнегелі отбасы құруға баулиды. Ата-аналарды ардақтап, мəңгі сыйлап өтуге жетелейді.





ӨНЕР-БІЛІМ ТАРАТУ




	Қазақ халқы ес-ақылы түзу, ес біліп, етек жиған əрбір адам баласы жүрген-тұрған жерінде бір ауыз болса да үлгі-өнеге боларлық сөз айту, өз басынан ел-жұртты сүйіндірер бір өнеге көрсету – адамдық жəне азаматтық парыз деп қараған. Ұрпақтарына өз ел-жұртына шамасы жеткенше өнер-білім үйретіп, үлгі-тағылым таратып, жағымды мінезі, тамаша іс-қимылымен ел-жұртқа өнеге болуды өте игілікті іс деп ұғындырған. Бала оқытып, шəкірт тəрбиелеуді, жақсы мінез, жағымды қылық пен өнер-білім таратуды барша игілікті істердің басы əрі бағалысы есептеген. Сондықтан да, ертеде қазақ азаматтары жүрген-тұрған жерлерінің бəрінде ел-жұртқа қажетті уағыз-насихат айтып, үлгі-тағылым, əн-күй, өлең-жыр таратып, халықты ізгілікке, адамгершілікке, өнер-білімге жетелеп, адамдардың рухани жан дүниесі таза болуын уағыздаған.

	Бұл салт адамдардың рухани жан дүниесін тазартып, кемелдендіріп, қоғамды жақсартуға, адамдарды мəдениетті, саналы, өркениетті қоғам құрып, тату-тəтті, мəн-мағыналы өмір сүруге жетелейді. Азаматтарды адамгершілікке, ізгілікке, достыққа, береке-бірлікке шақырып, көпшіл, халықшыл болуға дағдыландырады.





ХАЛЫҚТЫҚ ДƏСТҮР ТƏРБИЕСІ




	Қазақ халқының дəстүр тəрбиесі отбасынан бастау алады. Ертеде əрбір қазақ отбасы – үлкен мектеп, үлгі-тағылым ордасы болған.

	Онда жалпы тəрбиенің өзегі – адамгершілік, ізгілік, мейірімділік, қайырымдылық, жанашырлық, жақындық, достық, береке-бірлік, еңбекшілдік, адалдық, əдептілік, əділдік, тазалық, көпшілдік, Отаншылдық сияқты адамзаттың ең бағалы қасиеттерін негіз еткен.

	Осы мектеп пен үлгі-тағылым ордасында əрбір ата-ана ұрпақтарын қолынан келгенше күн сайын адамгершілік рухымен суарып, өнер-білім нəрімен азықтандырып, адал-арам, обал-сауап, əділет-шапағат, ізгілік пен зұлымдық, жанашырлық пен жақындық, жауыздық пен мейірімділік, озбырлық пен өзімшілдік сияқты істердің бəрін егжей-тегжейлі ұғындырып, перзенттерін көпшіл, Отаншыл болуға; ел намысы мен Отан даңқына, ата-ананың бет-беделіне дақ түсірмеуге; кеңпейіл, кешірімді болуға; «малым – жанымның садағасы, жаным – арымның садағасы» дейтін үлкен кісілік қасиет қалыптастыруға жетелеп, халықпен жауласпауға, дауласпауға, көпке топырақ шашпауға; əрқашан тектілік, ірілік, тəрбиелілік, даналық, ұлылық, көргенділік танытуға жетелеп отырған.

	Халықтық дəстүр тəрбиесін алған əрбір азаматтың адамгершілігі биік, білімі терең, пейілі кең болады. Өнер-білімді бəрінен жоғары қояды. Отанына, халқына атақ-даңқ əперетін үлгілі, өнегелі, саналы, адал, пəк, арлы болып жетіледі.

	Бұл тəрбиеде балаларға, ең алдымен адамгершілік, қарым-қатынас, ар-ұят, мейірімділік, ізгілік, адалдық, əдеп-иба, жомарттық, еңбек сүйгіштік тəрбиесі жүргізіледі. Сонымен қоса, жеті жасқа келгенше ұл-қыздарына «жеті атасын білмеген – жетімдіктің белгісі» деп, жеті аталарының атын жаттатқызады. Жеті жастан асқан соң, қыз негізінен шеше тəрбиесінде қалады да, ұлдың түздегі тəрбиесіне əке, үйдегі тəрбиесіне шеше жауапты болады.

	Жалпы, қазақ халқының бала тəрбиесінде: «балаңды бес жасқа дейін жаныңдай жақсы көр, он бес жасқа дейін құлыңдай жұмса, бас алдырмай үйрет, он бес жастан асқан соң, бидей ақылдас» деген халықтық қағиданы ұстанады.

	Бұлай тəрбиелеудің ғылыми маңызы зор. Жастайынан адамгершілік, ізгілік, еңбексүйгіштік тəрбиесін алған бала есейгенде ел-жұрты мен ата-анасына опалы болады.





ЖЕТІ АТАСЫН ҰҒЫНДЫРУ




	Қазақ салты бойынша, əрбір отбасы өз перзенттеріне жастайынан жеті атасын ұғындыруы шарт. Себебі, қазақ балаларының оң-солын танығанға дейін жеті аталарын білмеуі үлкен айып саналады.

	«Жеті атасын білмеген – жетімдіктің белгісі» деп, ата-анасы тірі тұрып, ата тегін білмеуді əбестік деп біледі. «Жеті атасын білмеген – жетесіз» деп, жеті атасын білмеген ұрпақты ел қамын ойлап, халықтың қамын жейтін адам болады деп есептемейді. «Жеті атасын білген ұл – жеті жұрттың қамын жер» деп, жеті атасын білуді өте жоғары бағалайды. Қазақ халқы жеті атаға дейінгі барлық адамды өзінің ет жақын туысы есептейтіндіктен, жеті аталарын анық білген жас ұрпақ кімнің жақын, кімнің алыс екенінен ертерек хабардар болады да, қыз алып, қыз беру, қыз айттырып, жар таңдауы мен той-томалақ, өлім-жітімді атқаруда білместік істерден аулақ болады. Туыстар ара сүйіспеншіліктерін арттырып, ел-жұрты мен туыс-туғандарының қамын жеп, мұңын мұңдап, жоғын жоқтайтын халықшыл азамат болып жетілуге дағдыландырады.





МЕЙМАНДОСТЫҚҚА БАУЛУ




	Бұл тəрбиеде əр отбасы ұрпақтарына: «би болмасаң би болма, би түсетін үй бол» деп, ұрпақтарын əрқашан қонақжайлы болуға баулиды. Үйге келген қандай адамды да құшақ жая қарсы алып, жылы сөз, жарасымды əзіл-қалжыңын айта жүріп қабақ шытпай күтіп, аттанар сəтінде «бұйымтайын» сұрап аттандыруды адамдық парыз деп ұғындырады. Адамдардың шен-шекпеніне қарап алалап, екі беткейлік көрсету пасықтық болатындығын құлақтарына құйып отырады, қонақ қабылдап, қонақ күтудің, ас-тағам ұсынудың жол-жосығын үйретеді. Қонақ болудың, қонақасына барудың жоралғыларын ұғындырады. Жиын-тойда, түрлі қонақасы мен отырыстарда қариялар мен білімді, өнерлі кісілерге төрден орын берілетіндігі; одан кейін жасы, жолы бойынша отыратыны; үйге кіргенде ең алдымен үлкен кісілер бұрын кіретіні, алайда «алыстан алты жасар бала келсе, алпыстағы шал барып сəлем беріпті» деген халық даналылығын берік ұстанып, оларға жоғары жақтан лайықты орын берілетіндігі; өнерлі, білімді жастарды қариялардың өз қастарына алып отыратын дағдысы жан-жақтылы түсіндіріледі.

	Бұл тəрбие ұрпақтарды береке-бірлікке, достыққа, адамды сыйлауға, татулыққа жетелейді.





БЕТКЕ САЛЫҚ, СҮЙЕККЕ ТАҢБА ТҮСІРМЕУГЕ БАУЛУ




	Білікті ата-аналар ұл-қыздарына адамгершілікке жат өте ұятты, жиренішті жаман қылықтар мен елдің жағасын ұстатып, жанын түршіктіретін пасық іс-қимылдардан аулақ болуды ерекше ескертіп отырады. Мысалы, өз жақындарымен үйлену, олармен жыныстық қатынас жасау, ата-аналарына тіл, қол тигізу, адам өлтіру, өрт қою, у шашу, ұрлық істеу, пара алып, пара беру, Отанын, елін, жерін сату, күйеуге қашып кету, суық жүріске салыну, елдің берекесін кетіру, ұятты, пасық қылықтарға бару – міне, бұлар қазақ ұғымында бетке салық, сүйекке таңба боларлық анайы, жиренішті күнə есептелетіндігін егжей-тегжейлі ұғындырады.

	Адамның адамгершілігі бетінің көркі мен шен-шекпен, атақ-даңқында емес, ар-ұяты мен əдеп-ибасында деп қарап, ұрпақтарына кісілік қасиеті жоқ əдепсіз, ұятсыз адамдар мен ел ішіне лаң салған, береке-бірлікті бүлдірген адамдардан қатты сақ болып, ондай жаман адамдарға жоламау жөнінде мұқият тəрбие жүргізеді. Тіпті, ел-жұрт ішіндегі өздері көрген, білген жаман, бұзақы адамдардың жасаған қылықтарын балаларына құлаққағыс етіп отырады.

	Бұл тəрбие ұрпақтарды жаманнан жиреніп, жақсыдан үйренуге; адамгершілікті ардақтап, əдепті, моральді, өнерлі, білімді адамдарды құрметтеп, олардан үлгі-өнеге алуға жетелейді. Барлық жерде адамгершілік пен ар-ұятты жоғары қойып, жақсы мен жаман, ізгілік пен жауыздық туралы айқын көзқарас қалыптастырады. Міне, осындай тəрбие алған ұрпақтар, ақын-жыраулар, шешендер ұлы дүбір той-жиындарда ел ішіндегі қыңыр қылықтар мен ел билігін ұстап отырып əділеттен аттаған, қара басы мен айналасындағы ат төбеліндей жандайшаптарының мүддесін күйттегендердің қылығын көп ішінде қаймықпай беттеріне басып, иненің жасуындай жамандықтың да көзден таса қалуына жол қоймаған. «Жақсымен жолдас болсаң, төмендегі басыңды төрге шығарады, жаманмен жолдас болсаң, жаман атыңды елге шығарады» деп, үнемі білімді, үлгі-тағылымды, кісілігі жоғары жақсы адамдармен қарым-қатынас жасап, саналы қоғам құрып, өркениетті орта жаратуға күш салған.





ҒЫЛЫМ, МƏДЕНИЕТІ




	Өз тегінде қазақ халқының ғылым, мəдениет деңгейі мен өнер өрісі де өте жоғары болған.





Химия, физика ғылымы




	Қазақ халқының ата-бабалары бұдан 7–8 мың жыл бұрын қола, алтын, күміс, мырыш, темір, қалайы, қорғасын, күкірт, сынап, т.б. элементтерді тапқан, сондай-ақ, кейбір элементтерді араластырып булап, алуан түрлі бұйымдар жасаған. Қару-жарақ, сауыт-сайман жəне құралдар жасап пайдаланған. Оған олардың ертеде жасаған əртүрлі заттық бұйымдары мен жоғарыдағы элементтер атының химиялық элементтер кестесінде сақталып отырғандығы жəне тарихи жазба деректерден белгілі. Сақтардан қалған мыс кені, Орхон-Енисей құлпытастары, Күнес, Моңғұлкүре, Үрімжі, т.б. жерлерден табылған алтын, күміс, мыс, қола, т.б. мұралар куə.





Астрономия




	Қазақ халқының ертеде астрономия ғылымынан да мол сауаты болған. Мұнда, тұтас аспан əлемі мен жер жүзін, ай, күн, жұлдыз, өзен-көл, өсімдік жəне жан-жануарларды түгел барлап, бақылап, түрлі жаратылыстық апаттардың алдын алып, мал-жандарын қорғап отырған. Сондай-ақ, ай, күн, жұлдыз аттарын ғылыми жүйеге келтіріп, күнтізбе жасап, оны ежелден пайдаланып келген. Тіпті, күннің қай күні жауып, қай күні ашылатынын, жаз бен қыстың қалай өтетінін бес саусақтарындай қанық біліп отыратын, мал мен жанды жұтқа, апатқа бермейтін астрономдары (есепшілері) болған.





Экология ғылымы




	Қазақ халқы қоршаған ортаны (экологияны) қорғауды сонау ықылым замандардан-ақ жетік меңгеріп, табиғат дүниесіндегі жан-жануарлар мен өсімдіктердің, жер мен көктің, топырақ пен судың бір-бірімен тығыз байланыста болатыныдығын, егер, осылардың əлде біреуі бүлінсе, бүкіл экологиялық ортаға орны толмас зиян келетінін өте жақсы білген. Экологиялық ортаны қорғауды ерте заманнан жалпы халықтық тұрмыс салттарының маңызды бір бөлегіне айналдырып жіберген. Мысалы, құстардың ұясын бұзбау, жұмыртқаларын шақпау, балапандарын өлтірмеу, аң-құсты албаты қырғындамау, əсіресе, жалғыз ағашты кеспеу, жалғыз аңды атпау, өзен-көлдерге дəрет сындырмау, көң-қоқыр төкпеу, жерді бүлдірмеу, шөпті жұлмау, баспау, бұлақ көздерін ашу, бір тал ағаш кессе, орнына он тал ағаш егу, түнде от шығармау, далаға күл төкпеу секілді толып жатқан ырым-тыйымдары мен «көшпенділер мəдениетін» дамытуы, сондай-ақ, көктеу, жайлау, күзеу, қыстау деп төрт маусым қоныс жөткеп, жердің тұяқ кесті болып бүлінуінің алдын алып отыруы – теңдессіз ғылыми құндылық. Міне, осы арқылы қазақ халқы Жер-ана мен табиғаттың тепе-теңдігін сақтап, өсімдіктер мен жан-жануарлардың өсіп-жетілуіне мүмкіндіктер жасап отырған.





Су құрылысы жəне егін-мал шаруашылығы




	Қазақ халқы ерте заманда-ақ су құрылысын игеріп, мал шаруашылығы мен диқаншылық кəсіпті тең меңгерген. Онда мыңғыртып мал өсіріп, егін салып, арық қазып бау-бақша отырғызып, жеміс-жидек жинаған. Деректерге қарағанда, үйсін, найман, қыпшақтар алуан түрлі егіс дақылдарын егіп, бау-бақша өсіруге шебер болған. Тарихи материалдар мен археологиялық қазбалардың айғақтауынша: қазақ елінің арғы тегі қала мəдениеті мен дала мəдениетін тең меңгеріп, су құрылысы мен диқаншылыққа жəне мал өсіруге өте шебер болған.





Медицина ғылымы




	Қазақ халқы сан ғасырлық өмір тəжірибесі арқылы түрлі ауруларды емдеп жəне оның алдын алудың не керемет əдістерін тапқан. Мысалы, жеті атаға толмай некеленбеу, ішімдік-шегімдікті шектеу, «арам» деп кейбір ауру жұқтыру қаупі бар аң-құстарды, белгісіз себептен өлген малдарды жегізбеу, жұқпалы аурулар байқалған жерлерді шектеу (карантиндеу) шараларын қолдану, түзге барып келген соң жəне тамақтанар алдында міндетті түрде қол жуып, тазалыққа мəн беру, тамақты əбден пісіріп жеу, көгерген, бұзылған тағамдар мен лас нəрселерді жемеу сияқты ырым-тыйымдар – мұның айқын дəлелі.

	Қазақ халқы барлық ауру-сырқау экологиялық ортада болатын өзгерістерге, яғни, су, топырақ, ауа, күн секілді төрт зат пен азықтануға, тазалық, қимыл-əрекет, өзін-өзі күтіп-асырауға байланысты болады деп қараған жəне ауруларды ішкі, сыртқы, ыстық, жел деп бөліп, əрбір аурудың сипатына қарай ем-дом қолданған. Ертеде қазақ емшілері əр адамның ауру сипатын тамырын ұстау, сипап көру, басып көру, тыңдау, тілге, көзге, бет əлпетке, теріге, тырнаққа қарау, дəрет пен қақырық-түкірігін бақылап, демалысы, ұйқы, тəбеті, жүрек соғуы сияқты белгілеріне қарай отырып, соған сəйкес ауруларды дəрі-дəрмекпен емдеу, бұлаулау, ыстық жəне суық өткізу, лоңқа салу, шету, дəрі жағу, құяң үзу, уқалау, ұру, арасанға салу, түрлі дəрі-дəрмекпен жуындыру, теріге салу, жынға малу, күш-қуат беретін, қан толықтайтын азық-түлікпен емдеу, сынған, тайған сүйектер мен буындарды салу, сынған сүйекті таңу, кесу, ісік, ірің, жарақат сияқтыларды жару, тігу секілді тəсілдермен ауруларды сауықтырып, адам денсаулығы мен өміріне арашашы болып отырған. Емдеу барысында олар дəрілік ретінде əр-түрлі өсімдіктер мен жан-жануарлар, жəндік, т.б. заттарды пайдаланған. Мысалы, түрлі өсімдік гүлдері, жапырағы, қабығы, жемісі, сабағы, тамыры, шайыры, тұқымы, хайуанаттардың еті, өті, сүйегі, терісі, майы, шыбығы, мүйізі, құстардың дене мүшелері, саңғырығы, сондай-ақ, мыс, күміс, сынап, күкірт, алмас, кепіреш, ашудас, тотияйын, т.б. заттардың барлығын да дəріге шебер пайдалана білген.





Құрылыс-сəулет өнері




	Қазақ халқының құрылыс жəне зергерлік, тоқымашылық, ағашты ойып жасау, теміршілік, нақыш өнері де өз заманында айтарлықтай өркендеген. Əлемге əйгілі Отырар, Тараз, Түркістан сияқты ежелгі қалалар салған. Кілем, алаша, шекпен, мата тоқып, алтын-күміс, т.б. материалдардан əр алуан бұйымдар мен сауыт-сайман, күйме, үлкен доңғалақты арбалар жасап, сəнді сарайлар мен күмбез-кесенелер тұрғызған.





Жазу-сызу, сурет, мүсіндеу өнері




	Қазақ халқының жазу-сызу, сурет, мүсіндеу өнері де өз заманының алдыңғы қатарынан көрінген. Оған қазіргі заман ғылыми-зерттеулер нəтижесінде табылып жатқан ата-бабаларымыздың тасқа ойып жазған жазулары мен суреттері, əртүрлі құймалары, алтын-күміс, қыш, тас мүсіндері айқын дəлел болады.





Əдебиет, көркемөнер




	Қазақ халқының əдебиеті, көркемөнері, əсіресе, ауыз əдебиеті ерекше дамыған. Жалпы, қазақ халқын ақын халық, əнші халық, күйші халық деп айтуға болады. Түйеге мінген қазақтың төрт ауыз өлең білмейтіні кемде-кем. Қазақ халқының баға жетпес классикалық дастан-толғаулар мен термелері, мыңдаған күйлері мен əндері, 50-ден артық ұлттық музыка аспабы бар. Қазақ халқының өмірінде атақты ақын-серілер, жыршылар мен əншілердің орны бір төбе.





Дене тəрбие – спорт өнері




	Қазақ халқы «шыныққан шымыр болады» деп, дене шынықтырып, спорттың сан алуан түрімен сонау ықылым замандарда-ақ айналысып, денелерін шынықтырып, шыңдап отырған. Мысалы, көкпар, күрес, аударыспақ, жарыс, қыз қуу ойындары арқылы ат міну өнеріне жетіліп, күш-қуаттарын арттырса, дойбы, тоғыз құмалақ, жұмбақ, жаңылтпаштар арқылы зейін-зерделерін ашып, ақыл-ойларын жетілдірген. Жасырынбақ, соқыртеке ойындары арқылы қырағылыққа, сезгірлікке, сергектікке дағдыланған. Суға жүзу, шалысу, алысу, сайысу арқылы ерлік жігерлерін шыңдап, батырлық пен батылдыққа жаттыққан. Теңге ату, мысқал ілу арқылы ептілік пен мергендікке дағдыланған. Ақсүйек, алтыбақан ойындары рухани жан дүниелерін байытып отырған.





Саятшылық, аңшылық кəсібі




	Қазақ халқы аңшылық, саятшылық кəсіпті көңіл ашып, жігер-күшті тасытудың тамаша тəсілі ретінде қарап, аңды садақ, мылтық, қақпан, бүркіт, тазы, қаршыға, т.б. құстармен аулаған. Алайда, аң-құсты ерекше аялап, қорғаған. Тіпті, жалғыз аң-құстар мен ерекше бөгенайы (мəртебесі) бар жануарларды атуға, өлтіруге қатаң тыйым салып, тұқымы аз жануарлардың жер бетінен құрып-жоғалып кетпеуін қадағалап отырған.





Философиялық ой толғамдар




	Қазақ халқының философиялық ой толғамдары ерекше дамыған. Күллі əлем мен өсімдік, ауа, жан-жануарлардың, т.б. адамзатпен болған қарым-қатынасын ғылыми қорытындылап отырған. Тіпті, күнделік тұрмыс тіршілігінен тартып, аңыз-ертегі, мақал-мəтел, дастан-жырларының бəр-бəрі философиялық ой-толғамдарға толы болған əрі оларда дүниенің қайнары – материя екендігі өте айқын көрініс берген. Мысалы, байлықтың анасы – жер, атасы – еңбек. Қазанда не болса, шөмішке сол ілінеді. Жер – ана, орман – ата, су – қан, ауа – жан, күн – шырақ, т.б.

	Жоғарыдағылардан тыс, қазақ халқы заттардың мəңгі қозғалыста болатынын, аздан – көпке, саннан сапаға өтетінін, таным атаулы түгел тəжірибеден келетіндігін сонау ықылым замандарда-ақ жақсы білген. Мысалы, ащы мен тəттіні татқан біледі, алыс пен жақынды жортқан біледі. Мың естігеннен бір көрген артық. Көре-көре көсем болады. Сөйлей-сөйлей шешен болады, өтпейтін өмір, тозбайтын темір жоқ, жер қозғалса жеміс те қозғалады, күн қозғалса гүл де қозғалады. Елу жылда ел жаңа, жүз жылда қазан жаңа, т.б. деген нақыл сөздер – соның дəлелі.

	Қазақ халқы заттардың өзара қарым-қатынаста болатындығын, ешқандай зат жеке дара өмір сүре алмайтындығын жақсы білген. Мысалы, судан шықса балық өледі, елден шықса жалғыз өледі. Ағаш кессең шот керек, арба айдасаң еп керек.

	Жаңбырмен жер көгереді, батамен (алғыс) ер көгереді; оқу – ғылым бұлағы, білім – өмір шырағы. Ел аралаған сыншы болады, тоғай аралаған үйші болады. Күн болмаса гүл өспейді, су болмаса күріш өспейді, т.б.

	Қазақ философиясы мен ой толғамдарында адамгершілік пен ар-ұят басты орын алады. Мысалы, ұят кімде болса, кісілік сонда, ұятсыз адамнан үрген ит артық, ақ пейілдің аты арып, тоны тозбайды. Кісілігі жоқтың кісесін сұрама. Жаны ашымастың қасында басың ауырмасын. Ұятсыз жаннан ит те ұялады. Əдепті бала – арлы бала, əдепсіз бала – сорлы бала деп, адамгершілікті ардақтап, ар-ұяттан аттамауды дəріптейді.

	Қазақ философиясы мен ой толғамдарынан ұлт, ұлыс, халық, азаттық, бостандық, заман, қоғам, адам жайлы істер де қағыс қалмаған. Мысалы, қайырсыз халықтың қайыршысы көп, қайырымды елде қайыршы жоқ. Басқалардың көзін біз аштық дейтін ел – нағыз көрсоқыр, басқаларды мəдениетсіз деп қарайтын халық барып тұрған – тоғышар. Адамгершілікті арқау еткен ұлттың соңғы жүгінері – əділет пен ақиқат, билікті арқау еткен ұлттың соңғы жүгінері – сайқалдық пен жауыздық. Заң арқылы басқарылған халық бақытты болады, жалғыз адам билеген ел сорламай қалмайды деп тұжырымдаса; ал, заман, қоғам жайлы, ақынға құштар заман – гүл заман, батырға құштар заман – зар заман, мансап пен байлыққа құштар заман – қу заман деп түйіндейді. Бұлардан тыс, азаттық пен бостандық жайлы, кісі елінде сұлтан болғанша, өз еліңде ұлтан бол. Отан оттан да ыстық. Опасызға Отанда орын жоқ. Отансыз адам – ормансыз бұлбұл, отар халықтың ұл-қызы отбасынан озбайды, бостандықтан артық – бақыт, бодандықтан артық қорлық жоқ, т.б.

	Қорытып айтқанда, қазақ философиясы мен ой толғамдарында экология, тау-кен ғылымы, химия, астрономия, медицина, ғылым-өнер түгел қамтылған.





АУА РАЙЫН БАҚЫЛАУ (ЕСЕПШІЛІК)




	Қазақ халқында ертеде ауа райын алдын ала бақылап, малжанын түрлі апаттарға бермейтін астроном-есепшілері де өте көп болған. Сондай адамдарды əр ауыл, тайпа адамдары ауық-ауық іздеп барып, одан сол жылғы табиғатта қандай өзгерістер болып, жауын-шашын, ыстық-суықтың қай деңгейде болатындығын сұрап ұғып, соған сəйкес мал-жандарының қам-қарекетін ерте бастан жасап, түрлі апаттардан сақтанып отырған.

	Қазақ ауа райын болжаушылары ауа райын бақылап, күн есептеудің дəстүрлі əдістерін құпия ұстап, оны атадан балаға мұра етіп қалдырып отырған. Тіпті, олар аспан денелері мен табиғат құбылыстарын бақылап, естелікке алып отырумен бірге, өз кезегінде мал-жанға қолайлы жаңа өріс, ел-жұртқа жайлы құтты қоныс таңдауда да шешуші рөл атқарып келген.

	Ертедегі ауа райын бақылаушылардың жандарынан тастамай алып жүретін ерекше кісесі болған. Ал, оның ішінде əр күн, əр айдың табиғат өзгерістерін жазып отыратын бір беті ақ, бір беті қара кездемеден жасалған бір дорба, оның ақ кездеме жағында қаз-қатар етіп он-он отаудан тігілген 180 кішкене қалта болады. Оларға тігінен қарағанда 9 отауы бір-біріне жақын, оныншы отауы олардан оқшаулау болады да, көлденеңінен қарағанда, əрбір 40 отаудың арасынан азырақ бос орын қалдырылған. Ал, дорбаның қара кездеме жағында да дəл ақ кездеме жағындағымен ұқсас 180 кішкене қалтасы болады да, ақ кездеме жағындағы қалталарға жазылған естеліктер көктем, жаз айларын, қара кездеме жағындағы қалталарға жазылған естеліктер күз, қыс айларын көрсетеді. Одан тыс, жоғарыдағы дорбада 5–6 отау бір бөлек орналасқан болады да, ол үлкен жыл есебіне кіргізбей жеке-дара есептейтін 5–6 күнді меңзейді, яғни, 360 күнге кірмейтін тоғыс күндерді көрсетеді.





Жаз есебі




	Әдетте, ауа райын бақылаушылар жаз есебін күн мен түннің теңелген тоғысынан бастайды. Онда, ең алдымен сол күнгі төрт түлік малдың қимыл-қылығын ерекше қадағалайды. Мысалы, егер сол күні кеште өрістен қайтқан қой қораға алшаңдай басып кірсе, көктем ерте келеді деп жорамалдайды. Ал сол түні түйе ернін жиі жыбырлатып, жылқы оқыранып, жұтынса да көктем ерте келеді екен деп есептеген. Жоғарыдағылардан тыс, алдағы жаздың қандай боларын болжау үшін, табиғат құбылыстарын ерекше бақылап-барлайды. Мысалы, наурыз күні қар жауса, жаз мал-жанға ерекше жайлы болады деп тұжырымдалады. Наурыз күні жауған қар үстіне құмалақ шашу арқылы да көктемнің ерте немесе кеш келетіндігіне болжам жасайды. Мысалы, наурыз күні жауған қар үстіне құмалақ шашқанда, шашқан құмалақ қыдырып кетсе, көктем 40 күн кешігіп келеді, ал құмалақ қарға бата түссе, онда, көктем ерте келеді деп көрсетеді.

	Ауа райын болжаушылар сол арқылы жазда шөптің қалай шығатынын білмек болса, онда Шолпан жұлдыздың тууына қарайды. Мысалы, Шолпан ерекше жарқырап туса, онда жазда шөп мол шығады. Ал Шолпан шұнтиып туса, шөп мандымды шықпайды деп тұжырымдайды.

	Бұдан басқа бұлақ-бастау көзі, өзен-көл деңгейі жəне жер асты суларының азайып-көбеюіне қарап та жаздың қандай болатындығына кесім жасап отырады. Торғайлар суға шомылса, сиырлар сəске болмай оқыраласа, күн жауады деп жорамалдайды.

	Қазақ халқының ауа райын бақылауы – өз алдына үлкен бір ілім.





Қыс есебі




	Ауа райын бақылаушылар қыс есебіне күн мен түннің теңелген екінші тұсы – қазаннан бастап барлап-бақылау жүргізеді, мұнда да жан-жануарлар мен табиғат құбылыстарына ерекше назар аударады.

	Мысалы, 22 қазан күні мал бір жағына ықтап жайсыз жатып, мазасызданып шықса, онда, сол жылғы қыс қатты болады. Ал түйе сол күні басын құбылаға қаратып, төрт аяғын төрт жаққа жіберіп жайылып жатып ұйықтаса, онда қыс өте жайлы болады деп тұжырым жасайды. Егер биелер суық күзде құлын тастаса, қойлар өрістен қайтқанда ауыздарына шөп тістеп қайтса, қыс өте қатты болады. Ал күзде кейбір ағаштар гүл ашса, қыс жай түседі деп топшылайды.

	Қазақ халқының ауа райын бақылау ілімінде көктем айларында болған ауа райы құбылысы – күзде, жаз айларында болған ауа райы құбылысы қыс айларында айнымай келіп, үнемі қайталанып отырады деп тұжырымдайды, яғни, көктемдегі жауын – күздегі жауын, жаздағы ыстық – қыстағы суық, жаздағы жел – қыстағы боран деп есептеледі.

	Қорытып айтқанда, ауа райын бақылаушылар бір жылды алты ай жаз, алты ай қыс деп екіге бөліп қарайды, яғни, «үркерлі айдың бəрі қыс» деп сүмбіле туып, үркер көтерілген (көрінген) уақытты түгел «қыс», ал үркер төмен түсіп, таразы туғанға дейінгі аралықты түгел «жаз» деп есептейді. Бұл халықтық күнтізбе жүйесі бойынша 21 наурыздан 21 қазанға дейінгі уақыт жаз, 21 қазаннан 21 наурызға дейінгі уақыт қыс деген сөз.





Үш бунақ




	Әдетте, ауа райын бақылаушылар бір жылды үшке, төртке, жетіге жəне тоғызға бөлу тəсілдерін қолданған. Мысалы, бір жылды үшке бөледі, яғни, (120, 3÷360) ыстық, салқын, суық мерзім. Бірінші мерзім – 9 ақпаннан 9 маусымға дейінгі аралық. Бұл – қара қатқақ, аш өзек, қой қоздап, көк тебіндейтін шақ. Екінші мерзім – 9 маусымнан 9 қазанға дейінгі аралық. Бұл – шөп қуаты басына шығатын шақ. Үшінші мерзім деп қалған аралықты, яғни, «тоқты тоймас, шөміш кеппес» мерзімді айтады.





Төрт тоқсан




	Ертеде қазақтың ауа райын бақылаушылары бір жылды төртке бөліп (90, 4÷360) оны «төрт тоқсан» деп атаған. Мұнда, бірінші тоқсанға көктем айлары жатқызылады да, оны «жас тоқсан», екінші тоқсанға жаз айларын жатқызып, оны «жаз тоқсан», үшінші тоқсанға күз айларын жатқызып, оны «терме тоқсан», төртінші тоқсанға қыс айларын жатқызып, оны «қыс тоқсан» деген.





Жеті амал




	«Жеті амал» деп күннің тоқырауы, қарашаның қайтуы, Үркердің түсуі, мұздың қатуы, киіктің матауы, Айдың тоғамы, қыс тоқсанның кіруі қатарлыларды айтады. Жазғы күннің тоқырауы 22 шілдеде аяқтайды, қысқы тоқырау 22 қаңтарда аяқталады. Қар жауғанда қараша қайтады. Үркер төмен түскенде мүлде көрінбей кетсе, онда «үркер жерге түсті», жаз қағыр болады деп тұжырымдайды. Ал Үркер жерге жетпей, көкжиекте көрініп жатса, онда, оны «суға түсті» деп есептеп, жаз жаңбырлы болады деп қарайды.

	Егер үркер көкжиектің қарабарқыт жолағынан көрінсе, онда «Үркер тасқа түсті», жаз мал-жанға жайсыз болады деп тұжырымдайды. Қазан айында су бетіне қаймақ мұз қатады, қазақ күнтізбесінде, қаңтардың он бірінде арқар-құлжа, тауешкі, таутекелер үйірге түседі. Міне, бұл кез «теке бұрқылдақ» деп аталады.





Тоғыс




	«Тоғыс» (ай тоғамы) деп қазақ ауа райын бақылаушылары Ай мен Үркердің қатар көрінуін айтады. Егер, тоғыс кезінде Ай мен Үркер бір-бірінен қашық тұрса, онда есепшілер: «мыналар бір-біріне салқын қабақ танытқан екен, мал-жанға залалы тиер» деп, алдын ала сақтық шараларын жасайды. Ал Үркер мен Ай бір-біріне таяу көрінсе, онда есепшілер: «мына екеуі жақындаса қалған екен, ауа райы малжанға жайлы болады екен» деп тұжырымдайды.





Тоғыз тармақ




	Мұнда бір жыл тоғыз бөлекке бөлінеді (40, 9÷360).

	Бұл «тоғыз шілде» деп те аталады. Себебі, қазақ ауа райын бақылауында бүкіл қазақ жерінің ауа райының жылуы мен сууының аралығында (біршама болса да) 40 күндік тұрақтылық сақталып, қандайда ауа райы өзгерісі 41-күннен басталады. Қазақ тіліндегі «қырқына шыдап, біріне шыдамапты» деген сөз орамы, міне, осыған байланысты қалыптасса керек.





ОН ЕКІ АПАТ




	Қазақ халқы он екі апат деп мыналарды айтады:

	1. Жұт;

	2. Қуаңшылық;

	3. Зілзала;

	4. Індет;

	5. Сел;

	6. Өрт;

	7. Соғыс;

	8. Содыр;

	9. Салақ;

	10. Олақ;

	11. Жалқау;

	12. Қорқақ.

	Мұның алдыңғы жетеуін – «апат», соңғы бесеуін «кесапат» деп атайды. Сонымен бірге, ауыр қырғынды «нəубет», ел басқарған адамдар мен хан-патшалардың, сондай-ақ, жат жұрттың озбырлығы мен зұлымдығын «зұлмат» дейді.





БИЛІК БЕРУ ЖƏНЕ ЕЛ БАСҚАРУ САЛТТАРЫ





Билік беру




	«Би жоқ елде билік болмайды, ханы жоқ ел қаңғырады» деп білген қазақ халқы өз орталарынан шыққан ақыл-парасатты, білімді, үлгі-өнегелі, елім дегенде ет-бауыры езіліп тұратын азаматтарын хан көтеріп хан сайлап, білікті деп би қойып, басқара алады деп бастық қойып, ел тағдыры мен бас амандықтарын соларға сеніп тапсырып, билік тізгінін ұстатып, қысылып, қиындық көргенде олардан ақыл-көмек алып, кең сахарада бай-бақытты, тату-тəтті өмір сүріп, баға жетпес басқару үлгісін қалыптастырған, яғни, өз дəуірінде қазақ билері мен хандары: «Тура биде туған жоқ, бұрған биде иман жоқ» деген халық даналығын берік ұстанып, халықты дұрыс жолға жетелеп, олардың ашына айналып, тоғына толғанып, жоғын жоқтап, намысын қорғап, əділетті басқарып отырған. Ондай ақыл-парасатты жанашыр жақсы басшыларын халық та мақтап-марапаттап, төбелерінен жол, төрлерінен орын берсе, ал халық берген шен-шекпеніне буланып адамдықтан аттаған, құлқынқұмарлыққа салынып теріс билік жүргізіп, ел мен жерін сатып, ел намысын қорлаған жаман адамдарды дер кезінде биліктен шеттетіп отырған. «Би болмас белін жалпақ буғанменен, қаракөк хан-сұлтаннан туғанменен» деп қарап, кез келген адамға атақ-даңқына, ата дəулеті мен байлығына бола билік ұстата бермеген жəне «би екеу болса, дау төртеу болады» деп, бір ел, бір рудан қатарынан екі би қоймаған, яғни, біреуге билік беруге тиісті болғанда, əр ауыл, əр ру: «Осы адам біздің жоғымызды жоқтап, қамымызды жейді-ау», – деп қараған; талай-талай сыннан өткен, адамгершілігі биік, білімі терең, адал, əділ, шешен, іскер, ел басына күн туғанда атойлап алға шығатын батыр да батыл адамдардың жасына, жынысына, тегіне, байлығына қарамай, ел билігін сондай адамдарға сеніп ұстатқан. Кейде, тəжірибелі қарт билер халқын аралап, ел ішіндегі білімді жастар мен ақыл-парасатты дана адамдарды өз орнын басуға ұсыныс етіп, көп талқысына салса, кейде халық билері қартайғанда, ауыл ақсақалдары олардың өздерінен «билікке енді кімдер отырса болады?» деп кеңес сұрап отырған.

	Ертедегі қазақ билері шеттерінен сурылып шыққан талант, қарасөздің қайығы, өлең-жыр мен көсемсөздің қамбасы, ақыл-білімнің кені, даналық пен адамдықтың өнегесі, халықтық салт-дəстүрдің майталманы, ар мен жан тазалығының айнасы, ел басына күн туғанда атойлап алға шығар батыры, дағдарғанда жол бастар көсемі, дау-шарда сөз бермес шешені болған. Сол себепті, қазақ билеріне бай болу, хан-сұлтан, қаракөктің ұрпағы болу шарт болмаған. Қайта жан дүниесі таза, көзі ашық, көкірегі ояу, адамгершілігі биік, ақылды, білімді, салт-дəстүрге жүйрік, мыңнан озған тұлпарлар таңдалған.

	Ертеде, қазақ билері халықты ұлттық салт-дəстүр мен «Жеті жарғыға» негізделіп басқарған. «Жеті жарғы» мен ұлттық салт-дəстүрді ханнан тартып қараға дейінгі барлық адам қанық білгендіктен, ел ішінде əлденеге күнəлі, айыпты болғандар күнəларын өздіктерінен мойындап, кешірім сұрап, ат шапан айып төлеп, күнəларын жуып отырған. Сондықтан ақыл-парасатты, билік басындағы қазақ билері, мынадай он іске қуану керек деп көрсеткен:

	1. Əділет жолынан тайып, теріс билік жүргізуден қорқып, сын-ұсыныстарды естігенде қуану.

	2. Елдің обалына қалудан жəне қарын салып семіруден қорқып, шындық үнін естігенде қуану.

	3. Көптің көз жасына себепші болудан қорқып, елдің бай-бақытты өмірге қол жеткізгенін көргенде қуану.

	4. Халықтың қаһары мен қарғысынан қорқып, сеніміне бөленгенде қуану.

	5. Шектен тыс мақтап-марапаттаудан қорқып, сөгісіне қуану.

	6. Халықтың өзінен қашқанынан қорқып, жақындауына қуану.

	7. Көлеңкедей соңынан қалмайтын, отбасынан ағалап-жағалап шықпайтындардан қорқып, ақыл-кеңес сұраушылар көбейсе қуану.

	8. Сыйлық пен сауғаның көбеюінен қорқып, сырласатын адамдардың көбеюіне қуану.

	9. Сын-ұсыныстың болмауынан қорқып, ой-пікірін ашық айтушылар көбейсе қуану.

	10. Өнер-білім қуғандардың азаюынан қорқып, өсек-аяң, арыз-шағымның азаюына қуану.

	Қорытып айтқанда, ертедегі қазақ билері (басшылары) үкіметтің əділ сот, сақшы, тіпті, қоғамдық топтар мен мекемелердің барлық жұмысын жалғыз өздері атқарған. Қандай дау-жанжалды, бұзақыны, тіпті, атқан оқ, шапқан қылыштан қаймықпаған қара күштерді алдын ала əзірлік жасап, ешкіммен ақылдасып, келіспей-ақ, құпиялап, мəймөңкелемей-ақ, жиналған топ алдында: «Уа, халайық! Бұл мынадай іс екен, оны мынадай шештік, осыған ризамысыздар?» деп, оны екі ауыз сөзбен жөнге салып, төрт ауыз сөзбен төрелік айтып, даугерлер мен қылмыскерлерді де, жиналған жұртты да əділ шешімге мойындатып отырып жолға салған. Сөйтіп, қазақ даласындағы күллі дау-жанжал ел алдында ашық тергеліп, тектеліп, үкім шығарылып, əділдікпен біржақтылы етіліп отырған.





Билік алған адамдардың барлық істе үлгі-өнеге болу салты




	«Үлгісізді би қойсаң салт-дəстүрді бұзады, үлгіліні би қойсаң өмір түлеп қызады», «би білімді болса, ел-жұрт берекелі болады, би ала аяқ, жемеңгер болса ел-жұрты азып-тозады», «үлгілі би – ел мақтаны» деп қараған қазақ халқы би боламын деген жəне билік ұстаған адамдар: адамгершілікте, əділет-шапағатта, ар-ұят, обал-сауапта, сөз бен іс қимылда, көпшілдік пен кешірімділікте, киіну мен əсемдікте, ішіп-жеуде, адалдық пен ақиқатта, салт-дəстүрде, кісілік қарым-қатынаста, алыс-беріс, ауыс-күйісте көпке үлгі-өнеге болу керек деп есептеген.

	Адамгершіліктің осындай қарапайым да қасиетті қағидаларын өмірлік құбыланама еткен қазақ билері өз заманында кісілік ар-ұятты бəрінен жоғары қойып, «шен-шекпенім – елімнің садағасы, мал-жаным – жерімнің садағасы» деп, өздерінің жеке бастық мүдделері мен қолдағы биліктерін халық мүддесінен төмен қойған. Қашанда əділет туын биік ұстап, туған халқына қолдан келер жақсылықтарын аямаған. Халық берген билікті əділ жүргізіп, адамдық қарым-қатынаста, салт-дəстүрде көпке өздері үлгі-өнеге жəне бастамашы болған. Əрқашан нəпсіге берік, адалдыққа серік болып, аз жеп, көп тыңдаған, аз сөйлеп, көп істеген, ашкөздіктен, құлқын құмарлықтан, нысапсыздықтан, тойымсыздықтан аулақ болған. Себебі, олар ел ішінен сұрыпталып, сыналып, таңдалып қойылатындықтан, олардың мінез-құлқы халыққа жағымды, сөздері шешен, ойлары көсем болып, жақсы салт-дəстүрдің, озық өркениеттің таратушысы əрі үгітшісі болған. Халықтан тарту-таралғы қабылдап пара жемеген. Мал-дүниеге қызығып, халықтың мал-мүлкіне суық қол салып, көз алартпаған. Халықтан сұранып, емініп аз дүние үшін ар сатпаған. Қашанда бос дүние мен байлық алдында биік беделі мен адамгершілігін, ерен тектілігі мен бегзаттығын, мəдениеттілігін таныта білген. Сондықтан, халық оларды мақтап, марапаттап əн-жырларына қосып, өздеріне үлгі-өнеге еткен.





Билік алған адамдардың халық алдындағы қарыз-парыздары




	Қазақ халқының ел басқару дағдысында, билік алған адамдардың мойнына мынадай қарыз-парыздар түседі деп қарайды:

	1. Ел-жұрты мен халқының қамын жеу, ашына айналып, тоғына толғану, əрқашан мұң-мұқтажын біліп отыру.

	2. Ел-жұртының атақ-абыройы мен ар-намысын жəне құқық-мүддесін қорғау.

	3. Басқаларға қол астындағы халқын қорлатпау, елін, жерін, Отанын сатпау.

	4. Қуаныш, қайғыда халықпен бірге болып, ауыртпалықты тең көтеру.

	5. Қарауындағы адамдардың бəрін тең көру, əділ болу, мұңын мұңдап, жоғын жоқтау.

	6. Қызметкерлеріне зекімеу, қол, тіл тигізбеу, қорламау, жəбірлемеу, тең қарау.

	7. Нысапты болу, тарту-таралғы алмау, қиянат істемеу.

	8. Қол астындағылардан өш алмау, кек сақтамау жəне басқалардың құқық-мүддесін зияндамау.

	9. Халыққа үрей салып, бастарына қиындық тудырмау.

	10. Ойына келгенін істеп, аузына келгенін айтпау, албаты алман-салық салып, халықты қинамау, мазаламау.

	11. Өзі не киіп, не ішсе, халқына соны іштіріп, соны кидіру. «Халқы аш-жалаңаш, кедей тұрып, əкімнің қарын салып семіруі – жемеңгерліктің белгісі» деген даналықты ұмытпау.

	12. Жарлығы қатаң, қолы кең, ниеті түзу болу.

	13. Əспенсімеу, əулиесімеу, тəкаппарланбау, өздерін халықтан жоғары қоймау. Халықтың қожасы емес, құлымыз деп білу.

	14. Адамдық ар алдында əділ, турашыл болу, бетке айту, сырттан сөйлемеу.

	15. Əділетсіздікке, озбырлыққа, өктемдікке, қаскүнемдікке жол бермеу.

	16. Өзінен үлкен шенділерге жағымпазданып шашпауын көтермеу, бұқараға мұрын шүйіріп, əлсіздерді аяқ асты етпеу, қорламау, басынбау.

	17. Өнер-білімге тойымсыз, ашқарақ болу, нəпсіге тежемді болу.

	18. Ғылым-білім иелерін құрметтеу, оларды үнемі өздеріне ұстаз тұтып, ақыл-кеңестерін алып отыру, т.б.

	Жалпы алғанда, əмір иесі болған адам өз қызметіне адамдық ар алдында қатаң жауапкершілікпен қарауы керек. Əмір иесінің қателігі халықты сорлатады. Екі дүниеде халықтың обал-сауабын арқалайды. Тіпті, тырнақтай мансабы бар адамның өзіне тиесілі ақысынан артық алған жарты жармағы мен елден алған сауғасы – пара əрі қиянат болып есептеледі. Себебі, əмір иесіне сауға берген адам, оны сүйгенінен емес, бір шаруаға септігі тиеді деп береді. Бұл əмір иесінің əділ билік жолын бүлдіріп, көптеген ізгі ниетті адамдар мен дарын иелерінің жолын бөгеп, құқық-мүддесін зияндайды.





Билік жəне селбесу салты




	Қазақ билері ақылдылығы мен білімділігі, батылдығы мен батырлығы, шешендігі мен іскерлігі, адалдығы мен адамгершілігі арқылы халықты əділ басқарудан тыс, хан-сұлтандарды да тектеп, тергеп, асып бара жатса ауыздықтап, халықтық салт-дəстүрдің бұзылмай таза сақталуына жəне оның дамуына ерекше күш салғандықтан, олардың ел ішіндегі беделі өте жоғары болған. Қашанда халқының қамын жеп, тұрмысын түзетуге тырысқан. Қол астындағы жарлы адамдардың қайыр тілеп тентіреп кетуін ел намысына тиетін ауыр мəселе санап, тұрмыс жағдайы нашар адамдарды олардың бай туыстарына тапсырып немесе өздері тіке қамқорлықтарына алып, ел-жұрттарының қам-қайғысыз, тату-тəтті өмір өткізуіне тамаша шарт-жағдай жаратып беріп отырған. Ал, ел-жұрт, туыс-туғандарына қамқорлық көрсетпей, қол ұшын бермей, оларды аздырып-тоздырғандар болса, ондай адамдарды халық «кісілігі жоқ», «рақымсыз тас жүрек» деп, түрлі жиын-тойларда жаман қылықтарын беттеріне басып сынаудан қазақ шешендері мен ақын-жыраулары именбеген. Тіпті, ол хан-сұлтан болса да қылықтарын тіке беттеріне айтып, абыройларын төккен. Сондықтан қазақ атқа мінерлері мен ауқаттылары халықтан қорыққан, халықпен есептескен, халықты құрметтеген. Жетім-жесір, жоқ-жітіктерге қамқорлық жасап, ұдайы қол ұшын беріп отыруды өз дағдыларына айналдырған. «Сыйға – сый» деп, өз кезегінде бай адамдардан қамқорлық көрген қолы қысқа адамдар да олардың жетіспей жатқан жұмыстарына қолғабыс жасап, өзара селбесіп, серіктесіп, адамдық өмірді мəн-мағыналы өткізуге күш салған.

	Жалпы алғанда, қазақ халқы өздері сайлаған хан мен билерінің ақыл айтып, жөн көрсетуін, тəлім беріп, тəрбие жүргізуін – адамгершілік, тектілік, білімділік, ақылдылық деп қараса, олардың зекуін, ұрсуын, келемеждеуін, көзге ілмеуін пасықтық, менмендік деп білген. Ал, олардың қол астындағы жай халыққа қол жəне тіл тигізуін озбырлық, қатыгездік, зұлымдық деп қараған. Қазақ ұғымында адамның өз баласынан басқа адамға ұрсуы, зекуі, қол, тіл тигізуі, кемсітіп келемеждеуі (ол мейлі хан-патша болсын) өктемдік, озбырлық, залымдық, бұзықтық деп есептеледі. Сол себепті де қазақ халқы: «Ұрсудың тегі – өктемдік, ұрудың тегі – бұзықтық» деп, жоғарыдағыдай жаман қылықтарды өзгелердің намысына тигендік, қорлағандық, оларды аяқ асты еткендік деп көрсетеді.

	Бейбітшілікті сүйгіш, теңдік пен достыққа жаны құштар қазақ халқы ел басқарушылардың қандай істі теңдік тұрғыда кішіпейілдікпен бір жақтылы етуін ұнатқан. Менмендікті, астамдықты, мансабы мен байлығына буланып жөн көрсетіп, даналарға ақыл айтуды өркеуделік, надандық, көргенсіздік деп білген.





Билікті өз руы мен өз елінен шыққандарға беру салты




	Билікті бостандық пен еркіндіктің тірегі, бақыт-байлықтың, ұлттық рухтың кепілі деп өте жоғары бағалаған қазақ халқы «би түзелмей күй түзелмейді», «биліктен айрылған елде бірлік болмайды», «сыбағаңды желге берсең де, билігіңді елге берме», «өз биің өлтірмейді, жат би жарылқамайды» деп, билікті қашанда өз ру-тайпасы мен өз елінен шыққан, ерлігіне серілігі, ақылына білімі сай білікті азаматтарының қолдарына ұстатып отырған. Сондай-ақ, «жат қолдың есіркеуінен – жақынның жəбірі артық» деп, өз ру-тайпалары мен ұлттық қаны араласпаған адамға ел билігін сеніп ұстатпаған. «Өзгені би қылғаның – өз басыңды құл қылғаның», «өз билігін жатқа ұстатқан ел – бостандықтан мақұрым болады» деп, билікті жат қолдарға ұстатуды намыс, қорлық санап, биліктің əрбір ру-тайпа, тіпті, бір халықтың гүлденуі мен құрып-жоғалуына қатысты өте маңызды, аса қасиетті нəрсе екенін сонау ықылым замандардың өзінде-ақ төтенше терең түсінген. Сонымен бірге «ұл-қыздарының үштен бірін еңбекке баулыған елдің бақыт-байлығы мəңгі ортаймайды, бестен бірін өнер-ғылымға баулыған елдің мерейі мəңгі үстем болады, оннан бірін ерлікке баулыған елдің жігері мəңгі асқақ болады, жүзден бірін билікке баулыған елдің еркі мəңгі өз қолында болады» деп, еңбекті де, ерлікті де, өнер мен білімді де түгел меңгеріп, билікті берік ұстағанда ғана ел еңсесінің мəңгі биік болып, бай-бақытты, алаңсыз тұрмыс кешіретіндігін өте қанық білген.





Басшыларды сыйлап-құрметтеу салты




	Біліктісін биге, көрегенін көсемге, басшыларын серкеге балаған қазақ халқы береке-бірлікті, ұйымшаңдық пен тəртіпшеңдікті жан-тəндерімен сүйіп, «биін сыйламаған ел – билігінен айырылады», «басшысына бойсұнбаған елден береке қашады», «басшысыз – ел жетім» деп қарап, өз орталарынан ақыл-парасат, өнер-білімде озып шыққан билерін (басшыларын) береке-бірліктің ұйтқысы, халықтың күш-қуаты мен ақыл-парасатын шоғырландырушы, бақыт-байлыққа жетелеушісі, қамқоры жəне рухани тірегі, адамгершілік пен ақиқаттың серкесі деп қарап, оларды қадірлеп, құрметтеп, бұйырған қызметтерін адалдықпен атқаруды өздерінің адамдық жəне азаматтық парыздары санаған. Ал билеріне (басшыларына) бағынбай, сыйлап-құрметтемей, халықтық салт-дəстүрді бұзуды бұзақылық, тəрбиесіздік, мəдениетсіздік, ел бірлігін бұзып, жігер-күшін əлсірететін жиренішті жаман қылық деп қарап, ұрпақтарына ел басшыларын сыйлаудың, қадірлеп-құрметтеудің жол-жосынын үйретіп, ынтымақ-берекешіл жақсы адам болып жетілуге баулыған.

	Қазақ салтында, əрбір азамат ел билігін халықты қорқытып-үркітемін, айбатымды асырып, даңқымды шығарамын, сый-құрметке бөленіп, ішіп-жеймін, ел-жұртқа қожа боламын, асып-тасып шалқимын, аузыма келгенді айтып, ойыма келгенді істеймін деп алмайды, қайта, халқының қамқоры, жоқтаушысы, жанашыры, жақыны боламын, халқымды кіріптарлыққа, зорлық-зомбылыққа ұшыратпаймын, намысын қорғаймын деп алады.

	Қазақ халқының басшыларын сыйлауының да өзіндік жол-жосыны мен ұстанымы болған. Мысалы, халық өз еркімен сайлаған əмір иелеріне (хан-патша, сұлтан, əкім, т.б.) бағыну барша азаматтың міндеті, оларға жасалған құрмет халыққа жасалған құрмет деп қарап, ал өздеріне «қожаң осы» деп қоя салған көлденең көк атты біреуге ақыл-білім жəне адамгершілігіне көз жеткізбей тұрып, оларды басшымыз деп мойындап, əмірлеріне мойын ұсына бермеген. Тіпті, тағайындалған əмір иесін сыйлауға халық міндетті емес деп қараған. Себебі, тағайындалғандардың көбі халыққа емес, қожаларға жаққандығы үшін өседі де, жағымпаздар мен алаяқтар оларды ағалап-жағалап көкке көтереді. Ал, ізгі ниетті жандар мен парасаттылар, халық ішінде оларды он орайтын қабілеттілер еленбей қалғандығы үшін алымсынбай, сынап-мінейді. Сөйтіп, даналық пен дарын жолы кесіліп, топастық пен сұрқиялық дəурендейді. Халық зар илеп, ұлықтар құтырады деп есептеген.





Хан көтеру (сайлау) салты




	«Өз ханы жоқ ел теңдікке зар болады, ұрпағы қор болады» деп білген қазақ халқы, ел-жұрттың қалауы бойынша ақыл-айла, қару-қайратқа бірдей, білімі терең, адамгершілігі жоғары адамдарды халықты бастайды, жоғын жоқтап, намысын қорғайды, елдің, жердің бүтіндігі мен халықтың амандығына кепіл болады деп хан көтеріп (сайлап), өз тағдырларын сондай сенімді адамдарға сеніп тапсырып отырған.

	Хан көтеру салты жұма күні ашық аспан астында өткізіледі. Мұнда, алдымен, мемлекеттікке қарасты барлық ұлысқа алдын ала хан сайланатын күн туралы сауын айтылады. Межелі күні хан сайлауға қатысып, өз сүйген адамдарына бір кісілік үлестерін қосу үшін кəрі-жас түгел келуге күш салады. Мұнда, барлық адам, əсіресе, əйелдер мен балалар жүйрік-жорғаларына мініп, əлем-жəлем киініп келсе, ал ер азаматтар бес қаруын асынып келуге міндетті болады.

	Хан көтеру мынадай түрде өтеді: хан сайлауға келген халық кең майданда аттылы-жаяу, алқа-қотан тұрады. Ортадағы дөңестеу, ел көзіне толық көрінетін жерге неше түрлі текемет, сырмақ, кілемдер төселіп, оның үстіне жұмсақ жібек көрпелер салынады да, оған ел ағалары мен ақсақал-билері атақ-дəрежелеріне қарай дөңгеленіп отырады. Олардың қақ ортасында осы салтанатқа арналған алтын əдіпті жұқа ақ киіз жайылып жатады.

	Ел-жұрт тегіс жиналып болды-ау деген бір сəтте, бүкіл ел-жұртқа танымал, атақ-абыройы жоғары ақсақалдардың бірі орнынан тұрып, ел-жұртты тəртіпке шақырып, жиналған жұртқа ұлыстың ұлы кеңесінің хан сайлау шешімін жариялайды жəне хандыққа кімнің кандидат екенін айтады. Хан көтеру салтынан, яғни, осы жиналыстан бұрын халық ішіндегі уəкілдік сипаты бар бетті, беделді билер мен ақсақалдарды, батырлар мен от ауыз, орақ тілді жырауларды шақырып, хандыққа үміткер бірнеше адамның ішінен олардың бір-бірінен артық-кемін, ақыл-айласын, моралі мен кісілігін, ел іші-сыртындағы ықпалы мен беделін сарапқа салады, хандыққа лайық кандидат кісінің аты аталысымен, оны екі адам екі жағынан қолтықтап апарып, ақ киіздің үстіне отырғызады. Ол ақ киіздің ортасында құбылаға қарап қолын қусырып, малдасын құрып отырады. Одан соң, шешендер, билер, батырлар, аузы дуалы ақсақалдар ортаға шығып, болашақ ханның ақыл-парасаттылығы, əділдігі, ерлігі бір-бірлеп айтыла келіп, ол хан болса елдің көсегесі көгеріп, бақыт-байлыққа кенелетіндігін айтады. Оны тыңдап отырған жұрт қостап айқайлап, өз ризашылықтарын білдіріп отырады.

	Хан сайлауда, сөзге шыққандарды ауызға қағып тектеп-тергемейді. Сондықтан кейбір шешендер болашақ ханның бетіне басар, естіген ел ұялар осал тұстары мен өкпе-реніштерін де жұрт алдына жайып салады. Алайда, алдын ала ақылдасып, кеңесіп қойған істен ағаттық шыға қоймайды. Басым көпшілік оның хан болуын жақтап шығады. Дінбасы дұға оқып, хандыққа көтерілмек пендесіне бүкіл халық атынан бата жасайды.

	Бата жасалып болған соң, ел-жұртқа танымал, халқына қадірлі (алдын ала белгіленген) 4 кісі ақ киіздің үстінде құбылаға қарап малдас құрып отырған үміткерді, оның астындағы ақ киізінің төрт бұрышынан алып, бастарынан асыра жоғары көтереді де, қайта жерге қояды. Міне, бұл «хан көтеру» деп аталады, яғни, хан болды, таққа мінді, билік ұстады деген сөз. Осыдан соң, оның маңайындағы игі жақсылар ақ киіздің төрт бұрышынан алып, кезек-кезек көкке көтереді. Хан мен жиналған жұрттың үстіне алтын-күміс теңгелерден шашу шашып, ел мəре-сəре болып, қуанышты құттықтайды.

	Ханды кезек-кезек көтеріп, шашу шашылып болған соң, ел билері жаңа сайланған ханның сырт киімдерін түгел шештіріп, белдіктен жоғары киімдерін, оны алғаш көтерген төрт кісі алады да, қалған киімдерін хан сайлау кеңесінің қалған мүшелері «телім» деп, бір-бір жапырақтан бөліп алады. Онан соң, ханға арнап тігілген алтын қалпақ, қамқа тон, зерлі шапан, оқалы етікті оған беделді ақсақалдар өз қолдарымен кидіріп, қару-жарағын асындырып, қолтықтап апарып алтын ер-тұрманды арғымаққа апарып мінгізеді. Сол сəтте, атқа мінген жұрт түгел аттан түсіп, оған құрмет көрсетеді. Екі кісі хан мінген арғымақты жетелеп, қалың қауым қаумалап, ханды ұлы мереке салтына арнап тігілген ордаға апарып түсіреді. Сонымен, отыз күндік ойын мен қырық күндік той басталып кетеді. Ақын-жыраулар жыр толғайды, домбырашылар мен қобызшылар күй тартып, ұлттық ойындардың бірі қалмай ойналады. Ұлыстың жігерін тасытып, мерейін өсіретін, халықты адамгершілікке, ізгілікке, адалдыққа, ерлікке баулып, рухты серпілтетін салт-дəстүр өз кереметін көрсетеді.

	Ежелгі қазақ хандары «хан болғанның жөні осы» деп билікті қалай болса солай жүргізбеген, қайта «Жеті жарғы» жəне «ұлттық салт-дəстүр» секілді заң-ережелер негізінде, сыртқы қарым-қатынас, заң-жарлық шығару, қол ұйымдастыру, соғысқа аттандыру секілді ірі істерді ғана басқарып, ел ішіндегі басқа жұмыстарды сұлтандар мен билер арқылы жөнге салдырып, халықтың өзін-өзі басқаруына мүмкіндік жасап отырған. Мысалы, ел мен ел арасындағы үлкен дау-шар, алыс-беріс, барыс-келіс, соғыс жəне мəмілеге келу сияқты ірі істерді өзіне қарасты үлкен ру-тайпалардағы сұлтан, би, рубасы, батыр, қол-басы, жырауларды шақырып алып, «Тағанақ кеңес» арқылы шешкен. Ал, мемлекетке үлкен ықпал жасамайтын əдеттегі істер мен орданың күнделік қызмет тəртібіндегі істерді орда кеңесшілері, əр ру, əр тайпаның қатысты адамдары мен хан билігіне араласып жүрген туыстары қатыстырылған «Тұрымтай кеңес» арқылы біржақтылы етіп отырған.





Хан сарқыты




	Қалыптасқан салт бойынша ханды ресми сайлап, оны ақ киізге салып көтеріп, көне киімдерін «телім етіп» алып, жаңа хандық киімдерін кидіріп, арғымаққа мінгізіп ордаға апарып түсірген соң, əр тайпа, əр рудан арнайы іріктелген бір топ адам оның өрістегі төрт түлік малын түгел талап бөліп алады. Бұл «хан сарқыты» деп аталады. Мұның мəні: ханға малдың қажеті жоқ, халықтың малы – ханның малы, ханның малы – халықтың малы, ханның халық мүддесінен басқа ешқандай мүддесі жоқ дегені.

	Ханның киімі мен оны салып хан көтерген ақ киізден жəне өрістегі малынан аз да болса үлес алғандар оны ерекше мақтан етеді. Құт дарып, береке қонып, бай-бақытты тұрмысқа жетеміз деп қуанады. Арада онша көп уақыт өтпей, əр тайпа, əр ру шама-шарықтарынша мал жиып, ханның өрісін малға толтырып тастайды. Тіпті, бұл мал оның бұрынғы малынан он есе көбейіп келеді. Алайда, ол мал қанша көп болғанымен, ханның малы емес, қазынаның малы болады.

	Қазақ халқының билік беру, хан көтеру жəне ел басқару салттары адамдардың жауапкерлік жəне борыштылық сезімдерін күшейтеді.

	Азаматтарды халық алдында мойындарына алған міндеттерін адалдықпен атқаруға жебейді. Бойларын арамдықтан оңаша ұстап, ізгі ниетті, жанашыр, қайырымды, мейірімді, адал, арлы болуға дағдыландырады. Адамдық өмірдің мəн-мағынасын шынайы түсініп, əсіресе, адамдар арасындағы қатынасына ғылыми көзқараспен қарап, адамзат қоғамының демократиялануына, дамуына, тыныш, орнықты, баянды қоғам құруына мүмкіндік жасайды. Адамдардың бір-біріне деген құрмет жəне достық сезімін күшейтіп, қоғамдық қарым-қатынастарын кеңейтеді. Халықты əділетті, ақиқатты, шыншыл, батыл болуға, жақсылықты мадақтап, жамандықты сынайтын тамаша адамдық қасиет қалыптастыруға жігерлендіреді.





ЗАҢ-ЖАРҒЫЛАРЫ




	Қазақ халқының заң-жарғы тарихы өте ұзақ. Өз заманында күн-билер, хандар, қағандар, сұлтандар мен билер халықты «хан мен халықтың қарым-қатынас жарғысы», «билік-құқық жарғысы», «мирасқорлық жарғысы», «жер-су жарғысы», «жетім-жесірлер жарғысы», «құн заңы», «масқаралау заңы», «өлімге бұйыру заңы», «алман-салық заңы» сияқты заң-жарғыларға жəне халықтық салт-дəстүрлер мен ғұрып-əдеттерге сүйене отырып басқарған. Сондай-ақ, заң-жарғылар алдында барлық адамның тең болуын дəріптеп, заң-жарғылар мен салт-дəстүрді бұзғандар мейлі хан, мейлі қара болсын, күнəларының ауыр-жеңілдігіне қарай жазаланып, өз жазасын тартып отырған.





«ЖЕТІ ЖАРҒЫНЫҢ» НЕГІЗГІ МАЗМҰНЫ





1. Кісілік қарым-қатынас заңы




	Кісілік қарым-қатынас заңына хан мен қараның (жай халықтың), ата мен баланың, құл мен қожаның, ер мен əйелдің қатынасы секілділер қамтылады. Ханның əміріне шартсыз бағыну – халықтың міндеті. Ханға бағынбаған, тіл тигізген қарашалар жазаланады, əйелді ренжіткен адам одан кешірім сұрауы тиіс. Егер кешірім сұрамаса, оған арсыздығы үшін айып салынады. Жеті ата ішінде қан араластыру (некелесу) өлімге немесе ағайын-туыстары белгілеген жазаға тартылады. Шарт-жағдайы бола тұрып құдалық қатынасы бар немесе құдайы қонақ болып үйіне түскен алыс атаның азаматтарына өз лайығында сый-құрмет көрсетпегендерден, сондай-ақ, əдептен аттап кінəлі болғандардан ат шапан-айып алынады. Құл тағдыры қожаның иелігінде болады. Оларды қорлау-зорлау қатаң тектеледі. Ата-анасына тіл тигізген ұлды жəне адамгершілікке жат өте ұятты іске барған еркектерді қара сиырға немесе қара есекке теріс мінгізіп, бастарына қара киізден сиықсыз қалпақ кидіріп, мойындарына жаман құрым киіз іліп, ауылды айналдыра сабау, қыз болса, қол-аяғын байлап, ата-анасының билігіне беру секілді мазмұндарды қамтиды.





2. Қауым заңы




	Қауым заңына салт-дəстүр, алыс-беріс, барыс-келіс, талап-тілек, дат, арыз-шағым секілділер кіргізілген.





3. Мүлік заңы




	Мүлік заңына мал-мүлік, мұрагерлік, уəкілдік, куəлік секілділер қамтылған.





4. Дау-шар заңы




	Дау-шар заңына жер-су, алман-салық, жетім-жесір дауы секілділер енгізілген.





5. Жасақ заңы




	Жасақ заңына қол ұйымдастыру тəртібі, шабуылдау, қорғану, шегіну, қарауыл, жасауыл, бөгеуіл, жасақ міндетін өтеу секілділер қамтылған.





6. Елшілік заңы




	Елшілік заңына елшілік жоралғылары, өзге елдермен болатын қарым-қатынас тəртібі, елшілікке лайық білімділік, іскерлік, сезгірлік, қырағылық, адалдық, табандылық секілділер қамтылған.





7. Қылмыс заңы




	Қылмыс заңында жаза, құн, барымта, ұрлық, басқыншылық, тонаушылық, қарақшылық секілділер қамтылған. Мысалы, құн заңында: ердің құны 100 ірі қара (1000 қой), əйелдің құны 50 ірі қара (500 қой), ұрлық, қарақшылық, зорлық-зомбылыққа өлім жазасын кесу белгіленген. Екі жақ ымыраласып, ердің құнын төлету арқылы қылмысын жеңілдетуге болады.

	Адам денесіне зақым келтіргендер де жараның ауыр-жеңілдігіне қарай құн төлейді. Мысалы, бас бармақ 10 ірі қара (100 қой), шынашақ – 2 ірі қара (20 қой), басы жарылып, көзі шықса, жарым құн есептеліп – 50 ірі қара (500 қой), билер мен төре-қожалардың құны қара халықтан үш есе, хандардың құны жеті есе жоғары болады.

	Мейлі, кім кісі өлтірсе де өлім жазасына кесіледі. Алайда, екі жақ келісіп, оған құн төлеттіру арқылы жазаны жеңілдетуге болады. Егер, екіқабат əйел кісі өлтірсе, ол жазадан босатылады. Өзін-өзі өлтіргендер бөлек жерленеді.

	Екіқабат əйелді атты кісі қағып кетіп немесе ұрып, сол себепті одан өлі бала туылса, онда бес айлық бала үшін бес ат (50 қой), бес айдан жоғары 9 айға дейінгі бала болса, онда оның əр айына 3 аттан құн төлейді. Əйелді зорлау (басқыншылық істеу) кісі өлтіргенмен бірдей қылмыс есептеліп, ол өлім жазасына кесіледі. Алайда, жігіт өзі зорлаған сол қызға қалың төлеп үйленсе, жазадан босатылады. Егер күйеуі əйелін суық қимыл үстінде ұстаса, сол сəтте оны елге жария ету тиіс. Оның сөзін төрт сенімді адам теріске шығарса, əйел күнəсіз деп қаралады. Ұрлық жасаған адам қолға түссе, алған мал-дүниені үш тоғызымен қайтарады. Елге айтқан, артына қалдырған өсиет ағайындары мен молданың қатысуы арқылы жасалады.

	Дау-жанжалды шешу билер мен ақсақалдарға жүктеледі. Куəлікке екі немесе үш адам жүреді. Жалғыз адамның куəлігі есепке алынбайды. Билерге билік айтқаны үшін кесілген малдың оннан бірі тиесілі. Егер, айыпкер айыбын төлемесе, оны ел-ру басыларының рұқсаты арқылы барымта жолымен алуға болады. Сондай-ақ, ұрлық пен кісі өлтіруді қоса жасаған адам екі бірдей жазаға тартылады.





ЖАЗА ТҮРЛЕРІ




	Ертеде қазақ халқы заң-жарғылар арқылы өзін-өзі басқарып, тектеп, тəртіпке салып, тыныш, орнықты қоғам құруға ұмтылумен бірге, елдің тынышын алып, береке-бірлігін бұзып, құқық-мүддесін бұзып, адамгершілік пен салт-дəстүрден аттағандарға түрлі жаза тəсілдерін қолданып жазалап, ел амандығы мен қоғам тыныштығын қорғап, халықтың алаңсыз, бай-бақытты тұрмыс кешуіне мүмкіндік жасап беріп отырған.

	Қазақ халқының жаза тəсілдері күнəhарлардың қылмысының ауыр-жеңілдігіне қарай, өлімге бұйырудан тартып, құн төлету, сазайын беру, ат-шапан айып алу, тіпті, етегін кесіп елден қуу секілді ауыр-жеңіл жаза түрлерінің барлығын түгел қолданған. Сол жаза түрлерінің кейбірі мынадай болған.





Ханталау




	Қазақ халқы өздері сайлаған хандары мен билеріне саналы бойсұнып, оларға өз тағдырларын сеніп тапсырумен бірге, елін, жерін сатқан, халқына опасыздық істеген, бетке салық, сүйекке таңба боларлық ұятты іске барған, тойымсыздығы, обырлығы, ашкөздігі, менмендігі, арамдығы, аярлығы секілді жиренішті істермен елге жексұрын болған жəне сол жексұрын қылықтарын көп рет айтса да түзетпеген хан-сұлтандардың мал-дүниесін халық түгін қалдырмай талап бөліп алған. Міне, бұл «ханталау» деп аталған.

	«Ханталаудың» да өзіндік жол-жосыны болған, яғни, кез келген билік иелерін қит етсе бас салып «ханталауға» сала бермеген. Қайта, қылығы шектен асып, сан рет сын айтылып, ескерту берсе де түзелмеген, айтқан сын-ұсынысты елеп-ескермей, білгенін істеп, ел-жұртты түңілткендерді халықтың тілегі, көптің қалауы бойынша ел билері мен ақсақалдары ақылдасып, баталасып барып «ханталауға салып», өздерін жұртқа тастап кетеді. Сөйтіп, ол мал-дүниеден де, мансаптан да айырылып, ел ішіндегі ең сүйкімсіз, ең абыройсыз адамға айналады. Халық одан жиренеді, ат-бойларын аулаққа салады. Міне, бұл – халықтың жолдан тайған əміршілеріне қолданған экономикалық жəне əкімшілік жазасы.





Ханталақ




	«Ханталақ» – ел сенімін ақтамаған хандарға қолданылған жаза түрі. Халықтың қамын емес, малын жеген, өз елін өзі басынып, қорлаған, аузына келгенін сөйлеп, ойына келгенін істеп, халықтың титығына жеткен қатал да қайырымсыз, əділетсіз, ақымақ қолбасшылығы салдарынан халықты жаппай күйзеліске ұшыратқан, айтқан ақыл, берген сын-ұсынысты қабылдамаған, сан рет ескерту берілсе де түзелмеген хандарды ел билері мен беделді ақсақалдары халықтың талап-тілегі бойынша ел-жұртты түгел жиып бас қосып, баталасып, жаман қылықтарын айта келіп, соңында: «Бүгіннен бастап пəлен ханды талақ еттік! Оны қазірден бастап хан деп танымаймыз» деп барлығы одан безіп шығады. Міне, бұл «ханталақ» деп аталады.

	Қазақ салты бойынша, ханды талақ еткен соң, оның маңында бірде-бір адам қалмай, түгел көшіп кетеді. Сөйтіп, халықпен санаспаған хан айдалада қалады.





Айып төлетіп, аяққа жығу




	Қазақ салтында заң-жарғыларға қиғаштық жасап, салт-дəстүрді бұзған, елдің береке-бірлігін кетіріп, ұрлық-қиянат істеп, қылмыс өткізген, билер мен ел басқарушыларының əмірін қасақана атқармаған, т.б. адамдарды «айыпкер» деп қарап, олардың айыбының ауыр-жеңілдігіне қарай ат-шапан айып, яғни, «үш тоғыз айып», «бес тоғыз айып», «жеті тоғыз айып», «жай тоғыз айып» деген сияқты айыптар төлетіп жəне аяққа жығып кешірім сұратып отырған. Мысалы, «жай тоғызға» басы ат, аяғы лақ-серкеш сияқты тоғыз мал немесе тоғыз зат төлетсе, ал «тоқал тоғызға» басы ат, түйе, аяғы тоқты-торым қатарлы 18 мал немесе 18 зат төлеткен, сондай-ақ, оған қосымша «басына қосақ» деп бас биге бір ірі қара, «соңына тіркеу» деп одан кейінгі биге бір ұсақ мал, «бауыздауға» деп жиналған топ түсетін үйге соятын бір қой бергізген.

	Үлкен адамдарға, билерге, əйелдерге қол жəне тіл тигізгендер мен əлденеге жазықты болғандарды аяққа жығып кешірім сұратқан. Ал рулар мен жеке адамдар арасындағы əдеттегі қақтығыстарды қалыс адам араға түсіп, оларды бір арадан дəм татқызып татуластырып отырған.

	Айып – заңдық салт, əлденеге кінəлі болған адамға, сол кінəсі үшін төлететін экономикалық жаза. «Айыптың» түрлері өте көп. Оның жеңілдеріне тон немесе ат төлетсе, ауыр кінəлі болғандарға түйе бастатқан тоғыз, ат бастатқан тоғыз деп ауырырақ айып салады. Мысалы, түйе бастатқан тоғыз – үш түйе, үш жылқы, үш сиыр болса, ал ат бастатқан тоғыз – үш жылқы, үш сиыр, үш қойдан тұрады.

	Аяққа жығу немесе аяққа жығылу – кешірім сұраудың ең ауыр түрі. Онда кінəлі адамды ағайын-туыстары: «барып аяғына жығыл» деп үгіттеп, оны өзі айыпты болған адамның аяғына жығып, кешірім сұратады немесе айыпты адам өз еркімен қарсы жағына барып аяғына жығылып, кешірім сұрайды. Қазақ салтында, айыпкер аяғына жығылған соң, қандай ауыр күнə болса да кешіріледі.





Етегін кесіп, елден қуу




	Қазақ салтында ата-анасы мен ел-жұртының қадірменді кісілеріне қол жəне тіл тигізген, елін, жерін, Отанын сатқан, ел намысын қорлатқан, пасықтық істеп, досқа күлкі, дұшпанға таба қылған, көп рет тəрбие берсе де түзелмеген, бұзақылықтан тыйылмаған кесірлі адамдарды билер мен ауыл ақсақалдары дүйім жұрт алдында олардың қылмыстарын мойындарына салып, екі етектерін кесіп алып, елден қуғандықтарын жариялап, алыс бір жерге апарып тастайды. Бұл етегін кесіп, елден қуу деп аталады.

	«Етегін кесіп, елден қуып» жіберілген адамға ешқандай адам жылы қабақ танытпайды. Рақым-шапағат көрсетпейді. Өлсе жаназа оқымайды. Біреу өлтіріп кетсе, құн сұрамайды. Қайта, оларды көргендер «етегі кесіліп, елден қуылған бұзақы» деп, көрген жерден маңына жуымай қашады.





Дүре соғу




	Дүре соғу – ұрылар мен қарақшыларға, тонаушылар мен барымташыларға жəне дүрелеуге лайықты басқадай қылмыс өткізгендерге көп алдында ашық қолданылатын ауыр масқаралау жазаларының бірі. Алайда, «дүре соғудың» да өз жөн-жосығы, өлшем-бірлігі бар. Мысалы, «дүре соғу» жазасы берілетін қылмыскердің күнəсінің ауыр-жеңілдігіне қарай билер мен қазылар: «Бұл айыпкерге пəлен дүре соғылсын!» деп əмір берген соң, атарман-шабармандар оны көптің көзінше етпетінен жатқызып, май құйрығын жалаңаштап түреді де, əмір бойынша оның құйрығына қанша дүре бұйырған болса, сонша дүре соғады. Міне, бұл дүре соғу деп аталады.

	Қазақ заң-жарғыларында, қылмыскер дүре үстінде өліп кетсе, оған құн төленбейді. Сонымен бірге, дүрелегеннің жөні осы деп қылмыскерді басқа-көзге ұрмайды. Сүйегін сындырып, көзін шығармайды. Мүгедек, кемтар етіп тастауға мүлде жол қойылмайды. Тек май құйрыққа ғана ұрады.





Тасборан




	Тасборан – ертедегі қазақ жазаларының бір түрі. Əйгілі «Жеті жарғыда» Тəңірге тіл тигізген, ел-жұртына опасыздық жасап, сатқындық істеген, ел-жұрт бұрын-соңды естіп көрмеген ауыр қылмыс жасаған, хайуандықпен адам өлтіріп, бейкүнə халықтың қанын төккен, т.б. адамдарды «кешірілмес қылмыс өткізді» деп, олардың қол-аяғын байлап жұрт ортасына алып шығады да, таспен ұрып өлтіреді. Міне, бұл тасборан деп аталады. Тасборан жазасына бұйырылған адамды халық ортасына апарып қояды, оған жиналған жүрт түгел тас атады. Егер қылмыскер халық атқан тасқа өлмесе, онда арнаулы шеріктер оны таспен ұрып өлтіріп, онан соң, апарып жерлеп тастайды. Бұл жаза – күнəсін кешіруге болмайтын өте ауыр қылмыстыларға берілетін жаза түрлерінің бірі.





Талақ




	Ерте заманда, еркек пен əйелдің бас құрап үйленгендіктерінің белгісі – «неке оқу» болса, ал олардың ажырасқандықтарының белгісі «талақ ету» болған. Мысалы, əйелі суық жүріске салынып, күйеуінің көзіне шөп салғандығы айқындалса немесе күйеуінің бетіне салық, сүйегіне таңба саларлық жаман іс істесе, оның күйеуі көп алдында «талақ, талақ, талақ» деп үш рет айтса, табанда олардың ерлі-зайыптылық байланыстары үзіледі, яғни, ресми ажырасқан болады. Міне, бұл талақ ету деп аталады. Егер олар қайта некеленбек болса, онда араға бір ай салып барып, онан соң, қайта неке оқытып барып үйленеді.





ҚАРА ЕСЕККЕ ТЕРІС МІНГІЗУ




	Қазақ дəстүрінде ата-анасына қол, тіл тигізген, бетке салық, сүйекке таңба саларлық хайуандық қылыққа барған адамдардың мойындарына құрым киіз байлап, беттеріне қара күйе жағып, қара есекке теріс мінгізіп (есек болмаса, қара сиырға теріс мінгізеді), екі аяғын есектің бауырынан алып таңып, ел-жұртты аралатып, беттеріне түкіріп масқаралайды. Міне, бұл қара есекке теріс мінгізу деп аталады.

	Қара есекке теріс мінгізу – өте ауыр жаза. Ол адамдарды жаман іс-пиғылдардан арылуға, екінші рет жаман іс-əрекетке бармауға, өмір бақи адал, арлы болып өтуге жетелейді. Адамдық ар-намыс алдында қылмысын шынайы тануға мүмкіндік туғызады.





Ана сүтін көкке сауу




	Ақ сүтін беріп əлдилеп өсірген перзенті өзіне, əкесіне немесе ата-əжелеріне қол жұмсап, тіл тигізсе, сондай-ақ, бетке салық, сүйекке таңба түсірерлік масқара қылыққа барса, ел-жұрты мен туыс-туғандарына, Отанына, халқына ауыр қылмыс жасаса, онда анасы:

	– «Ақ сүтімнің киесі атсын, шіріген жұмыртқа» деп емшек сүтін көкке қаратып сауады. Міне, бұл ана сүтін көкке сауу деп аталады. Ана сүтін көкке сауу – өте ауыр жаза. Туған перзентін Тəңір алдында талақ еткендік, ауыр қарғысқа ұшыратқандық. Ондай қарғысқа жолыққан ұрпаққа ел-жұрт оң көзбен қарамайды. Ешкім жақындық, жанашырлық көрсетпей, сүтке тиген күшіктей сүмірейтіп, адам санатына қоспай, жалғыз қалдырады.

	Бұл жаза ұрпақтарды ата-ана, ел-жұрт, бауыр-туыстарға қайырымды, мейірімді болуға баулып, əдепсіздіктен, бұзақылықтан тектейді. Адамдардың арасындағы қарым-қатынасты жақсартып, тату-тəтті өмір сүруге жетелейді. Ата-ана, ел-жұртқа адал қызмет істеуге дағдыландырады.





Күл, топырақ шашу




	Ел ішінде адамгершіліктен шығып, діннен безген кесапатты бұзық адамдардың немесе өзі кінəлі бола тұра, ел-жұртын орынсыз қаралап, ат құйрығын кесіп бара жатқан кесірлі жандардың ту сыртынан кектенген адамдар топырақ немесе күл шашады. Міне, бұл күл, топырақ шашу деп аталады.

	Топырақ, күл шашу – «Құдай сенің қараңды екінші көрсетпесін, күлдей тозып жоғал, жер бетінде ізің қалмасын» дегені.

	Бұл салт адамдарды орынсыз зорлық істеуден тыйып, өзара сыйласып, сырласып, адамдық өмірді тату-тəтті, береке-бірлікте өткізуге жетелейді. Адамдарды адал, турашыл, əділ, мұратты болуға, жақсыдан үйреніп, жаманнан жиренуге баулиды.





Ат кекілін кесу




	Туыс-туған, ел-жұртымен қатты ренжісіп, дос-жарандары мен жақындарынан əбден көңілі қалып, жалғасты отасудан үміті үзілген адам «ат кекілін кестім» деп, мініп жүрген атының кекілін шолтитып шорт кесіп тастайды да, екі қолын төбесіне қойып, ел-жұртын тастап кетеді. Міне, бұл ат кекілін кесу деп аталады. Осы себепті, қазақ халқы аттың кекілін кесіп, екі қолдарын төбесіне қоюды сұмдық ырымға жориды.

	Ат кекілін кесуге ер азаматын мəжбүрлеу, оның өкпе-ренішін тарқата алмау – ел-жұрт үшін де үлкен айып. Ол – «ел емессің, елдік қасиеттен айырылғансың, жаудан бетер жамансың, тірі өліксің» дегенді меңзейтін ауыр жаза.

	Ат кекілін кесу адамдарды адалдыққа, пəктікке, мейірімді, қайырымды болуға баулиды. Арамдықтан, қулық-сұмдықтан, озбырлықтан, зұлымдықтан, жағымпаздықтан тектейді. Орынсыз дау-жанжал, ұрыс-керістен тыйып, адал, турашыл, береке-бірлікті болуға, жақсыдан үйреніп, жаманнан жиренуге жетелейді.





Бетіне түкіру




	Күнəсіз, ақ адамдар, озбыр, залым, азулы адамдардан қорлық-зорлық көріп, нақақ істі болып жəбірленіп, есе-теңдігін ала алмай қорланып бара жатқан əлсіз, қорғансыз адамдар сол өздеріне қорлық-зорлық көрсеткен бұзақыларға: «ақыретке барғанда не бетіңді айтасың?! Тіфу! Бет жоқ!» деп беттеріне көп ортасында түкіріп жібереді. Міне, бұл бетіне түкіру деп аталады. Бетіне түкіру – күнəсіз, əлсіз, қорғансыз адамдардың есесін жеген жаулары мен өзін жалған қаралаған жалақорлардың қарабеттігін масқаралап қалудың соңғы бір амалы.

	Бірақ өте ауыр, сорақы амал. «Əлі жетпеген – ақыретшіл», «залым адам күледі, нақақ адам күйеді» деген осы.

	Бетіне түкіру зорлық-зомбылық істеп, халықтың мал-мүлкін зияндап, адамдық құқығына қол сұғушы озбырлардың айыбын бетіне басып, олардың жүгенсіз қылығын шектейді. Оларды ел алдында адамдық ар сотына тартады. Адамдарды адал, турашыл, мейірімді, қайырымды болуға баулиды. Жəбірленуші адамның рухани қысымын жеңілдетіп, түрлі ауру-сырқауға ұшырау мүмкіндігін азайтады.





От басын сабау




	Халық болған соң, қағыспай, ел болған соң, егеспей, ағайын болғанмен, алыспай-жұлыспай өтетін өмір дүниеде кемде-кем ұшырасады. Міне, осы барыста адамгершілікті, обал-сауапты білмейтін кейбір тəрбиесіз адамдар арқа сүйері жоқ момын, жетім-жесірлердің мал-дүниесін жеп, жер-суларын иемденіп, əртүрлі қиянат жасап, өз байлығын арттыруға сұқтанады. Əне, сондай қиянатқа жолығып жəбір көрген жандар олардан өз есесін ала алмағанда, əлгі қиянатшыл, зорлықшыл жандардың үйіне барып:

	– Құдайдан қорқып, аруақтан ұялсаң болмай ма! Бұл не сұмдық, бұл не қорлық! – деп оның от басын сабап, күлін шашады. Міне, бұл от басын сабау деп аталады.

	От басын сабау – əлсіз, сүйенішсіз жандардың озбырлар мен қиянатшыл залымдарға қолданған қорлау, масқаралау жазасы есептеледі. Қазақ ұғымында от басы сабалып, күлі шашылған адам, мейлі, қандай бай, қандай білікті болса, «оның от басын пəленбай сабап кетіпті» деген дақпырт тараған күннен бастап оның қоғамдық беделіне кір келеді. Атақ-даңқына нұқсан жетеді.

	От басын сабау адамдарды жамандықтан жирендіреді, жанын түршіктіріп үрейлендіреді. Адамгершілікке жат жаман іс-қимылдардан тектейді. Бір-бірімен тең, адал қарым-қатынас жасауға, біреуді жəбірлейтін, зорлық-зомбылық істеп, құқық-мүддесін зияндайтын əрекеттерден аулақ болуға баулиды.





Қарғыс




	Біреуден нақақ зорлық-зомбылық көрген, жəбірленген, қорланған, боқтық естіп, таяқ жеген, жалған жаламен істі болған, туыс-туғандары атылып-шабылған, қамалған, мал-дүниесі талан-таражыға ұшыраған адамдар сол қорлық-зорлық көрсеткен бұзақылардан есе-теңдік ала алмағанда Құдай, аруақты шақырып:

	– Құдайдан жетсін! Аруақ атсын! Құдай төбеңнен ұрсын! Жер жұтсын! Көгеріп-көктемей қал! Қыршыныңнан қиыл! Жер жастан! Зар жылап, запыран құс! Қан бассын! Көрейін деген қызығыңды көрмей қал! Дəм-тұз атсын! Пəле бассын! Балаңның бауыр етін же! – деп қарғап-сілейді. Тіпті, көңілін ауыртқан жан-жануарларды да қарғайды. Мысалы, арам қат, жау айдасын, қарасан келсін, жау таласын, қасқыр жесін, арам өл, пышаққа ілін, т.б.





Қарғанып-сілену




	Момын, кінəсіз кісілер өздеріне озбыр, бұзақы адамдар нақақ жала жапқанда, ар-намысын қорлағанда, «егер, солай істеген болсам, көрер қызығымды көрмей кетейін», «баламның бауыр-етін жейін, Құдай төбемнен ұрсын, дəм-тұзың атсын!» деп байбалам салады. Міне, бұл қарғанып-сілену деп аталады.

	«Ақ болсаң да ант ішпе» деп қазақ халқы орынсыз қарғанып-сіленіп, ант ішуді қатты тектейді. Ондайға тек амалсыз жағдайда, басқа шығар жол қалмағанда ғана барады. Себебі, ауыздан шыққан сөзіміз Алланың құлағына шалынса жаман болады деп қатты қорқады.

	«Қарғау», «қарғану» адамдарды əртүрлі жамандық пен пасықтықтан үрейлендіріп, қорқытып, жирендіріп, адал, ізгі ниетті болуға, адамгершіліктен аттамауға, ар-абыройларын пенделік былық-шылықтардан таза сақтайтын ізгі, мұратты жақсы адам болуға жетелейді.





Барымта




	Барымта – жəбір-жапа тартушы жеке адам немесе оның ел-жұрт, ағайын-туыстарының кеткен кек, өткен өшін қайтару, сондай-ақ, дау-жанжалда қарсы жағынан алатын аласы мен тартып алған, ұрлап алған мал-дүние, жетім-жесір, жер дауындағы зиянын толықтап алу үшін жасалатын зорлықты қимыл. Мысалы, басқа ауылдың адамдарына тіл, қол тигізу, өлтіру, қызын, қалыңдығын немесе олардың жесірін алып қашу, малын ұрлау, бұлау, жерсуына баса-көктеп кіру сияқтылар – сол адам мен сол ру-тайпаларды жəбірлеу, басыну, қорлау, масқаралау, тіпті, заң-жарғыларға қарсы шығып, ата салтын бұзу, елдің береке-бірлігін бүлдіру деп қаралып, ондай жағдайға ұшыраушылар қарсы жақтың ел ағалары мен билеріне шағым айтып, олардан мал-жанын қайтарып, айып төлеуді талап етеді де, ол əрекеттерінен нəтиже шықпаса, «барымта жолына» көшеді, яғни, қарсы жағынан тартқан зияны мөлшерінде, тіпті, одан артығырақ мал айдатып алады. Міне, бұл барымта деп аталады.

	Кейде қарсы жақ құн жəне айыпқа жығылып, оны уағында төлемесе немесе сан рет ескерту берілсе де оны елемесе, онда сол елдің ел ағалары мен билерінің рұқсатын алып, барымта жолымен біржақтылы етеді.





Дау шешу




	Дау – «жəбір-жапа тартып, құқық-мүддеміз зияндалып, ісіміз қанағаттанарлық шешім таппады» деушілер мен «обалдымыз, ақпыз» деушілер жағынан қозғалатын, өз уəждерін айтып, əділдік іздеу қимылы. Ал, дау шешу – даугерлерге төрелік айту, мəселені біржақтылы ету əдісі, алайда, қазақ халқының өзге елдерге ұқсамайтын ерекше еркін, ашық дау шешу, үкім шығару, төрелік айту тəсілі бар. Мейлі, қандай қылмыс, қандай дау болсын, оны елден жасырып-жаппай, құпиялап, мəймөңкелемей, халық алдына жайып салып, ашық тергеп, тексеріп үкімін шығарады.

	Қазақ заң-жарғыларында ел ішіндегі дауды билер мен ауыл ақсақалдары шешеді деп белгіленген. Сондықтан дау шешетін келелі жиындарда, ең алдымен, екі жақ бірдей мойындайтын «төбе би» сайланып, ол екі жақтың даугерлерін тыңдап, сұрақ беріп, тексеріп-тергеп, ең соңында даудың төрелігін сол шешеді. Үкімді сол шығарады. Даугерлер де, халық та оны бастан-ақыр тыңдап əрі сынап отырады да, ол дау шешкенде ризалықтарын білдіріп, бір ауыздан қолдап шығады. Ал даугерлер оны заң үкімі есебінде қабылдайды.

	Қазақ халқының «заң-жарғылары мен жаза түрлері» халықты адал, арлы, ізгі ниетті, турашыл, қайырымды, мейірімді болып, бұзақылық, қатыгездік, менмендік, озбырлық, тойымсыздық, нысапсыздық, арсыздық, алаяқтық сияқты адамгершілікке жат жаман қылықтардан бойларын аулақ ұстауға дағдыландырады. Адамдарды хан-қара, бай-кедей деп тапқа, жікке бөлмей, тең, əділ, тыныш, орнықты қоғам құруға баулиды. Сондай-ақ, халықты жақсылық атаулыны жақтап, жамандық атаулыны жазалайтын тамаша өмір салтын қалыптастыруға жебейді жəне əртүрлі жаман қылықтардың жолын кесіп, адамдарды адамгершілікке, əдептілікке, мəдениеттілікке бастап, халық үшін адал қызмет атқаруға жігерлендіреді. Адамзат қоғамының мəн-мағынасын шынайы түсініп, адамдар қарым-қатынасының бірін-бірі тежеп, бірін-бірі дамытып отыратындығы сынды ақиқатты терең ұғынып, тамаша өмір салтын қалыптастыруға жетелейді. Адамдар өзара тең мəміле, тең қатынас жасағанда ғана адамзат қоғамының ақаусыз дамып, өркендейтіндігін ұғындырып, қоғамдық қарым-қатынасты мінсіз дамытуға тамаша жол салады.





ЛАУ




	Ерте заманда хан-патша, орда адамдары, қағандар мен сұлтандардың атарман-шабармандары, сондай-ақ, ел ішіндегі беделді кісілердің қызметкерлері аттары болдырып, арбалары сынса, жолдағы еру елден мəн-жайларын ұғындырып ат, арба мініп аттанған. Міне, бұл лау деп аталған.

	Салт бойынша, лау мінетін адам еру елге мəн-жайын ұғындырып, аты-жөнін айтып, лаудың майын төлеуі шарт. Ал оған шарт-жағдайы болмаса, жағдайын айтып, «көлігіңізді пəлен жер, пəлен ауылға тастап кетемін, сол арадан алыңыз» дейді. Болмаса «пəлен уақытта қайта əкеліп беремін» деп, лау алған адамға өз ат-көлігін кепілге тастап кетеді.





ХАЛЫҚТЫҚ ДƏСТҮР ТƏРБИЕСІ




	Қазақ халқының дəстүр тəрбиесі отбасынан бастау алады. Ертеде əрбір қазақ отбасы – үлкен мектеп, үлгі-тағылым ордасы болған. Онда жалпы тəрбиенің өзегі – адамгершілік, ізгілік, мейірімділік, қайырымдылық, жанашырлық, жақындық, достық, береке-бірлік, еңбекшілдік, адалдық, арлылық, əдептілік, əділдік, мұраттылық, тазалық, көпшілдік, халықшылдық, отаншылдық сияқты адамзаттың ең бағалы қасиеттерін негіз еткен.

	Осы мектеп пен үлгі-тағылым ордасында əрбір ата-ана ұрпақтарын міндетті түрде асқақ адамгершілік рухымен суарып, өнер-білім нəрімен азықтандырып, адал-арам, обал-сауап, əділет-шапағат, ізгілік пен зұлымдық, жанашырлық пен жақындық, жауыздық пен мейірімділік, озбырлық пен өзімшілдік сияқты істердің бəр-бəрін егжей-тегжейлі ұғындырып, перзенттерін көпшіл, халықшыл, отаншыл болуға; ел намысы мен Отан даңқына, ата-ананың бет-беделіне дақ түсірмеуге; кеңпейілді, кешірімді болуға; «малым – жанымның садағасы, жаным – арымның садағасы» дейтін үлкен кісілік қасиет қалыптастыруға жетелеп, ешқашан халықпен жауласпауға, дауласпауға, көпке топырақ шашпауға; əрқашан тектілік, ірілік, тəрбиелілік, даналық, ұлылық, көргенділік, көсемдік танытып, пенделік ұсақтыққа, бықсықтыққа бой алдырмауға жетелеп отырған.

	Халықтық дəстүр тəрбиесін алған əрбір азаматтың адамгершілігі асқақ, білімі терең, көз аясы кең болады. Өнер-білімді бəрінен жоғары қояды. Сүйіспеншілік пен кегі айқын, обал-сауап, ақ-қара, адал-арам түсінігі терең болып, ержеткенде білімі мол, ақыл-парасаты жоғары; Отанына, халқына атақ-даңқ əперетін үлгілі, өнегелі азамат болып жетіледі. Пенделік ұсақтық пен былық-шылықтардан бойларын аулақ ұстайтын саналы, адал, пəк, арлы болып есейеді.

	Балаларды жасына, жынысына қарай тəрбиелеп, бұл тəрбиеде балаларға, ең алдымен адамгершілік, қарым-қатынас, ар-ұят, мейірімділік, ізгілік, адалдық, əдеп-иба, жомарттық, еңбек сүйгіштік тəрбиесі жүргізіледі. Сонымен қоса, жеті жасқа келгенше ұл-қыздарына «жеті атасын білмеген – жетімдіктің белгісі» деп, жеті аталарына дейінгі кісілердің атын жаттатқызады.

	Жеті атасын білген ұрпақ туыстық қарым-қатынасқа мəн беретін бауырмал, көпшіл болады. Сондай-ақ, махаббат, неке істерінде əртүрлі ұятты істерден аулақ болады. Жастайынан адамгершілік, ізгілік, еңбексүйгіштік тəрбиесін алған бала есейгенде ел-жұрты мен ата-анасына опалы болады. Еңбекшіл, ержүрек, адал, арлы, мұратты болып өсіп-жетіледі.





БАЛАЛАРДЫ ЖАСЫНА, ЖЫНЫСЫНА ҚАРАЙ ТƏРБИЕЛЕУ. ҚЫЗ ТƏРБИЕСІ




	Адам адамға қарап, ағаш ағашқа қарап өседі деп білген қазақ халқы: «қызың жақсы болсын десең – қылықтылармен ауылдас бол» дейтін халық даналығын берік ұстанып, қыз балаларды ес біліп, етек жаба бастаған кезде-ақ өнерлі, текті, тəрбиелі, адамгершілігі жоғары кісілермен барыс-келіс, алыс-беріс жасап, олармен көрші отыруға, бір жүруге құлшынған əрі ресми тəрбие жүргізе бастаған.

	Мұнда, білікті аналар сəби қыздарын бір тізерлеп отыру, қалай болса, солай отырып-тұрмау; үнемі «сіз, біз» деп сөйлеу, тасыр мінез, кеселді сөзден аулақ болу; кісі бетіне, əсіресе ер адамдардың бетіне қылымсып немесе тіке қарамау, тамақты ауыз толтыра асап, былшылдатып, шалпылдатып шайнамау; ыдыс-аяқты жуғанда, жиғанда шарқылдатпау; үлкен адамдар келгенде тұрып жол беру, аман-сəлем жасау, ата-ана мен үлкен кісілер арасында отырғанда білермендік істемеу, сөзге қыстырылмау, «шеше тұрып, қыз сөйлегеннен без» дейтін халық даналығын есте берік сақтау; көп ортасында албаты жыртақтап күлмеу, арын таза сақтау, ата-ананың рұқсатынсыз қыдырмау сияқты істерден егжей-тегжейлі тəрбие жүргізеді.

	Жоғарыдағыларға қоса, үлгі арқылы тəрбиелеуге де баса назар аударады. Онда, ел ішіндегі тəрбиелі, үлгі-өнегелі қыздардың атын айтып, «шіркін, пəленнің қыздары-ай! Қыз болса сондай болсын, əдептісі-ай, ибалысын-ай!» деп, олардан үлгі-өнеге алуға шақырса; ал, тəртіпсіз, ұятсыз, көргенсіз қыздарды көрсе, «құрысын, пəленнің қызы! Ел көзінше ата-анасының тілін алмай, бетінен алыпты, үлкен кісілерге жол бермей иығымен соғып өтіпті, қонақтарға тұрып орын бермепті, ата-анасын жерге қаратып қашып кетіпті, ондай қыздарға жоламаңдар!» деп, қыздарын ондайлардан жирендіріп, жаман қылық, жат мінезден аулақ болуға жетелейді.

	Онан кейін, болашақ отау тəрбиесіне көшеді. Онда «ұлы сөзде ұяттық жоқ» деп, қыздарына: болашақта ана боласың, ана деген қасиетті ұғым, оған кір келтірме, үйлі-баранды болып, перзент сүйесің. Перзенттеріңді адал ақ сүтіңмен асыра, еріңді құрметтей біл, ер деген – ата, отбасының тірегі, ел мен жердің қорғаны, ерін сыйлау – əйелдік парыз. Ерін сыйлап, отбасын қадірлемеген əйел ұрпағының обалын арқалайды деп ұғындырады.

	Отау тəрбиесіне қоса іскерлік, ісмерлік, еңбек тəрбиесін жүргізеді. Онда əр күні қыздарына: «ісмерлік пен еңбекшілдік – əйелдің көркі», «ісмер əйел – отбасын гүл етеді, олақ əйел отбасын жүдетеді» деп, ине-жіп ұстатып, құрақ құратады, жамау жаматып, кесте тіктіреді. Шілтер тоқытып, кір жудырады, жүк жинатып, бау-шу естіреді. Киім тіктіріп, тамақ жасатады, ыдыс-аяқ жудырады. Тон, көйлек піштіріп, алаша, кілем тоқытады. Ою ойдырып, сырмақ сырғызады. Сиыр саудырып, май шайқатады, т.б. Қысқасы, бұл тəрбиеде білікті аналар қыздарына іскер бол, олақ, салақ болма, олақ, салақ болсаң өмірде бейнет тартып, қиындық көресің, барған жеріңде тəрбиесіз, олақ болсаң, ата-анаңа, ел-жұртыңа сөз келтіресің деп қыздарына адамгершілік, іскерлік, ісмерлік тəрбиеге қоса, өнер атаулының барлығын үйретуге күш салады.

	Қазақ халқы қыздарын ерекше аялап, құрметтейді əрі «қыздың жолы жіңішке», «қызға 40 үйден тыйым» деп, қыздары есейген сайын олардың жүріс-тұрысы мен іс-қимылдарын қатаң қадағалап, тəжірибесіз, албырт кездерінде бір сəттік лап етпе сезімге бой ұрып, бірер оғаш іске ұрынып қалуынан алдын ала сақтандырып, бойжеткен соң, ар-абыройы таза күйінде құтты орнына қондыруды ата-аналық парыздары санайды. Қыз балалардың некеленбей тұрып жыныстық қатынас жасауы, ата-анасының ризалығынсыз күйеуге еріп қашып кетуі, ақ некелі күйеуінің көзіне шөп салу сияқтылардың жиренішті жаман қылық екендігі жүйелі түрде ұғындырылады. Текті, тəрбиелі отбасылар қыздарының албаты қыдыруына, жалғыз-жарым жолаушы жүруіне жол бермейді. Басқа үйлерге қондырмайды. «Қызды – жеңге, жеңгені – теңге бұзады» деп, бойжеткен қыздарды жеңгелеріне ертіп жібермейді. Тіпті құда түсіп, өлі-тірісін беріп қойған өз күйеуіне де орынсыз жолатпай, қыздарын күндіз-түні қызғыштай қорып, көз қарашықтарындай аялап өсіреді.

	Бұл тəрбие қыздарды арлы болып, адамгершілігін биік ұстауға, өнерлі іскер болып, ар-абыройын таза ұстауға баулиды. Ерлерді қадірлеуге, құрметтеуге, отбасының ұйтқысы, перзенттерінің қормалы, тəрбиешісі, ұстазы болып, адамдық арына дақ түсірмейтін өнегелі, үлгі-тағылымды адам болып есеюге баулиды.





ҚЫЗДАРДЫ СЕЗІМТАЛДЫҚҚА, СЕРГЕКТІККЕ БАУЛУ




	Бұл тəрбиеде тəжірибелі аналар қыздарына ең алдымен кісілік, кішілік, мейірімділік, жанашырлық, бауырмалдық, биязылық, тазалық, пəктік, ар-ұят, адамгершілік тəрбиесін жүргізумен қатар, ішіп-жеу, жүріс-тұрыс, іс-қимыл, тіпті махаббат, неке істеріне дейін кісіліктен аттамау, сергек, сезімтал болу тəрбиесін жүргізіп, қып еткенді сезе қоятын сергек, сезімтал болуды үйретеді. Ас ішкенде бір тізерлеп қырын отыру; ас-тағамды обырлана асамау, шай, қымыз секілді сұйық нəрселерді ішкенде сорпылдатып дауыс шығармау; тамақты қалыпты ішу, мəдениетті азықтану, жатқанда, ұйықтағанда бір қырынан жиналып, жамбастап жату, шалқасынан қалай болса солай ашылып, шашылып жатпау, қандайда қауіп-қатерден сақ болып, өзін сергек ұстау, сезімтал болуға дағдылану жөнінде мұқият тəрбие жүргізеді. Қалай отыру, тұру, жүру, сөйлеу, күлу, барыс-келіс, алыс-беріс жасауға дейін ұғындырып, əрі үлгі-өнеге көрсетіп отырады.

	Жоғарыдағылардан тыс, ұлағатты аналар əр жолғы бас қосулар мен дастарқан бастарында қыздарына: «семіз қыз – жұт, арық қыз – құт», «ерте тұрған əйелдің бір ісі ілгері», «нəпсісін тежеген қыздың намысы қорланбайды», «елгезек қызды ел мақтайды», «бұрынғының қыздары бармағының шұңқырындағы асқа тояды» деген сияқты халық даналылықтарынан өсиет келтіріп, қыздардың тамақты аз жеп, аз ұйықтап, ерте тұрып, қомағайлыққа, нəпсіқұмарлыққа, жалқаулыққа салынбай, ел-жұртқа үлгі-өнегелі, сергек, сезімтал, іскер, сымбатты болып есею жөнінде ақыл-кеңес беріп, тəрбиелі, ар-ұятты, ізетті, ибалы, ақылына көркі сай болып жетілуге баулиды.

	Бұл тəрбие қыздардың психологиялық жəне медициналық жақтан ақаусыз өсіп-жетілуіне тамаша негіз қалап, рухани, сезімдік, ақылдық жақтан жан дүниесін кемелдендіріп, сезімтал, сергек етіп жетілдіреді.





СҰЛУЛЫҚ-СЫМБАТ ТƏРБИЕСІ




	Сұлулық пен сымбат тəрбиесінде қазақ халқы жан сұлулығын басты орынға қойған. Сонымен бірге, тəн сұлулығына да баса назар аударып, дене мүшелерінің сымбатты болып өсіп-жетілу əдістерін тапқан. Мысалы, қыздардың жан сұлулығын арттыру үшін, оларға ең алдымен үлкенді сыйлап, кішіні аялаудан бастап, адамгершілік, арлылық, мейірімділік, ізгілік, кешірімділік, кеңпейілдік, жанашырлық, бауырмалдық, қормалдық, əдептілік, ибалылық, іскерлік, ісмерлік, сергектік, сезімталдық, ақылдылық, білімділік тəрбиесін мұқият жүргізе отырып, қыздарына: мұндай тамаша қасиеті жоқ əйелдер «қыз, ана, əже» деген қасиетті атқа лайық адам саналмайтындығын құлақтарына құйып, жүректеріне ұялатады. «Сұлу болғың келсе – алдымен сырыңды түзе» деп тəн сұлулығынан бұрын, жан сұлулығын үйретеді. Ал, тəн сұлулығы тəрбиесінде, қыздарының жүріс-тұрыс, қимыл-қылықтарына баса назар аударып, дөрекі іс-қимылдардан қатты шектеген. Қыздары ес білгеннен бастап дене мүшелерін қалай болса, солай қоя бергізбей, оны белгілі бір тəртіпте ұстап, əсем жүруге, əсем тұруға, əсем сөйлеп, əсем күлуге дағдыландырған. Тəжірибелі аналар қыздары жеті жасқа келген соң, белдеріне белбеу буындырып қойған. Он екіге келгеннен бастап, жатын орнына дəл жауырынының астына келетіндей етіп қос арқан керіп, соның үстіне жатқызған. Əр күні айнаға қаратып, қасы-көзін, жүріс-тұрысын түзетуге, т.б. істерге қузап отырған.

	Бұл тəрбие қыздардың мінез-құлық, жүріс-тұрыс, қимыл-қылығын түзеп, əсемдікке, мəдениеттілікке, ізгілікке, адамгершілікке баулиды. Мінезді, мұратты, əдепті-ибалы, кеңпейілді, кешірімді болуға жетелейді. Əр жақтан ақаусыз жетіліп, есейгенде тал шыбықтай бұралған, ақылына көркі сай сымбатты да сұлу болып есейеді.





ШОЛПЫ, МАРЖАН-МОНШАҚ ТАҒУ




	Қазақ халқы ұл-қыздарына жан сұлулығы мен тəн сұлулығы тəрбиесін мұқият жүргізумен бірге, қыздарының киім-кешек, ат-көлік, ер-тұрман, безену істеріне дейін ерекше көңіл бөлген. Мұнда, əр отбасы қыздары ес біліп, етек жаба бастасымен оларға киімнің торқасын кидіріп, аттың жорғасын, ер-тұрманның əдемісін міндіріп, шаштарын өріп – шолпы; көйлек, қамзолдарының өңіріне сөлкебай, маржан, моншақ тағып, көрген жанның көзі сүрінердей етіп үлде мен бүлдеге бөлеп өсіреді.

	Қыздарды бұлай өсірудің үлкен ғылыми мəні бар. Шолпы, сөлкебай, маржан, моншақ сияқты бағалы заттар қыздардың сыртқы көркіне көрік қосса, өскен ортасы мен ел-жұртына қуаныш пен іңкəрлік, құштарлық пен сүйіспеншілік бағыштап, көптің мерейін өсіреді. Ал, оны таққан қыз балалардың жан сезімін сұлулыққа баулып, қимыл, қылық, жүріс-тұрысын əсемдікке, көркемдікке дағдыландырады. Мысалы, шолпы, маржан, моншақ таққан қыздар оқыс қылық, оғаш қимыл жасаса, шашындағы, киімдеріндегі шолпы, маржан, моншақтары салдырлаған жағымсыз дауыс шығарып, оқыс қылық, оғаш қимылын дереу тежеуге мəжбүрлейді. Ал, епті қимыл, əдемі жүріс-тұрыста болса, шолпы, маржан, моншақтары құдды музыка сияқты сыңғырлап, қыздарды əсем жүруге дағдыландырады.

	Қазақ халқы шолпы, білезік, жүзік, сақина сияқты сəндік бұйымдардың көбін ақ күмістен жасатқан. Халық ұғымында: ақ күміс – адалдықтың, пəктіктің, бақыт-байлықтың символы деп қаралып, «алтын көрсе періште жолдан тайыпты» деп, алтынның жолын ауыр, тұйық деп есептеп, алтын бұйымдарын көп тұтынуды қаламаған.

	Бұл ұрпақтарды шексіз байлық қуудан, дүниеқорлықтан, қол жетпеске ұмтылып, орынсыз бəсекелесуден тыйып, перзенттерді нысаптылыққа, тойымдылыққа баулыған.





ҚЫЗДАРДЫ ОҢ БОСАҒАҒА ОТЫРҒЫЗУ




	Ежелгі салт бойынша, қыз бала он екіге толғанда үйдің оң босағасынан орын беріп, өзіне тиесілі киім-кешек, көрпе-жастығы мен жатын орнын шымылдық құрып көлегейлеп, бөлектеп тəрбиелеген. Бұл «қызды оң босағаға отырғызу» деп аталған. Ал, оны бүркеп, көлегейлеп тұрған үлкен перде – «шымылдық», шымылдық ішіндегі қыздың орны «көсеге» делінген. Қыз бойжетіп ұзатылғанда, көсегесін жасаумен бірге алып кетеді. Халықтық бата-тілектерде айтылатын «көсегең көгерсін» деген сөз содан шыққан.

	Қазақ халқының қыздарды жастай оң босағаға отырғызуының үлкен ғылыми негізі бар. Ол қыздардың дербес өмір сүру қабілетін жоғарылатады. Болашақ отауды қалай ұстап, басқаруды, шаруашылық істерін реттеп, жөнге салуды үйретеді. Еңбекшілдікке, іскерлікке тəрбиелеп, ана, отау иесі болуға бейімдейді. Сондай-ақ, отбасы мен ұрпағы алдындағы жауапкерлік сезімін арттырады.





ҚЫЗДАРҒА АЙТЫС, КӨРІС, ЖОҚТАУ ҮЙРЕТУ




	Қыздарды оң босағаға отырғызған соң, оларға отбасын қалай басқарып, жөнге салу жөнінде тəрбие жүргізумен қоса, қазақ салт-дəстүрлері мен айтыс, көріс, жоқтау өнері баса үйретіледі. Мұнда, білікті аналар ертелі-кеш оң босағада отырған қызына айтыс, көріс, жоқтаулардың сан алуан халықтық үлгілерін айтып, дерлік үйретіп шығады. Ал, оны өзі үйрету мүмкіндігі болмаса, айтыс, жоқтау, көріс өнеріне жүйрік адамдарды арнаулы ұсыныс етіп үйреткізеді. Онан соң, қыздарын торқалы той, топырақты өлімдерге ертіп барып, айтыс, көріс, жоқтау өнеріне машықтандырады.

	Бұл өнер қыздарды психикалық жақтан қайғы келсе жасымайтын, бақыт қонса тасымайтын, орнықты, байсалды болып, өмірге ой көзімен қарайтын, поэзия мен тіл өнеріне майталман, өнерсүйгіш, жаны жайсаң, мінезі биязы болып шығуға тəрбиелейді.





ҚЫЗДАРДЫ ОТАУЛАУ




	Қалыптасқан салт бойынша, бойжеткен қыздар ұзатылуға таяғанда шарт-жағдайы бар адамдар қыздарына арнаулы жеке отау тігіп, бір жеңгесін қосып бөлек шығарып қояды. Қазан-ошағын, ыдыс-аяғын толықтап, жетерлік азық-түлігін əзірлеп береді. Міне, бұл «қызды отаулау» деп аталады.

	Бөлек отауға шыққан қыз əр күні ерте тұрып, кеш жатып, өз алдына дербес қазан-ошақ ұстап, қонақ қабылдап, болашақ отаудың түрлі жұмыстарының қыр-сырымен алдын ала танысып, анасынан үйренген жəне көрген-білген үлгі-өнегесін пысықтап, отбасына қажетті кем-кетігін толықтайды.

	Қызды отаулау ата-ана тəрбиесін тəжірибеден өткізіп, қыздардың дербес өмір сүру қабілеті мен болашақ отаудың қандайда шаруасын қымсынбай, қиналмай істеп кетуіне мүмкіндік жасайды.

	Қыздардың еңбекшілдік, іскерлік қабілетін жоғарылатады. Болашақта үлгілі, өнегелі, іскер де ісшең ана болуына тамаша негіз қалайды.





ҰЛ ТƏРБИЕСІ




	Ұл тəрбиесінде, ұлдарға болашақ ел мен жұрттың қорғаны, отбасының ұйтқысы, халыққа бақыт-байлық жаратушы екендігін шынайы ұғындыру басты мақсат етіледі. Ер жігіттің қалай болу керектігі, ел-жұрт, үлкен-кіші, кəрі-жас алдында өзін қалай ұстап, əйелдер мен балаларға қамқорлық жасау, отбасы мен ортасына үлгі-өнеге болу, қиын сəттер мен ел басына күн туған сын сағаттарда ерлік көрсетіп, азаматтық таныту секілді істердің барлығы мұқият бір-бірлеп үйретіледі.

	«Ұлым жақсы болсын десең, біліктімен ауылды бол» дейтін халық даналығына сай, ұлдары тайға мініп өз тізгінін өзі ұстап жүруге жарай бастаған соң, адамгершілігі жоғары, білімі терең жақсы адамдармен көрші болып, өнерлі, үлгі-тағылымды кісілермен жиі барыс-келіс жасап, ұрпақтарының тамаша үлгі-өнеге алып өсуіне шарт-жағдай əзірлеп береді. Арлы, адал, өнерлі, білімді азамат болып шығуға талпындырады, түрлі жиын-тойлар мен үлкен-кіші ортасында əдепті, ибалы, тəртіпті, мəдениетті болуға, өзін дұрыс ұстап, жаман мінез, жағымсыз қылық көрсетпеуге дағдыландырады. Үлкен-кіші ортасында бейəдеп сөз сөйлеп, асып-таспауға, ашық-шашық жүрмеуге үйретеді. Қай жерде жүрсе де, қандай қызмет істесе де кішіпейіл, қарапайым, қажырлы болып, ер азаматқа лайық ерлік, серілік танытып, еркектік мінез, азаматтық тұрғыдан жазбауға жетелейді. «Еркек мінезді əйелден, əйел мінезді еркектен без» деп, еркекте еркектік, əйелде əйелдік қасиет болуын дəріптейді.

	Бұл тəрбие ұл балалардың жауапкерлік жəне қожайындық сезімі мен отбасына, балалар мен аналарға, ел-жұртына қамқоршы, қорған болу сезімін қалыптастырады. Ақыл-айла, күш-қайрат жағынан ақаусыз есейіп, туған жерге, Отанға, халыққа мол үлес қосу санасын жоғарылатады. Əрқашан өздерін ел алдында ер азаматтық биіктен көрсетуге тырысатын намысқой, батыл, батыр, халықшыл азамат болып шығады.





ҰЛДАРДЫ ЕҢБЕККЕ БАУЛУ




	Ұлдарды еңбекке тəрбиелеуде əр отбасы «еңбегің қатты болса, татқаның тəтті болады», «еңбек етсең ерінбей, тояды қарның тіленбей», «ерте тұрған еркектің ырысы ілгері» «еңбек – бақыт, байлықтың атасы» деп, ұрпақтары ес біліп, қолғабысқа жарай бастаған кезден бастап ерте тұрғызып, түрлі жұмыстарға жұмсап, шаруаларды істетіп, еңбек тəртібін үйретіп, мұқият тəрбиелей бастайды.

	Бұл тəрбиені жүргізгенде тəжірибелі ата-аналар ұрпақтарына еңбектің бақыт-байлық кілті екендігін, еңбексіз тапқан бақыт-байлықтың баянсыз болатындығын жанды мысал, нақты дəлелдермен көрсетіп, еңбектің қыры мен сырын егжей-тегжейлі түсіндіреді. Жалқаулық пен жатыпішерліктің арамтамақтық болатындығын ұғындырады. Сондай-ақ, мал бағып, от жағудың, егін егіп, бау-бақша өсірудің əдіс-тəсілдерін бір-бірлеп үйретеді. Мал күзетудің, ел қорғаудың, төл алып, түрлі дерт-дербездердің алдын алудың, егін жиып, қырман басып, күзем алып, қысырақ матаудың, күйек алудың қыры мен сырын таныстырады. Сарай салудың, үй тұрғызудың, түрлі жиһаздар жасап, алтынмен аптап, күміспен қаптаудың жолдарын, т.б. үйретеді. Сонымен бірге, ат үстінде тұрып жерге түскен қамшысын алдырған, төрде бос отырып есік жақта отырған адамға бір тал шырпы алдырған, бос сөзбен күн өткізіп, бір тиындық пайдалы жұмыс істемеген адамның, басқалардың еңбегін тамашалап қарап тұрған, көріп тұрып жұмысына қол тигізбеген адамның сол күнгі ішкен тамағы мен алған ақысын арам деп ұғындырады. Қаншалық асығыс болса да «баламыздың белі бүкір болып қалады» деп жұмыс істеп жатқан адамдарды көргенде ат үстінде болса да аттан қарғып түсіп, жұмысқа міндетті түрде қол тигізіп, онан соң барып өз жолына түседі.

	Ұлдарды еңбекке тəрбиелеудің ғылыми мəн-мағынасы өте терең. Ол балаларды еңбекшілдікке, ержүректікке, іскерлікке, шеберлікке баулып, жалқаулық пен жатыпішеріктен аулақ болуға, еңбекті, өнерді қадірлеп, қос қолдарымен бақыт-байлық жаратуға жебейді. Сөйтіп, балалардың денесін шыңдауға əрі сау денелі, ақаусыз азамат болып жетілулеріне тамаша негіз қалайды.





ЖАСЫНА ҚАРАЙ ТАЛАП ҚОЮ




	Бұл тəрбиеде балалардың жасына, ақыл-ойы мен дене құрылысының жетілуіне қарай, тəрбиені саяздан тереңге, қарапайымнан күрделіге қарай, тəрбиенің мазмұны мен тəртібін бірте-бірте ауырлатып, қиындатып отырған. Мысалы, ер балалардың 7 мен 10 жас аралығын «қозы жасы» деп, бұл жастағы балаларға əр түлік мал мен оның төлдерінің ен-таңбасын, белгі, қасиеттерін жыға тану талабын қойған. Ал, 10 жастан 20 жасқа дейінгі жасты «қой жасы», «Отан жасы» деп атап, осы жас аралығындағы ер балаларға қойдың қырық қайырымын білу, астық жинаудың «ұрық таңдау, айдау, баптау, ору, жию, қамбалау» сияқты алты əдісін, бағбандықтың көшет отырғызу, баптау, жалғау, бұтау, үзу, сақтау сияқты амалдарын толық меңгеру талабы қойылған. 20 жастан 30 жасқа дейінгі жасты «жылқы жасы» деп атап, бұл жастағы азаматтарға ел танып, жер танып, тың жол тауып, жаңа бастама көтеріп, жылқының жиырма қасиетін меңгеріп, жеті қараңғыда адаспай жол табатын, қауіп-қатерге жолыққанда ерлік көрсете алатын, батыл да, батыр болу талабы қойылады. «Отызында орда бұзбаған қырқында қыр аспайды» деп, жас кезінде ел назарын аударып өзіндік өнер көрсетпеген ер азаматтарды азамат деп санамаған. Ал, қырық жасты «жігіт ағасы», «дүр жігіт» деп атап, қырыққа келген əрбір азаматқа елге тірек, əлсізге қорған болып, ел-жұртының кеткен кегі мен өткен өшін алып, Отаны мен халқының мұңын мұңдап, жоғын жоқтау парызын жүктеген. «Ез тірліктен – ер өлім», «ерлік – жігіттің жігіттігін танытатын бағалы қасиет» деп, ел намысы, ер намысы үшін, сын сағатқа түсер сəтте бүгежектеп, жалтақтап, өзінің бас амандығы мен жеке мүддесін күйттеп, ел намысы мен ер намысын қорғай алмаған еркекті еркек деп санамаған, қайта ондай жігіттерге: «ез, намыссыз, жетесіз» деп лағынет айтқан.

	Ұрпақтарға жасына қарай талап қою тəрбиенің жұғымдылығын арттырады. Мал бағып, от жағу, егін егіп, бау-бақ өсіру, қажетті мезгіл мен сын сағаттарда елінің, жерінің, халқының, Отанының ар-намысын қорғап, ер азаматтық таныту саналылығын өсіреді. Ар-намысты жеке басы мен өз мүддесінен жоғары қоюдай ұлы мұрат, асқақ арман орнатуына тамаша негіз қалайды. Іскерлікке, еңбекшілдікке жетелейді.





ОТБАСЫ ТƏРБИЕСІН БЕРУ




	Ұл балаларға 12 – 13 жастан бастап отбасы туралы тəрбие беріле бастайды. Мұнда, адам баласы үшін отбасының бақыт-байлық ұйтқысы, қуаныш ошағы, адамзаттың өсіп-өркендейтін алтын ұясы екендігі ұғындырылады. Отбасына пайдалы адам – ең жақсы адам. Қоғамға да, халыққа да, Отанға да пайдалы адам, отбасына зиянды адам – қоғамға да, халыққа да, Отанға да зиянды адам деп түсіндіріледі. Сондай-ақ, ер азаматтардың жар сүйіп, отау көтеріп, балалы-шағалы болып, өсіп-өркендеп, отбасын, алған жары мен ұрпақтарын еш нəрседен тарықтырмай бағып-қағып, жақсы тəрбиелеу бас тартуға болмайтын адамдық жəне азаматтық парызы екендігі жан-жақтылы ұғындырылады.

	Ұл балаларға отбасы тəрбиесін жүргізгенде əрбір ер азамат алған жарын (ананы) аялау, құрметтеу қажеттілігі баса дəріптеледі. Қандай жағдайда да əйелдерге қол, тіл тигізудің, қорлау мен мазақтың тəрбиесіздік, мəдениетсіздік, тіпті адамгершілікке жат пасық қылық саналатындығы, əйелдерге жасалған жамандық – барша аналарға жасалған жамандық болатындығы, отбасы мен алған жарын құрметтеп, перзенттерін жақсы бағып-қағып, тəрбиелеп, ел-жұртқа үлгі-өнеге көрсетуден асқан игі істің жоқтығы, үй іші ала болса, кереге басы пəле болатындығы егжей-тегжейлі түсіндіріледі.

	Қысқасы, жалпы қазақ отбасы тəрбиесінде, мейлі ұл, мейлі қыз болсын, отбасын сүю, отбасын қадірлеу, отбасына адал болу, мейірлі, шапағатты болу, ерлі-зайыпты болған күннен бастап бірін-бірі аялап, құрметтеп, үнемі бір-біріне қол ұшын беріп, отбасын көркейтіп, гүлдендіріп, үлгілі, өнегелі отбасына айналдыру, ата-анаға масыл болмау, жоқты тауып бер деп қинамау, мал-мүлкін ысырап қылмау, шашпау; отбасы мен ата-анасының ар-намысын қорғау əрбір ер азаматтың бас тартуға болмайтын адамдық жəне азаматтық міндеті екендігі ерекше ескертіледі.

	Бұл тəрбие ұрпақтардың отбасын сүю, ата-анасын қадірлеу, ұқыпты, үнемшіл, мейір-шапағатты, отбасына, ел-жұртына, туған халқы мен Отанына пайдалы адам болу саналылығын жоғарылатады. Алғашқы адымда көпшілдік танымын орнатып, қоғамдық барыс-келіс, алыс-беріс істеріне дағдыландырады.





ЕЛ-ЖҰРТ ТАНЫТУ




	Халықтық дəстүр бойынша, ер балалар ат жалын тартып мініп, ақ-қараны ажыратып, оң мен солын тани бастасымен, оларды əкелері ертіп жүріп алыс-жақын ел-жұртпен таныстырады. Үлкен жиын-тойларға апарып, аты шыққан би, ақын-жыраулар мен өнерлі, үлгі-тағылымды адамдарды сыртынан көрсетіп немесе жүздестіріп, олардан өнеге алып, өнер-білім үйренуге шабыттандырады. Сондай-ақ, баласын елеулі кісілердің арнаулы тəрбиелеулеріне береді. Ел мен жерді аралатып, қоныс-суаттарын, жайлау, қыстау, күзеу, көктеулерін, рутайпалардың мекенді жер-суын көрсетіп, шекарасын ұғындырады.

	Бұл тəрбие ұрпақтардың көз аясын кеңейтіп, білімін молайтады. Оларды отаншыл, халықшыл болуға, туған жері мен өскен еліне деген азаматтық сүйіспеншілігін арттырып, қоғамдық қарым-қатынасын нығайтуға тəрбиелейді.

	Өрісін кеңейтіп, досын көбейтіп, көпшіл болуға жетелеп, адамгершілік қасиетін жетілдіреді.





ЖЕТІ АТАСЫН ҰҒЫНДЫРУ




	Қазақ салты бойынша, əрбір отбасы өз перзенттеріне жастайларынан жеті атасын ұғындыруы шарт. Олай болатыны, қазақ балаларының оң-солын танығанға дейін жеті аталарын білмеуі үлкен айып саналады. «Жеті атасын білмеген – жетімдіктің белгісі» деп, ата-анасы тірі тұрып, ата тегін білмеуді əбестік деп біледі. «Жеті атасын білген ұл – жеті жұрттың қамын жер» деп, жеті атасын білуді өте жоғары бағалайды. Олай болатыны, қазақ халқы жеті атаға дейінгі барлық адамды өзінің ет жақын туысы есептейтіндіктен, жеті аталарын қанық білген жас ұрпақ кімнің жақын, кімнің алыс екенінен ертерек хабардар болады да, қыз алып, қыз беру, қыз айттырып, жар таңдау істері мен той-томалақ, өлім-жітім ұзату сияқты бұқаралық қимылдарда ұятты істерден аулақ болады. Туыстар арасындағы сүйіспеншіліктерін арттырып, ел-жұрты мен туыс-туғандарының қамын жеп, мұңын мұңдап, жоғын жоқтайтын халықшыл азамат болып жетілуге дағдыландырады. Сондықтан да əр отбасы ұрпақтарына кем дегенде əкесінің, атасының, арғы атасының, бабасының, түп атасының, тек атасының аттарын жаттатқызып, туыстық қарым-қатынас жолдарын ұрпақтарына толық үйретуді бас тартпас парыздары санаған.





МЕЙМАНДОСТЫҚҚА БАУЛУ




	Бұл тəрбиеде əр отбасы ұрпақтарына: «би болмасаң, би болма, би түсетін үй бол» деп, ұрпақтарын əрқашан қонақшыл меймандос болуға баулиды. Үйге келген қандай адамды да құшақ жая қарсы алып, жылы сөз, жарасымды əзіл-қалжыңын айта жүріп қабақ шытпай күтіп, аттанар сəтінде «бұйымтайын» сұрап аттандырып қоюды адамдық парыз деп ұғындырады. Адамдардың шен-шекпеніне бой ұрып, оларды бай-кедей деп алалап, екі беткейлік көрсету пасықтық болатындығын құлақтарына құйып отырады, қонақ қабылдап, қонақ күтудің, ас-тағам ұсынудың жол-жосығын үйретеді. Қонақ болудың, қонақасына барудың жоралғыларын ұғындырады. Қандай жиын-тойда да, түрлі қонақасы мен отырыстарда қариялар мен білімді, өнерлі кісілерге төрден орын берілетіндігі; қалған адамдар одан кейін жасы, жолы бойынша отыратыны; үйге кіргенде ең алдымен үлкен кісілер бұрын кіретіні, алайда «алыстан алты жасар бала келсе, алпыстағы шал барып сəлем беріпті» деген халық даналылығын берік ұстанып, оларға төр жақтан лайықты орын берілетіндігі; өнерлі, білімді жастарды қариялардың өз қастарына алып отыратыны жан-жақтылы түсіндіріледі.

	Бұл тəрбие ұрпақтарды береке-бірлікке, достыққа, татулыққа жетелейді. Көпшіл, халықшыл болуға, өз мүддесінен көптің мүддесін жоғары қойып, тамаша қоғамдық орта жаратуға баулиды. Адамдар арасындағы достық сүйіспеншілікті арттырып, өркениетті қоғам құруға жетелейді. Жастарды жомарттыққа, ізгілікке дағдыландырып, олардың жан дүниесін тазартып, жақсылыққа, бақыт-байлық жолына жетелейді.





БЕТКЕ САЛЫҚ, СҮЙЕККЕ ТАҢБА ТҮСІРМЕУГЕ БАУЛУ




	Білікті ата-аналар ұл-қыздарына адамгершілікке жат өте ұятты, жиренішті жаман қылықтар мен елдің жағасын ұстатып, жанын түршіктіретін пасық іс-қимылдардан аулақ болуды ерекше ескертіп отырады. Мысалы, өз жақындарымен үйлену, жыныстық қатынас жасау, ата-аналарына тіл жəне қол тигізу, адам өлтіру, өрт қою, у шашу, ұрлық істеу, пара алып, пара беру, Отанын, елін, жерін сату, күйеуге қашып кету, суық жүріске салыну, елдің берекесін кетіру, өте ұятты, пасық қылықтарға бару – міне, бұлар қазақ ұғымында бетке салық, сүйекке таңба боларлық өте анайы, жиренішті күнə есептелетіндігін егжей-тегжейлі ұғындырады.

	Адамның адамгершілігі бетінің көркі мен шен-шекпен, атақ-даңқында емес, ар-ұяты мен əдеп-ибасында деп қарап, ұрпақтарына кісілік қасиеті жоқ, əдепсіз, ұятсыз адамдар мен ел ішіне лаң салған, береке-бірлікті бүлдірген адамдардан қатты сақ болып, ондай жаман адамдарға жоламау жөнінде мұқият тəрбие жүргізеді. Тіпті, ел-жұрт ішіндегі өздері көрген, білген жаман, бұзақы адамдардың іс-қимылдарын балаларына құлаққағыс етіп: «Құрысын, пəленнің баласы ата-анасына тіл, қол тигізіпті; құрысын, пəленнің қызы суық жүріске түсіп, ата-анасын жерге қаратып қашып кетіпті; құрысын, пəленнің баласы бұзық екен, ұры-кезеп екен, оған жуымаңдар!» десе; ал, үлгі-өнегелі, тəрбиелі балаларды байқағанда: «Шіркін, пəленнің баласының адамгершілігі мен əдеп-ибасы-ай! Өнерлісі-ай, еңбекшілі-ай, ісмері-ай, іскерлігі-ай!..» деп, өз перзенттерін үлгілі, өнегелі, өнерлі, мұратты, əдепті, тəртіпті балалардан үйренуге шақырады.

	Бұл тəрбие ұрпақтарды жаманнан жиреніп, жақсыдан үйренуге, адамгершілікті ардақтап, əдепті, өнерлі, білімді адамдарды құрметтеп, олардан үлгі-өнеге алуға жетелейді. Барлық жерде адамгершілік пен ар-ұятты жоғары қойып, жақсы мен жаман, ізгілік пен жауыздық туралы айқын көзқарас қалыптастырады. Қайда жүрсе де мораль, мұратты қастерлеп, жамандық пен бұзақылық атаулыға жол бермейтін болады. Сонымен, содыр-сотқарлар жетім қалып, жамандықтан еріксіз тыйылуға мəжбүр болады.

	Міне, осындай саналы тəрбие алған ұрпақтар, ақын-жыраулар, шешендер ұлы дүбір той-жиындарда ел ішіндегі қыңыр қылықтар мен ел билігін ұстап отырып əділеттен аттаған, қара басы мен айналасындағы ат төбеліндей жандайшаптарының мүддесін күйттегендердің қылығын көп ішінде қаймықпай беттеріне басып, ел ішінде иненің жасуындай жамандықтың да көзден таса қалуына жол қоймаған. Соның нəтижесінде, барлық адам өскелең мұрат көзқарасын қалыптастырып, ата-анасы мен ел-жұртының, туған халқы мен Отанының беделіне дақ, сүйегіне таңба боларлық жаман қылықтардан аулақ болуға ұмтылған.

	«Жақсымен жолдас болсаң – төмендегі басыңды төрге шығарады, жаманмен жолдас болсаң – жаман атағыңды елге шығарады» деп, үнемі білімді, үлгі-тағылымды, кісілігі жоғары жақсы адамдармен барыс-келіс, алыс-беріс жасап, адамзат қоғамын нұрландырып, өркениетті орта жаратуға күш салған.





АЛТЫ ҚАСИЕТ ТƏРБИЕСІ




	Қазақ тəлімінде, адам баласының қандайда жан иесіне жамандық жасамауы қатаң дəріптеледі. «Ата-ананың өзгелерге жасаған жамандығының зардаптарын баласы тартады», яғни ата-ананың елге көрсеткен əділетсіздігін, арамдығын, жəбір-жапасы мен бұзақылығын ұл-қыздары тартады деп қарап, əрбір ата-ана адал, арлы, əділетті болып, адамгершіліктің ақ жолынан таймауға құлшынады əрі ұрпақтарына болашақта мəдениетті, тəртіпті азамат, өнегелі ата-ана болу тəрбиесін мұқият жүргізеді. Сондай-ақ, перзенттерінің бойына адамгершіліктің мынадай алты қасиетін терең сіңіруге күш салады.

	1. Адал да арлы, əділ де турашыл, батыл да батыр, іскер де еңбекшіл, мейірлі де шапағатты болу, тылсым сырлар мен сырлы сөздерді түсіне алатын тамаша қасиет қалыптастыру.

	2. Зейін-зердесі мен ой өрісі кең болу, тапқырлық пен таланттылық, қажырлылық пен қайсарлық қасиеті болу.

	3. Жан баласына жамандық жасамайтын, жігері берік, қиындыққа жасымайтын, дəулет қонса тасымайтын, дүниеге ой көзімен қарайтын ұстамдылық қасиеті болу.

	4. Ақыл-білімі мол, өнер-білімнен хабары бар, табиғат дүниесінің қыры мен сырына қанық, сегіз қырлы, бір сырлы болу.

	5. Заманға сай өз көзқарасы мен таным-түсінігін, жан дүниесін үнемі жаңалап, заманға сəйкесе алға басатын, іскерлік, ісшеңдік қасиеті болу.

	6. Кішіпейіл, ашық-жарқын болу; түрлі жаман іс-қимылдардан өз бойын аулақ ұстайтын, кіршіксіз, таза-пəк қасиетті адам болу.

	Бұл тəрбие ұрпақтарды адалдыққа, адамгершілікке жетелеп, ізденгіш, еңбекшіл, қажырлы, қарапайым, ғылым-өнерге құштар болуға дағдыландырады. Сондай-ақ, ой көзімен қарайтын, философиялық тұжырымдау қабілеті күшті, ақыл-білімі мол, көз аясы кең, заманға үйлескіш, жаңалыққа бейім азамат етіп жетілдіреді.





БАЛАНЫҢ АТА-АНА АЛДЫНДАҒЫ ҚАРЫЗ-ПАРЫЗДАРЫ




	Қазақ салтында əрбір ата-ананың ардақтайтыны: бірінші – баланы ел қатарлы жақсы бағып-қағу, сүндеттеу; екінші – оқыту, өнер-білім, үлгі-тағылым үйрету; үшінші – есейгенде өз сүйгендерімен үйлендіріп, басына отау, бауырына қазан асып беру. Бұл үш парыз деп қаралады. Осы үш парызды орындаған соң, ата-ана ұрпағы алдындағы барлық қарыз-парызынан құтылады да, сол күннен бастап ата-ананы бағып-қағу, қарыз-парызы (жауапкерлігі) ұрпақтардың мойнына түседі. Бұл кезде балалары, мейлі ата-анасымен бірге, мейлі бөлек тұрсын, үнемі ата-аналарының хал-жайларын сұрап, амандығын біліп тұруы, тапсырған жұмыстарын уағында орындап, ренжітпей бағып-қағуы шарт.

	Қазақ тəлімінде: ата-аналарға мейір-шапағатты болу, айтқанын орындап беру, əрқашан ренжітпеу; қандай қиын жағдайда да тіл жəне қол тигізуден аулақ болу мұқият ұғындырылады. Ата-ананың бұйырған ісінен орынсыз бас тарту, ренжіту, бетінен алу қатарлылар адамгершілікке жат, өте жаман қылық екендігі егжей-тегжейлі түсіндіріледі. Ал, ата-анаға қарсы шығу – Жаратқан Иеге қарсы шыққанмен тең жиіркенішті қылық; оларға тіл жəне қол тигізу – кешіруге болмайтын ауыр қылмыс, шектен шыққан пасықтық, бұзақылық деп қаралады.

	«Ата-анасына опа қылмағаннан жақсылық күтпе» деп, ата-анасын сыйламаған, құрметтемеген ұрпақтарға халық жирене қарайды.

	Жалпы, бұл тəрбиеде əр отбасы балаларына қашанда ата-ананың ашына айналып, тоғына толғанып, бұйырған қызметіне əзір тұру; келелі мəселелерде олармен ақылдасып, ақыл-кеңесін алып отыру, түрлі пікір-көзқарастарына құрмет ету, сүйіп тыңдайтын əңгімелерін көбірек айтып, сүйіп жейтін тағамдарын əзірлеп беру; зекіп, ұрысып рухани соққы беруден аулақ болу; ауырып-сырқап қалса қасында болып, емдетіп күтімдеу; көз жұмған шағында өз қолымен жерлеп, Құран оқып, нəзір-шырағын беруге тəрбиелейді.

	Қазақ салтында, ата-аналар балаларын бағып-қағу жауапкершілігінен құтылғанымен, қара тұяқтарынан хал кеткенше ұрпақтарына ақыл-кеңес беріп, дұрыс жол нұсқау; жақсылыққа бастап, жамандықтан шектеу, ауыл-аймақтың келелі істеріне кесім айтып, ірілі-ұсақты істерін жөнге салып отыру жауапкерлігінен құтылмайды. Қашан көз жұмғанша ауылдың ұйтқысы, ел-жұрттың бас қалқасы болып өтуі парызы есептеледі.

	Бұл тəрбие ұрпақтардың ата-ана алдындағы жауапкерлік сезімін арттырады. Ата-ананы қадірлеп, құрметтеуге, оның əрқандай бұйырған ісіне дайын тұруға əдеттендіреді. Ата-ана мен балалардың жауапкерлік шегін айқындап, тату-тəтті, берекелі, үлгі-өнегелі отбасы құруға баулиды. Ата-ананы əуре-сарсаңға салу, қартайғанда қараусыз, бағусыз тастау сияқты адамгершілікке жат пасық, жиіркенішті қылықтардан ат-бойларын аулақ ұстауға дағдыландырады.





ТЕКТЕУ АРҚЫЛЫ ТЕКТІЛІККЕ ТƏРБИЕЛЕУ




	Ерен тектілік пен өскелең мəдениеттілікті бойларына сіңірген қазақ халқы ұрпақтарын тектеу тəрбиесіне ерекше мəн берген. «Тексіздік тəрбиесіздіктен туады», «тəрбиелі баладан тəлімгер шығады», «адам баласы туа жаман болмайды, тəрбиесіздіктен жаман болады», «баласын тектеусіз жіберген отбасы мəңгілік өкініште қалады», «менмендік пен содырлықтың қайнары – тектеусіздікте», «тектеусіз өскен ұрпақтан ар-ұят пен кісілік сұрама», «балам жаман дегенше, өзім жаман де. Өзім жаман дегенше, тəрбием жаман де», «тектеусіз өскен бала өмір салындысына айналады» деп, балаларды жастайынан жаман іс-қимылдардан тектеп, шектеп, жақсы мінез-құлық қалыптастыруға тəрбиелеп отыруды ата-аналық борыш, адамгершілік парыз санаған.

	Əрбір отбасы перзенттерінің тілі шыға бастағанда-ақ, ең алдымен ақ сақалды атасы мен ақ самайлы əжесін көрсетіп: «ата, əже деп айт» десе; үлкендерді «аға, əпке де», кішілерді «іні, қарындас деп айт, сіз, біз деп ибалы, əдепті сөйле; сен, ей деп сөйлеме» деп қаршадайларынан тартып анайы, бейпіл сөйлеуден тыйып отырған. Ал, ес кіріп, айтқанды ұға бастағанда: «үлкен кісілерге кездескенде бұрынырақ сəлем бер, кездескен адамдармен аман-сəлем жасасып жүруді дағдыға айналдыр, үлкендердің алдына түспе, үйге бұрын кіргіз, төрден орын бер, ас-тағамды алдымен ұсын, қашанда үлкендердің ықыласы мен батасын, ризалығын алуға тырыс, жұрт алдында əдепті бол, жақсы мінез-құлқыңмен өнегелі əсер қалдыр; көптің райына бақ, көп ортасында білермендікке салынба, қонақ келсе атын ұста, қолдарына су құй, қолтығынан демеп аттандыр, үлкен кісілер мен ата-аналарыңның алдынан рұқсатсыз кесіп өтпе, əке тұрып – ұл, шеше тұрып – қыз сөйлегеннен без, барлық жерде əдеп сақтап, əсем сөйле, дөрекі мінез, доңыз айбат көрсетпе, қайырымды, мейірімді, кішіпейіл, кешірімді, адал, арлы бол; ата-анаң мен ел-жұртыңның, туған халқың мен Отаныңның бетіне шіркеу келтірме» деп ұл-қыздарының құлағына күн сайын құйып отырған əрі айтқандарына көнбей, қыңыр қылық көрсеткендерін қатаң тектеп, ұрпақтарының өз бетімен кетуіне мүлде жол қоймаған. Ұл-қыздарының қандайда талап-тірлігіне өскелең ата-аналық жауапкерлікпен, адамгершілік тұрғы, ғылыми көзқараспен қарап, ақыл-ойы пісіп-жетілмеген балаларының орынсыз талаптары мен жаман іс-қимылдарын тергеп, тектеп, олардың саналы өмір, тамаша адамгершілік идеясын қалыптастыруға баулып отырған. Мысалы, үйіне үлкен ақ сақалды кісілер мен қонақ келсе, балаларына атын байлатып, аман-сəлем жасатып, қолдарына су құйдырып, шыны-аяқ алдырып қойдырып, қонақ отырған үйге баса-көктеп кіруіне, орынсыз килігіп əңгімеге араласуына жол қоймай, тектеп отырған. Қонақ келгенде балаларына оңаша үйге бөлек дастарқан жайып тамақтандырып, қонақтардың тыныш ортада тамақтанып, алаңсыз демалуына мүмкіндік жасаған. Бұл тəрбие, біріншіден, келген қонаққа деген құрмет болса, екіншіден, балалардың адамдар арасындағы қатынасты терең түсінуіне, үлкенде – үлкендік, кішіде – кішілік сипат болуына; қоғамдағы əр адамның жасы, жынысы, білімі секілділеріне қарай өзіндік орны болатындығын түсінуіне пайдалы. Үшіншіден, балалардың өзгелерге деген құрмет сезімін қалыптастырып, əдепті, ибалы болуына тиімді; төртіншіден, балалардың дербес тіршілік жолын үйреніп, қоғамдық ортаға бейімделіп, халықтық салт-дəстүрді қастерлеуіне жəне жалғастыруына көрсеткен жол есептеледі.

	Қазақ халқы ұрпақтарының шектен тыс еркелік, озбырлық, менмендік, тойымсыздық, рақымсыздық, əдепсіздік, тəртіпсіздік сияқты жаман қылықтарына мүлде жол қоймай: «бетінен қақпаған бала береке таптырмайды», «тектеу көрмеген ұрпақ тексізге айналады», «тектеу – ұрпақтарды ұлылыққа жетелейтін алғашқы баспалдақ» деп, ұрпақтарын нашар іс-пиғылдардан қатты шектеп отырады. Сондай-ақ, ес-ақылы толмаған, жақсы-жаманды ажырата білмейтін балаларды «балалы қонақ – жараспас» деп, жиын-тойларға ертіп бармаған. Егер ертіп баруға тура келсе, баланы үйден əбден тəрбиелеп алып шығады əрі елдің нəрсе-керегін албаты ұстауына, бүлдіруіне, отырған жұрттың мазасын алуына, ас-тағамға қол салуына жол қоймайды.

	Қазақ тəлімінде: баланы тектемей, шектен тыс еркіне жіберуді – баланы шынайы сүйгендік, аялағандық деп есептемеген. Керісінше, ұрпақтарының болашағы мен мақсат-мұратына жетер жолын бұзғандық, бөгегендік деп қараған. Себебі, қазақ ұғымында, жастайынан тектеліп, тергеліп өспеген баланың ақ-қара, обал-сауапты айыру қабілеті төмен болып, өмірдегі түрлі бəсеке мен қиян-кескі сайысқа бетпе-бет келгенде əлсіздік танытады; озбыр, менмен, ал кеуде, əпербақан, желікпе болып, қоғамдық қарым-қатынас тəртібі, заң-түзім, салт-дəстүр, ар-ұят, кешірім дегендерді қайырып тастап, жолсыздыққа басады; қоғамдық түрлі қайшылықтар мен бұраңдылықтарға төтеп беру қуаты төмен болады; тектеу көрмей өскендіктен, түрлі сəтсіздіктерге қарсылық қуаты əлсіз болатындықтан, бастарына тұйықсыз іс түскенде, кедергіге жолыққанда, я өздерін, я өзгелерді мерт қылып, ата-анасы мен ел-жұртын жерге қаратып, қоғам сыпырындысына айналады деп қарайды.

	Бұл тəрбие ұрпақтарды жан-жақтылы тəрбиелеп, балаларды жастайынан көпшіл, қайырымды, мейірімді, ұятты, ибалы болуға, қандайда адамның қоғамның белгілі бір мүшесі екендігін ұғынуына, түрлі сəтсіздіктерге төтеп беру қабілетін арттыруға пайдалы. Балаларды жастайынан төзімділікке, қайсарлыққа, табандылыққа, ерлікке, ептілікке баулиды. Менмендік пен озбырлық, қара ниеттілік пен қатігездік, арсыздық пен тойымсыздық, сəнқойлық пен ысырапқорлық секілді жаман қылықтарды жұқтырып алудың алдын алып, тектілік пен өскелең адамгершілік жолына жетелейді.





ҮШ СЫНАҚ ТƏРБИЕСІ




	Қазақ халқының дəстүрлі бала тəрбиесінде: əр отбасы ұрпақтарына адам баласы өз өмірінде мынадай үлкен үш сынаққа – «бақ-тақ» сынағына, яғни, атақ-даңқ, байлық-мансап сынағына; «жапа-машақат» сынағына; яғни, қиындық, жоқшылық, пəле-жала сынағына;

	«ажал-өлім» сынағына, яғни ауру-сырқау, өлім-жітім сынағына жолықпай қоймайды деп ескертеді əрі осы үш сынақтан сүрінбей өткен адам ғана аты затына сай ақылды, білімді, қайсар, қажырлы адам болады деп ұғындырады.





1. Бақ-тақ сынағы




	Бақ-тақ, яғни, байлық, мансап, атақ-даңқ, мұрат-сенімі əлсіз, тəрбиеленуі нашар, көз аясы тар, ақылы аз адамдарды шектен тыс еліртіп, есіртіп, бастарын айналдырып, көздерін көлегейлеп, адамгершілікке жат теріс жолға оңай түсіріп жібереді. Асқақтатып, дандайсытып, менмен, тəкаппарға айналдырады. Ондай адамдар халықтан өздерін жоғары қойып, қара бастарын хан санайды. Тіпті, «ессізге есе тисе, есірік қоса тиеді», «ат мінбеген ат мінсе, шаба-шаба өлтірер, тон кимеген тон кисе, қаға-қаға бітірер» дегеннің аяғын құшып, өздерін қалай ұстарын білмей, елдің берекесін кетіреді. Өзінен мықтылардың алдында құрша жорғаласа, əлсіздерге əкіреңдеп, халықтың қалыпты тұрмыс тəсілін, салт-дəстүрін бүлдіреді. Өзгелерді бəсекелесе ішіп-жеп, бəсекелесе киінуге, атаққұмарлыққа, шенқұмарлыққа итермелейді. Өнер-ғылым, үлгі-тағылым жолын тəркі етеді. Адамгершілік, мораль, əдеп-ибадан аттап, аузына келгенді айтып, ойына келгенді істеп, ең соңында өздерін мерт қылып тынады. Сондықтан ұрпақ басқа бақыт-байлық қонғанда, шенді, шекпенді болғанда адамгершіліктен аттамау, өмірге ой көзімен қарау, атақ-даңқ, шен-шекпеннің өнер-ғылым, үлгі-тағылыммен салыстырғанда түкке тұрғысыз нəрсе екендігін егжей-тегжейлі түсіну тиіс. Сондай-ақ, бұл сынақтан ақылды, білімді, адамгершілігі асқақ, өмірге қадағалай қарайтын, байлық пен мансапты қол мен беттің кірі деп санайтын, мұрат, арман-тілегі өскелең адамдар ғана сүрінбей өтеді деп ұғындырады.





2. Жапа-машақат сынағы




	Жапа-машақат, яғни, қиындық, жоқшылық, пəле-жала басынан ыстық-суық өтпеген, өмір тəжірибесі кемшін, көрген-білгені аз, көз аясы тар, ешқандай қиындық көрмей өскен бөспелеу жандарды тез мерт қылады. Ондай жандар басына бақытсыздық келсе, жоқшылық, кедейшілікке душар болса, пəле-жалаға жолықса, «біткен деген осы» деп өмірден түңіледі. Жылап-қақсап, қарғанып-сіленіп, рухани жақтан морт сынады. Ішімдік-шегімдікке салынып, азғындап, адамдық қасиетінен айырылады. Ата-анасына азап, отбасына масыл болады. «Үмітсіз – шайтан», «басыңа мың бір пəле келсе дағы, жігіттер, күдер үзбе жақсылықтан» дегендей, халық даналығының мəніне ой жүгіртпейді.

	Бұл сынаққа сенімі берік, білімі терең, өмірге ой көзімен қарайтын, қажырлы, қайсар; бақ қонса тасымайтын, қиындыққа жасымайтын, зерделі де зерек, іскер де қабілетті адамдар ғана төтеп береді жəне аңсаған арманына жете алады деп ұғындырылады.





3. Ажал-өлім сынағы




	Қазақ халқы ұрпақтарына: «Жұмыр басты пендеге бір өлім бар. Өлім қорқынышты емес, өмірді мағынасыз өткізу – қорқынышты» деп ұғындырады. Сондай-ақ, ауру-сырқау, ажал-өлім – адамның адамгершілігін, ақыл-парасатын, қажыр-қайратын, дүниеге көзқарасы мен кісілік мəдениетін сынайтын сын; тіпті, «жақсы адамның өлімнің өзі өнеге, өнерлі, білімді адамдар артына өлмес, өшпес белгі – елеулі еңбек қалдырып кетеді, сондықтан да, əркім адамша өмір сүріп, адамша өлу керек. Қажетті жерінде Отанға, халыққа қыршын жасты қию – даңқ» деп түсіндіреді.

	Ауру-сырқау, ажал-өлім сынағына өмірдің ащы-тұщысын көп көрмеген, өмір толқынында жақсы пісіп-жетілмеген, көзқарасы саяз адамдар төтеп бере алмайды. Ондай адамдар ауру-сырқауға жолықса, «жаман жайрай жығылады» дегеннің керін келтіріп, аһылап, үһілеп, өзіне де, өзгеге де маза бермейді. Бала-шаға, туыс-туғандарын əуре-сарсаңға салады. Тіпті, өмірден қарадай түңіліп, өзін қарап жатқан жанашыр жақындарының көңілін жабырқатып, уайым-қайғыға салады. Ал, жақындарының бірі қазаға ұшырай қалса, бетін тырнап, шашын жұлып, өлген адамның соңынан бірге кететіндей күй кешеді. Қазаға қайрат қылуды, басы жұмыр пендеге бір өлім бар екенін түсінбейді. Табиғат заңдылығына, өлім ісіне ғылыми қарамайды. Сөйтіп, ауру-сырқау, ажал-өлім сынағы алдында бордай егіліп, ұнжырғасы түсіп, өмірден біржолата күдер үзіп, өзін мерт қылады … Бұл сынаққа өмірге ғылыми көзқараспен қарайтын, жаралмақ, тумақ, өлмек дегеннің табиғи заңдылық екенін шынайы түсінген адамдар ғана төтеп бере алады. Өмір тəжірибесі мол, көзі ашық, көкірегі ояу адамдар ауру-сырқауға душар болса, бала-шаға, туыс-туғандарының зəресін алмайды. Қайта ауру азабына қарсы табандылықпен күресіп, шыдамдылық, қайсарлық көрсетіп, өзін қарап жатқан адамдарға тез сауығып кететінін, онша алаңдаудың қажетсіздігін айтып, жалынды бейне, үміткерлік сенім көрсетеді. Емдеуге ерікті түрде келісіп, тезірек сауығып кетуге күш салады. Ал, жақын туыс-туғандарының бірі қазаға ұшыраса, қайғысын қайратына жеңдіріп, басқа туыс-туғандарына ес-ақыл, сүйеніш, жұбаныш болады.

	Қорытып айтқанда, қазақ халқы үш сынақ тəрбиесінде өз перзенттеріне: басқа бақ қонып, тасы өрге домалағанда тасымау, кердеңдемеу, халыққа мұрын шүйірмеу; адамгершілік пен салт-дəстүрден аттамау; ал, басқа іс түскенде, пəле-жала, ауру-сырқау, қазаға жолыққанда жасымау, қажыр-қайрат көрсету; өмірге ғылыми көзбен қарау барша адам баласының парызы екендігін егжей-тегжейлі ұғындырып отырған.

	Бұл тəрбие ұрпақтарды ақыл-ой, адамгершілік жақтан ақаусыз өсіп-жетіліп, өмірге ой көзімен қарап, табиғат пен өмір заңдылықтарына түсінікпен қарайтын ақылды, білімді, қайсар азамат болып шығуына мүмкіндік жасайды.





ЕРЛІККЕ БАУЛУ




	Қазақ халқы ұрпақтарын батылдыққа, батырлыққа, ерлікке баулуға да ерекше көңіл бөледі. Мұнда, əр отбасы перзенттеріне: «тауық – құс емес, ерлігі жоқ – кісі емес», «ез тірліктен – ер өлім артық», «ерліктен ұлы іс жоқ, қыраннан өтер құс жоқ» деп, ерліктің екінің бірінің қолынан келе бермейтін өте ұлы іс екендігін; қорқақтық пен қоян жүректіктің – ездік, ынжықтық, тіпті, намыссыздық, арсыздық болатындығын мұқият түсіндіріп, ұл-қыздарын жастайынан батыл, батыр, ержүрек болып жетілуге баулиды.

	Ерлік, батырлық, батылдық тəрбиесінде тəжірибелі ата-аналар перзенттеріне: «ерлік» деген кез келген жерде төбелесу, сойқан шығару, содырлық, əлімжеттік көрсету емес, қайта, өктемдікпен, əділетсіздікпен, жауыздықпен, жолсыздықпен, бұзақылықпен, аярлықпен, алаяқтықпен батыл күрес жүргізу, жамандық атаулыға жол бермеу; ел басына күн туып, Отаны мен халқына қауіп-қатер төнгенде атойлап алға шығып, елін, жерін қорғау, тіпті, Отаны мен халқы үшін жанын қию қатарлылар нағыз ерлік болатындығын; ал, ел басына іс түскен сын сағаттар мен əділет, ақиқат аяққа тапталып, өктемдік пен озбырлық дəурендеп тұрғанын көре тұрып оған немқұрайлы қарау, жол беру, «пəле бола ма» деп өз басын қорғап, оны тосудан қорқу, бұқпантайлау, тайсақтау қатарлы қылықтар ездік, қоян жүректік, қорқақтық, тіпті, намыссыздық, арсыздық болатындығын егжей-тегжейлі түсіндіріп, ұрпақтарының бойына қаршадайларынан ерлік қасиетті дарытуға құлшынады.

	Бұлай істеу ұрпақтарды жамандық атаулыға жандары қас батыл, батыр болуға дағдыландырып, əділетті, орнықты, тыныш қоғам құруға баулиды. Сондай-ақ, қоғамда əртүрлі пасық, жиіркенішті қылықтардың көбейіп кетуінің алдын алып, ұрпақтарды əділет пен ақиқатты жақтайтын ізгі ниетті болуға бастайды. Ұрпақтардың ерлікке, батылдыққа, батырлыққа деген ынтасы мен құштарлығын арттырады.





МЕЙІРІМДІЛІККЕ БАУЛУ




	Қазақтың дəстүрлі отбасы тəрбиесінде: мейірімділік, яғни, мейір-шапағат, рақым тəрбиесі басты орында тұрады. Мұнда білікті де тəрбиелі ата-аналар перзенттеріне жастайынан: «мейірімділік, рақым-шапағаттылық – адам бойындағы ең асыл қасиеттердің бірі əрі бірегейі; бойында мейірімділік пен рақым-шапағат жоқ адам адам санатына қосылмайды» деп ұғындырып, ұрпақтарын мейірімді, қайырымды, рақым-шапағатты болуға баулиды. Кісілік мейірім – адам жүрегінің шамшырағы, ізгілікке, достыққа, береке-бірлікке жетелейтін сара жол екендігін егжей-тегжейлі түсіндіріп, обал-сауапқа қарамау, қиындық көргендерге қол ұшын беріп, аяушылық көрсетпеу, жанашырлық қылмау секілділер адамдар арасындағы қалыпты қарым-қатынасты, достық пен береке-бірлікті бұзатын жиіркенішті іс, пиғыл болатындығын жанды мысал, нақты дəлелдер арқылы ұрпақтары алдына жайып салып, перзенттерін қашанда мейірімді, қайырымды, рақымды, шапағатты болуға жетелейді.

	Бұл тəрбие ұрпақтарды рухани, ақыл-сезім жəне адамгершілік жақтан ақаусыз өсіп-жетілдіреді. Ақ көңіл, ашық-жарқын, жанашыр, ізгі ниетті адам болуға дағдыландырады.





АДАМГЕРШІЛІККЕ БАУЛУ




	Қазақ тəлімі мен отбасы тəрбиесінде адамгершілік ең басты тəрбиелердің бірі əрі бірегейі саналып, өз перзенттерінің бойына адамгершілік қасиеттерін толық дарыта алмаған ата-ана ұрпақтары мен бүкіл қоғам алдында ата-аналық қарызы мен қоғамдық парызын толық өтей алмаған болып есептелген. Адамгершілік тəрбиесін жүргізгенде əр отбасы ұрпақтарына: күллі адам баласын бауырым деп санау, адамдарды ұлтқа, жікке бөлмеу; бай-кедей, əлді-əлсіз, аз-көп, шенді-шекпенді деп алаламай, баршаға тең, əділ мəміле жасау, кем-кетік, ауру-сырқау адамдарға күлмеу, адамды жəбірлемеу, қорламау, кемсітпеу; менмендік пен тəкаппарлықтан аулақ болу, өтірік-өсекке бой ұрмау, күншілдік, көрсеқызарлық, жағымпаздық, құлқынқұмарлық, бойкүйездік, жалқаулық, қорқақтық, алдап-арбау, қоқан-лоқы сияқты дерттерден аулақ болу; алыс-беріс, барыс-келіс істерінде əділ болу; басқа бақ қонып, атақ-даңққа бөленгенде асып-таспау, кердеңдемеу; «ердің ері – егеудің сынығы» екендігі, адамгершілігі жоғары адамдардың қолы түгіл, тілінен де басқа адамдар жəбір көрмейтіндігі жанды мысал, жанасымды əңгімелер арқылы мұқият ұғындырылады. Əрбір азамат мал-дүниемнен айырыламын-ау деуден қорықпай, өнер-ғылым, үлгі-тағылым ала алмай қалудан қорқу керектігін ерекше ескертеді. Шен-шекпен, мал-дүниенің баянсыз болатындығын; тек өнер-ғылым мен асқақ адамгершіліктің ғана адамға мəңгі серік, өмірлік азық болып, адамды сый-құрметке бөлеп, атақ-даңқын аспандататындығын жан-жақтылы түсіндіріп, ұрпақтарын адамгершілік жолдан таймауға баулиды.

	Адамгершілікке баулу ұрпақтардың жан дүниесін байытып, көңіл күйін ақаусыз, қалыпты сақтайды. Адамдар достық қарым-қатынасты нығайтып, қоғамдық өрісін кеңейтіп, досын көбейтеді. Рухани жақтан тамаша мінез-құлық қалыптастырып, физиологиялық жақтан ақаусыз өсіп-жетілулеріне зор мүмкіндік жасайды.





МƏҢГІЛІК АДАМ БОЛУҒА БАУЛУ




	Бұл тəрбиеде өнегелі отбасылар ұрпақтарын «тобыр» болмай, «мəңгілік адам» болуға баулиды. Яғни «ақын болу – өз еркің, азамат болу – борышың» деп, ұрпақтары алдында нағыз адам, мəңгілік адам болу талабын қатаң қояды.

	Қазақ халқы адамдарды істеген іс-қимылдарына қарай: тобыр, азамат, қайраткер, ардагер, көсем деп жіктесе, ал қызметі (мансабы), беделі, артына қалдырған рухани жəне заттық мұраларына қарай: уақтылы адам, өмірлік адам, мəңгілік адам деп үлкен үш топқа бөледі. Мысалы, «тобыр» деп – өнер-білім, ақыл-айладан жұрдай, өзіндік майдан, көзқарасы жоқ, ел қалай көшсе, солай көшетін, адал мен арамды, обал-сауапты білмейтін, алдына келсе ішіп, күпті болып құсып, ас ішіп, аяқ босататындарды айтса; «азамат» деп – өзіндік көзқарасы мен ерлік-серілігі бар адамдарды айтады. Ал «ардагер» деп белгілі бір халықтың сыйлауына, құрметтеуіне, ардақтауына бөленген адамдарды айтса; «қайраткер» деп бір елдің қоғамдық қызметіне белсене қатынасып, өзіндік ықпал көрсеткен адамдарды айтады. «Көсем» деп бір елдің немесе белгілі бір халықтың саяси басшысын, яғни, бүкіл бір халықты немесе өзіне тəуелді бірнеше ұлт пен ұлысты бастап, бақыт-байлыққа бөлеген, ақыл-білім, амал-айласымен өз соңына ерушілерді мойындатқан көреген адамдарды айтады. Алайда, ардагерлердің де, қайраткерлердің де, хан-хаһан, шен-шекпенділердің де «мəңгілік адам» болуы екіталай. Олардың кейбіреуі уақтылы, кейбіреуі өмірлік қана адам болады да, көбі «мəңгілік адам болу» дəрежесіне көтеріле алмайды.

	Қазақ халқы «уақтылы адам» деп – билік алса, сол билігінен қалғанша, байлық тапса, сол байлығы сарқылғанша ғана сайрандап, ел құрметіне бөленген; мансабынан тайып, байлығынан айырылған күні (үстінен алтын артқан кезде ардақталып, үстіндегі алтынын түсіріп алған соң, ешкім қажетсінбейтін) есек сияқты, немесе «жүзігі бар кезінде сүлеймен де сүлеймен, жүзігінен айырылып, сүлеймен де сүмірейген» дегеннің аяғын құшып, қатардағы көп тобырдың бірі болып, ел назарынан тез шығып кететін адамдарды айтады.

	«Өмірлік адам» деп өлгенше билік, мансап ұстап, хан-хаһан, əкім, би болып немесе шексіз мол байлыққа бөленіп, көз жұмғанша үлде мен бүлдеге бөленіп өткенмен, арттарына болашақ ұрпақтары үлгі-өнеге етерлік өлмес хат, жақсы ат қалдыра алмаған адамдарды, яғни, тірліктерінде қолдарындағы құқық пен байлыққа сүйеніп жалпақ жұртты өздерін ағалатып, жағалатып, асып-тасып, бет-беделді, қадірлі, құрметті кісі құсап өткенмен, өлген соң, артында айтарлық із қалмаған, аты-затымен бірге өлген адамдарды айтады.

	Ал, «мəңгілік адам» деп – тірліктерінде биік мансап, мол байлыққа кенеліп, өздерін игі жақсымыз деп жүрген шенді-шекпенділердің елеп-ескеруіне, ел құрметіне ілікпесе де, қажымай-талмай өнер-ғылым іздеп, артына, болашақ ұрпақтары мен туған халқына мəңгілік рухани азық болып, жігер-күш бағыштап, ұлттық мақтаныш сезімдерін оятатын рухани жəне заттық мəдени мұралар қалдырған; өздері өлсе де, Фараби, Абай, Қорқыт, Құрманғазы сияқты аттары мəңгі өлмей, туған халқымен ғасырлар бойы бірге жасайтын адамдарды айтады, əрі ұрпақтарын сондай «мəңгілік адамдардан» өнеге алып, атақ пен шен-шекпенге пысқырып қарамайтын, адамгершілігі асқақ, өнер-білімі ұшан-теңіз «мəңгілік адам» болып өсіп-жетілуге баулиды.

	Бұл тəрбие ұрпақтарды мəңгілік өнер-ғылым іздеуге, мұратты болуға, артына жақсы ат, өлмес рухани байлық қалдыруға құлшындырады. Сондай-ақ, жасөспірімдерді ірілікке, тектілікке баулып, пенделік ұсақшылдықтан өз бойларын аулақ ұстауға дағдыландырады. Қашанда ұлы мұрат, асқақ арманнан таймай талпынуға жебейді.





СЫЙЛАСТЫҚ-СЫРЛАСТЫҚ ТƏРБИЕСІ




	Бұл тəрбиеде білікті ата-аналар ұрпақтарына: шынайы сыйластық-сырластық, теңдік пен əділдік – адамзат қоғамының тыныш, орнықты болуының төрт тағаны, яғни, тірегі деп ұғындырады. Шынайы адами сыйластық пен сырластық, теңдік пен əділдік болмаған ортада береке-бірлік те, тыныш, орнықты қоғам да болмақ емес екендігін ұрпақтарына егжей-тегжейлі түсіндіріп отырады. Сыйластық – сырластыққа жол ашып, адамдар арасындағы сүйіспеншілікті арттырып, достықты нығайтады.

	Алайда сыйластықтың өзі əртүрлі болады. Яғни отбасы сыйластығы, адамгершілік сыйластық, туыстық сыйластық, достық сыйластық, көршілік сыйластық, сабақтастық сыйластық, мақсат-мүдде үшін сыйластық, жағымпаздық, шашбау көтерушілік, қорыққаннан сыйлаушылық, сондай-ақ, дипломатиялық сыйластық қатарлы түрге бөлінеді. Бұлардың алдыңғы алтауы шынайы, ізгі ниетті адамгершілік сыйластық есептеледі. Ол тыныш, орнықты қоғам құрудың ұйтқысы болады. Ал, мақсат-мүдде сыйластығы, қорыққаннан сыйлаушылық жəне шашбау көтерушілік пен жағымпаздық қатарлы сыйластықта адамгершіліктің жұрнағы да болмайды. Міне, бұлар ең қорқынышты, ең опасыз сыйластық түріне жатады. Ал, дипломатиялық сыйластық болса, ол біршама күрделі болып келеді. Яғни, бір ел мен тағы бір ел бір-біріне түсінікпен қарап, əділ мəміле жасаса жəне билеушілері өзара сыйласып, теңдік мəміледе болса, онда тату-тəтті өтеді. Ал, теңдік пен əділдіктен ауытқыса, іргелері тыныш болмайды, тіпті жауласады деп ұғындырып, ұрпақтарын сыйластық пен сырластыққа, əділдік пен теңдікке табанды болуға, тыныш, орнықты, тату-тəтті өмір өткізуге күш салуға баулып отырған.

	Бұл тəрбие ұрпақтарды ізгі ниетті, адал, əділ, турашыл болуға, адамдарды өзара сыйласып, сырласып, тату-тəтті өтуге баулып, достық сүйіспеншіліктерін арттырады.





ТІЛДІ ЖОҒАРЫ БАҒАЛАУ САЛТЫ




	Қазақ халқы: «өнер алды – қызыл тіл» деп, тілді барша өнерден жоғары қойып, оны бір ұлттың құрып-жоғалуы мен көркейіп-гүлденуіне қатысты өте келелі мəселе ретінде қараған. Қазақ ұғымында, тіл болмаса адамдар өзара пікір ауыстырып, сырласып-сұхбаттаса алмайды. Барыс-келіс, алыс-беріс жасау қиынға соғады. Тіл – достық пен береке-бірліктің дəнекері.

	«Өзге тілді білу жақсы іс, ал, өз тілін ұмыту – кешірілмес қылмыс», «Жер бетінен өздігінен құрып-жоғалайын деген халық бірінші – тілін, екінші – ділін (сенімін), үшінші – рухы мен намысын жоғалтады», «Өз тілін ұмытқан ұрпақтан опа күтпе», «бұзықты алыстан іздеп əуре болма, кім ана тіліне мұрын шүйірсе, сол бұзық». Себебі, тілге опасыздық – туған халқына (анасына) опасыздық; ана тіліне мұрын шүйіру – анасына (туған халқына) мұрын шүйіру», «Өзге тілді пір тұтып, ана тілін қор санау – нағыз мəңгүрттік», «Ана тілін қайырып тастап, бөгде тілде сөйлесу – өз анасын құрметтемеумен бірдей қылмыс» дейді. Мұның мəні – шен-шекпен, атақ-даңқ немесе жан бағыс үшін өзге тілге табынып, өз ана тілін жою – өз халқын жойғандық. Өз халқын жою – оның болашағын, тіпті, адамзат мəдениетінің бір бөлшегін жойған шектен асқан бұзықтық дегені. Əне, сол себепті, қазақ халқы: «Өнер алды – қызыл тіл» деп, ана тілін ардақтап, оны таза сақтап, ұрпақтан-ұрпаққа жалғастырып отыруды өте игілікті іс, туған халқына деген адалдық пен құрмет, адамзат мəдениетіне қосқан өлмес-өшпес үлес деп бағалаған. Демек, қазақ халқы ана тілін ұмытқандық – туған халқын ұмытқандық, ана тіліне немқұрайды қарағандық – туған халқының болашағына немқұрайды қарағандық, ана тілін менсінбеушілік – туған халқын менсінбеушілік, ана тілін қорлағандық – туған халқының ар-намысын қорлағандық деп біледі. Міне, қазақ халқы тілге осындай биік деңгейде мəн бергендіктен, оның тілі ғасырлар бойы ешқандай өзгеріске, ала-құлалыққа түспей, таза сақталып келген.





АДАМГЕРШІЛІККЕ ҚАТЫСТЫ БІЛІМДЕРДІ ҰҒЫНДЫРУ




	Қазақ халқының ұрпақ тəлім-тəрбиесінде, яғни, отбасы тəрбиесінде əрбір ата-ана өз ұрпақтарына адамгершілік пен азаматтыққа қатысты мынадай негізгі білімдерді ұмытпауды ерекше ескертіп отырады.

	1. Барша жақсылық пен мейір-шапағат өз отбасы мен туыс-туғандарына қол ұшын беруден басталатындығын ұмытпау. Өз отбасы мен туыс-туғандары қиындық көріп жатқанын біле тұра, оны білмеске, көре тұра көрмеске салып, пайда табу немесе бедел көтеру үшін шенділер мен шекпенділерге мал-дүние беру, шашбауын көтеру – алаяқтық, залымдық, тіпті оның бұзықтық саналатындығын естен шығармау.

	2. Ата-ананы құрметтеп, əрқандай жұмысына əзір тұру, туыс-туған, дос-жарандарымен үнемі барыс-келіс, алыс-беріс жасап тұру; туыс-туғанының басына бақ қонса шыбынша үймелеп, басынан бақ тайса туыстық қарым-қатынасты үзбеу. Ата-ананы ренжіту – Алланың ізгі жоылынан тайқу, ата-анаға қарсы шығу – Алла Тағаланың бұйрығын орындамаумен тең ауыр күнə, кешірілмес қылмыс саналатындығын естен шығармау. Туыс-туған, дос-жаранынан қол үзген адам ең рақымсыз, ең тасбауыр адам саналатындығын ұмытпау.

	3. Мейлі, қандай адаммен кездессе де жылы қабақ танытып, аман-сəлем жасауды ұмытпау. Кім бұрын сəлем берсе – сол ізгі адам саналатындығын естен шығармау.

	4. Жетім-жесір, жоқ-жітік, ауру-сырқауларға қол ұшын беріп, көңілдерін жұбатып жүруді ұмытпау. Жоқшылық та, тоқшылық та аумалы-төкпелі болатындығын естен шығармау.

	5. Тəңірге, аруаққа, ата-анаға, халыққа тіл тигізбеу; діни наным-сенімге құрметпен қарауды ұмытпау. Тəңірге, аруаққа, ата-анаға, халыққа тіл тигізіп, діни наным-сенімді масқаралау – ауыр күнə, мəдениетсіздік, білімсіздік, тіпті санасыздық саналатындығын естен шығармау.

	6. Күллі адам баласының қуанышы мен қайғысына ортақтасып, ақсақалдар мен өнер-білімді адамдарды құрметтеп, əйелдер мен балаларды аялауды ұмытпау. Адамгершілік – адам көркі, өмірлік серігі екендігін естен шығармау.

	7. Ақыл-ой толық, бойда қуат бар кезде өнер-ғылым үйрену, мал-дүниені өнер-білім алу жолына жұмсауды ұмытпау. Өнер-ғылымның – өмірлік серік, таусылмас байлық екендігін естен шығармау.

	8. Ақсақалдардан бата-ықылас алып, көршілермен тату-тəтті тұруды, қаралы жандарға көңіл айтып жұбатуды, ауру-сырқаулардың көңілін сұрап қуандыруды, біреудің қуанышына құтты болсын айтып, ортақтасуды ұмытпау. Əрқашан мейірімді, қайырымды болуды, барша адам баласына жанашырлық, жақындық көрсетіп отыруды естен шығармау.

	9. Бақыт-байлық, шен-шекпен, атақ-даңққа тасымау, қайғы-қасірет пен қиындыққа жасымау. Бақыт-байлық та, қайғы-қасірет те бір адамның басында мəңгі тұрмайтындығын ұмытпау.

	10. Қайда жүрсе де, қандай шаруамен айналысса да адамгершілік қасиетті жоғалтпау. Тектілік, тəрбиелілік, мəдениеттілік танытып, асқақ адамгершілік деңгейден көрінуді ұмытпау.

	Бұл тəрбие ұрпақтардың ой толғау, тұжырымдау қабілетін жоғарылатып, адамгершілік ой-санасын байытады. Əр жақтан ақаусыз өсіп-жетілуіне зор мүмкіндік жасайды. Адамдар арасындағы қарым-қатынасын нығайтып, барыс-келіс, алыс-беріс тəртібі мен жол-жосынды түбегейлі ұғындырып, көпшіл, халықшыл болуға, ата-ананы құрметтеп, үлкендерді сыйлап, кішілерді аялап, өнер-білімді қастерлейтін, дүниеқорлықтан аулақ, адал, арлы, ізгі ниетті, жомарт азамат болуға жетелейді.





СҮЙІНІШ, ТІЛЕК ТƏРБИЕСІ




	Бұл тəрбиені жүргізгенде əр отбасы өз ұрпақтарына ең алдымен аман-сəлем жасаудан бастап, одан ары қарай сүйініш, тілек дағдыларын бір-бірлеп, мұқият үйрете бастайды. Мысалы, жолаушыға кездессе аман-сəлем жасап, «жол болсын» айту, мал айдап, мал қайырып жүргендерге кездессе: «бағар көбейсін», мал қоралап жатса: «қора толсын», қозы көгендеп жатса: «көген толсын», бие байлап жатса: «байлар көбейсін», жұмыс істеп жатса: «іс ілгері болсын», жаңа қонысқа қонғандарға: «қоныс құтты болсын», отау көтергендерге: «үй құтты болсын», топтасып əңгіме-дүкен құрып отырғандарға: «орта толсын», жүн сабап жатқандар болса: «сабар көбейсін», киіз басып жатқандар болса: «басар молайсын», қырман алып жатқандар болса: «қырманға дəн толсын», сапарға шығып бара жатқандар болса: «сапар сəтті болсын», той жасағандарға: «той құтты болсын», нəрестелі болғандарға: «нəрестенің бауы берік, жасы ұзақ болсын», келін түсіргендерге: «келін құтты болсын», наурыз жасағандарға: «тілеу қабыл болсын», айт өткізгендерге: «айт қабыл болсын», соғым сойғандарға: «соғым шүйгін болсын», мал сауып жатқандарға: «мал ақты, балалар бақты болсын», қаралы болғандарға: «марқұмның топырағы торқа, жатқан жері жаннат болсын», балалары шетінеп кеткендерге: «тұрымдысын берсін», нəзір-шырақ өткізгендерге: «нəзір қабыл болсын» деген сияқты өз сүйініші мен ақ тілегін білдіріп отыруға баулиды.

	Бұл тəрбие ұрпақтарды қуанышқа, шаттыққа бөлеп, адамның көңіл күйін əртүрлі рухани қысымнан сақтауға жебеуші болады. Адамдар арасындағы қарым-қатынасты нығайтып, сүйіспеншілікті арттырып, достық пен береке-бірлікті күшейтеді.





АТАМЕКЕНІН, ОТАНЫН СҮЮ ТƏРБИЕСІ




	Атамекенін, Отанын сүю тəрбиесінде əрбір отбасы ұрпақтарына: атамекен, туған жер, Отан – ең қасиетті ұғым, Отансыз – басың оңға қарап, бағың жанбайды. Отаның мен туған жерің – алтын бесігің.

	Алтын бесігіңді аяла, қастерле, оның атақ-даңқына кір келтірме, туған жерің мен Отаныңды қорғау – азаматтық борышың деп ұғындырып, ұрпақтарын жастайынан туған жерін, атамекенін, Отанын сүюге баулиды.

	Бұл тəрбиеде өнегелі ата-аналар өз перзенттеріне жастайынан ата-мекен, туған жер, Отан туралы егжей-тегжейлі түсінік береді. Мысалы, ата-бабаларымыз кір жуып, кіндік кескен, ғасырлар бойы мекендеп, туыс-туған, ата-бабаларының мүрдесі, басы жатқан жерді – туған жер, атамекен, Отан деп ерекше қастерлейтіндігін; «кісі елінде сұлтан болғанша, өз еліңде ұлтан бол» деп, шетелде, жат жұртқа хан-хаһан болғаннан гөрі, өз елінің қатардағы қарапайым бір азаматы, тіпті құлы болуды артық санайтын ерекше текті, тəрбиелі халық болғандығын; туған жерін, атамекенін, Отанын сатқандарды шектен шыққан бұзықтық деп қарап, ондай опасыз адамдардың етегін кесіп елден қуатындығын; «адам – туған жеріне, ит – тойған жеріне» деп, Отаны мен атамекенін жан-тəнімен сүйіп, оған қауіп-қатер төнгенде атойлап алға шығып, ерлікпен қорғау керектігін жанды мысал, бұлтартпас айғақтар арқылы мұқият ұғындырады. Сондай-ақ, ұрпақтарына Отаны мен туған жерінің тау-дала, өзен-көл, орман-тоғайы мен жан-жануар, өсімдіктеріне дейін шынайы сүйіспеншілік орнатып, ата-бабалары ғасырлар бойы қан төгіп қорғап келген қасиетті Отанын қызғыштай қорып, салт-дəстүр, ғылым-өнерін, баға жетпес мəдени мұраларын жан-тəнімен сүйіп жəне қастерлеп, туған халқым мен Отанымның ыстығына күйіп, суығына тоңамын, қажет кезде қыршын жанымды қиямын дейтін берік сенім орнату əрбір адамның азаматтық парызы, перзенттік борышы екендігін көкейлеріне құйып, жүректеріне ұялатып, ұрпақтарын Отаны мен халқына қалтқысыз адал болып, Отанын, атамекен, туған жерін мəңгі сүйіп өтуге баулиды.

	Бұл тəрбие ұрпақтардың Отанға, туған жерге деген сүйіспеншілігін арттырып, Отанды, атамекенді ардақтайтын тамаша мінез-құлық қалыптастыруына мүмкіндік жасайды əрі балалардың ой толғамын байытып, туған жер, Отан тарихына деген таным-түсінігін тереңдетеді. Сонымен бірге, мұрат сенімін бекемдеп, адамдарды Отаншыл, халықшыл болуға бастайды.





БҰЗАҚЫЛЫҚ ПЕН ҚЫЛМЫСТЫ ТЕКТЕУ ТƏРБИЕСІ




	Қазақ халқына бұзақылық пен қылмыс жат қылық жəне оған қатаң тек қойған. Ұрпақтарын жастайынан бұзақылық пен қылмыстан бойларын аулақ ұстап, Отанға, халыққа пайдалы жақсы азамат болып жетілуге баулиды.

	Бұл тəрбиеде білікті ата-аналар ұрпақтарына: өзгелердің құқық-мүддесіне нұқсан келтіру, қастық сайлау, масқаралау, қорлау, қол-тіл тигізу, алдап-арбау, жəбірлеу, пара беру, пара алу, шашбау көтеру, кісі өлтіру, қан төгу, халық жүктеген міндетті адалдықпен атқармау; суық жүріске салыну, қиянат жасау, ұрлық, қаралық істеу, халықтың мұң-мұқтажын елеп-ескермеу, өтірік-өсек тарату, ел ішіне іріткі салу, қоғам тыныштығын бүлдіру, сойқан шығып, қан төгілуге себепші болу, өрт қойып, у шашу, елдің ізін аңду, біреудің жақсылығы мен қуанышын бүлдіру, басқалардың құпиялығын ұрлау, тың тыңдау, жала жабу, жалған куəші болып, ақиқаттан тайсақтау секілділер түгелдей бұзақылық, қылмыс болатындығын мұқият ұғындырып, өз бойларын ондай бұзақылық пен қылмысты істерден аулақ ұстап, пəк, адал, арлы, ізгі ниетті адам болуға тəрбиелеп отырады.

	Бұзақылық пен қылмысты тектеу тəрбиесі ұрпақтарды жамандық атаулыдан жиреніп, жақсылыққа сүйіну сезімін тудырып, оларды адал, арлы, ізгі ниетті болуға, рухани жақтан ақаусыз өсіп-жетіліп, тамаша адамгершілік қасиет қалыптастыруға дағдыландырады.





КІСІЛІК, КІШІЛІК ЖƏНЕ КЕШІРІМ ТƏРБИЕСІ




	Қазақ халқының кісілік, кішілік, кешірім тəрбиесі «тас атқанға – ас ат, алдыңа келсе – атаңның құнын кеш, кішілік – кісілікке бастайтын сара жол» деген халық даналықтарынан басталады. Онан соң, «кең болсаң – кем болмайсың, ұлық болсаң – кішік бол» деп ұрпақтарының бойына кішіпейілділік, кешірімділік сияқты тамаша кісілік қасиет қалыптастырып, жан баласына жамандық жасамауға, кекшіл болмай, көпшіл болуға, менмен, тəкаппар, өзімшіл болмай, кішіпейіл, кешірімді болуға тəрбиелейді. Сондай-ақ, өзіне жамандық істегендерге де жақсылық жасап, ізгілік танытып, жамандық атаулыны жақсы ниет, жақсы іс-əрекетімен жақсылыққа өзгертіп, тату-тəтті, береке-бірлігі жарасқан тамаша өмір салтын орнатуды дəріптейді.

	Бұл тəрбие ұрпақтардың ақаусыз өсіп-жетілуіне пайдалы. Кең, кешірімді болған адам түрлі рухани қысымға ұшырамайтындықтан, аурулардан аулақ, адамдар арасындағы қарым-қатынасы жақсы, өрісі кең, досы мол, өш-қасы аз болады деп біледі.





АР-ҰЯТ ЖƏНЕ НАМЫС ТƏРБИЕСІ




	Ар-ұят пен намыс тəрбиесінде білікті ата-аналар ұрпақтарына: ар-ұят пен намыс – адам бойындағы ең асыл қасиеттер, ол адам мінез-құлқының көркі, адамды нағыз адамдық сипатта ұстап тұратын алтын тірек деп ұғындырып, бүкіл тəлім-тəрбие мен қоғамдық қатынаста ұрпақтарына ар-ұят пен намысты кірлетпей, бойларын жамандықтар мен жиіркенішті іс-əрекеттерден аулақ ұстап, ар-намысын қастерлеп, оған дақ түсірмеуге үйреткен. Сондай-ақ, «арсызды адам деме, арлыны жаман деме», «ұятсыз, арсыз адамнан шайтан да қорқады», «ұят кімде болса – кісілік сонда», «ардан аттама, аяққа таптама», «жарлы болсаң да, арлы бол» деп, əрқандай жағдайда да ардан аттап, адамгершілікті таптамауға, ар-ұят пен намысты таза сақтап, адамгершілікке жат ұятты істерден аулақ болуға тəрбиелеп отырған. Сонымен бірге, ұрпақтарының іс-қимылы мен мінез-құлқын қатаң қадағалап, балаларының бойынан болымсыз жаман қылық байқалса, «ұят болды, жаман болады, досқа күлкі, дұшпанға таба боласың» деп, дер кезінде тектеп, сындап, перзенттерін ар-ұятты, намысты жақсы азамат болуға баулыған. Ар-ұяттан аттауды – кісілік қасиетін жойғандық, азғындағандық, намыссыздық деп білген.

	Бұл тəрбие ұрпақтардың жан-жақты ақаусыз өсіп-жетілуіне мүмкіндік жасап, жасөспірімдерді адал, арлы, əдепті-ибалы, мұратты, турашыл, ізгі ниетті адам болуға дағдыландырады.





ƏДЕП, МОРАЛЬ, МҰРАТ ТƏРБИЕСІ




	Қазақ халқы əдеп пен мораль – адамдық іс-қимыл мен қоғамдық қарым-қатынастың көркі, ал, мұрат – адамдық арман-мақсаттың биік шыңы деп қараған. Сондай-ақ, «əдепті бала – арлы бала, əдепсіз бала – сорлы бала», «мұрат – ұлы болашаққа бастайтын шамшырақ» деген халық даналықтарын құлақтарына құйып, жүректеріне ұялатып, ұрпақтарын жастайынан əдепті, тəртіпті болуға баулыған.

	Қазақ халқы қоғамдық мораль мен əдеп-ибаға ерекше мəн беріп, əдепті, ибалы, тəртіпті кісілерді өте жоғары бағалап, сыйлап, құрметтеп, халықтық салт-дəстүрді көз қарашықтарындай қастерлеп, тамаша орта жəне тату-тəтті, береке-бірлікті қоғам құруға ұмтылған.





ƏДІЛЕТ, АҚИҚАТ ТƏРБИЕСІ




	Әділет пен ақиқат тəрбиесінде қазақ халқы: əділет пен ақиқат жоқ жерде көңілді орта, көркем болашақ болмайды; елден береке кетіп, қоғам тыныштығы бұзылады, ырыс-ынтымақ қашады; тек əділет пен ақиқат салтанат құрғанда ғана ел еңсесі биік, мерейі үстем, қоғамы тыныш, елі ынтымақты, береке-бірлікті болады; бақыт-байлық пен сəн-салтанат өз ырғағын табады деп қарап, ұрпақтарының бойына жас кездерінен бастап əділет пен ақиқат рухын сіңіруге құлшынып, перзенттерін ақиқатта берік тұрып, əділетті жақтауға тəрбиелейді.

	Бұл тəрбиеде өнегелі ата-аналар ұрпақтарын қандай істе де əділет пен ақиқаттан шеттемеуге, ар алдында əділ, пəк болып, өз қолдарымен істегендерін мойындарымен көтеруге; қашанда əділетті жақтауға, ақиқатта берік тұратын турашыл адам болуға баулиды. Сондай-ақ, əділдік адам бойындағы ең тамаша қасиеттің бірі, əділет пен ақиқаттан айырылу – адамдық қасиеттен айырылу, кісілік құндылықтарды жою екендігін егжей-тегжейлі түсіндіріп, ақиқатқа табанды, əділетті жақтаған турашыл адамдардың ізгі істерін таныстырып, олардан үлгі-өнеге алуға жетелесе; ал, əділетсіз, пасық адамдарды шенеп: «құрысын, пəленге ұқсап ақ пен қараны, арам мен адалды араластырмаңдар!» деп, əділетсіз адамдардан жирендіріп, жастайынан ақиқат пен əділетті қастерлейтін турашыл азамат болуға жетелеген. «Тура биде – туған жоқ, бұрған биде – иман жоқ», əділетті бол, ақиқатта берік тұр, жеке басқа қанша қиын, ауыр болса да əділін айт; жалған сөйлеме, жалған куəлік берме, өтірік айтып біреудің обалына қалма, жылатпа, өз мүддең мен туыс-туған, дос-жарандарыңның мүддесі үшін ақиқаттан аттап, өзгелерді сорлатпа, қорлатпа, нағыз адам – əділет пен ақиқат алдында ардан аттап, жолдан таймайды, қайда жүрсең де əділет пен ақиқаттан тайма, əділ сөйле, «Бас кеспек болса да, тіл кеспек жоқ», «əділет жолын ұстанған адамның беті жарық, мерейі үстем болады» деп, перзенттерін əділетті жақтауға баулып отырады.

	Бұл тəрбие ұрпақтарды өмірдің мəнін, құнын шынайы түсініп, əділет пен ақиқатты ту қылып ұстайтын əділ, турашыл, табанды, қажырлы азамат болуға жетелейді.





АМАН-СƏЛЕМ ТƏРБИЕСІ




	Қазақ халқы адам баласының бір-бірімен амандасып, сəлемдесіп тұруы, кішілердің үлкендерге сəлем беруі, үлкендердің кішілер берген сəлемді ықыласпен алуы, барыс-келіс, алыс-беріс істерінде жылы шыраймен сəлем берісіп, бір-бірінің амандығын біліп отыру адамдық парыз деп санап, перзенттерінің тілі шығып, оң мен солын тани бастасымен аман-сəлем жасаудың қағидаларын үйрете бастайды. Қазақ дəстүрі бойынша, бір-бірімен кездескен екі адам мейлі таныс, мейлі бейтаныс болсын, бір-біріне міндетті түрде сəлем береді. Яғни, кішісі үлкеніне: «ассалаумағалейкүм!» деп оң қолын ұсынып сəлем береді. Ал, қариялар мен өнер-білімді сыйлы кісілерге қос қолын беріп амандасады.

	«Ассалаумағалейкүм» деген сөз – сізге Алланың рақымы жаусын деген ізгі тілек. Егер сізге біреу «ассалаумағалейкүм» деп сəлем берсе, сіз оған: «уағалейкүммассалам, уə рəхіметөллə» деп, ұсынған қолын ықыласпен алып, сəлемін қабылдауыңыз шарт. Бұл сіздің сəлем берушіге: «маған Алланың рақымы бір есе жауса, сізге екі есе жаусын» деген қарымта тілегіңіз болады.

	Қазақ халқы: «адамның сəлеміне қарап салауатын сына», «кім бұрын сəлем берсе – сол ізгі ниетті» деп адамдардың аман-сəлеміне қарап оның шынында қандай адам екенін, қандай тəрбие алғанын бағамдап отырған. Кісіге сəлем бермеген немесе басқалар берген сəлемді сызданып, бəлсініп, аузын жыбырлатып əрең алған адамдарды тəрбиесіз, көргенсіз, мəдениетсіз, шен мен байлығына буланған білімі саяз адам деп қатты жек көреді. Алайда, сəлемді қалай болса, солай жасай салмайды. Сəлем беріп амандасудың да өзіндік жолы, үлгі-өнегесі бар. Мысалы, ерлер мен əйелдер, жігіттер мен қыздар бір-бірімен амандасқанда: «амансыз ба, сəлеметсіз бе, есен саусыздар ма?» деп сыпайы амандасса, ал, замандас, құрдас адамдар мен құда-құдағилар қауышып амандасады. Үлкен кісілер балалардың маңдайларынан иіскеп, беттерінен сүйеді. Əдетте, шаршы топ ішінде сəлемдескенде оң жақ алдыға кім бұрын жақын келсе, сонымен амандасып, ары қарай басқа адамдармен ретімен амандасады. Көпшілік ішінде адамдардың жасына, жынысына, атақ-даңқына қарай сəлем беремін деп, алдына келген адамнан аттап өту, біресе төрге, біресе өрге жүгіру өте білімсіздік, əдепсіздік болады. Ал, көпшілік отырған үйге кіріп сəлемдескенде, үйге кірген бойда төрдегі кісілерге тіке қарап: «ассалаумағалейкүм» деп сəлем беріп, онан соң, оң жақтағы ең төмен отырған адамнан бастап қол алысып, сəлемді төрге қарай жалғастырады. Егер оң жақта əйелдер қауымы отырған болса, онда сол жақ іргеде (төменде) отырған адамнан бастап қол алысқан жөн. Ал, үйдегілер тамақ жеп отырған болса, онда тек «ассалаумағалейкүм» деп ауызша сəлем беріп қояды, қол алыспайды. Тамақ жеп отырғандарға қол беру – тəрбиесіздік саналады. Бөгде діндегі адамдарға сəлем бермейді. Тек қол беріп, қол алысып есен-саулық сұрасады. Дос-жар адамдар мен құда-құдағилар төс соғыстырып (қауышып) амандасуда, алдымен сəлем беріп қос қолдарын ұсынып, онан соң, алақандарын-алақандарына тиістіріп тұрып құшақтарын жайып, оңға бір, солға бір (екі рет) қағыстырады. Қазақ халқының аман-сəлем дағдысында: үлкенге – кіші, əйелге ер адам бұрын амандасады. Алайда, бетпе-бет келгенде бір-бірінің үлкен-кішілігін парықтай алмаса, онда, жолы кішісі, жолы үлкеніне бұрын сəлем беру, жолдарының үлкен-кішілігін парықтай алмаса, мұртсызы – мұрттысына, сақалсызы – сақалдысына бұрын сəлем беру керек. Егер, бұл белгілері де ұқсас болса, аттыға – жаяуы, отырғанға – тұрғаны бұрын сəлем беру немесе бір-біріне тең сəлем беруі керек. Сондай-ақ, үйдегі адамға сырттан келген адам, алыстан келген адамға ауыл адамдары, жатқан адамға тұрған адам, ауру адамға сау адам, көп адамға аз адам бұрын сəлем беру қажет. Алайда, отырған, жатқан, ауырған, алыстан келген адамдар да шамасы келсе орындарынан тұрып немесе бастарын көтеріп, үлкен кісілерге сəлем бергені жөн жəне біреуге сəлем бергенде бір қолын жанқалтадан шығармау, менсінбей көңілсіз қол беру сияқты қылықтар тəрбиесіздік, мəдениетсіздік болады. Айт күндері қандай ұлы адам болса да қос қолын беріп амандаспайды. Тек «ассалаумағалейкүм» деп оң қолымен қарсы жағындағы адамның бас бармағын ұстап амандасады. Бұл «айт күндері бақ пен қызыр таныс адамдар бейнесінде жалпақ əлемді аралайды… Қызырдың бармағында сүйек болмайды, бас бармағының сүйегі жоқ адамды байқасақ, қызырға кездескен боламыз, қызырдың қолын ұстасақ бақ қонып, қызыр дариды» деген ұғымнан келіп шыққан.

	Бұл тəрбиенің де өзіндік ғылыми мəн-мағынасы бар. Мысалы, ұрпақтардың ізгілік, адамгершілік сезімін оятып, қоғамдық қарым-қатынасын кеңейтеді. Досын көбейтіп, дұшпанын азайтады. Тамаша мінез-құлық қалыптастырып, ұрпақтарды ізгі ниеттілікке, көпшілдікке, мұратты болуға баулиды.





ƏЙЕЛДЕРДІҢ АМАН-СƏЛЕМ ЖАСАУ ТƏРТІБІ




	Әдетте, əйелдер бір-бірімен амандасқанда ерлерше сəлем бермейді. «Амансыз ба, дені-қарныңыз сау ма, үй іші бала-шағаңыз аман ба?» деп қос қолдарын беріп амандасса; тұрғылас, таныс, дос-жаран, құрбы-құрдас болса құшақтасып, беттерін еріндерінің ұшымен сүйіп амандасады.

	Келіндер қайын ата, қайын ене, қайнаға, қайын бикелеріне қол беріп амандаспайды. Сəл иіліп, оң алақанының сыртымен оң тізесінің көзін басып (кей жерде екі алақанының сыртымен екі тізесінің көзін тең басып) сəлем жасап, онан соң, амандық сұрасады. Келін сəлем жасағанда ата-енесі, қайнаға, қайын бикелері: «Тəңір жарылқасын! Жасың ұзақ болсын! Ұл тап!» деген сияқты баталар береді. Енелері келіндерінің қолдары мен маңдайларынан сүйеді. Ал, келіндер ат үстінде, басқа көліктерде отырғанда ата-енесі мен сəлем жасайтын үлкен кісілер кезігіп қалса, онда, ат-көліктен түсіп сəлем жасамай-ақ, оң қолымен оң самайын (маңдайын) сипап құрмет көрсетеді. Бұл сəлем жасағанмен бірдей саналады.

	Қазақ дəстүрі бойынша, келіндер ата-енесі мен құрметті кісілердің үйіне атпен төте барып түспейді, ауылға жақындағанда ат-көлігінен түсіп, жаяулап барады. Аттанарда ауылдан ұзап барып аттанады. Аруақты үйлер мен молалардың тұсынан жəне көпірден өткенде ат-көліктен түсіп, жаяулап өтеді. Қыз балалар амандасқанда бір-бірін көрген жерден жүгіре басып барып қол алысады немесе құшақтасып, сүйісіп амандасады. Əйелдер мен қыздар замандас, тұрғылас ер адамдар өздеріне бір қолын берсе – бір қолын, қос қолын ұсынса, қос қолын беріп амандасады. Бұл – жалпы аман-сəлемнің жөні. Алайда, қол берген адамның жасы өзінен үлкен, сыйлы адам болса, онда ол бір қолын берсе де, жасы кіші адам екі қолын беріп амандасқаны жөн.

	Жалпы, қазақ халқының аман-сəлем тəрбиесінде, адамдар бір-бірімен аман-сəлем жасасқанда ыстық ықыласты, қызу мерейлі амандасу дəріптеледі. Біреу амандасқанда оны менсінбей, алымсынбай кекірейіп тұрып алу, бір қолын қалтасына салып шығармау, қол ұшын ықылассыз ұсыну немесе ұсынған қолды алмау сияқтылар өте əдепсіздік, мəдениетсіздік, көргенсіздік саналады.

	Əдетте біреумен қол алысып амандасқанда, оның қолын ұзақ ұстап тұрып алмау жəне алақанды қатты қыспау керек. Алайда, ұзақ уақыт көріспеген дос-жаран, құда-құдағилардың қолдарын қаттырақ қысып, ұзағырақ ұстап тұруы əбестік болмайды. Қайта ол достық пен сағынышты білдіргендік есептеледі.

	Қазақта, көпті көрген, көп жасаған ақылды, білімді, беделді адамдарды жасы кіші адамдар іздеп барып: «сізге сəлем бергелі келдім» деп сəлем беріп, ақыл-кеңесін тыңдайды. Сондай-ақ, үлкен, бетті-беделді адамдар мен аруақты ауылдардың тұсынан өткенде, міндетті түрде үйіне түсіп сəлем беріп өтеді. Олай етпесе, «тəрбиесіз, көргенсіз, сəлем беруге жарамаған саяз неме» деп қатты сөгіске ұшырайды.

	Қазақтың аман-сəлем тəрбиесінде үлкен ғылыми мəн-мағына, мол этикалық жəне адамгершілік өнеге бар. Ол ұрпақтарды үлкенді құрметтеп, кішіні аялауға, салт-дəстүрді үзбей жалғастыруға; ізгі ниетті, адал, турашыл, мəдениетті, тəртіпті, əдепті, ибалы болуға; өмірдің мəнін түсініп, ойлау, тұжырымдау қабілеттерін жетілдіруге баулиды.





КІСІЛІК ҚАРЫМ-ҚАТЫНАС ТƏРБИЕСІ




	«Барыс-келіс болмаса – бауырыңның сəні жоқ, алыс-беріс болмаса – ауылыңның сəні жоқ», «бармасаң, келмесең – жат боласың…» деп қараған қазақ халқы ұл-қыздарына өмірдің сəні барыс-келіс, алыс-берісте екендігін мұқият ұғындырып: «атың барда жер таны – желіп жүріп, асың барда ел таны – беріп жүріп» деп, ұрпақтарын басқалармен жиі араласып барыс-келіс, алыс-беріс жасап, сырласып, достасып, адамдық қарым-қатынасты нығайтып отыру адамдық жəне азаматтық парыз екендігін құлақтарына құйып отырады.

	Əдетте, қазақтың кісілік қарым-қатынасы, яғни, барыс-келіс, алыс-берісі «сыйға – сый, сыраға – бал» деген ұстанымды негіз етеді. Теңдік пен Əділдікті ту қылып ұстайды. Ауылдағы жасы, жолы кішілер жасы үлкен кісілерге жиі барып аман-сəлем жасап, түрлі шаруаларына қолғабыс тигізіп отыруды азаматтық парызымыз деп біледі.

	Қазақ халқының кісілік қарым-қатынасында: ауыл ақсақалдары мен билері – береке-бірліктің ұйытқысы, ел-жұрттың басын қосып, адамдарды ізгілікке, адамгершілікке бастайтын көшбасшысы есептеледі де, ауылдағы барша істің обал-сауабы солардың мойнына жүктеледі. Сол себепті, ауыл ақсақалдары да ауық-ауық ел-жұртын аралап, халқының хал-жайын біліп, тарыққандарға көмек, адасқандарға ақыл-кеңес беріп, араздасқандарды татуластырып, достастырып, ауылдың береке-бірлігін нығайтып, жоғын жоқтап, мұңын мұңдап отырады. Ауылындағы барша адамның құқық-мүддесіне басын тіге отырып қорғайды, тіпті, жат біреуге ауылының тышқақ лағын да бермейді. Ұрпақтарының алыс-беріс, барыс-келіс істерін жиілетіп, тату-тəтті, береке-бірлікті орта жаратуға күш салып, тамаша үлгі-өнеге көрсетіп отырады. Ел-жұртының басын қосып, береке-бірлікке шақыра алмаған, ұрпақтарына үлгі-өнеге көрсетпеген, былық-шылыққа үйір ақсақалдарды адамдық жəне ақсақалдық парызын əділдікпен атқара алмаған абыройсыз адам деп есептеп, ондай адамдарға сый-құрмет көрсетпейді.

	Бұл тəрбие адамдар арасындағы дұрыс қарым-қатынас тəртібін орнатып, олардың бір-біріне деген жанашырлық жəне жауапкерлік сезімін арттырады. Адамзат қоғамының бір-бірімен тығыз байланысты болатындығын жан-жақты түсінуге жетелеп, адамдардың ойлау, зерделеу қабілетін жетілдіреді.





ӨЗІН-ӨЗІ ТЕРГЕП, ТЕКТЕП ОТЫРУҒА ТƏРБИЕЛЕУ




	Қазақ халқы ұрпақтарына: «өз мінін өзі білген хан болады» деп ұғындырып, барша адам баласы дүние есігін ашқаннан көз жұмғанға дейін мəңгі талмай жақсылық іздеумен бірге, өзін-өзі ауық-ауық тексеріп-тергеп, артық-кем істерін таразылап, жамандықтан арылып, жақсылыққа талпынып отыру – адамдық парызы екендігін құлақтарына құйып, жүректеріне ұялатуға күш салады. Перзенттеріне қаршадайларынан бастап адамдық мораль, мұрат өлшемі бойынша биік талап қоя отырып, əр заманға сай озық ой, дербес көзқарас қалыптастырып, өз-өздерін тəрбиелеп, жетілдіріп, өздерінің кемшіліктері мен ағаттықтарын сын таразысына салып тергеп, тектеп, түзетіп отыруға батыл болу; жақсылық пен жаңалыққа жаны құштар, адал, арлы азамат болу сынды ізгілік жолдарына баулиды. Мысалы, біреуге тəрбие беру үшін, алдымен өзің таза, пəк бол деп үйретеді, болмаса, қарсы жағың: «өз басының боғын көрмей, кісі басындағы шоғын көріпті» деген осы екен-ау деп сайқы-мазақ қылады деп ұғындырады. «Өзіңді-өзің тергеп, тектеп отырмасаң былық-шылыққа белшеңнен батасың, менмен, тəкаппарға айналасың, өзіңді дана, өзгені бала қатарында бағалайсың. Сондықтан əр уақыт өзіңді-өзің тергеп, тектеуден жалықпа. Ақымақ адам қателігін өзгеден көреді, ақылды адам өзінен көреді, аузында талқаны бар от үрлей алмайды, əрқашан адал, арлы, пəк бол; кішкентай қателік жіберсең де оны «кішкене іс қой» деп елеусіз қарамай, дер кезінде түзетіп отыр, тіпті, қаншалық ауыр қателік жасағанда да азаматтық, ерлік көрсетіп, қолмен істегенді мойынмен көтерудей тамаша адамдық қасиет қалыптастыр деп, ұрпақтарын өзін тергеп, тектеп отыратын саналы азамат болуға баулып отырады.

	Бұл тəрбие ұрпақтарды өскелең адамгершілік қасиет қалыптастыруға дағдыландырады. Адал, турашыл, арлы азамат болуға жетелейді. Үнемі өзін тергеп-тектеп отырған адам рухани жақтан сергек, сау-саламат есейіп-ержетеді. Жүйке жүйесі аурулары мен ішкі ауруларға шалдықпайды.





КҮЛЛІ АДАМЗАТТЫ СҮЮГЕ ТƏРБИЕЛЕУ




	А дам баласын ұлтқа, жікке бөліп алаламау, барша адамды бай-кедей, хан-қара деп жіктемей тең көру; бір ұлтты қор, бір ұлтты зор санамау, жер жүзіндегі барша адам баласын ақ-қара, сары-қоңыр, мəдениетті-мəдениетсіз деп ат қойып, айдар тақпай, күллі адамзат өз бауырым, өз туысым деп шынайы сүю қазақ тəлім-тəрбиесінде өте маңызды орында тұрады.

	Қазақ халқы адам баласын алалаған, ұлтқа-жікке, елге-жерге, руға бөлген; халықтың мұң-мұқтажын белден басып, ел мүддесін зияндаған адамдарды «пасық адам» деп қарап, адам алалауды қатты жек көрген. Ұрпақтарын барша адам баласын шынайы сүйіп, күллі адамзат үшін барын, жанын салып адал қызмет істейтін өскелең адамгершілік қасиет қалыптастыруға тəрбиелеп, адам алалаудың, ұлтқа-руға бөлудің зардабы тым ауыр болатындығын перзенттерінің құлағына құйып, көкейлеріне ұялатып отырған.

	Бұл тəрбиеде текті де тəрбиелі ата-аналар ұрпақтарын күллі адам баласын өз бауырым деп қарап, дүниедегі барлық ұлттармен терезесі тең дəрежеде қарым-қатынас жасап, тату-тəтті өмір сүруге баулыған. Сондай-ақ, бір адамды бір адамның, бір ұлтты, тағы бір ұлттың кемсітуіне, келемеждеуіне, күштілігіне, көптігіне, қолдағы билігіне сүйеніп езіп-қанауына, жаныштауына, қудалауына, қорлауына, шетке қағып, құқық-мүддесіне нұқсан келтіруіне, өз ұлтын зор, өзге ұлтты қор санауына қарсы тұрып, ұрпақтарына барша адам баласымен достық қарым-қатынас орнатып, тату-тəтті өмір сүру адамдық жəне азаматтық парыз екендігін егжей-тегжейлі ұғындырып, өркениетті, орнықты тамаша қоғамдық орта жаратуға баулып отырған.

	Қазақ халқының күллі адамзатты алаламай, шынайы сүюге тəрбиелеуінің үлкен ғылыми негізі бар. Ол адамдарды ізгі ниетті, ақ көңіл, ашық-жарқын, көпшіл, халықшыл болуға баулиды. Өмірдің мəн-мағынасын терең түсінетін, ой-қиялға бай, адал, арлы, турашыл азамат болуға жетелейді. Рухани жағынан жан дүниесі таза, рухы сергек, мұратты азамат болып қалыптасады. Адамдардың досын көбейтіп, өрісін кеңейтеді. Күллі адамзатты достыққа, береке-бірлікке, ізгілікке баулып, махаббат, достық сүйіспеншілігін арттырып, өзара барыс-келіс, алыс-берісін жиілетіп, жер жүзінде тыныш, ынтымақты, орнықты тамаша қоғамдық орта жаратуға жетелейді.





ҚҰРМЕТ ЖƏНЕ АЯУШЫЛЫҚ ТƏРБИЕСІ




	Барша адам баласы мен ата-аналарын жəне қарттары мен ұлағатты кісілерін, білім, ғылым иелері мен ұстаздарын қадірлеп, құрметтеп, əйелдер мен балаларға қамқорлық жасап, аялауды адамдық парыз, перзенттік борыш санаған қазақ халқы, перзенттеріне жастайынан ата-аналарын құрметтеп, ақсақалдарын сыйлап, ұстаздарын қадірлеп, əйелдер мен балаларын аялауды мұқият үйретіп отырған.

	Құрмет пен аяушылық тəрбиесін қазақ халқы ең алдымен өз отбасынан бастаған, яғни əр ұрпақ өз отбасында ата-анасы мен аға-əпкелерін құрметтеп, іні-қарындастарына қамқорлық жасап, аялауды үйренуден бастап, барша адам баласын, əсіресе, үлкен адамдар мен елге, жерге, халыққа, Отанға еңбегі сіңген өнерлі, білімді адамдарды, ұстаз-ғұламаларды құрметтеп, əйелдер мен балаларды аялап жүруге дағдыланған. Сондай-ақ əр отбасы: «ақыл кені – қарттарда», «қариясы бар елдің – дариясы бар», «үлкенін сыйламаған елден өнеге алма», «қарттары көп ел ақылдан тарықпайды», «аналары мен балаларын аямаған адам – ең рақымсыз, ең пасық адам», «əйелді ұрған адамда аяушылық болмайды», «бақыт-байлық – ата-ананың табаны астында» деген халық даналықтарын ұрпақтарының құлақтарына құйып, жүректеріне ұялатып, үлкенді сыйлап, кішіні аялау адамдық парыз, перзенттік борыш екендігін жан-жақты ұғындырып отырған.

	Қазақ тəлімінде: ата-ананы сыйламау, қарттар мен білімді адамдарын құрметтемеу, оларға қол, тіл тигізу, əйелдер мен балаларды аяламау, қорлау, қиянаттау, жəбірлеу секілді қылықтар адамгершілікке жат жиіркенішті жаман қылық екендігін ұрпақтарына жанды мысал, иландырарлық тəрбие арқылы егжей-тегжейлі түсіндіріп, əрқандай жағдайда да ата-анасын сыйлап, құрметтеп, қызметіне əзір тұруға, қартайғанда бағып-қағып, ата-ананың ризалығы мен батасын алуға күш салып, үлкен адамдар мен өнер-білімді, қадірлі, беделді кісілерді сыйлауға, əйелдер мен балаларды аялауға; əрқашан үлкен адамдардың алдында тайраңдап, менменсімеуге, беттен алып, төске шаппауға, білерменсімеуге, «дарияның қасынан құдық қазба» деген халық даналығын естен екі елі шығармауға; əдепті, ибалы, ізгі ниетті, кісіні сыйлай білетін, өзін де сыйлата алатын терең білімді, текті азамат болып жетілдіруге күш салған.

	Қазақ халқының құрмет жəне аяушылық тəрбиесі ұрпақтарды ізгілікке, мейірімділікке баулып, адамдарды епті, тəртіпті, ибалы, мəдениетті, мұратты азамат болып жетілуге баулиды. Сонымен, ұрпақтарды тамаша мінез-құлық қалыптастырып, халықтық салт-дəстүрді қастерлейтін, құрметтейтін жəне оны үзбей жалғастыратын дəстүршіл адам болып қалыптасуға тəрбиелейді.





КИІНУ, ТАЗАЛЫҚ ЖƏНЕ ІШІП-ЖЕУ ТƏРБИЕСІ




	Киіну, тазалық, ішіп-жеу тəрбиесінде əр отбасы ұрпақтарына: өз ортасы мен заманына лайық ретті, таза, əсем киіну; жеке бастық тазалығы мен қоршаған орта тазалығына көңіл бөлу; адал еңбегімен тапқан мал-дүниесін төгіп-шашпай орнымен жұмсап, мəдениетті киіну, мəдениетті ішіп-жеу – əрбір адамның тəрбиелі, тəрбиесіз, мəдениетті, мəдениетсіз екендігін көрсететін айна деп ұғындырған. Сондай-ақ, «тəні тазаның – жаны таза», «əсем киіну – əдеміліктің белгісі», «ағаш көркі – жапырақ, адам көркі – шүберек», «ауру – астан, дау – қарындастан», «обырдың өмірі қысқа болады» деп қарап, ұл-қыздарына өз орта, замандарына лайық əсем, таза, ретті киіну, мəдениетті ішіп-жеу, обыр, ашкөз, қомағай болмау, адал ризықтан адамша құзырлану даналықпен парапар екендігін жан-жақты ұғындырып, ұрпақтарын ластықтан, дүниеқорлықтан, ысырапқорлықтан, мақтаншақтықтан аулақ болып, ел-жұртқа таза, ретті, əсем киіну мен мəдениетті ішіп-жеуде үлгі-өнеге болуға баулып отырған.

	Қазақ халқы киіну, ішіп-жеу тəрбиесінде тазалыққа ерекше көңіл бөлген. Ескі киім болса да жуып, жамап, ретті киюді, асқа отырар алдында міндетті түрде қол жуып, тамақтан соң, тағы да қол жуып, ауыз шайқау, жұма сайын бір рет шомылып, сақал, шаш, тырнақтарын өсірмей алып тұру, қол жуғанда қолды сілкімеу, көрпе-жастықты кірлетпей жуып, жайып, таза ұстау, шыны-аяқты тамақ іше салып уақытында жуып, үйді, ауланы, қора-қалтқыны ұдайы сыпырып, тазалап, түрлі аурулардың алдын алып отыру; құдыққа, суға түкірмеу, дəрет сындырмау, күл-қоқыс төкпеу, ас-тағамдардың бетін жауып жүру, отбасында, ас ішіп отырғанда, жиын-тойларда əдепсіз қақырып-түкірмеу; тамақты дастарқан жайып, отбасы мүшелерімен бірге отырып жеу; бұзылған, шала піскен, көгерген тағамдарды жемеу сияқты істердің бəрін де перзенттеріне егжей-тегжейлі ұғындырып, құлақтарына құйып, жүректеріне ұялатып отырған. Сондай-ақ, жиын-той секілді бұқаралық орындарға барарда, жолаушы жүріп, сапарға аттанарда əрбір адам міндетті түрде таза, ретті, сəнді киініп, ат-көлігін жақсы жабдықтап, жүрген-тұрған жерінде əсемдіктің, мəдениеттіліктің, адамгершіліктің үлгісі болу – азаматтық парыз деп ұғындырып, қолында жетерлік мал-дүниесі бола тұра кір-қожалақ, алба-жұлба киіну, ат-көлікке жарымау, бала-шағасы мен өзінің ішіп-жеуіне сараңдық істеу, бұзылған, лас тағамдарды жеу, дастарқан жаймай, бас-басына тамақтану, түрегеліп жүріп, жүрелеп отырып ішіп-жеу, дастарқанды батасыз жию секілді қылықтар мəдениетсіздік, көргенсіздік, тəрбиесіздік есептеліп, ондай адамдарды халық қатты жек көрген.

	Қазақ халқының тазалық істеу, кір жуу, сондай-ақ, жуынуының да өзіндік тəртібі бар. Мысалы, тырнақ пен шашты өсірмей уақытында алып, оны көміп тастайды. Суға шомылудан бұрын дəрет алып, онан соң шомылады. Қол мен басты ыдысқа шылап жумай, бас пен қолға тіке құйып ағызып жуады. Шылап жуғанды жəне қолды жуып сілкігенді «арам» деп, қатты тектейді.

	Ал, кір жуғанда, алдымен бас киім, онан соң, жейде, шапан, байпақ жуылып, дамбал сияқты киімдерді артынан бөлек жуады. Əр кез оны жейде-шапандарымен араластырып жумайды. Сондай-ақ, кірді өзен, көл сияқты адамзат пен жан-жануар ішетін, пайдаланатын суларға салып жумайды жəне кірдің суы мен көң-қоқырды оған төкпейді. Тіпті, кірдің суын адам мен жан-жануар басатын жерге төкпейді. Себебі, тырнақ пен шаш өте ұзарып кетсе микробтанады. Ал, шаш пен тырнақты алған соң көрінген жерге тастай салса, ауру-сырқау тарайды. Суға түсерден бұрын дəрет алса, жыныс мүшелеріндегі лас заттар басқа дене мүшелерін былғамайды. Бас пен қолды шылап жуса, ондағы микробтар жойылғанның орнына тіпті де өрши түседі. Ал, қолды жуып сілкісе, қолдағы микробтар шашырап, маңайындағы заттарды былғайды. Кірді рет-тəртібімен жуғанда, дамбал тектес микроб көп киімдердің басқа киімдерді былғауының алдын алады. Ал, кірдің суын, көң-қоқырды басса жəне жан-жануарлар мен адамзат пайдаланатын өзен-көлдерге төксе, түрлі дерт-дербездердің таралуына себепші болып, жан-жануарлардың өміріне қауіп төндіреді. Міне, осыларды ерте заманнан-ақ жақсы білген қазақ халқы тазалық істерінің осындай тамаша дағдыларын қалыптастырған.

	Қорытып айтқанда, қазақ халқының киіну, тазалық, ішіп-жеу тəрбиесінің үлкен ғылыми негізі бар. Ол ұрпақтарды əсемдікке, мəдениеттілікке, тазалыққа, пəктікке баулиды. Сонымен қоса, ел ішіне түрлі ауру-сырқаулардың таралуының алдын алып, ұрпақтарды сау денелі, мəдениетті болып жетілуге жетелейді.





ЖОЛАУШЫ ЖҮРУ, САПАРҒА ШЫҒУ АЛДЫНДАҒЫ ТАЗАЛЫҚ ТƏРБИЕСІ




	Ертеде, қазақ халқы арнаулы қонақхана, асхана салмаған. Бүкіл халық бір-бірінің үйіне қонумен бір шəугім шай, бір табақ етін «бөлінбеген еншіміз» деп қарап, қазақ қоныстанған жердің, яғни, қазақ отбасының қайсысына барып түссе де бір шəугім шайы мен бір табақ етін тегін жеп, тегін ішіп, тегін қонып, құдды өз үйіндегідей, тіпті, одан да жақсы күтімге ие болып, азық-түлік, көрпе-жастық алмай-ақ күллі қазақ даласын өз ауылы, өз үйіндей сезінген. Қазақ жолаушылары үшін туыстық қатынастары қаншалық алыс болса, барған жеріне соншалық сыйлы болады. Тіпті, қонақ күтерлік қуаты бола тұра қонағына «қонағасын» бермесе, қонағына ат-шапан айып төлеген, адамгершілігі асқақ, ізгілігі шексіз қонақшыл, жомарт халық болғандықтан, жолаушы жүретін, сапарға аттанатын адам ерекше дайындық жасауға дағдыланған. Дəлірек айтқанда: «ай жүрсең – ауылыңмен кеңес, күн жүрсең – ағайынмен кеңес», «кісі үйіне қонбақ болсаң, кіріңді жуып бар», «кісі үйіне кір-қожалақ барғанның кісілігі аз», «қонаққа барсаң – таза бар, жаға-жеңді қаға бар» деп, сапарға шығып, жолаушы жүру үшін, ел-жұртымен ақылдасып, мінетін көлік, киетін киіміне дейін əзірлеп, тазалық пен реттілікке ерекше мəн берген.

	Қазақ халқы сапар шеккен, жолаушы жүрген адамдардың ат-көлігі сай, ер-тұрманы сəнді, киімі таза, ретті болғанын жақсы көретіндіктен, ұрпақтарына тазалық пен реттілікті – мəдениеттіліктің, кісіліктің белгісі деп бағалап, қайда жүрсе де ретті, таза жүруге баулыған.

	Қалыптасқан салт бойынша, əрбір қазақ баласы сапарға аттанып, жолаушы жүрер алдында, ең алдымен жуынып-шайынып, кірін жудырып, шашын алдырып, сақал-мұртын бастырып, ат-көлігін əбзелдеп, ерекше бір салтанатпен жүреді. Сондай-ақ, ұрпақтарына жолаушы жүріп, сапарға шыққан кезде таза, ретті жүруге, қонған, азықтанған отбасыларының райына бағуға, күй-жайын елеп-ескеруге, «есіктен кірмей жатып, төр менікі» дейтін көргенсіз, тексіз адам болмауға, əрқашан əдепті, ибалы болуға, біреудің үй мүлкі мен көрпе-жастығын өз мүлкіндей аялап, ізгі ниеттілік, тəрбиелілік, тектілік, мəдениеттілік танытып отыруға баулиды. Сонымен бірге, жүрген-тұрған жерінде ұрыс-керіс тудырып, көптің шырқын бұзу, басқаларды көзге ілмеу, менмендік, озбырлық, обырлық көрсету, орынсыз қақырып-түкіру, ас ішіп отырып таранып, сылану, шалжиып жатып алу, қалай болса солай отыру сияқты жағымсыз əдеттерден аулақ болып, қонақтың қойдай жуас болатындығын ерекше ескертіп отырады.

	Қазақ халқы «қонақ қонатын үйін таңдап қонады» дейді. Бұл – қонақ болатын адам өзі қонатын үйдің əл-ауқаты жақсы, қонағын қиналмай күтетін үйге қонады дегені.

	Бұл тəрбие ұрпақтарды тамаша əдет қалыптастыруға, тазалыққа, пəктікке, əсемдікке баулиды.





АС-СУ ТАЗАЛЫҒЫ ТƏРБИЕСІ




	Қазақ халқы ас-су, азық-түлік тазалығы тəрбиесінде ұрпақтарына: «тазалығың жақсы болса денің сау болады», «лас су ішіп, бұзылған тамақ жеген – аурудан айықпас», «ауру мен дерттің анасы – ластық», «қол мен ауызды жумай ас ішкенің – тас ішкенің» деп, сусын мен азық-түлік тазалығына биік ғылыми өреде қарауды үйреткен. Тіпті, «тазалығы жоқтан ар-ұят сұрама» деп, тазалықты ар-ұят жəне кісілікпен сабақтастырған.

	Бұл тəрбиеде қазақ халқы перзенттеріне ас-тағам əзірлейтін кезде немесе сиыр, қой, бие, түйе сауу алдында қолды, ыдысты таза сумен жуып, онан соң ас-су əзірлеп, мал сауу керек екендігін үйретеді. Мал сойғанда қан-жынын, безін, жыныс мүшесін жеуді арам деп қарап, дертке шалдыққан жан-жануардың етін, сүтін пайдаланбайтындығын, арам өлген малдар мен аң-құстың етін жəне сасыған, шіріген, көгерген, борсыған, шыбын-шіркей, құрт-қоңыз түскен тағамдарды жемейтіндігін, асқа отыратын кезде барлық адам міндетті түрде қолын жуып, онан соң ас ішетіндігін, қонақ келсе қолына су құйып, дастарқан мен орамалды таза ұстау қажеттілігін егжей-тегжейлі ұғындырады.

	Қазақ халқы ауыз су тазалығына да ерекше көңіл бөлген. Ұрпақтарына таза бастау, бұлақ сулары мен құдық суларын пайдалануды үйретіп, лас, жарамсыз суларды пайдалануға қатаң тыйым салған. Ас-тағамдарды таза жеу, ет-сүтті əбден пісіріп барып пайдалану, тамақтың алды-артында қол жуып, ауыз шайқау, азық-түліктердің бетін ашық-шашық тастамай, жауып жүру, тісті аршадан басқа нəрсемен шұқыламау, түрегеліп жүріп, жатып, жүрелеп отырып ас ішпеу жəне тамақ іше салып жата кетпеу сияқты толып жатқан ғылыми қағидаларды түсіндіріп, ұрпақтарының таза, ретті азамат болып жетілуіне күш салады.

	Бұл тəрбие ұрпақтардың ақаусыз өсіп-жетілуіне зор мүмкіндік жасайды. Түрлі ауру-сырқаулар мен дерт-дербездердің алдын алады. Сондай-ақ, халықтың денсаулығы мен жасаған ортасын жақсартып, ауру-сырқаусыз, таза, көңілді тұрмыс кешіруге жол ашады.





ЖОЛАУШЫЛАР МЕН ҚОНАҚТАРҒА ҚЫЗМЕТ КӨРСЕТУ ТƏРБИЕСІ




	Бұл тəрбиеде өнегелі отбасылар ұрпақтарын дүниеқорлықтан, сараңдықтан жирендіріп, меймандостыққа, жомарттыққа, қонақшылдыққа тəрбиелеп, жолаушылар мен қонақтарға қолдан келгенше сый-құрмет көрсетіп, қол ұшын беріп отыруды азаматтық міндет, адамдық парыз деп ұғындырып, қонақ келсе алдынан шығып қарсы алып, аткөлігін байлап, есік ашып үйге кіргізуді, астыларына көрпе төсеп, төрден орын беруді, жатқанда төсек орнын жайлы, жұмсақ салып беріп, аттанарда ат-көлігін əкеліп ерттеп беріп, қолтығынан демеп аттандырып салуды ұғындырады.

	Егер үй иесі үйде отырғанда қонақ келсе, қонақпен орнынан тұрып сəлемдесіп, үй ішін реттеп үлгере алмаса: «Кешіріңіз! Сөге жамандамаңыз!» – деп кешірім сұрап, қонақтың ыңғайсызданып қалуынан сақтануды үйретеді. Қонақ жайғасып отырған соң, шай қайнатып, қонақтың қолына су құйып, дастарқан жайып тамақтандыру, асығыс аттанбақ болғанда «қуыс үйден құрауыз шықпаңыз» деп алдына дайын ас-тағам қойып, тамақ ауыз тигізеді. Қазақ салтында: «сұрап бергенше – ұрып бер» деп, үйге келген адамнан: «Тамақ іштіңіз бе?» деп сұрау немесе үйге келген адамға суық рай таныту – өте көргенсіздік жəне тəрбиесіздік қылық саналады.

	Егер үйге қонақ келгенде істемесе болмайтын шұғыл жұмысы болса, онда қонағына мəн-жайын түсіндіріп кешірім сұрап, жұмысын істей отырып əңгімелесіп, қонағын ыңғайсыз күйден арылтады. Ал, қонақ үй иесі сыртқа шыққалы тұрғанда келсе, онда сапарды уақытша тоқтатып, қонақты күту қажет. Алайда, бармаса болмайтын өте маңызды сапар болса, онда оны қонағына мұқият түсіндіріп əрі кешірім сұрап, қонақты үйдегі басқа адамдардың жақсырақ күтуіне табыстап кетеді немесе «басқа бір күні келіңіз» деп арнаулы уақыт белгілеп, қонақтың ризалығын алады.

	Қазақ халқы: «Қырықтың бірі – Қызыр, қонақ – құт», «үйге келген қонақты қуса – құт, береке қашады» деп, үйіне келген қонақ пен жолаушыларды өте жылы қабылдап, барын алдарына қойып күтіп, олардың ризалығы мен ықылас-баталарын алуға тырысады. «Үйінен 40 қадам ұзап шыққан адамның басына мүсəпірлік түседі» деп, жолаушыларды үйлеріне түсіріп дамылдатып, ішетін сусын, жейтін тағам беріп қондырып, ат-көлігін күтімдеп, кетерінде аттандырып қоюды өте игілікті іс санаған. Сондықтан да үйге келген қонақ пен жолаушыны қабылдауда, ол мейлі бала, мейлі дана болсын, оларға шын ықыласпен қызмет көрсетіп, ас-тағамдарды бірлікте отырып жеп, адам өте көп болса, «сіздер кеңірек отырып ішіп-жеңіздер» деп жағдайын түсіндіріп, қонақтардың алаңсыз тамақтануына мүмкіндік жасап отырады əрі ұрпақтарына да осындай талап қойып, «атың барда жер таны – желіп жүріп, асың барда ел таны – беріп жүріп» деген халық даналығын естерінде берік сақтап, қонақшыл, жомарт, меймандос азамат болуға баулиды.

	«Отбасы – өнеге бесігі, өнегесізбен көрші болма» деп қарайтын қазақ халқы «бас жарылса – бөрік ішінде, қол сынса – жең ішінде» деген халық даналығын берік ұстанады. Сол себепті, үйлеріне қонақ келсе, отбасыларының кикілжіңін дереу доғарып, сыртқа сыр білдірмей, қонақтарын жайдары қабақпен, зор қошеметпен күтеді.

	Қазақ салтында қонақ үйге кірген соң, үй сыпырмайды. Бала-шағаларын ұрып-ұрыспайды. Басқалардың алдында ешқандай жат қылық, жаман мінез көрсетпейді. Олай істеу көргенсіздік, тəрбиесіздік, тіпті тексіздік саналады.

	Ас-тағам ең алдымен үйге келген кісіге ұсынылады. Бата-тілекті қонаққа жасатады. Қонақтың киімін кимейді, ат-көлігін мінбейді. Дүние-мүлкін қозғамайды. Тіпті, қонақтың ат-көлігін үй иесі қонақ аттанып кеткенше бағып-қағуға жауапты болады. Ал, қонақ аттанар кезде оның ат-көлігін əкеліп ерттеп, қолтығынан демеп аттандырып жібереді. Үйде қонақ отырғанда тартып жатқан қиыншылығын, жоқшылығын, елмен болған өштік-қастығын, атақ-даңқын, шен-шекпенін айтып қоңырсымайды.

	Қазақ салтында үйіне келген қонағының жеке бас амандығы мен оның дүние-мүлік, ат-көлік амандығына үй иесі жауапты болады. Тіпті, үйіне қонған адам қас жауы болса да, оның дүние-мүлкі мен аткөлігіне қылдай қиянат жасамайды. Қандайда адамның жеке басы мен дүние-мүлкіне зиянын тигізуге жол бермейді. Себебі, үйіне қонған қонаққа қастық істеу, зəбірлеу қазақ ұғымында шектен асқан бұзықтық, жиіркенішті қылық деп қаралады.

	Қазақ халқының қонақтар мен жолаушыларға қызмет көрсету тəрбиесі адамдарға деген сүйіспеншілігін арттырып, ізгілікке, мейірімділікке, қайырымдылыққа, достыққа, береке-бірлікке жетелеп, тамаша қоғамдық орта жаратуға əдеттендіреді. Адамдардың барыс-келіс, алыс-берісін жиілетіп, қоғамдық өрісін кеңейтеді. Досын көбейтіп, дұшпанын азайтады, достыққа, татулыққа баулиды.





ҚОНАҚ БОЛУ ЖƏНЕ ЖИЫН-ТОЙҒА БАРУ ТƏРБИЕСІ




	Бұл тəрбиеде қазақ халқы ұрпақтарын «шақырғаннан қалма, шақырмаса барма» деп, біреу өзін тойға,қонаққа шақырса бəлсінбей дереу бару, барғанда құтты мереке-мейрамдардағыдай ретті, сəнді киініп, үлкен адамдық салауатпен бару керек деп тəрбиелейді. Дағды бойынша, біреу қонаққа, тойға шақырса, қалмай бару дəріптеледі. Егер бара алмайтындай жағдай болса, қонақ иесіне алдын ала мəн-жайын түсіндіріп, кешірім сұрап, құтты болсын немесе Алла риза болсын деп айтып қойған жөн. Қонаққа барғанда, тойда көптің райына бағып түзу отыру, үй иесіне: «ананы үйт, мынаны бүйт» деп көсемсімеу, дастарқан басында, көпшілік ортасында шашын тарап, қасын қиып жасанып-сыланбау керек. Біреудің үйінде түсін суыққа салып шіреніп отыру, шалжиып жатып алу, біреудің үйін аралау, нəрсе-керектерін ақтару, «анауың андай, мынауың мынадай екен» деп сын-мін тағу сияқты істердің барлығы əдепсіздік, көргенсіздік, мəдениетсіздік болады деп үйретіледі. Алдыға ас келгенде асты түзу отырып жейді. Елдің алдына қол созбайды жəне асты албаты араластырмайды. Ел тамақ ішіп жатқанда «мен болдым» деп дастарқан батасы жасалмай тұрып жүріп кетпейді. Біреудің үйіне қонғанда көрсеткен орынға жатады. Қол-аяғы таза болмаса, жуып тазалап, елдің көрпе-жастығын былғап тастаудан сақтанады, таңертең ерте тұрады, түске дейін шалжиып жатып алмайды.

	Жиын-тойға бару, қонақ болу тəрбиесінде əрбір отбасы өз перзенттеріне «біреудің құтты үйі мен қызырлы дастарқанында, той-мерекесі мен нəзір-құзыры үстінде ұрыс-керіс шығарған жəне жанжал шығуына себепші болған адам – ең бұзақы адам» деп түсіндіріп, ұрпақтарын жиын-тойлар мен бұқаралық орындарда, сондай-ақ, дастарқан үстінде əдепті, кеңпейілді, кешірімді болып, жүріс-тұрыс, сөз-əрекетте елге үлгі-өнеге болуға баулиды.

	Қонақшыл, меймандос қазақ халқы үйіне, тіпті ауылына қонақ келсе, «ауылына алты жасар бала келсе, алпыстағы шал барып сəлем беріпті» деп, үлкен-кіші барлық адам оған құрмет көрсетіп, сыйлап, барын аузына тосып күтуді кісілік парыз санап, қонағымен ашық-жарқын сұхбат құрып, «қонақ кəдесіне» əн-күй тартқызып, əңгіме-ертегі айтқызып, алыс-жақыннан хабар алып, білімдерін молайтып, көз аяларын кеңейтіп отыруды дағдыға айналдырған. Тіпті, өнегелі, тəрбиелі отбасылар қонақтар үшін алыстан мен мұндалап тұратын (қонақтар мен жолаушыларға қашанда «есігіміз ашық» дегенді білдіретін) «қарақшылы түйесі» болған. Қарақшылы түйені көрген қандай да адам сол үйге ат басын бұрып, дəм татып, ақсақалдарына сəлем бермей кетпеген. Ондай көпшіл, қонақшыл ауылдарды халық ерекше құрметтеген. Тіпті, ондай ізгі ниетті, адамгершілігі жоғары ауылдардың малдарына ұры, қойларына қасқыр шаппаған…

	Бейтаныс үйге (ауылға) барған жолаушы ат-матымен ауылға баса көктеп кірмейді. Қайта ауыл шетіне барып аттан түсіп, ауылға қарай жүрелеп отырады. Оны көрген соң, ауылдың естияр бір азаматы барып оған сəлем беріп, үйіне апарып шай беріп сусындатып, келген бұйымтайын сұрайды. Қонғалы келсе, қондырып аттандырады.

	Қазақ салтында, үйге аузына бірдеңе салып шайнаңдап кірген адамды «сұмырай» деп қатты жек көреді. Керісінше, үйден сыртқа шығарда ас шайнап, аузы қимылдап шықса, «құт, қызыр» деп ерекше жақсы көреді. Əдетте, «түскі асқа – түстік жерден, кешкі асқа – күндік жерден қонақ келеді» деп, əр отбасы қонақ келсе сояр малы мен жылы-жұмсағын күні бұрын ыңғайластырып қояды. Мейлі, қандай қонақ болса да, одан ақы талап етпейді. Керісінше, үй иелері қонақты жақсы күтпесе, қонақтар ауыл ақсақалдары мен билеріне шағымданып, ат-шапан айып алады… Əдетте, кештетіп келген қонақ үйге кіргенде: «Кеш жарық» деп кіріп, онан соң, үй ішіндегі кісілерге сəлем береді. Үй ішіндегілер оған: «Қойымыз арық, ешкіміз сарық» деп əзілмен жауап қайтарып, сəлемін алып, төрден орын береді. Ал, түн ішінде келген бейтаныс қонақ болса: «Құдайы қонақпыз, есігіңізді ашыңыз!» деп сыртта тұрып дауыстайды. Үй иесі рұқсат берсе аттан түсіп, үйге кіре сəлем береді. Үй иесі сəлемін алып: «Сəлемші болсаңыз, төрге шығыңыз!» деп, оны жылы шыраймен қабылдайды. Егер үйде отағасы немесе ересек ер адам болмаса, онда келген қонақ тамақ ауыз тиіп, басқа жерден орын іздейді. Жолаушы біреудің үйіне қонақ болып түскенде үйге найза, қылыш, мылтық, сойыл-шоқпар, садақ секілді қару-жарақ алып кірмейді. Ондай суық құралдары болса, сыртқа қойып кіреді. Үйге тек қамшы ұстап кіруіне болады. Бұл қамшы жүрген жерде пəле-қаза жүрмейді, үй иесіне адалмын дегенді білдіреді.

	Қазақ халқы үйіне келген адамды қумайды. Үйге келген қонақты қууды «көргенсіздік, адамгершіліктен аттағандық» деп бағалайды. Себебі, қазақ халқы қонақты «құт, қызыр» деп қарайтындықтан, қонақ қууды – алдыға келген бақ пен ырысты басқа тепкендік, əлінен асқандық, менмендік, адамгершіліктен аттағандық деп, ондай нашар қылықты адамдардан қатты жиренеді. Үйіне атпен адыраңдап шауып келгенді, малын аралағанды, санағанды, бала-шағасына таңғалғанды қатты жек көреді.

	Бұл тəрбие ұрпақтарды тамаша мінез-құлық қалыптастырып, əдепті де мəдениетті азамат болуға баулиды. Рухани жағынан жан дүниесі таза, ізгі ниетті, бауырмашыл, жанашыр, мейірімді, қайырымды, адамгершілігі асқақ, текті, тəрбиелі адам болып есейіп ержетуге дағдыландырады. Қоғамдық қарым-қатынасқа бай, адамдармен барыс-келіс, алыс-беріс істері мол, көпшіл, халықшыл болуға; халықтық наным-сенімдер мен салт-дəстүрді қастерлейтін жəне оны көз қарашықтарындай аялап, үзбей жалғастырып отыратын дəстүршіл азамат болып қалыптасуға баулиды.





ДАСТАРҚАН ТƏРБИЕСІ




	Қазақ халқы дастарқан мен дəм-тұзды ерекше қастерлеп, қадірлейді, дастарқан мен нанды жəне тұзды «киесі атады» деп, баспайды. Дастарқанды құт-береке, бақыт-байлық, ырыс-ынтымақтың ұйтқысы, дəм-тұзды, яғни нанды адам арқауы, тіршілігінің тірегі деп қарап, қандай жерде азықтанса да, ең алдымен «бісміллə» деп алдыға дастарқан жайып барып, адамша отырып азықтанады.

	Əдетте, əрбір отбасы асқа отырарда, алдымен қол жуады. Онан соң алдыға дастарқан жайып, отбасы мүшелері түгел жиналып, үлкен-кішіліктеріне қарай төрден бастап дастарқанды қоралай отырып тамақтанады. Алды-алдына барып шай құйып, ас салып ішпейді. Тек сол үйдің əйелі, қызы немесе келіні құйып беріп отырады. Қонақ келсе жасы мен жолына қарай төрден немесе өзіне лайықты жерден орын береді. Ақсақалдар мен жасы үлкен кісілер төрдің төбесіне отырады, əрі ас-тағамның алдын ішеді. «Дастарқанда отырып шенділер мен шекпенділерге жүгінген халық құлдықтан мəңгі құтылмайды» деп, əрқандай дастарқанға отырғанда, шен-шекпенге қарай емес, жолына, жасына, біліміне қарай отырады. Дастарқанда бұл жосыннан аттап, шен-шекпеніне буланып төрге ұшқан ұлықты ұлық емес, «бұзық» деп қараса, ал, жолы, жасы, білімі өзінен төмен ұлықтарды төрлеріне шығарып, тік тұрып күткен адамдарды «жағымпаз» деп есептейді. Міне, бұл қазақ халқының құлдық идеядан азат, үлкендерді құрметтеп, білімділерін ардақтайтын мəдениетті халық екендігін білдіреді.

	Жастар үлкен кісілермен дастарқандас болғанда, тамаққа үлкен кісілерден бұрын қол салмайды. Аяқ жақта отырып, шай құюшыға қолғабыс жасап, төрдегі кісілерге шыны алып беріп отырады. Əдетте, алдыға ас-тағам түгел қойылып болған соң, үй иесі немесе ауыл адамдарының бірі: «қане, алыңыздар!» деп асқа ұсыныс еткен соң барып жаппай тамақтануға кіріседі. Біреудің үйінде ас-тағамды обырлана ішіп-жеу, дастарқан жаймай алды-алдына тамақтану, теріс қарап отырып, түрегеліп жүріп ішіп-жеу немесе алдыға ас келгенде шіреніп отырып алу жəне шолжиып жатып алу секілді қимыл-қылықтар өте əдепсіздік əрі тəрбиесіздік есептеледі. Дастарқан жайғанда қандай жұмыс болса да доғарып, хан болса тақтан, əулие болса аттан түсіп, дереу ас ішуге отырады. «Дастарқанды жайып, ас-тағамды телміртіп қою жаман болады» деп жаңа ғана тамақтанып алса да, ел қатарлы дастарқанға келіп дəм татады. Біреудің дастарқанынан дəм татқан адам «дəм атады» деп дəм татқан адамына ешқашан жамандық жасамайды.

	Қорытып айтқанда, қазақ халқы дастарқан тəрбиесіне ерекше мəн береді. Онда əр отбасы ұл-қыздары есейе бастағанда-ақ оларға жан-жақты дастарқан тəрбиесін жүргізіп, ішіп-жеу, азықтану тəртібін үйретеді, яғни қол жуып дастарқанға отырудан бастап, қалай ішіп, қалай жеу, дастарқанды қалай жайып, қалай жию, бата-ықыласты қалай білдіруге дейін егжей-тегжейлі түсіндіреді. Мысалы, асқа отырғанда əркім өзінің жасына, жолына қарай лайықты жерге малдас құрып отыру, отырғанда жол-жүйе, салт-дəстүрге мəн беру, қасында отырған кісілерге: «Қане, алыңыз, жеңіз, ішіңіз» деп ілтипəт білдіріп отыру, тамақты былшылдатып шайнап, сорпылдатып ұрттамау, басқалардың алдындағы тағамға обырланып қол созбау, тамақты олай-бұлай араластырмау, дастарқан үстінде қақырынып-түкірінбеу, шаш тарап, айнаға қарап жасанып-сыланбау, тамақты ағызып-тамызып, төгіп-шашпау, ас үстіне келген адамдарға дəм татқызып, үлкен кісілер келсе тұрып орын беру, елдің ас-тағамына мін, сын тақпау, басқалар тамақ ішіп жатқанда «болдым» деп орнынан тұрып жүріп кетпеу, жата қалмау, теріс қарап отырмау, дастарқандағы тəуір тамақты жеке өзі иемденіп алмау, тағамнан қыл-қыбыр тектес нəрсе байқап қалса, өзгелерге білдірмей алып тастау, дастарқаннан бата жасалған соң тұру сияқты жөн-жосықтар үйретіледі.

	Дастарқан тəрбиесі ұрпақтарды үлкен адамгершілікке баулиды. Адамдарды ізгілікке, мейірімділікке, жанашырлыққа, бауырмашылдыққа, мəдениеттілікке, көпшілдікке, халықшылдыққа тəрбиелейді. Тазалыққа, пəктікке жетелеп, адамдармен болған қарым-қатынасын жақсартады. Басқалар алдындағы беделі мен сый-құрметін жоғарылатады.





ҚОЛҒА СУ ҚҰЮ ЖƏНЕ ТАҒАМ ҰСЫНУ ТƏРБИЕСІ




	Қазақ халқының кісі сыйлау, үйге келген кісінің қолына су құйып, ас-тағам ұсынуының өзінен үлкен адамгершілік пен мəдениеттілік қасиетімен айқын көрініп тұрады. Онда əр отбасы үйіне келген кісіні төріне шығарып, астына көрпе төсейді. Онан соң алдына дастарқан жайып, ас-тағам берер алдында жасы кіші адамның бірі елеген мен құман алып, қонақтың қолына су құяды.

	Қолға су құйып, кісіге ас-тағам ұсынудың да өзіндік жөн-жосығы бар. Мұнда, «бата – бастан, су – аяқтан» деп, батаны төрдегі адамға жасатса, ал, су құюды аяқ жақтан бастайды. Əдетте суды қонақтар тегіс отырып болған соң құяды, бірақ жиын-тойлар мен нəзір-құзырларда адам өте көп болатындықтан, суды екі жігіт екі босағадан бастап төрге қарай айналдыра құйып шығады. Кейде есік алдына үлкен леген қойып, қонақтарға үйге кірерде қол жудырып кіргізеді. Ал, адам саны шағын болса, онда бір адам оң босағадан бастап отырған адамдарға түгел айналдырып су құйып шығады, тамақ соңында қолға су құю солдан-оңға қарай басталады. Қолды жуғанда сілкімейді, орамалмен сүртеді.

	Қазақ салтында, дастарқанда төмен жақта отырған адамдар өзінен жоғары отырған адамдарға шыны-аяқ алып беру, ас-тағам ұсынуға жауапты болады. Алайда, шыны-аяқ алып беру мен ас-тағам ұсынудың да өзіндік ережесі бар. Мұны əр отбасы ұрпақтарына мұқият ұғындырады, болмаса, өзгелер жағынан «тəрбиесіз, көргенсіз» деген сөгіске қалады. Мысалы, шыны-аяқ алып беріп, ас-тағам ұсынғанда оң қолымен ұсынады, онда да ас ұсынған оң қолдың қарын сол қолдың сыртымен басып (алақанды жайып, қонақ жаққа қаратып) ұсынады.

	Тамақ алудың да, шай құюдың да өзіндік жосыны бар. Мысалы, шай құйған кезде, шайды үй ішіндегі кісілерге түгел құйып болғанша барлық адам сабыр сақтап тосып отырады. Шай түгел құйылып болған соң, үй иесі: «Астан алыңыздар!» деген соң ғана алады. Себебі, үй иесі: «Астан алыңыздар» деп асқа ұсыныс етпей тұрып елден бұрын тамаққа бас қою өте көргенсіздік, үй иесін көзге ілмегендік саналады.

	Үлкен той-томалақ, нəзір-құзыр өткізгенде шай құйып беріп, шыны-аяқ алып, ас-тағам ұсынуға тəрбиелі, пысық жігіттер мен епті, іскер келіндерді орналастырады. Шай құйған келін (əйел) бір тізерлеп, қонақтарға қырын қарап отырып, шайдың қызылын, тұзын, сүтін дұрыс теңшеп, шайды дəмді құйып, көз қиығымен босаған ыдыс-аяқтарды қадағалап отырады. Келген қонақтар шай құюшы келін мен шыны алып беруші азаматтың іс-қимылына қарап, сол ауылдың адамгершілігі мен мəдениетіне баға береді, міне, осы істердің барлығы ұрпақтарға егжей-тегжейлі ұғындырылады.

	Бұл тəрбие ұрпақтарды тамаша салт-дəстүр қалыптастырып, ізгілікке, адамгершілікке, қонақшылыққа, береке-бірлікке, достыққа жетелеп, перзенттерді əдепті, ибалы болуға баулиды.





ҚОНАҚ КҮТУ ТƏРБИЕСІ




	«Қонақасы – тəңір ақысы», «қонақ несібесін тəңір жеткізер», «қонақасы – қазақтың бөлінбеген еншісі» дейтін аталы сөздер қазақ халқының ерекше қонақшыл, меймандос, асқан адамгершілікті халық екендігін айғақтайды əрі əрбір отбасы ұрпақтарын қонақшыл, меймандос, ізгі ниетті, мейірімді, қайырымды болуға баулып отырады.

	Əрбір қазақ үйіне қонақ келсе «құт келді, қонақпен бірге үйіме құт-береке кіреді» деп балаша қуанып, қонақтың алдынан өзі шығып қарсы алып, үйіне өзі есік ашып кіргізеді. Алайда, қонақты есік ашып шығарып салмайды. Үйге келген қонақты есік ашып шығарып салу – қонақты қуалағанмен бірдей ұятты іс деп қарайды. Cондай-ақ, «құтты қонақ келсе қой егіз табады, құтсыз қонақ келсе малға қасқыр шабады», «қонақтың жақсысы – құт, жаманы – жұт» деп ырымдап, жалпы қонақтарды: «арнайы қонақ», «құдайы қонақ», «қыдырма қонақ», «қылғыма қонақ» деп төртке бөледі.

	1. «Арнайы қонақ» деп арнаулы шақырған, ұсыныс етілген жəне құдалық пен түрлі жиын-тойларға арнаулы барған қонақтарды айтады. Мұндай қонақтарға жататын үй, соятын мал, ұсынатын жол-жораларға дейін алдын ала əзірлеп, ауыл бойынша тік тұрып ерекше күтеді. Мұндай қонақтарға қой баласынан ақсарбас, жылқы баласынан көк қасқа, сиыр баласынан қызыл қасқа сойылады.

	2. «Құдайы қонақ» деп ойда-түсте жоқ, дəм-тұз айдап келіп қонып, құдайдың бұйырған несібесін жеп аттанған қонақтарды айтады. Мұндай қонақтарға қой баласынан – қоңыр тоқты, ешкі баласынан – қарашұнақ лақ, ал құдайы қонақ ерекше сыйлы адам болса, онда жылқы баласынан – торы тай сойып, қонақасы береді. Осы дəстүрге сай тілімізде «қойдан – қоңыр, жылқыдан – торы» деген нақыл сөз қалыптасқан.

	3. «Қыдырма қонақ» деп туыс-туған, дос-жаран, құда-жегжаттарын арнаулы іздеп барып, аунап-қунап жататын қонақтарды айтады. Мұндай қонақтар жұрт сыйлаған беделді кісі немесе сары сүйек құда бастаған адамдар болса, онда қонақтың аз-көптігіне қарай жылқы баласынан – көк қасқа, қой баласынан – ақсарбас сойылса; ал, дос-жаран, алыс-беріс, барыс-келістері жиі адамдар болса, қонақтың аз-көптігіне қарай тай, қой сойып күтеді.

	4. «Қылғыма қонақ» деп қайсы ауыл, қайсы үйге қонақ түсіп, мал сойып, ет асып тамақ пісіргенін аңдып жүріп дəл үстінен түсіп, тамақ асырайтын қонақтарды айтады. Мұндай қонақты қазақ халқы «шақырылмаған қонақ – жұт» деп, қатты жек көреді. Алайда, қонақты үйден қумайтын қазақи дəстүр бойынша, оларға да барын беріп, қондырып аттандырады.

	Қазақ халқының «қонақасы – тəңір ақысы» деген атаулы сөзінің заң (салт) ретінде қалыптасуы Алаша ханның атымен байланысып жатады. Ертеде үш ұлы бар Алаша хан қартайып, көз жұмар шағында бар дүние-мүлкі мен мал-жанын төртке бөліп, оның үш бөлігін үш ұлына енші етіп беріпті де, төртінші бөлігін: «Мына қалған бір бөлік мал-дүние сендердің бір-біріңе барып-келіп, қонақ болып түскенде сойып берер қонақасыларың, алып-берер ағайындық дəнекерлерің болсын» деп балаларының ортақ (бөлінбеген) еншілеріне қалдырған екен дейді. Бұл салт қазақ халқының тұрмыс-тіршілігіне ерекше үйлесіп, «қонақасы – Тəңір ақысы», «бір шəугім шай мен қонағасы – күллі қазақтың бөлінбеген еншісі» деп, қонақ пен жолаушы түскен, қонған жерлерінің барлығында құдды өз үйі, өз ауылындай жайлы орын, дайын асқа кенеліп, ақысыз, пұлсыз көңілге алған жерінің барлығын шарлап, барған жерінің бəрінде өзіне лайық сый-құрметке бөленіп, ұлы баба Алаша ханның даналығы мен туған халқының дарқандығына алғыстарын жаудырып, қазақи қонақшыл салттарын ғасырлар бойы жалғастырып келген жəне ұрпақтарын меймандостыққа, қонақшылдыққа баулып отырған.

	Қонақ күтуде əр отбасы мейлі арнайы қонақ, мейлі құдайы қонақ, мейлі қыдырма қонақ болсын, мейлі ұзақ жыл көріспеген құда-жегжат, дос-жаран болсын, олардың бəріне де шамалары келсе арнайы мал сойып қонақасы беріп күтіп отырған. Тіпті, мал сойып беруге шамасы келмесе, «қонаққа» деп бала-шағасының аузынан жырып сақтаған сыбағаларын берген. Яғни, «еске алған ескі асынан сақтайды» деп, қыс күндері сүрленген жамбас, қазы-қарта, жал-жая, сиырдың тастысы (қабырғасы), май, жент, мейіз, қант, мұзқант, т.б. сақтайды. Ал, жаз күндері болса, қонаққа арнап қой ішінен марқасын сояды. Ал, қонақ саны көбірек болса қой, одан да көбірек болса тай, тіпті ірі қара сойып беріп, қымыз, шұбат секілді нəрлі сусындармен сусындатады.

	Қонақ күту тəрбиесі ұрпақтарды тамаша адамдық қарым-қатынас салтын қалыптастырып, ізгі ниетті, адал, арлы, жомарт, меймандос, қонақшыл болуға баулиды. Адамдардың өзара қоғамдық қарым-қатынасын кеңейтіп, барыс-келіс, алыс-берісін жиілетіп, достық сүйіспеншіліктерін арттырады. Халықтық салт-дəстүрге жүйрік, адамгершілігі асқақ азамат болып есеюіне жол көрсетеді.





ТАҢЕРТЕҢГІ АСТЫ ТАСТАМАУ, КЕШКІ АСҚА ҚАРАМАУ ТƏРБИЕСІ




	Қазақ халқы ас-тағамды ерекше қадірлеп, қастерлейді. «Ас – адамның арқауы», «алдымен тағам, онан соң калам», «бір күн аш қалған адамнан қырық күн ақыл сұрама» деп, аш адамнан ақыл, нысап, ұят, қанағат, тойым қашатындығын ерте замандарда-ақ жақсы білген. Сондықтан да ас-тағамды – адам арқауы, тіршілік қайнары, өмір тірегі деп, барша асылдардан да жоғары бағалаған. «Арпа, бидай – ас екен, алтын-күміс – тас екен» деп, асты алтын мен күмістен де артық көрген. Сондықтан да үйлеріне келген барша адам баласына «қуыс үйден құры шықпа» деп, ас-тағамын ала ұшады. Тіпті, хан болса да, алдына ас келгенде алтын тағынан түсіп, тəбеті тартпаса да, одан міндетті түрде ауыз тиеді. Қандай əулие болса да алдыға ас келгенде тік отырып, одан дəм татуға міндетті. Қазақ ұғымында, ешқандай адамның дəмнен бас тарту құқығы жоқ. Дəмнен бас тарту өте көргенсіздік, тəрбиесіздік саналады. Алайда, қазақ халқы «таңертеңгі асты тастама, кешкі асқа қарама» деп, қандай асығыс, шұғыл шаруасы болса да, таңертеңгі асты тастамай ішеді. Ең болмағанда одан ауыз тиеді. Керісінше, кешкі асты бағып отырмайды. «Кешкі асқа қарағанның – түні қараң» деп, кешкі асты бағып отыруды өте ерсі санайды. Олай болатын себебі, ертеде қазіргі замандағы сияқты кез келген жерде барып тамақтана салатын асхана немесе ауыл болмаған. Алдағы бір күнде қандай қиындықтар кездесетіні де белгісіз. Міне, сондықтан да таңертеңгі асты тастамай толық ішу керек. Сонда ғана алда кездесер түрлі қиындықтарды жеңе алады. Таңертеңгі асты жақсы ішкен ұрпақтың түрлі ауру-сырқауларға қарсылық қуаты артып, ақаусыз өсіп-жетіледі. Зерек те зерделі болады. Ал, кешкі асқа қарамау себебі, түрлі шаруашылықпен шұғылданатындықтан, ертерек шаруаларын ыңғайластырып, ат-көлігін жөндестіріп алу керек. Олай етпей, кешкі асты бағып отырса, мал-мүлкіне қауіп төнуі, өзінің көздеген жеріне жете алмай далада қалуы мүмкін.

	Кешкі асқа қарамаудың жоғарыдағы себептерден тыс, белгілі ғылыми мəні бар. Кешке тамаққа сіреп алып ұйықтаған адамның асқазаны бұзылады. Дене мүшелерінің түрлі ауру-сырқауларға қарсылық қуаты төмендейді. Семіздік науқасына шалдықтырып, ми қызметін төмендетеді. Тіпті миды топастандырады.





ІЗГІЛІК ЖƏНЕ ЖАНАШЫРЛЫҚ ТƏРБИЕСІ




	Ізгілік пен жанашырлықты адам бойындағы ең тамаша қасиет деп білген қазақ халқы, ұл-қыздарын ізгі ниетті, жанашыр, мейір-шапағатты, адал азамат болып есеюге баулып, біреуге істеген жақсылығының есесі қайтуымен есептеспей, ізгілік пен жанашырлықты күллі адам баласы алдында өтеуге тиісті парызым деп білуге дағдыландырған. Яғни, əрбір ата-ана өз перзенттеріне: қарапайым шаруа болса, астық, мал секілді өнімдерін сату, айырбастау істерінде адал болу, бағаны үйлесімді қою, қандайда затты жалған ант ішіп сатпау, таразыны əділ ұстау, алдап-арбамау, басқалардың саудасына килікпеу; ал дəрігер болса, дəрігерлік парыздан аттамау, ауруға арашашы, жаралыға медетші болу, барша ауру-сырқау адамға тең мəміле жасау, оларды құдды өз туысындай көру; «қара ешкіге жан керек, қасапшыға мал керек» дегендей, науқас адамдардың қиналып тұрған орайынан пайдаланып құлқынқұмарлыққа салынбау керек. Олай істеу бұзақылық, адамгершілікке жат жиіркенішті қылық есептеледі.

	Егер би, қазы, хан-қаған, əкім, болыс тектес шенді болса, онда, ар алдында адамгершіліктен аттамау, қара қылды қақ жаратын əділ болу; өз халқы үшін адалдықпен қызмет атқару, көптің мұң-мұқтажын елеп-ескеру, өзін халықтан жоғары қойып асып-таспау, көптің мүддесіне кір келтірмеу, олардың бақыт-байлық жолын кеспеу, қызметін пайдаланып пара алмау, арам мал-дүние жимау, халыққа үрей салмау, бастарына қиындық тудырмау, сын, мін тағып, қарсы пікір айтқан бұқарасынан өш алмау қажет. «Өз халқынан өш алған билеуші елге береке таптырмайды», «пайдакөс ұлықта ұят, парақор ұлықта намыс болмайды», «жемеңгер ұлық жеген сайын ашқарақтанады» деп, қазақ халқы ізгілік пен жанашырлықты білмейтін ұлықтарды қатты жек көретіндігін ұрпақтарының құлағына құйып отырады.

	Ал, ұста, зергер, ісмер болса, алармандары мен қаридарларын ренжітпеу, көз бояушылық, алдамкөстік істемеу, қоймашы, есепші, қазына басқарушы болса, барынша адал, арлы болу, аманатқа қиянат жасамау, суық қолдықтан, ұрлық-қарлықтан, арамзалықтан, көрсеқызарлық пен тойымсыздықтан аулақ болу керектігін ұрпақтарына жан-жақты ұғындырып, ізгі ниетті, жанашыр жақсы азамат болуға баулып отырған.

	Бұл тəрбие ұрпақтарды жанашырлыққа, адалдыққа, арлылыққа, жауапкершілікке, борыштылыққа, кешірімділікке баулып, адам баласын бұзақылықтан, қиянатшылдықтан, парақорлықтан, сондай-ақ, пайдакөстік сияқты жиренішті қылықтардан бойларын аулақ ұстайтын мұратты, қайырымды да қажырлы азамат болып жетілуге дағдыландырады. Адамдардың өзара сенімін бекемдеп, сүйіспеншіліктерін тереңдетіп, қоғамдық қарым-қатынастарын кеңейтеді.





КЕҢПЕЙІЛДІЛІК ПЕН КЕШІРІМДІЛІК ТƏРБИЕСІ




	Кеңпейілділік пен кешірімділік күллі адам баласын достық пен береке-бірлікке жетелейтін, адамзат қоғамын ырыс-ынтымақты, тату-тəтті қоғамға айналдыратын ұйтқы деп қараған қазақ халқы, кеңпейілділік пен кешірімділік жойылған жерде бақастық пен күндестік бас көтеріп, қоғамдық қайшылық шиеленіседі, ел ырысы шайқалып, өштік пен қастық қабындайды, халықтың қалыпты тұрмыс тəртібі бұзылып, аңдысу мен алысу, шабысу мен салысу басталады деп есептеп, ұрпақтарына жастайынан кеңпейілділік пен кешірімділік жолын үйретеді. «Кекшіл болма, көпшіл бол», «ə десе, мə деп кек алу – қатеге қатемен мəміле жасағандық», «кең болсаң – кем болмайсың», «кешірім келгелі тұрған пəледен сақтайды», «алдыңа келсе – атаңның құнын кеш» деген сияқты халық даналықтарын жанды мысал, нақты айғақтар арқылы егжей-тегжейлі ұғындырып отырады.

	Кеңпейілділік пен кешірімділік тəрбиесінде əр отбасы кекшілдік, қызғаншақтық, бақастық – кесірлі дерт деп қарап, ондай дертті бойларына жұқтырған адам елге зиян, қоғамға лаң салады, тату-тəтті ортаны бүлдіреді, ел тыныштығын кетіреді, қоғамдық қарым-қатынасты ірітеді, адамдардың береке-бірлігі мен достығын бұзып, өштік-қастықты арттырады деп, перзенттерін жастайынан кеңпейілді, кешірімді болуға дағдыландырады.

	Бұл тəрбиенің де өзіндік ғылыми мəн-мағынасы бар. Ол ұрпақтарды өскелең адамгершілікке баулиды. Əртүрлі пенделік былық-шылықтардан бойларын таза ұстауға дағдыландырады. Қоғамдық қарым-қатынасы кең, досы көп, жауы аз болады. Ел сенімі мен халық құрметіне ие азамат болып жетіледі.





ЕЛ СЕНІМІНЕ ИЕ БОЛУ, КІСІЛІК БЕДЕЛ ОРНАТУ ТƏРБИЕСІ




	Күллі адам баласы мен қоғамға, елі мен жеріне, Отаны мен халқына шексіз адалдығы жəне азаматтығымен ел сеніміне ие болып, шынайы кісілік бедел орнату қазақ тəлім-тəрбиесінде өте маңызды орын алады. Мұнда, əрбір ата-ана өз перзенттерін адал, арлы болып, əділет пен ақиқатта берік тұрып, уəде-серттен таймай, барша ел-жұрт алдында зор сенімге ие болып, тамаша кісілік бедел орнатуға баулып отырады.

	Ел сеніміне ие болып, кісілік бедел орнату тəрбиесі əр адамның өз отбасынан басталған, яғни, ата-анасы мен туыс-туғандарына, ел-жұрты мен халқына деген шынайы сүйіспеншіліктен бастау алған. Əрбір азамат ел басына күн туған сын сағаттар мен қиын-қыстау кездерде қара басының қамын қайырып тастап, атойлап алға шығып, ақиқаттан аттамағанда ғана ел-жұрт пен халықтың сеніміне ие болып, тамаша кісілік бедел орнатуға болады деп қарап, дағдыландырған. Сондай-ақ, сенімсіз, беделсіз адамдардың жұрт алдында қадір-қасиеті аз болып, ондай адамдар ілікке алынбайтындығын жанды мысалдар арқылы жан-жақты ұғындырып, ұрпақтарын ел сенімінен айырып, бет-беделге нұқсан келтіретін жаман қылықтардан бойларын аулақ ұстауға тəрбиелеген.

	Бұл тəрбие ұрпақтарды тамаша мінез-құлық қалыптастырып, өмірдің мəн-мағынасын терең ұғынатын іскер, арлы да адал азамат етіп жетілдіреді. Жан дүниесі таза, тəні сау, сезімі сергек, рухы асқақ болады. Өрісі кең, қоғамдық қарым-қатынасы тығыз болып, ел-жұрттың сый-құрметіне бөленеді. Ешқашан жамандық көріп, жапа тартпайды.





СЫПАЙЫ ЖƏНЕ КӨРКЕМ СӨЙЛЕУГЕ ТƏРБИЕЛЕУ




	Бұл тəрбиеде қазақ халқы: «Сөз – жүректің айнасы», «өнер алды – қызыл тіл», «қызыл тіл тас жарады, тас жармаса бас жарады», «табыстыратын да – тіл, алыстыратын да – тіл», «сүйреңдеген қызыл тіл – сүйгенінен айырар», «жақсы сөз – жарым ырыс», «жылы-жылы сөйлесең, жылан інінен шығады, қатты-қатты сөйлесең қатын діннен шығады», «ең құдіретті сөз – көркем сөз» деп, ұл-қыздарын жастайынан сөз өнеріне ден қойып, əдепті, сыпайы, көркем сөйлеуге баулыған. «Жақсы сөз сөйлесе ауыздан гүл төгіледі, жаман сөз сөйлесе жын төгіледі», «сөз емес сөзді кісі емес кісі айтады», «ашық боламын деп бəдік болма», «ойнап сөйлесең де ойлап сөйле» деп, аузына келгенді айтып, ойына келгенді істеп, басқалардың ар-намысы мен жан жарасына тиіп, өкпе-ренішін қозғап, дау-жанжал тудырып, ел-жұрттың күлкісі мен қарғысына ұшыраудан ерекше сақтандырып отырған. Сыпайы əрі көркем сөйлеу тəрбиесінде əр отбасы өз перзенттерін тілі шыға бастағаннан-ақ «сіз, біз» деп сыпайы, көркем сөйлеуге əдеттендіріп, жарасымды, жағымды, тəтті сөздермен басқалардың ынта-ықыласы мен сүйіспеншілігін өзіне аударып, маңайындағы адамдарға жақсы əсер қалдырып отыру қажеттілігін жан-жақты ұғындырып отырған. Сондай-ақ əрбір адамның сөйлеген сөзіне қарап оның қандай адам екенін, тəрбие көрген-көрмегендігін, мəдениетті, мəдениетсіз екендігін, білімді, білімсіздігін аңғаруға болатындығын ұрпақтарына ерекше ескертіп отырған. «Əзілің жарасса – атаңмен ойна» деп, жарасымды қалжың, тəтті сөзді өте жоғары бағалаған əрі елді күлдіремін деп аузына келгенін көкіп шатпақтаған бəдік, тілі ашты адамдарды қатты жек көріп, сөз мəдениетінде əдептілікті алғышарт ете отырып, перзенттерін сыпайы, көркем сөйлеуге ерекше дағдыландырған.

	Бұл тəрбиенің де үлкен ғылыми мəн-мағынасы бар. Ол ұрпақтарды тəртіптілікке, мəдениеттілікке, тектілікке баулып, көркем, образды, нақышты сөйлеуге, тіл заңдылықтарын терең меңгеруге дағдыландырып, балалардың шешен азамат болып есейіп ержетуіне мүмкіндік жасайды.





КЕМ-КЕТІКТЕРДІ КЕМСІТПЕУ ТƏРБИЕСІ




	Кем-кетік, ауру-сырқау адамдарды кемсітпеу, келемеждемеу тəрбиесінде қазақ халқы ұрпақтарына «кем-кетік адамдарға күлме, келемеждеме, күлген күле жетеді, екі етегін түре жетеді, мүгедекке ұятсыз адам күледі» деп, кем-кетік, ауру-сырқау адамдарға күліп, мазақтап, келемеждеудің тəрбиесіздік, білімсіздік болатындығын айқын ұғындырады. Сондай-ақ, қандай жағдайда да кем-кетік, ауру-сырқау, мүгедек адамдарға күлмеу түгіл, оларға тесіліп қарамау жөнінде де ерекше ескертіп отырады. Мүгедек, кем-кетік, ауру-сырқау адамдарға күлу, үңіле қарау, мазақтау, қорлау олардың намысына тиеді, жанын жаралайды, өмірге деген үміткерлік сенімін босаңсытады, тіпті, қарғап лағынет айтады. Сондықтан ондай жандарға қашанда қамқорлық көрсетіп, жанашырлық танытып, үнемі қол ұшын беріп отыру сау адамдардың азаматтық жəне адамдық парызы екендігін ұрпақтарының құлағына құйып отырады.

	Қазақ халқы біреудің айыбын бетіне баспайды жəне адамның дене мүшесіндегі кем-кетік айыбын ашпайды. Біреудің айыбын ашып, бетіне басу ең ауыр күнə деп қарап, досы түгіл қас жауының да айыбын ашпайды.

	Біреуге ат қойып, айдар тағу, өз атымен атамай, лақаппен шақыру, кекеп-мұқау секілді қылықтар адамгершілікке жат жаман қылық екендігін ұрпақтарына жан-жақты ұғындырып, перзенттерін осы сияқты жаман қылықтардан ерекше сақтандырып, оларды адамгершілік, ізгілік жолына баулып отырған.

	Бұл тəрбие ұрпақтарды мейірімділікке, кішіпейілділікке, мəдениеттілікке баулиды. Адамдардың қарсылық, өштік пиғылдарын жойып, достық, түсіністік ниеттерін тереңдетіп, əлеуметтік қарым-қатынасын кеңейтеді. Адамдардың ашу, ыза, кек, өштік, қастық пиғылдары салдарынан рухани жағынан түсетін түрлі қысым болмайтындықтан, ұрпақтар сау-сəлемет, ақаусыз өсіп жетіледі.





КӨҢІЛ АЙТУ, ЖҰБАТУ ТƏРБИЕСІ




	Көңіл айту, жұбату тəрбиесінде қазақ халқы ұрпақтарына «жылағанды жұбатпағаннан без, жамандықты қуаттағаннан без» деп, бастарына қаралы күн туып жылап-сықтағандарды жұбату, қиналғандарға қол ұшын беруді адамдық парыз деп ұғындырған. Сондай-ақ, туыс-туған, таныс-біліс, ағайын-достарының қаралы хабары жеткен заман дереу оның туыс-туғандары мен жанашыр жақындарына барып көңіл айтып жұбатып, марқұмды жуып-шайып, жаназасына қатынасып, өз уақытында жерлеп, өз қолдарымен бір күрек топырақ салуды өте сауапты іс деп ұғындырған. Сондай-ақ, көрші-қолаңдары қайтыс болса, күндіз-түні тік тұрып, өлімге келген марқұмның туыс-туғандары мен дос-жарандарына қызмет көрсетіп, жетпей жатқаны болса беріп, нəзір-құзыр істеріне барын салып көмектесіп, қолдан келген жақсылықтарын аямау əр адамның адамдық жəне азаматтық міндеті екені жан-жақты түсіндіріледі.

	Қазақ халқының көңіл айту, жұбату салтында, марқұм болған кісі үлкен адам болса, көңіл айтуға барғандар жақындықты, жанкүйерлікті білдіру үшін, марқұмның туыс-туғандарына: «Ой, бауырым-ай! Ой, асқар тауым-ай! Ой, бас қалқам-ай!» – деп дауыс шығарып барса; ал, қайтыс болған адам жас жігіт, бойжеткен қыз жəне бала-шаға болса, онда «Ой, жал-құйрығым-ай! Ой, жеткіншегім-ай! Ой, қарағым-ай!» деп барып көріседі. Онан соң тоқтау айтып жұбатып, қос қолдарын беріп, «өткенге иман, қалғандарға береке берсін!» деп айтады. Ал қайтыс болған жас бала-шағалардың бірі болса, онда «Құдай тұрымдысын берсін! Қалған бала-шағаның жасы ұзақ болсын! Қанаты бүтін сұңқар жоқ, тұяғы бүтін тұлпар жоқ! Болмас іске болаттай берік бол деген, сабыр қылыңыздар, қайрат көрсетіңіздер!» – деп, қаралы адамдарды жұбату дағдысы ұғындырылады.

	Қазақ салтында, қаралы жиындарда жыртаңдап күлу, əзіл-қалжың айтып мəре-сəре болу, арақ ішу, ұрыс-керіс тудыру, дүние қызығын айтып даурығып сөйлеу сияқты қылықтар адамгершілікке жат жаман қылық болатындығы, сондықтан, өлім болған жерде барлық адам марқұмды қимастық қайғылы сезіммен еске алып, өздерін салмақты, салауатты ұстау, қаралы адамдардың қайғысын жеңілдетуге, марқұмның соңғы істерін жақсы істеуге қол ұшын беру қажеттілігі жан-жақты ұғындырылады. Сондай-ақ, көз жұмған адамның тірлігінде істеген жағымсыз қылықтарын айту – өте ауыр күнə болатындығы ұрпақтарға ерекше ескертіледі.

	Қазақ халқының өлім ұзату, өлім хабарын жеткізуінің де өзіндік жол-жосыны бар. Қазақ халқы марқұмның қайтыс болған хабарын туыс-туған, ел-жұртына жеткізуден бас тартқан, көңіл айтқаннан, жаназасына қатынасқаннан жəне оны жерлеуден қашқан адам – ең пасық, ең көргенсіз жаман адам есептелетінін ұрпақтарына егжей-тегжейлі түсіндіріп, перзенттерін ондай пасық, жаман қылықтан аулақ болуға жетелейді. Бір адам қайтыс болса, қандай шұғыл шаруасы болса да қайырып тастап, дереу барып марқұмның бала-шаға, туыс-туғандарына көңіл айтып жұбатып, марқұмның жаназасына қатынасып, жерлесіп қайту адамдық жəне азаматтық парыз екендігін мұқият ұғындырып, ұрпақтарын адамгершілігі асқақ, ізгі ниетті азамат болып жетілуге баулып отырған.

	Бұл тəрбие адамдардың қайғы-қасіретін жеңілдетіп, рухани жан дүниесін сергітеді. Адамдарды үміткерлікке, қайсарлыққа, табандылыққа жебейді. Ұрпақтарды ізгілікке, бауырмашылдыққа дағдыландырады. Адамдар арасындағы өзара достық сүйіспеншілікті, жанашырлықты, жақындықты тереңдетіп, ұрпақтардың əлеуметтік қарым-қатынасын кеңейтеді.





ӨТІРІК АЙТПАУҒА, ШЫНШЫЛДЫҚҚА ТƏРБИЕЛЕУ




	«Өтіріктің шырынын ішкенше – шындықтың уын жұтқан артық», «шындықты айту – ерлік істеумен барабар» деп қарайтын қазақ халқы ұл-қыздарын «бас кеспек болса да, тіл кеспек жоқ» деп қашан да шын сөйлеуге, өтірік-өсек айтпауға тəрбиелейді. «Өтірік бірлікті бүлдіреді, жалқаулық тірлікті бүлдіреді» деп, адам баласы үшін өтірік-өсек айтудың өте жаман, жиіркенішті қылық екендігін тəптіштеп түсіндіріп, əрқандай сөзді адамның бетіне айту, сырттан, сөйлемеу, əрқашан ізгі ниетті болу өте тамаша моральдік қасиет екендігін жан-жақты түсіндіреді. Яғни, көрмегенді – көрдім, естімегенді – естідім, істемегенді – істедім деу – өтірік; ал, бетке айтпай, сырттан сөйлеген сөз түгел өсек болатындығын перзенттерінің құлақтарына құйып, жүректеріне ұялатуға күш салады. Сондай-ақ, «өтірікшінің шын сөзі зая» деп, өтірікші адамда ешқашан сенім, ешқандай бет-бедел болмайтындығын ұрпақтарына жанды мысал арқылы егжей-тегжейлі ұғындырып, олардың шын сөзді, адал азамат болып жетілулеріне дұрыс жол сілтеп отырады.

	Бұл тəрбие ұрпақтарды үлкен адалдыққа, арлылыққа, мəдениеттілікке баулиды. Шын сөйлеудей тамаша қасиет қалыптастырады. Қоғамдық қарым-қатынасы кең, досы мен қолдаушысы көп, дұшпаны аз болып, ел алдындағы сенімі мен беделі жоғары болады.





УƏДЕ, ОПА, АНТ ТƏРБИЕСІ




	«Уəдесінде тұру, аузынан шыққан сөзіне опа қылу, ант бұзбау – түзіктіктің белгісі, уəдеге опа қылмау, ант бұзу – бұзықтықтың белгісі» деп білген қазақ халқы, ұрпақтарын əрқашан уəде-серттен таймауға, айтқан сөзіне опа қылып, ант бұзбайтын адал азамат болуға баулиды.

	Уəде, опа, ант тəрбиесінде тəрбиелі ата-аналар өз перзенттеріне: уəде – белгілі бір адам немесе топқа белгілі бір істі орындап беремін деп адамдық ар алдында ауызекі берген келісім, яғни серт; опа – əрқашан айтқан сертінде тұру, істеймін дегенін сөзсіз істеп беру, мойнына алған қарыз-парызын адалдықпен атқару; ал, ант болса – өзіне жүктелген міндетті адалдықпен атқаратындығына берген уəде, сондай-ақ, азаматтардың жеке басының ақтығын, пəктігін дəлелдеу үшін көпшілік алдында берген салтанатты серті екендігін жан-жақты түсіндіреді.

	Қазақ халқы уəде, ант жолы өте ауыр жол деп есептеп, кім көрінгенге орынсыз уəде беріп, ант-су ішуіне қатаң тыйым салған. «Уəде – тəңір аты» деп, уəде еткен істерін шартсыз орындауға, айтқан сертіне опа қылуға ерекше күш салған. Орынсыз ант ішкен адамдарды қатты жек көрген. Ақ болса да əртүрлі қиын жағдайда мүмкіндік болса, ант ішпеуге құлшынған. «Ақ болсаң да ант ішпе» деген сөз содан қалған. Тек өте қиын жағдайда, яғни, жеке басына нақақ пəле, қылмыс тағылған сəттерде ғана амалсыз алға шығып, өзінің ақтығы мен пəктігін дəлелдеу үшін ант ішкен… Ал, хан-сұлтандар мен билер алғаш билік тізгінін ұстар алдында халыққа адал қызмет істейтіндері жөнінде ант берген, əрі берген анттарын бұзбауға күш салған.

	Қазақ ұғымында «уəде-ант» – өте қасиетті, киелі ұғым, оны кез келген жерде айтып, кез келген жерде қайтып алуға болмайды. «Ант атады» деп, ант бұзудан қатты қорқады. Ант бұзғандарын «ант атсын!» деп қарғайды. Сондықтан əр отбасы ұрпақтарын орынсыз уəде беріп, ант ішуден қатаң тыйып, біреуге уəде, ант бере қалған жағдайда оны адамдық ары, ардақты жанымен шартсыз орындау қажеттілігін жан-жақты ұғындырып, ант ішкіш, ант бұзғыш, уəдесінде тұрмайтын опасыз адамдар өте пасық адам саналатындығын перзенттерінің құлақтарына құйып, ондай жаман қылықтардан аулақ болуға баулып отырады.

	Əдетте ант мынадай жағдайларда ішіледі:

	1. Ел билігін жаңа алғанда.

	2. Жаудан кек аларда.

	3. Адамдар арасында жəне еларалық өте маңызды келісім сəттерінде.

	4. Нақақ жалаға жолыққанда өз адалдығын дəлелдеу үшін.

	5. Ауыр күнəсі мен жиіркенішті қылықтарын қайталамау үшін.

	Міне, осындай жағдайларда ант ішушілер қолдарына Құран кітабын ұстап тұрып: «Уəдемнен таяр болсам, мені ант ұрсын! Егер солай істеген болсам, мені ант атсын!» деген сияқты ант мазмұнына қарай əртүрлі айтып, бір түйір дəн жеп, бір ұрттам ант суын ішеді.

	Бұл тəрбие ұрпақтарды адал, арлы болуға, қандай жағдайда да берген серт, айтқан уəде, ішкен антына адамдық ар алдында берік болуға, ешқашан халықтық салт-дəстүрден аттамауға, түрлі пенделік былық-шылықтардан бойларын аулақ ұстауға баулиды. Мəдениетті, тəрбиелі, текті болуға дағдыландырады жəне бір жақтан халықтың сүйіспеншілігі мен сеніміне ие болып, ел алдында беделін арттырады. Қоғамдық қарым-қатынасын кеңейтіп, барыс-келіс, алыс-берістерін жақсартады.





АДАЛДЫҚ ЖƏНЕ АМАНАТ ТƏРБИЕСІ




	Қазақтың ұлттық тəлім-тəрбиесінде адал-арлы болу, аманатқа қиянат жасамау ең дұрыс, ең ізгі жол деп қаралып, əр отбасы өз ұрпақтарын адал-арлы болуға, арамдық атаулыдан бойларын аулақ ұстауға, əрқандай жағдай астында да аманатқа қиянат жасамауға баулып отырады, яғни, əрбір перзентке: адалдық адам бойындағы ең ардақты, бағалы қасиет екендігі, адал адамдардың қашанда беті жарық, беделі жоғары болатындығы, ал айтқан сөзінде адалдық жоқ, өтірікші, адал мен арамның, обал мен сауаптың парқын білмейтін, аманатқа қиянат жасайтын пасық адамдардан ел-жұрт жиреніп, олардан ат бойларын аулақ салатындығын егжей-тегжейлі түсіндіреді.

	Қазақ халқының ұлттық ой-санасында аманат – ең қастерлі, ең киелі ұғым. Аманат жолы ең ауыр, жауапкерлігі күшті жол есептелетіндіктен, жорыққа аттанатын, ұзақ сапар шегетін, көп уақыт алыста жүретін адамдар үйіндегі бағалы мал-мүлкі мен отбасы мүшелерін адамгершілігі күшті, ең сенімді, адал, арлы адамдарға: «Мынау сізге аманат» деп, аманатқа қалдырады.

	Аманатқа қиянат жасау – шектен асқан арсыздық, ең ауыр күнə деп қарайтын қазақ халқы, біреудің аманатын алса, оған қандай ауыр күн туса да қылдай қиянат жасамай, оны жанын, арын салып қорғап, аман-есен бағып-қағып, иесі келгенде қаз қалпында табыс етуге ерекше күш салады. Себебі, «аманат» əрбір адамның адамгершілігін, адалдығын, ерлігін, сенімділігін сынайды. Аманатқа қиянат жасау немесе жоғалту, бүлдіру, шіріту, қараусыз тастау Тəңір алдында кешірілмес қылмыс өткізгенмен бірдей пасық қылық есептеледі. Ондай пасық адамдар ел сенімінен, бет-беделінен айырылады. Сол себепті, аманат тəрбиесінде адал болу, өз бойындағы жаман қылықтармен күресіп, ел сенімі мен жұрт тілегінен шығуға ерекше күш салу дəріптеледі.

	Қазақ халқының адалдық пен аманат тəрбиесінде əр отбасы өз перзенттеріне: «Адамның барлық мүшесі түгел аманат арқалаған» деп түсіндіреді.

	1. Көз аманаты адамдық ар-намыс пен салт-дəстүр жол берген ұнамды, игі нəрселерге ғана түсіп, игі нəрселерді ғана көріп, адамдық ар-намыс пен қоғамдық моральға жат жаман нəрселерге көз сүзіп, көңіл аудармауды тілейді. Сұғанақ, қызғаншақ, тойымсыз, ашкөздікті тектейді.

	2. Құлақ аманаты жақсы сөз, жағымды лебіздер мен өнер-білім, үлгі-тағылым нəсихаттарын, əртүрлі пайдалы ақыл-кеңестер мен даналық сұхбаттарын ғана тыңдап, жағымсыз жаман сөздер мен ел бірлігін бұзып, адамдардың өштік-қастығын қозғайтын, адамдардың өзара сенімі мен достық сүйіспеншілігін суытатын суық сөз, сумақы өсек-аяңға мүлде түрілмеуді, яғни, естімеуді талап етеді. Кім көрінгеннің аузын аңдитын сүйкімсіздіктен, арамзалықтан, тыңшылықтан тектейді.

	3. Тіл аманаты тек жан жадыратар жақсы сөздер мен жарасымды əзілдерді ғана сөйлеу, «күнім не болады? ұлым не болады?» деп жалтаңдық көрсетпей, əрқашан шындық пен адал ақиқатты айту, адамдардың береке-бірлігі мен өзара сүйіспеншілігін бүлдіретін, суытатын, өштік-қастығын қозғайтын, ұрыс-керіс тудыратын өсек-аяң мен жалған мақтаннан аулақ болуды қалайды. Барша адам баласына «Жақсы сөз сөйлесе, ауыздан гүл төгілетінін, жаман сөз сөйлесе, ауыздан жын төгілетінін» ерекше ескертеді.

	4. Қол аманаты қолдың тазалығын, пəктігін сүйеді, яғни, өзіне тиесілі болмаған нəрселер мен өзгелердің дүние-мүлкіне сумаңдап сұғанақтық жасамауды, ылғи да қайырлы, жұмсақ, ашық, жомарт болуды талап етеді. «Оң қолыңа – сол қолың арашашы болсын» деп, екі қолды жамандыққа, сұмдыққа, арамдыққа барудан тектеп отыруды қалайды. Жақсылыққа, ізгілікке сүйеуші, демеуші болып, қиналғандар мен əділет іздеушілерге қол ұшын беріп, ізгілік танытып, əділетсіздік пен озбырлыққа, обырлыққа, жамандыққа қатты болуды жақтайды.

	5. Аяқ аманаты адамдық ақ жолмен жүруді, адамдықтың ақ жолынан таймауды, ылғи да жақсылық пен игілікті істерге асығып, қайырлы істерге көбірек барып, жақсы істерге көбірек жүріп, əрбір қадамды істерге көбірек жүріп, əрбір қадамды құт-береке мен нұрға бөлеп, жырға бөлеп жүруді, жамандық, арамдық жолға, бұзақылық пен қылмыс жолына аттап баспауды талап етеді. Əділет пен адамдық ар-намыстан аттамауды, əр қадамнан адамгершілік пен ізгіліктің іздері айқын көрініп тұруын қуаттайды.

	6. Жүрек аманаты бүкіл жан мен тəнді таза қан, тамаша мінез-құлықпен қамдап отыруды талап етеді. Адамгершілікті, ізгілікті, адалдықты, арлылықты, сүйіспеншілікті, жанашырлықты, мейірімділікті, қайырымдылықты, кешірімділікті, кеңпейілділікті қалайды. Қатыгездік, қара ниеттілік, зұлымдық, арамдық, менмендік, обырлық, ашкөздік, тойымсыздық, қызғаншақтық, көрсеқызарлық, өзімшілдік, пайда-көстік, жағымпаздық, құлшылдық сияқты жағымсыз жаман қылықтардан аулақ болуды аманаттайды.

	7. Бас аманаты бүкіл денені əртүрлі пенделік былық-шылықтарға ұрындырмай, адамдық ақ жолмен дұрыс алып жүруді талап етеді, яғни, өзінің бас əміршілік қасиетін жоғалтпай, көздің, құлақтың, тілдің, қолдың, аяқтың, жүректің біреуінің өзін бұра тартып, бұрыс жолға салып жіберуіне жол бермей, барлық мүшелерді игі адамдық арман-мақсат жолында жұдырықтай жұмылдырып, адамзаттың «адам» деген қасиетті атына дақ салдырмауға күш салуды аманат етеді. Адам баласына аздырмау, тоздырмау, адастырып, алжастырмау жауапкерлігін жүктейді. Міне, осылардың барлығын білікті ата-аналар ұрпақтарына түсіндіріп, мұқият ұғындырып, перзенттерін жастайынан адал болуға, ешқашан аманатқа қиянат жасамауға баулып отырады.

	Бұл тəрбие ұрпақтарды адалдыққа, ізгілікке, өскелең адамгершілікке, жауапкерлікке дағдыландырады. Барлық дене мүшелерін жамандық атаулыдан аулақ, таза ұстауға баулиды. Адамдармен барыс-келіс, алыс-берісі кең болып, ел құрметі мен сеніміне бөленеді. Ой-қиялды байытып, көз аяны кеңейтіп, ақыл-ойды кемелдендіреді.





ӨЗІН-ӨЗІ ҚҰРМЕТТЕУ, ДҰРЫС АТАҚ-ДАҢҚ КӨЗҚАРАСЫН ОРНАТУ ТƏРБИЕСІ




	«Өзін-өзі құрметтеу – адамдықтың белгісі, өзін-өзі түсіну – адалдықтың белгісі», «өз мінін өзі білген – хан болады», «атақ қуған жанда адалдық болмайды, даңқ қуған жанда ізгілік болмайды» деп қараған қазақ халқы ұл-қыздарын жастайынан өзін-өзі дұрыс түсінуге, өз басының артық-кемін дұрыс бағалауға, өзін-өзі құрметтеп, қадірлеп, дұрыс атақ-даңқ көзқарасын орнатуға баулып: «өзін-өзі құрметтемегенді өзгелер де құрметтемейді», «өзіңді-өзің сыйласаң – жат жанынан түңіледі», «өзін сыйлай білмеген – өзгені де сыйлай білмейді» деген халық даналықтарын перзенттерінің құлақтарына құйып, жүректеріне ұялатып отыруға ерекше күш салады.

	Бұл тəрбиеде тəжірибелі ата-аналар перзенттеріне: өзін-өзі шамалап, өзін-өзі құрметтемей, құры атақ-даңқ қуып, адамдық ар-намысын төккен жəне сол үшін Отанын, халқын сатып, бұзақылық істеген адамдарды «пасық адам» деп, ұрпақтарын ондай жаман іс-қимылдардан аулақ болуға, қашанда өз намысы мен ел намысын таза сақтауға, адамдық атқа кір келтірмей, оны пəк ұстауға, атақ-даңқ қумай, өнер-білім қууға баулып, адамдық өмірде өз Отаны мен халқына қалтқысыз қызмет істеуден артық атақ-даңқ та, биік мəртебе де жоқ екендігін, «атың шықпаса жер өрте» деп, бұзақылық, қулық-сұмдық жолмен алған атақ-даңқ пен бақыт-байлық, биік мəртебенің баянды болмайтындығын жан-жақты түсіндіріп, ұрпақтарын өзін-өзі құрметтеп, өзін-өзі түсініп, дұрыс атақ-даңқ көзқарас орнатуына зор мүмкіндік жасап отырған.

	Бұл тəрбиенің де ғылыми мəн-мағынасы мол. Ол ұрпақтарды мəдениеттілікке, тəртіптілікке, əділдікке, тəрбиелікке, тектілікке баулып, озбырлықтан, менмендіктен, тойымсыздықтан, атаққұмарлықтан жəне өзімшілдік сияқты жаман қылықтардан шектеп, жастарды өзін де, өзгені де құрметтей білетін, өнер-білім мен үлгі-тағылымды қастерлейтін, халық үшін, Отан үшін қызмет атқаруды даңқ санайтын саналы азамат болуға дағдыландырады.





СҮЙІНІШ, ҚУАНЫШ ТƏРБИЕСІ




	Сүйініш, қуаныш тəрбиесі – қазақ отбасы тəрбиесінің маңызды түрлерінің бірі əрі қазақ отбасы тəрбиесінде кем болса болмайтын тəрбие түрлерінің құрамдас бөлімі. Сондықтан да тəрбиелі ата-аналар сүйініш, қуаныш тəрбиесінде ұрпақтарына: «игі істерге сүйініп, жақсылыққа қуану – ең тамаша адамдық қасиет», «сүйінуді білмеген – қуануды білмейді, қуануды білмеген – езу тартып күлмейді» деп, жақсылық атаулыны көргенде жатырқамай сүйініп, қуану, тіпті, өзгелердің табысы мен нəтижесіне де «құтты болсын, ұзағынан сүйіндірсін» айтып, адам баласының қуанышына ортақтасып отыруды адамдық парыз деп ұғындырып, өзгелердің бақыт-байлығы мен қуанышын көре алмау, қызғаншақтық, іштарлық істеу, табыс-нəтижелеріне көз жұмушылық сияқтылар адамгершілікке жат жаман қылық саналатындығын ерекше ескертіп отырады.

	Сондай-ақ, əрқандай жерде жақсы қылық, игілікті істер мен табыс-нəтижелерді көргенде «бəрекелді» айтып сүйініп, қуанып, ал, жаман іс-қимылдарды көргенде жиреніп отыратын, қуаныш, кегі айқын, жақсылыққа құштар, жамандық атаулыға жаны қас азамат болып жетілуге жан-жақты баулиды.

	Қуаныш, сүйініш тəрбиесі ұрпақтарды ашық-жарқын, мерейлі, əділ, ізгі ниетті, көреген, тəрбиелі, мəдениетті болуға баулиды. Сүйініш сезімі мен жеккөрушілік сезімі, жақсы-жаман, ақ-қара, дұрыс-бұрыс көзқарасы айқын азамат болып жетілуге дағдыландырады.





АЛҒЫС, ҚАРҒЫС, КЕК ТƏРБИЕСІ




	Алғыс, қарғыс, кек жөніндегі тəрбиеде қазақ халқы ұрпақтарына «алғыспен – ер көгереді», «баталы құл – арымас, батасыз құл – жарымас», «қарғыс алма, алғыс ал», «кек қуған – кемелді адам емес», «бұзық та – бұзық, кекшіл де – бұзық», «кекшіл болма, көпшіл бол» деп қашанда ізгі ниетті болып, игі іс істеп, ел алғысын алып отыруды, жамандық қуып, ел-жұртты қақсатып, жылатып, халықтың қарғысына жолығып қалудан аулақ болуды, сондай-ақ, өзіне біреу жамандық істесе де оған кектенбей, өш алмай, кешірімді болуды, тіпті «алдыңа келсе атаңның құнын кеш» деп, қателігін танып, кешірім сұрағандардың күнəсін кешіп, достық ниет көрсетіп, ел бірлігін нығайтып, қоғам тыныштығын сақтауға бір кісілік үлес қосып отыруды өте игі іс, ол жауды жылатып, досты қуантатын ерлікпен парапар деп үйретеді. Сондай-ақ, перзенттерін жан сүйінер жақсылық атаулыға алғыс жаудырып, мақтап-марапаттап, жамандық атаулыдан жиреніп, бұзақылық пен жауыздықты ауыздықтап отыратын, алғыс-қарғыс, махаббат кегі айқын, адамгершілігі асқақ, көз аясы кең азамат болуға жебейді.

	Бұл тəрбие ұрпақтарды жамандық атаулыға жаны қас, жақсылыққа құштар, ізгі ниетті, адал, кеңпейілді, кешірімді болуға дағдыландырады. Ондай адамдар алаңсыз, көңілді, тыныш тіршілік ететіндігін ескертеді.





АҚ-ҚАРА, ҚАТЕЛІК, ҚЫЛМЫС ТУРАЛЫ ТƏРБИЕ




	Әр отбасы ұрпақтарын жастайынан ақ пен қараның, обал мен сауаптың, адал мен арамның, оң мен терістің, қателік пен қылмыстың шет-шекарасын айқын айыратын, ақиқат пен əділет жолына берік, жақсылыққа жаны құштар азамат етіп тəрбиелеуге ерекше күш салып, перзенттеріне ақ пен қараның, обал мен сауаптың, адал мен арамның, оң мен терістің, сондай-ақ, қателік пен қылмыстың мəн-мағынасын егжей-тегжейлі түсіндіріп беріп отырған. Яғни, тəрбиелі отбасылары ұл-қыздарына: ақ деген əрқандай жамандық пен пенделік былықшылықтан таза, айыпсыз, күмəнсіз, адал дегенді білдіретіндігін, дəлірек айтқанда, ата-ана, туыс-туған, ел-жұрты мен Отанына, халқына деген адалдық, адамдық ар алдында жамандыққа баспаушылық, адамгершілік пен ақиқаттан аттамаушылық, дұрыс мұрат көзқарасын орнатып, салт-дəстүрі мен ана тілін құрметтеуден таймаушылық екендігін, қара деген жамандықтан таза емес, кінəлі, айыпты, былғанған дегенді меңзейтіндігін, дəлірек айтқанда, адамгершілік пен ақиқаттан аттаушылық, жамандық істеушілік, өз мақсат-мүддесі үшін жиіркенішті қылықтармен айналысушылық, түрлі жолдармен басқалардың құқық-мүддесіне зиян келтіру; обал деген кінəсіз жан-жануарлар мен түрлі заттарға жасалған орынсыз қиянат жəне оларға көрсеткен зəбір-жапа, сондай-ақ, адал мал-мүлік пен түрлі заттарды, бейкүнə жандарды аяқ асты етушілік, қорлаушылық жəне ысырапқорлық; сауап деген игі жақсылық, рақым-шапағат, дəлірек айтқанда, қиналғандар мен жылағандарға қолұшын беру, үнемі жақсылық, қайырымдылық, мейірімділік көрсетіп жүру, жетім-жесірлердің маңдайынан сипап, жоқ-жітіктердің мұң-мұқтажын шешу, тіпті, жолда бір тал тас жатса да алып тастау керек екендігін; адал деген адамгершілік жолына қалтқысыз берілген, жан пендеге жамандық жасамайтын, қулық-сұмдыққа бармайтын, əртүрлі пенделік былық-шылықтан аулақ ақ ниеттілік, əділдік екендігін; арам деген бұзықтық, жауыздық, қара ниеттілік, сұм-сұрқиялық, алаяқтық екендігін; оң деген түзулік, туралық, яғни, теріс жолға баспаушылық, əділеттің ақ жолынан ауытқымай, адал еңбекпен күн көрушілік екендігін; теріс деген бұрыс, қате, яғни, адамгершілік пен ақиқатқа қайшы, ізгілікке, игілікке, сондай-ақ, салт-дəстүрге жат дегенді білдіретіндігін; қателік деген адамгершіліктен аттаушылық, жаза басушылық, теріс жолға түсушілік, заңдылыққа қарама-қарсы іс-пиғылға барушылық, дəлірек айтқанда, саналы, санасыз түрде туындаған жеке мүддешілік, ақыл-білімнің тапшылығынан шығарылған жəне жасалған теріс шешім мен қорытынды, əртүрлі бұрыс іс-қимылдар, сондай-ақ, адамгершілік пен салт-дəстүрге жəне ереже-түзімдерге қиғаш қылықтар екендігін; ал, қылмыс деген туған халқы мен Отанының құқық-мүддесіне түбірінен қайшы іс-қимылдар, дəлірек айтқанда, Отанның, халықтың мүддесін сату, опасыздық жасау, зардабы өте ауыр бұзып-шашу, ойрандау, тонау, ұрлау, өрт қою, у шашу, кісі өлтіру, қан төгу, қиянат жасау, пара беріп, пара алу, улы шегімдік пен тəн сату сияқты қылықтар екендігін жан-жақты, егжей-тегжейлі бір-бірлеп түсіндіріп, ұл-қыздарын қаршадайларынан бастап ақ пен қараны айыратын, обал-сауап, оң-теріс, қателік-қылмыс туралы көзқарасы айқын, тəлімді де тəрбиелі азамат етіп тəрбиелеуге ерекше күш салған.

	Бұл тəрбиенің де өзге тəрбиелер сияқты ғылыми мəн-мағынасы өте жоғары. Ол ұрпақтарды адамгершіліктен аттамайтын адал, турашыл, ізгі ниетті, мейірімді, қайырымды, ақ пен қараны, қате мен дұрысты айқын айыратын, махаббат пен кегі айқын азамат болып есеюге дағдыландырады. Адамдар арасындағы қарым-қатынасы кең, ел алдындағы бет-беделі жоғары болуға мүмкіндік жасайды.





ҚАЖЫР-ҚАЙРАТ, САБЫР-ТАҚАТ ТƏРБИЕСІ




	Қазақ халқы отбасы тəлімінде қажыр-қайрат, сабыр-тақат тəрбиесіне ерекше мəн берген. Себебі, қажырды – мұрат-мақсат пен арман-тілекке жету жолындағы алтын тірек десе; қайратты – сол көздеген мақсат-мұрат пен арман-тілекке жеткізетін рухани күш; ал, сабыр-тақатты ақыл-ойдың алтын көпіріне балап, ұрпақтарын биік мұрат, асқақ арманға жету үшін қажыр-қайрат көрсетіп, қандайда болсын қиындыққа бас имей, сабыр-тақат көрсетуге баулып отырған.

	Бұл тəрбиені жүргізгенде əрбір отбасы ұрпақтарына: өмір жолының бұраң, ойлы-шұңқырының көп, қайшылығының күрделі болатындығын жан-жақты ұғындырып, жұмыр басты барша пенденің басына бақ пен сор, қуаныш пен қайғы алма-кезек келіп тұратындығын, бақыт-байлық, шен-шекпен бір адамның басында мəңгі тұрмайтындығын жанды мысал, айқын дəлелдер арқылы зерделеріне құйып, жүректеріне ұялатып, бар болса тасымайтын, жоқ болса жасымайтын, қиын-қыстау кездерде сабыр-тақат көрсетіп, табандылық танытып, ұлы мұрат, асқақ арманға жету жолында тынбай үйреніп, еңбектеніп, күресіп, торығушылықтан, үмітсіздіктен, жалқаулықтан аулақ болуға ұл-қыздарын ерекше тəрбиелеп отырған.

	Бұл тəрбие жасөспірімдерді үміткерлікке, табандылыққа, қажыр-қайратты, төзімді, көмпіс, үйлескіш болуға дағдыландырады. Өмірге ой көзімен қарап, дүниенің алма-кезек болатын ғылыми заңдылығына мəн беруге тəрбиелейді.





ҰҚЫПТЫЛЫҚ ПЕН ҮНЕМШІЛДІККЕ БАУЛУ




	Ұқыптылық пен үнемшілдік тəрбиесінде ата-аналар перзенттеріне: ұқыпты, үнемшіл болу адам бойындағы ең тамаша қасиет деп ұғындырады, əрі ұл-қыздарын ұқыпты, үнемшіл болып, ешқашан ысырапқор, сəнқой болмай, қажырлы-қарапайым, əр нəрсені орнымен істейтін, орнымен жұмсайтын, жоспар-жобаға мықты азамат болуға баулиды.

	Қазақ халқының жалпы ұқыптылық пен үнемшілдік тəрбиесі «үнемшілдік – байлықтың тең жартысы», «тарта жесең – тай қалар, қоя жесең – қой қалар, қоймай жесең – не қалар», «қарапайымдылық – көркемдіктің белгісі», «жақсы болғың келсе – сыртыңды түземе, сырыңды түзе», «ысырапшылық – тасқыннан да қауіпті», «үнемшілдік – бірді екі, екіні төрт қылады» деген даналыққа жүгінеді, яғни, əр отбасы перзенттерін қолда барды аз-көп демей қадірлей білуге, бақыт-байлыққа қол жеткенде орынсыз төгіп-шашып ысырап қылмай, əр нəрсені орнымен, жоспармен істеуге, мал-дүнием көп деп асып-таспауға, үнемшіл болуға, қолы қысқа адамдар мен жетім-жесірлерге, жолаушылар мен мүсəпірлерге беріп, басына іс түскендерге азаматтық көмек көрсетіп отыруға насихаттайды. Ел көзіне түсу немесе мақтан үшін (жетерлік киім-кешектері бола тұра) үсті-үстіне киім алып ысырапқорлық істеп, сəн-салтанатқа бой ұрмауға, бақыт-байлықты өз игілігі мен бала-шағасының қажетіне лайығымен жұмсап, ортасы, заманына лайық жақсы, əсем, əдемі киініп, мəдениетті ішіп-жеп, киінуде ел-жұртқа үлгі-өнеге болуға дағдыландырып отырған. Сонымен бірге, үнемшіл, қарапайым боламын деп, қалай болса солай ретсіз, сапасыз киініп, алқам-салқам, кір-қожалақ, алба-жұлба болып жүрудің, жетерлік мал-дүниесі бола тұра өз игілігіне жұмсамай, жамау-жасқаудан арылмаудың, өзі мен бала-шағасының қалыпты ішіп-жеуіне қимаудың, перзенттерінің оқуына, өнер-білім үйренуіне жұмсамаудың дүниеқорлық, надандық, мəдениетсіздік, сараңдық, көргенсіздік болатындығын егжей-тегжейлі түсіндіріп, ұрпақтарын бақыт-байлықты қадірлейтін, ұқыпты, үнемшіл, қарапайым азамат етіп жетілдіруге күш салады.

	Бұл тəрбие ұрпақтарды адал еңбектің жемісін адамша татуға, қолда барды бағалай білуге, ұқыпты, үнемшіл, мəдениетті болуға дағдыландырады. Жақсы азықтанған, таза, ретті киінген адамның рухани көңіл күйі жоғары, сергек, сезімтал болатындықтан, түрлі ауру-сырқауларға қарсылық қуаттары күшті болады, əрі елге тамаша əсер қалдырады. Өзгелерді тазалыққа, мəдениеттілікке жетелейді. Көптің сый-құрметіне бөленеді. Қоғамдық байланысын кеңейтеді. Досын, сырласын көбейтеді.





АДАЛ КƏСІП, КІСІ АҚЫСЫ ЖƏНЕ ҚАРЫЗ ТУРАЛЫ ТƏРБИЕ




	Адал кəсіп істеу, кісі ақысын жемеу жəне алған қарызын тез қайтаруға асығу тəрбиесі қазақ отбасы тəрбиесінің маңызды құрамдас бөлімдерінің бірі саналады. Негізгі мазмұны – адамгершілік ар алдында адал кəсіп істеп, адал еңбек, ащы терінің жемісін жеу; озбырлық пен құлқынқұмарлыққа салынып кісі ақысын жемеу, қарыз-борыш арқалап жүріп өліп кетуден қорқу.

	Бұл тəрбиеде ұрпақтарға, ең алдымен, адал кəсіп істеп, еңбегі мен ащы терінің жемісін жеу адамдық жəне азаматтық парыз екендігі мұқият ұғындырылады. Ал, біреудің істеген еңбегі мен бітірген жұмысына беретін еңбекақысы, сондай-ақ, əртүрлі берешегін бермей жеп алу немесе пайдаланып кету – шектен асқан залымдық, біреуден адамша сұрап алған қарызын мерзімді уағынан кешіктіру немесе қайтармау – бұзықтық, өте жиіркенішті қылық екендігін жан-жақты түсіндіреді. Сондай-ақ, ұрпақтарын кісі ақысын жеп қиянат жасаудан, сұраншақтықтан аулақ болуға баулиды.

	«Адамнан сұрағанша – адал еңбекке сүйен», «сұраншаққа – қайыршылықтың есігі мəңгі жабылмайды», «алған қарызын қайтармай жүріп алу – арамдық жолында өлгенмен бірдей» деп, ұрпақтарын сұраншақ болмай, еңбекшіл болуға, кісі ақысын жемеуге, қарыз-құрызын уақытында қайтаратын саналы да салауатты азамат болуға тəрбиелейді. Егер біреуден қарыз сұрауға тура келсе, адамгершілігі жоғары, сенімді адамдардан сұрау, ешқашан жаңа байығандар мен мақтаншақ, менмен, тəкаппар, кісілігі таяз адамдардан сұрамау керектігін, қарыз сұрағаннан қарыз бергеннің сауабы мол болатындығын егжей-тегжейлі түсіндіреді.

	Қорытып айтқанда, қазақ халқы «кісі ақысын жегеннің кісілігі жоқ», «көрші ақысын жеген көрінде өкіреді» деп, перзенттерін кісі ақысын жемеуге, тіпті біреудің қылдай затына да қиянат жасамауға, əрқашан адал кəсіп істеп, біреуден алған қарызын уақытында қайтаруға баулиды. Сондай-ақ, алған қарызын қайтаруға асыққан адам жақсылық үшін күрескенмен бірдей сауапты іс екендігін ұғындырып, кісілік қарым-қатынас пен алыс-беріс, барыс-келіс істерінің барлығында адал, арлы болуға, адал кəсіп істеп, өз еңбек жемісінен игіліктенетін саналы азамат болып жетілуге дағдыландырады.

	Өзге отбасы тəрбиесі сияқты, бұл тəрбиенің де ғылыми мəн-мағынасы өте жоғары. Ол жастар мен жасөспірімдерді адал еңбек етуге, арам пайда мен оңай олжаға қызықпайтын саналы, мəдениетті, адал азамат болуға дағдыландырады. Ұрпақтардың адамгершілік жауапкершіліктерін арттырып, жемеңгершілік сияқты пасық, жиіркенішті қылықтардан өз бойларын аулақ ұстауға баулиды. Əлеуметтік қарым-қатынасты нығайтып, адамдар ортасындағы сенімін арттырып, беделін жоғарылатады. Өрісін кеңейтіп, досын молайтады.





ЕҢБЕК ПЕН ӨНЕР-ҒЫЛЫМДЫ СҮЮГЕ БАУЛУ




	Ұрпақтарды еңбек пен өнер-ғылымды сүюге баулу – қазақ отбасы тəлім-тəрбиесінің өзегі. Себебі, қазақ халқы еңбек пен өнер-ғылымды бақыт-байлық қайнары, адамзат қоғамын гүлдендіріп, адамдарды кемелдендіретін қозғаушы күш деп қарайды. Сол себепті, əрбір ата-ана ұл-қыздары ес біліп, етек жаба бастасымен-ақ, оларға еңбек жəне өнер-ғылым тəрбиесін мұқият, жан-жақты, егжей-тегжейлі жүргізеді. Онда «еңбегі бардың – өнбегі бар», «еңбегің қатты болса, татқаның тəтті болады», «өнерлі жігіт – өрде озар», «адам баласының қолын көпке жеткізетін де, көкке жеткізетін де – өнер-ғылым», «еңбексіз ішкен тамақ – арам, ғылымсыз көрген күн – қараң», «ер жігітке жетпіс өнер де аздық етеді» деген халық даналықтарын жанды мысал, нақты айғақтар арқылы ұрпақтарына мұқият түсіндіріп, перзенттерін жастай өнер-ғылым үйреніп, адал еңбек етуге тəрбиелейді. Сондай-ақ, «қарт болсаң қасиетті ойға көш, жас болсаң өнер-ғылым жинап өс» деп, өмір бойы ерінбей, армай-талмай еңбектеніп, ізденіп, мол өнер-білім, үлгі-тағылым үйренуге жетелейді немесе арнаулы ұстаз, мектеп-медреселерге беріп, өнер-білім табу жолына салады. Сондай-ақ, адам баласының адал еңбек етіп, өнер-ғылым үйрену жолына жасырын кедергі он түрлі болатынын əрі сол он түрлі жаудан ерте сақтанған адамның бұл өмірде бақ-дəулет пен бақыт-байлықтан ешқашан кенде болмайтындығын ұрпақтарының көкейіне құйып, жүректеріне ұялату үшін оны мынадай жыр жолдарымен кестелеген:



	Бірінші жауың – жалқаулық,

	Сорлататын жаныңды.

	Екінші жауың – аңқаулық,

	Соқтыратын саныңды.

	Үшінші жауың – қорқақтық,

	Жауға берер малыңды.

	Төртінші жауың – жасықтық,

	Тəлкек қылар басыңды.

	Бесінші жауың – өтірік,

	Қас қылатын досыңды.

	Алтыншы жауың – өсек сөз,

	Түсіретін бетіңді.

	Жетінші жауың – бос мақтан,

	Ашатұғын артыңды.

	Сегізінші жауың – ез қылық,

	Жоғалтатын нарқыңды.

	Тоғызыншы жауың – жат ниет,

	Жирендірер халқыңды.

	Оныншы жауың – үйренбеу,

	Жоятын адам атыңды, –



	деп, ұрпақтарына адам баласының еңбек ету мен үйрену, ізденуіне, дұрыс адам болуына залалды мінез-құлықтар мен қимыл-қылықтарды ерекше ескертіп, ондай жағымсыз іс-пиғылдарды бойларына жұқтырмауға шақырып отырған.

	Бұл тəрбиенің де ғылыми мəні терең, иландырарлық қуаты жоғары. Ол ұрпақтарды еңбек етуге, армай-талмай өнер-ғылым үйренуге, адал еңбек, ащы тері арқылы халыққа бақыт, байлық жаратуға баулиды. Жалқаулық, бойкүйездік, өнерсіздік, талапсыздық, қорқақтық, ынжықтық, пасықтық сияқты нашар, жағымсыз іс-қимылдардан бойларын аулақ ұстауға дағдыландырып, халықтың сый-құрметіне бөлейді.





ТЕКТІЛІК ТƏРБИЕСІ




	Таудан аққан тас бұлақ

	Құяды барып теңізге.

	Жаманды жақсы деп айтпа,

	Бір жері тартар негізге, –



	деп қарайтын қазақ халқы, тектілік – ұлы адамгершілік қасиет, адамға лайық биік деңгейден көрінушілік – мəдениеттілік екендігін ұл-қыздарына жан-жақты ұғындырып, ойына келгенін істеп, аузына келгенін айтатын, басына бақ қонса тасып, бақ тайса жаситын тексіз адам болмауды ерекше ескертіп отырған.

	Қазақ ұғымындағы тектілік – бүкіл іс-қимылынан нағыз адам екендігі көрініп тұрушылық, қандайда бұзақылық пен хайуандық қылықтан аулақтық, тазалық, адалдық, яғни, білімділік, мəдениеттілік, кеңпейілділік, кешірімділік, бақ пен сор, кедейлік пен байлық, қайғы-қасірет, қуаныш пен жұбаныш, сондай-ақ, шен-шекпен, атақ-даңққа ой көзімен қараушылық, отаншылдық, халықшылдық, мейір-шапағаттылық, арлылық, нысаптылық сияқты қасиеттерімен ерекшеленеді, ал тексіздік – адамгершілікке жат хайуандық, бұзықтық, пасықтық, обырлық, ашкөздік, өзімшілдік, адал мен арам, обал-сауапты айырмаушылық, арамдық, сұрқиялық, яғни, менмендігімен, нысапсыздығымен, тойымсыздығымен, ашкөздігімен, алаяқтығымен, жағымпаздығымен, мақтаншақтығымен, бақ қонса тасып, бақ тайса жасушылығымен, тəкаппарлығымен, екі беткейлігімен, рушылдығымен, жершілдігімен көрініс табады, əрі мұндай қылықтар көбінде ата-бабаларында тəрбиелілік пен біліктілік жоқ, үлгі-өнеге дегеннің не екенін ұқпайтын, кісі сыйлап, адам қадірлеп көрмеген адамдар мен сондай адамдардың ұрпағынан, сондай-ақ, жаңа байыған жəне жаңа мансап алған саяз адамдарда көбірек кездеседі. Ондай тексіз адамдар кісілікке емес, пайда мен құлқынға жүгінеді. Қолына байлық түсе қалса, асып-тасып, билік ала қалса, шаш ал десе, бас алады, яғни, «ат мінбеген ат мінсе, шаба-шаба өлтірер, тон кимеген тон кисе, қаға-қаға бітірер» немесе «жаман атқа жал бітсе, жанына торсық байлатпас, жаман адамға шен бітсе, жанына қоңсы қондырмас» дегеннің аяғын құштыратындығын, ал, ата-бабалары тəрбиелі, текті, көргенді, үлгі-тағылымды, би болып, билік ұстаған, қолдарынан байлық үзілмеген адамдар мен олардың ұрпақтары бақ қонса тасымайды, қайғы келсе жасымайды, бақыт-байлық пен қайғы-қасіретке жəне шен-шекпенге ой көзімен, биік адамдық парасатпен қарайды деп тұжырымдайды.

	Тектілік тəрбиесін білікті ата-аналар ұрпақтарына мұқият жүргізеді. Перзенттерінің əрқашан биік адамдық деңгейден көрінуін, текті, білікті, мəдениетті болуын көксейді. «Тексіз, көргенсіз» деген жаман атаққа қалмауға баулиды. Сондай-ақ, перзенттерінің хайуандық, пасықтық, обырлық, тойымсыздық, нысапсыздық, имансыздық сияқты іс-қимылдардан аулақ, əдепті, мəдениетті, тəртіпті азамат болып есейіп ержетуіне дұрыс жол сілтеп отырады. Міне, бұл «тектілікке баулу тəрбиесі» деп аталады.

	Бұл тəрбиенің ғылыми мəні: ұрпақтарды өскелең адамгершілікке, көрегендікке, ақылдылыққа, парасаттылыққа, адамдық тазалыққа, адалдыққа, білімділікке, мəдениеттілікке, нысаптылыққа баулиды. Адамдарды өмірге, тұрмысқа, қоғамға ой көзімен қарауға дағдыландырады. Жасөспірімдерді əртүрлі жаман іс-қимылдардан шектеп, оларды Отаншылдыққа, халықшылдыққа жетелейді.





ТЕГІН ҰМЫТПАУҒА ТƏРБИЕЛЕУ




	Қазақ халқы өз ұрпақтарын тегін ұмытпауға, əсіресе, жеті атасын қанық білуге ерекше баулиды. Онда, білікті ата-аналар ұл-қыздарының тілі шығып, айтқанды ұға бастаған кезінен бастап, ең алдымен, жеті аталарының атын жаттатып əрі оны үйге келген қонақтарының алдында жатқа айтқызып, əбден машықтандырып отырады. Онан соң, əрбір адамның үш жұрты: бірінші – өз жұрты (ағайын жұрт); екінші – нағашы жұртты (шешесінің туыстары); үшінші – қайын жұрт (жұбайының туыстары) болатындығын үйретеді. Міне, осы үш жұрт пен жеті атаның атын жатқа білу əрбір адамның азаматтық парызы деп ұғындырады. Əсіресе, жеті атасы мен ата-бабасы мекендеген жерсу аттарын, яғни, көктеу, жайлау, күзеу, қыстауларын қанық білуге ерекше баулиды. «Атасының басы жатқан жерді білмеген қасы жатқан жерді де білмейді», «жеті атасын білмеген – жетесіздік белгісі», «жеті атасын білген ұл – жеті жұртқа жөн айтады» деп, жеті атасы мен жеті атасының басы жатқан туған жер, өскен елін қанық білуді тектілік, білімділік, тəрбиелілік, көрегендік деп санаған.

	Қазақ халқының бұл тəрбиені осыншама биік деңгейде қарау себебі, жар таңдап, қалыңдық табуды жаңағы аттарын өзі жаттаған жеті атадан, жеті өзеннен ары іздейді. Ал, сый-құрмет, барыс-келіс, алыс-беріс, сондай-ақ, түрлі жиын-той, нəзір-құзыр, өлім-жітім істерінде, ең алдымен, алыс руларды сыйлап, алыс ру-тайпаларға жол береді. Торқалы той, топырақты өлім мен əртүрлі жиын-тойларда өзге ру-тайпаларды қайырып тастап, бар жақсылықты өз ру, өз ауылы ішінде бөліссе, «көргенсіз, тəрбиесіз, тексіз» деген ауыр сөгіске ұшырап, «кісілік салтты бұзды, ата-баба салтынан аттады» деген айыптауға жолығып, ат-шапан айып төлейді. Сондықтан, əркімнің жеті атасы мен шыққан тегін қанық білуі жəне оны ұмытпауы қазақ салт-дəстүрінде ерекше маңыз алады.

	Қазақ халқының ұл-қыздарына өздерінің шыққан тегін, жеті атасын жəне жеті атасының басы жатқан жер-су аттарын, сондай-ақ, үш жұртын ұмытпауға тəрбиелеуінің мынадай үш түрлі ғылыми негізі бар:

	1. Махаббат, неке істерінде туыстық жақындықты білмей, өзара некеленіп қалудан, қан бұзылудан аулақ болу жəне жорық, соғыс жəне игі бастамалар көтергенде ата-бабаларының атын айтып, аруағын шақырып, көпті жұмылдыру үшін.

	2. Түрлі адамдық қарым-қатынаста, яғни, барыс-келіс, алыс-беріс істерінде алыс ру-тайпа адамдарына сый-құрмет көрсетіп, өзімшілдік пен рушылдықтан аулақ болу үшін.

	3. Ата-баба, ел-жұртының аруағын сыйлап, жақсы салт-дəстүрін ғасырлар бойы жалғастырып, текті, тəрбиелі адам болу үшін.





ЕРКЕКТІК ҚАДІР-ҚАСИЕТ ТƏРБИЕСІ




	Еркектік қадір-қасиет тəрбиесінде тəжірибелі ата-аналар ұлдары айтқанды ұға бастасымен-ақ, оларға жігер, батылдық, батырлық, еңбекқорлық, төзімділік, қайсарлық сияқты нағыз еркектік қасиет қалыптастыруға ерекше көңіл бөледі. Ер адамдардың əйел сияқты қазан жағалап, отбасы, ошақ қасынан шықпауын ұнатпайды. Ынжық, маубас, арсыз, жалқау, дəрменсіз, қорқақ, жігерсіз, ауыз бағып, аяқ аңдитын өсекші еркектерді «қатын сияқты» деп қатты жек көреді. Тіпті оларды еркек, ер азамат санатына қоспайды. Сол себепті, «ерлігі жоқ еркектен – қажырлы қатын артық» деп, перзенттеріне еркектік даралық, еркектік салауат, еркектік қадір-қасиет туралы мұқият, жан-жақты тəрбие жүргізе бастайды. Нақтылай айтқанда, əрбір отбасы барлық еркек кіндікті перзенттеріне: ер азаматқа лайық ірілік, ерлік, қажыр-қайрат, адамгершілік, уəде-антқа берік болу, бір сөзді болу, Отаны мен халқына адал қызмет ету жəне оны басын бəйгеге тіге отырып қорғау, ұсақшылдық пен дүниеқорлықтан, жалқаулық пен қорқақтықтан, сыпсың сөз бен сумақы қылықтан аулақ болу еркектік қасиеттің басты белгілері деп ұғындырады. Сондай-ақ, əрбір азамат кəмелетке толған соң, жар құшып, отау көтеру, артына тəрбиелі, үлгі-өнегелі ұрпақ қалдыру, өз отбасынан бастап, күллі ел-жұрты мен халқына қорған болу, қиын-қыстау сəттерде атойлап алға шығып, елін, жерін қорғау, қажет болғанда ел мүддесі үшін қыршын жанын қию – əрбір ер азаматтың азаматтық жəне адамдық парызы екендігі құлақтарына құйылып, көкейлеріне ұялатылады. Ал, қорқақтық, ынжықтық, қазан-ошақ аңдушылық, жалқаулық, ұсақтық, ел мен жерінің, Отаны мен халқының, сондай-ақ, отбасы мен бала-шағасының ар-намысын таптауға жол беру еркек атына дақ салатын өте нашар намыссыздық қылық екендігін айқын түсіндіріп, ұрпақтарын жастайынан тамаша еркектік қадір-қасиет қалыптастыруға жебеп отырады. Сонымен бірге, ə десе, мə деп кек алу, кім көрінгенге əлімжеттік істеу, орынсыз жанжал шығарып, төбелес тудыру, əйелдер мен қыздарды қорлау, басыну, аяқ асты ету сияқтылар ерлік емес, есерлік, надандық, пасықтық қылық болатындығын ерекше ескертіп, перзенттеріне: «ер, еркек, ер азамат» деген елдің тірегі, ел мен жердің қорғаны, отбасы мен қоғамның ұйтқысы, бақыт-байлықтың бастауы екендігін жанды мысал, нақты дəлелдер арқылы айқын ұғындырып отырған.

	Бұл тəрбиенің де ғылыми мəні терең. Ол ұрпақтарды, əсіресе ер балаларды ерлікке, өз отбасы мен Отан жəне халық алдында жауапкерлік, жанашырлық тұрғыда болудай тамаша мінез-құлық қалыптастыруға баулиды. Сондай-ақ, ұлы мұрат, асқақ арман орнатуға, еңбекшіл, ержүрек азамат болуға жігерлендіреді. Ынжықтық, қорқақтық, намыссыздық сияқты жағымсыз жаман қылықтардан бойларын аулақ ұстауға дағдыландырады.





ƏЙЕЛДІК ҚАДІР-ҚАСИЕТ ТƏРБИЕСІ




	Әйелдік қадір-қасиет тəрбиесінде тəрбиелі ата-аналар қыздарына: əйелдік қадір-қасиет адамгершілігімен, əдептілігімен, ақылдылығымен, арлылығымен, мейірімділігімен, кеңпейілді, кешірімділігімен əйгіленеді, «əйелді сүйіктіге айналдыратын – ар мен ұяты», «еркек мінезді əйелден, əйел мінезді еркектен без», «əйел көркі – жақсы мінезі мен жарасымды қылығында», «жақсы əйел – жатты дос қылады, жаман əйел – жақынды өш қылады» деп, əжелер мен аналар қыз балалары ес білгеннен тартып оларға қатаң талап қойып, əйелдік қадір-қасиет деген əдеп-иба, ар-ұят, бауырмашылдық, мейірімділік, қайырымдылық, кеңпейілді, кешірімділік, қормалдық, адалдық пен пəктік, нəзіктік пен биязылық, қиындық атаулыны алымды ақыл, тəтті тіл, жағымды іс-қимылмен жеңушілік, ұрпақтары мен ер азаматтарына мейір-шапағат бағыштаушылық, тəлім-тəрбие мен үлгі-өнегенің, сондай-ақ, береке-бірліктің ұйтқысы болушылық, Отаны мен халқына, отбасы мен жарына деген шексіз сүйіспеншілік деп ұғындырады. Ондай қасиеті жоқ əйелді əйел санатына қоспайды. Тіпті əйелдік қадір-қасиеті жоқты, ана деген ардақты атқа лайық адам емес деп есептейді.

	Қазақ халқы əйел тəрбиесіне ерекше мəн беріп, əйелдік қадір-қасиетті өте жоғары бағалайды. Дөрекі қылықты, дөң мінезді əйелдерді қатты жек көреді. Тіпті, «əйелше сөйлеген еркекте қуат жоқ, еркекше сөйлеген əйелде ұят жоқ» деп, əйелдердің еркекше сөйлеуінің өзін ұятсыздыққа, тəрбиесіздікке санаған. «Абысын тату болса – ас көп, ағайын тату болса – ат көп», «ағайынды ашты қылатын да, тəтті қылатын да – əйел», «тəрбиелі əйел көп болса – ел ынтымақты болады» деген халық даналықтарын қыздарының құлақтарына құйып, көкейлеріне ұялатып, өз отбасыларынан бастап, туыс-туған, ел-жұрт, ауыл-аймақ арасында татулық дəнекері, береке-бірлік ұйтқысы, барша адам баласының қормалы болу – нағыз əйелдік міндет, аналық парыз екендігін егжей-тегжейлі ұғындырып, арсыздық, ұятсыздық, дөрекілік, бейшаралық, бетбақтық, күндестік, қызаншақтық, сондай-ақ, күйеуінің көзіне шөп салып, ішімдік-шегімдікке берілу, арын, тəнін сату, өтірік-өсек айтып, ұрлық істеу, өз ері мен ер азаматтарды қорлау жəне оларға қол, тіл тигізу, ата-аналарының ризалығынсыз күйеуге қашу, ұрпақ тəрбиесінде жауапкерсіздік істеу, ата-енесін сыйламау, туыс-туған, ел-жұрт арасына ірткі салу секілді жаман, жат қылықтардың барлығы əйелдік қадір-қасиет пен «əйел, ана» деген ардақты атқа дақ салатындығын жанды мысалдар арқылы мұқият түсіндіріп отырады.

	Бұл тəрбие əйелдер мен қыздарды əртүрлі жағымсыз, жаман қылықтардан шектеп, оларды адамгершілікке, ізгілікке, мейірімділікке, қайырымдылыққа, жанашырлыққа, сондай-ақ, мəдениеттілікке баулиды. Адамдардың терең сүйіспеншілігіне ие етіп, қоғамдық қарым-қатынасын жақсартады. Жұрт ортасындағы беделі жоғарылап, халықтың қадір-құрметіне бөлейді. Көркем болашақ, тыныш орта жаратуға жебейді.





«БЕС СЕРІК» ТАБУҒА БАУЛУ




	Қазақ отбасы тəлімінде ер адамдардың сегіз қырлы, бір сырлы, сондай-ақ, ат-көлік, қару-жарағы толық, аты-затына сай ер азамат болуына ерекше мəн берілген, яғни, ат жалын тартып мінген əрбір ер азамат мынадай «бес серік» табу керек деп қараған.

	1. Өнер-ғылым, үлгі-тағылым табу. Яғни, барлық өнерді жетік меңгерген, қандайда жұмыстың қажетінен шыға алатын нағыз сегіз қырлы, бір сырлы жігіт болу.

	2. Адамгершілігі жоғары, адал да ақылды, іскер де ісшең жар табу. Ақылына көркі сай, адал да арлы жар ер жігіттің жігерін тасытып, мерейін өсіріп, өмірге деген құштарлығын арттырады. Татқанын тəтті, еңбегін сəтті етеді. Ал, жаман əйел жігітті қор, еңбегін сор қылады.

	3. Астына мінер тұлпары (аты) болу. Астындағы аты өзіне сай болмаған жігіт өкініште қалады. Ер сыналар сəттерде қуса жете алмай сағы сынып, меселдесі қайтады. Қашса құтыла алмай, жігері құм болады. «Жаман ат мінгеннен – жаяуым тыныш, жаман қатын алғаннан – бойдағым тыныш» деген сөз содан қалған.

	4. Шымыр дене, шыңдалған ақыл-айласы болу. Шымыр дене мен күш-қуат, ақыл-айла – жаумен айқасқанда ер жігіттің мерейін үстем етеді. Қас жауыңды қас қағымда табаныңа салады. Еңбегіңді жемісті, шаруаңды келісті етеді.

	5. Қару-жарағы сай болу, яғни, ер қаруы бес қарудан тартып, əртүрлі шаруашылыққа қажетті құрал-сайман, ат-əбзелдері толық болу. Міне, бұлар ер жігітке өмірлік серік болады деп ұғындырады.

	Бұл тəрбие ұрпақтардың үйренуге, ізденуге деген белсенділігін жоғарылатып, өнер-білімге деген ынта-ықыласын күшейтеді. Перзенттерді талғампаздыққа, мұқияттылыққа, ізденгіштікке баулиды. Жасөспірімдердің денелерін шыңдап, шынықтырып, түрлі ауру-сырқауларға қарсылық қуаттарын арттырып, сау денелі, тепсе темір үзетін атпал азамат болып өсіп-жетілуіне мүмкіндік жасайды.





ҚЫЗДАРҒА ҚОЙЫЛАТЫН ШАРТТАР МЕН ТАЛАПТАР




	Қазақ халқы қыздарына мораль, мұрат, адамгершілік, ар-намыс тəрбиесін егжей-тегжейлі жүргізумен бірге, қыздары есейіп, оң мен солын тани бастағанда оларға он түрлі талап қойып, мынадай үш серік табу шарт деп қараған.

	1. Сарқылмас ақыл-білім, мол үлгі-тағылым табу. Себебі, қыз балалардың дене қуаты мен жаратылысы біршама əлсіз əрі нəзік болатындықтан, қатты-қайырым істерге икемсіздеу келеді. Сондай кезде білім мен ақыл-айла, үлгі-тағылымы мол болса, қандайда болсын істі ебін тауып жөнге салып, отбасын қуанышқа бөлеп, ел-жұрттың сый-құрметі мен алқауына ие болады. «Тəлімді ана, тəрбиелі келін» атанады.

	2. Өшпейтін, өлмейтін өнер табу. Сондай-ақ, үй ұстап, бала тəрбиелеуді, тон пішіп, кесте тігуді, əртүрлі ас-тағам мен сусын əзірлеуді, қонақ қабылдап, мейман күтуді, т.б. жетік меңгеру. Өнер мен іскерлік – əйел затының қадір-қасиетін арттыратын бағалы байлық.

	3. Жақсы жар табу. Жақсы жар – болашақ отбасының ұйтқысы, тату-тəтті отбасын құрып, бақыт-байлыққа қол жеткізіп, ұлағатты ұрпақ тəрбиелеудің кілті. Сол себепті, қазақ қыздары жар таңдау ісіне ерекше көңіл бөлген. «Жар таңдауда жаза басқан қыз жазылмас дертке жолығады, басынан уайым-қайғы арылмайды» деп, болашақ жар таңдау ісіне өскелең адамгершілік жауапкершілікпен қарауға дағдыландырған əрі қыздарына мынадай он талап қойған:



	1. Əдепті, ибалы болу.

	2. Ар-ұжданы пəк болу.

	3. Мейір-шапағатты болу.

	4. Кеңпейілді, кешірімді болу.

	5. Ақыл-парасатты болу.

	6. Сабыр-тақатты болу.

	7. Адал, ақжарқын болу.

	8. Моральді, мұратты болу.

	9. Өжет, батыл болу.

	10. Ұятты, намысты болу.



	Бұл тəрбие қыз балаларды мол өнер-ғылым үйренуге, адал, арлы, əдепті, ибалы, мейір-шапағатты, кеңпейілді, кешірімді, моральді, мұратты болуға дағдыландырады. Махаббат пен некеге өскелең адамгершілік деңгейде қарауға баулиды. Пəктікке, адалдыққа, арлылыққа жетелейді.





ҚЫЗДАРҒА ТАТУ-ТƏТТІ ОТБАСЫ ҚҰРУ ТƏРБИЕСІН ЖҮРГІЗУ




	Әдетте, оңаша отау тігіп немесе қыздарын оң босағаға отырғызған соң, шешелері қыздарына тəрбиелі ана, тату-тəтті, үлгі-өнегелі отбасын құру тəрбиесін жүргізе бастайды, яғни, қыздарына отбасы – бақыт-байлық ошағы, адамзаттың өсіп-өркендеп, тəлім-тəрбие алатын қасиетті ұясы, ал, əйел сол қасиетті ұяның алтын тірегі, құт-берекесі, көркі екендігін түсіндіреді.

	Бұл тəрбиеде, білікті ата-аналар қыз баланың болашақ ана, отбасының ұйтқысы екендігі, қыз бойжеткен соң, жар сүйіп, құт-берекелі отау ұстап, перзент көріп, оларды жақсы тəрбиелеп, ұрпақтарының шат-шадыман алаңсыз өсіп-жетілуіне тамаша шарт-жағдай жаратып, ана тілі мен ұлттық салт-дəстүріне қандырып өсіруі аналық үлкен парыз екендігін мұқият ұғындырады. Сондай-ақ, ер азаматтарын, əсіресе, өзінің күйеуін қадірлеп, құрметтеп, сыйлап, шынайы күйініп, əрбір істі жылы сөз, тəтті қылық, жайдары мінезімен жөнге салып, күйеуінің барлық ісіне көмектесуге əзір тұру əйелдік міндет екендігін құлақтарына құйып, жүректеріне ұялатып, күйеуі тарылса, əйелі кең болуға; қайғырып-мұңайса жұбатып, ашуланса кешірімді болуға; отбасының түрлі кикілжіңдерін жақсы мінез, жағымды қылық, ақыл-парасатымен жөнге салып, отбасын береке-бірлік пен татулық ошағына айналдырып, болашақта жақсы ана, нағыз əйел болуға баулып отырған.

	Қазақ халқы тату-тəтті отбасы құруда əйел негізгі орында тұрады деп қараған əрі əйелсіз үйді үй санатына қоспаған. Əйелсіз қырық еркек бірігіп үй ұстаса да, еркексіз қырық əйел бірігіп үй ұстаса да, ол аты затына сай отбасы саналмаған, қайта бір ер, бір əйел жұптасып жұбай болғанда ғана кемелді отбасы есептелген. Сондықтан əйел болған əр адам өзінің жылы сөз, жан сүйінтер жағымды қылығымен отбасы мүшелерін өзіне баурап, жылуы мол, береке-бірлігі берік жанұя ұстауға, күйеуі мен ата-енесін құрметтеп, туыс-туғандарымен сырласып, сыйласып, артық-кемін кешіріп, барша адамға жанашырлық көрсетіп, жақындық танытып отыруға, көңілді кең ұстап, күбір-күбір, сыбыр-сыбыр өсек-аяңға құлақ түрмеуге, алыс-беріс, барыс-келісте қолы ашық, ырықты, белсенді болуға; қиындықты отбасы мүшелерімен тең көтеруге, келелі істерде күйеуі жəне ата-ене, бауыр-туыстарымен ақылдасып, кеңесіп отыруға; отбасы мүшелеріне, əсіресе, күйеуіне айтпай орынсыз қыдырудан, шектен тыс жасанып-сыланудан аулақ болып, үйге келген қонақты жылы шыраймен қарсы алып, ашық-шашық жүруден, бөгде адамдар мен бөтен жынысты адамдар алдында омырауын ашық-шашық қоя беріп бала емізуден, кісі отырғанда үй сыпырудан, баласына ұрысып, күйеуімен шармаяқтасудан ерекше сақ болып, қашанда əдепті, ибалы болып, адамгершіліктен аттамауға тəрбиелеп отырған.

	Бұл тəрбиенің ғылыми мəні мен тəрбиелік құны өте жоғары. Ол əйелдер мен қыздарды адамгершілікке, ізгілікке, адалдыққа, əдептілікке, арлылыққа, ибалылыққа дағдыландырып, мұратты, мəдениетті, тəртіпті, үлгі-өнегелі отбасын құруға, «əйел, ана» деген қасиетті атты қастерлеуге жəне оған кір келтіріп, дақ түсірмеуге баулиды. Сондай-ақ, ерлері мен ер азаматтарын құрметтеп, ардақтап сыйлайтын тамаша əдет қалыптастыруға дағдыландырады. Адам баласы мен отбасы мүшелеріне деген жауапкершілік майданы мен сүйіспеншілігін арттырады. Отбасы тыныш, көңілді, береке-бірлікті болады.





СҰЛУЛЫҚ ЖƏНЕ КЕСКІН-КЕЛБЕТ ТƏРБИЕСІ




	Қазақ халқы «сұлуды кімнің сүйгісі келмейді, жібекті кімнің кигісі келмейді» деп, сұлулықты, кескін-келбеттің əдемілігі мен көріктілігін төтенше ұнатады. Алайда, «тəні сұлу – нағыз сұлу емес, тəн сұлулығы мен жан сұлулығы бірдей адам ғана нағыз сұлу», «жылуы жоқ бойының, жылмиғаны неткені» (Абай) деп, тəн сұлулығына, кескін-келбеттің əдемілігіне, яғни, сыртқы көркіне сай адамгершілігі, ақыл-білімі мол болғанда ғана нағыз жан сүйінер сұлу есептелетіндігін ұрпақтарына мұқият, жан-жақты ұғындырып отырған.

	Кескін-келбет, сұлулық тəрбиесінде қазақ халқы «жасанды мінез жақсылыққа бастамайды» деп, жасандылықты, яғни, шектен тыс жасанып-сылануды да қатты жек көрген. «Жақсы болғың келсе тыс-сыртыңды түземе, сырыңды түзе» деп, сыртын бояп жылтыратқанмен, ішінде білім, бойында адамгершілік қасиет жоқ, сыр-сипаты саяз адамдарды ел қатарына қоспай, «сұлулық – беттің қызылдығы мен киімнің ұзындығында емес, əдеп-иба мен ар-ұяттың бар-жоғында» деп, адамгершілігі жоқ, білімі саяз, көрген-білгені аз, көргенсіз, тəрбиесіз жандар жасанып, қанша боянғанмен, оларды сұлу емес, қайта сүйкімсізге санап, тəрбиелі, көргенді, ақыл-білімі мол, адамгершілігі жоғары адамдарды киімі жұпыны, кескін-келбеті қораш болса да, оларды сұлуға балап, қадірлеп, құрметтеп отырған. Сондай-ақ, «өнерлі бала – əдемі» деп, ұрпақтарын қажырлы-қарапайым болып, кескін-келбетін киім жəне бояумен емес, қайта өнер-білім, əдеп-иба, адамгершілік арқылы нұрландырып отыру жолына тəрбиелеген.

	Бұл тəрбие əйелдер мен қыздарды əдепті-ибалы болуға, өнер-білім үйреніп, үлгі-тағылым алуға баулиды. Білімсіздіктен, əдепсіздіктен, саяздықтан өз бойларын аулақ ұстауға дағдыландырып, адамгершілікке, еңбексүйгіштікке жетелейді. Ел-жұрттың сүйіспеншілігіне бөлеп, адамдар арасындағы қарым-қатынасын жақсартуға баулиды.





ҚЫЗДАРҒА ҚЫРЫҚ ҮЙДЕН ТЫЙЫМ




	Қ азақ халқының ұрпақ тəрбиесінің, яғни, отбасы тəлімінің түрі мол, мазмұны бай, əдіс-тəсілі сан алуан болатындықтан, ұрпақ тəрбиелеуде тəрбиеленушілердің жасы, жынысы жəне тəрбие қабылдау мүмкіндігі сияқтылар жан-жақты ескеріле отырып, ұрпақтарына əр-түрлі тəрбие түрлері мен тəсілдерін қолданған. Сондай тəсілдердің бірі – «қызға қырық үйден тыйым» деп аталатын тəрбие. Бұл тəрбиеде ес біліп, етек жиған əрбір қыз өзі барған үйде мынадай қырық істен тыйылу керек немесе барған үйлері тыю керек деп қараған.

	1. Жалғыз қыдыруға тыйым.

	2. Жарыса сөйлеуге тыйым.

	3. Талтайып отыруға тыйым.

	4. Шалқайып жатуға тыйым.

	5. Жыртаңдап күліп, сыпсыңдап сөйлеуге тыйым.

	6. Орынсыз іске ұрынуға тыйым.

	7. Өтірік-өсекке тыйым.

	8. Ашық-шашық жүруге тыйым.

	9. Өзгелерге тіл жəне қол тигізуге тыйым.

	10. Кісіге қарап керілуге, есінеуге тыйым.

	11. Тамақты обырлана асауға тыйым.

	12. Ұрлық-қарлыққа тыйым.

	13. Суық жүріс, сумақы қылыққа тыйым.

	14. Бұраңдауға, қылымсуға тыйым.

	15. Қызыл іңірде жатып, түске дейін ұйықтауға тыйым.

	16. Жалқаулыққа, ластыққа тыйым.

	17. Кісі алдында қасынуға, киім ауыстыруға тыйым.

	18. Салт-дəстүрден аттауға тыйым.

	19. Бейəдеп сөз бен янаттан тыйым.

	20. Үлкендердің жолын кесуге, атын атауға тыйым.

	21. Ішімдік-шегімдікке тыйым.

	22. Ұрыс-керіске тыйым.

	23. Беттен алып, төске шабуға тыйым.

	24. Қараулыққа, сараңдыққа тыйым.

	25. Рақымсыздыққа, қатігездікке тыйым.

	26. Түнде суға жалғыз баруға тыйым.

	27. Бөгде жыныстылармен араласып жатуға тыйым.

	28. Күйеуге қашып тиюге тыйым.

	29. Тарс-тұрс жүріс, қарқ-қарқ күлкіге тыйым.

	30. Ерді қорлауға, зорлауға тыйым.

	31. Адамды жəне жан-жануарларды тебуге тыйым.

	32. Бүйірін, жағын таянуға тыйым.

	33. Тəкаппарлыққа, сайқы-мазаққа тыйым.

	34. Айқай-сүреңге тыйым.

	35. Шектен тыс жасанып, сылануға тыйым.

	36. Қызғаншақтыққа, күншілдікке тыйым.

	37. Менмендік пен өзімшілдікке тыйым.

	38. Алдап-арбауға тыйым.

	39. Көрсеқызарлыққа, нəпсіқұмарлыққа тыйым.

	40. Обырлық пен тойымсыздыққа тыйым.



	Бұл тəрбиенің ғылыми мəні мен тəлім-тəрбиелік рөлі өте жоғары. Ол қыздарды адамгершілікке, ізгілікке, əдептілікке, ар-ұяттылыққа, нысаптылыққа, мəдениеттілікке, тəртіптілікке, еңбекшілдікке, сұлулыққа, сымбаттылыққа баулиды. Сонда ғана жұрттың сый-құрметіне бөлеп, адамдармен болған қарым-қатынасы жақсарып, өмірі сыйластықпен, сырластықпен өтеді. Əртүрлі жаман əдеттер мен жат қылықтардан аулақ болады деп қарайды.





МАХАББАТ, СҮЙІСПЕНШІЛІК ТƏРБИЕСІ




	Махаббат пен сүйіспеншілікті адам бойындағы ең асыл қасиеттердің бірі деп білген қазақ халқы «махаббатсыз өмір – сөнген көмір», «махаббат пен сүйіспеншілікке құрылған өмір мəн-мағынасын мəңгі жоғалтпайды», «имансыз махаббат масқаралықпен аяқталады», «махаббатты білмеген адам адамгершілікті де білмейді» деп қарап, ұрпақтарын дұрыс махаббат көзқарасын орнатуға, бір мезеттік анайы сезімге бой ұрып, адамгершіліктен аттамауға баулып отырады. Сондай-ақ, мейлі Отанға, мейлі ел мен жерге, мейлі жарға деген махаббат пен сүйіспеншілік болсын, барлығында адамгершілік пен мұрат басты өлшем болатындығы егжей-тегжейлі түсіндіріледі.

	Қазақ халқының махаббат жəне сүйіспеншілік дəстүрінде адамдық құқық пен еріктілік ұстанымы ерекше құрметтеледі. Əркімнің өз сүйген, көңілі қалаған кісімен некелену құқығына құрмет етеді əрі екі жақтың махаббат пен сүйіспеншіліктерінің шын-өтірігін дəлелдеу үшін көп алдында олардың əрбірінен жеке-жеке: «сіз пəленнің ұлы, пəленбайға тиюге ризамысыз?», «сіз пəленнің қызы, пəленшені өзіңізге жар етіп алуға ризасыз ба?» деп сұрап, əрі екеуінің ризалығына тең көз жеткізген соң барып, некелерін қиып, заңды түрде қосылуларына жол береді. Егер олардың біреуі куəгерлер алдында: «риза емеспін» десе, онда олардың ерлі-зайыпты болу рəсімі іске аспайды. Ешқашанда ризалық бермеген адамдарды зорлап некелемейді. Қазақ салтында зорлап некелеу кешірілмес күнə, ауыр қылмыс саналады. Сондықтан махаббат пен сүйіспеншілік ісін желеу етіп адамдарды зорлап некелеу, некесіз жыныстық қатынас жасау барып тұрған бұзықтық, шектен асқан қылмыс деп қаралады. Сонымен бірге «теңін тапса – тегін бер», «екі ғашықты қосқан май жейді, екі басты ажыратқанды не дейді?» деп, бір-бірін шын сүйгендердің басын қосып үйлендіріп қою адамдық парыз деп қаралса, ал басқалардың махаббат пен сүйіспеншілігіне суық су сеуіп, неке ісін бүлдіру, араздастырып, ажырату барып тұрған бұзықтық саналатындығын ұрпақтарына жан-жақты мұқият ұғындырып отырады.

	Қазақ салтында ата-аналарының ризалығы мен ақ батасын алмай тұрып күйеуге еріп қашып кету перзенттік борыштарын адалдықпен атқармаған бұзық, азғын ұрпақ деп қаралып, ондай жастарға ел-жұрт қарғыс жаудырады.

	Қалыптасқан салт бойынша, ұл мен қыз жар таңдау ісінде өзі сүйген адамдарының аты-жөні, руы, қоныстанған жері, əл-ауқаты, кісілігі сияқтылар туралы аға-жеңгелері арқылы мəлімет беріп, ата-анасының алдынан өту перзенттік парыз саналған. Сонымен бірге, ұл-қыздарын өз сүйгендерімен үйлендіріп қою да ата-ананың бас тартуға болмайтын қарыз-парыздарының бірі есептелген. Өз перзенттерін сүйген адамдарымен үйлендірмеген, мал-дүние үшін біреуге зорлап берген, зорлап алған, ұл-қыздарының бағын байлаған, перзенттері үш рет алдынан өтсе де келісім бермеген ата-аналар ұрпақтары алдында өтеуге тиісті қарыз-парыздарын толық өтемеген қарыздар, пасық адам есептеледі.

	Махаббат жəне сүйіспеншілік тəрбиесінде, ұл-қыздары есейгенде оларды өз сүйгендерімен үйлендіріп қою ата-аналарға қандай парыз болса, жар сүю, некелену ісінде ата-аналарының ризалығы мен ақ баталарын алу ұл мен қыздарға да сондай ауыр парыз екендігі түсіндіріледі. Сондай-ақ, махаббаттасқанның жөні осы екен деп ел көзінше бір-бірін аймалау, сүю жəне ата-анасының ризалығын алмай күйеуге қашып кеткен қыз да, қызды алып қашқан жігіт те салт-дəстүрді бұзған, адамгершіліктің ақ жолынан тайған көргенсіз, тəрбиесіз, тексіз, бұзық адам саналатындығын құлақтарына құйып, жүректеріне ұялатып отыруға ерекше күш салады.

	Бұл тəрбиенің де ұрпақтарға берері мол, тəрбиелік мəні терең, ғылыми негізі күшті. Оларды саналы, мұратты, əдепті, ибалы, мəдениетті, тəртіпті, жақсы азамат болып жетілуге баулиды. Тексіздік, көргенсіздік, талғамсыздық, əсіре сезімге бой ұрушылық, нəпсіқұмарлық, өлермендік сияқты жаман, жиіркенішті қылықтардан тектеп, махаббат-неке істеріне асқақ адамгершілік парасатпен қарауға дағдыландырады. Əртүрлі ауру-сырқаулар мен кінараттардан аулақ болып, сау денелі, сапалы ұрпақ көріп, ақаусыз өсіп жетіледі. Түрлі жұқпалы аурулар мен тұқым қуалау сипатты аурулардан аулақ болады. Одан сырт, қазақ халқы махаббат пен сүйіспеншілік қаншалық құпия болса, ол соншалық сырлы, баурау қуаты күшті болады, керісінше, ол қаншалық ашық-шашық, еркін болса, солғұрлым тез суынуға, торығуға, тоқмейілсуге, жалығуға ұрындырады деп қарайды.





ЖАР ТАҢДАП, ҚАЛЫҢДЫҚ ТАБУ




	Тəрбиелі де текті, ақылды да аңғарымпаз қазақ жастары жар таңдап, қалыңдық табу, яғни, махаббат-неке ісіне өскелең адамгершілік парасатпен қарап, болашақ отбасыларының бай-бақытты, өнер-білім, үлгі-тағылым ордасы болуын армандайды. Сондықтан да қазақ қыз-жігіттері жар таңдап, қалыңдық табуға ерекше мəн беріп, жар таңдау ісінде ерікті болады. Алайда, қыз да, жігіт те жарды жеті атадан ары табуы шарт. Алыс-жақындықты, туыстықты қайырып қойып, «мен оны сүйдім, күйдім» деп өз ауылындағы, өз руындағы адамдармен некеленуге қатты тыйым салынған.

	Қазақ қыз-жігіттерінің жар таңдап, қалыңдық табуының өзіндік жол-жосыны бар. Ешқашан «мен пəленді аламын, мен түгенге тиемін» деп ата-анасының алдына шауып бармайды. Олай істеу қазақ салтында əдепсіздік, көргенсіздік, тəрбиесіздік саналады. Сондықтан да, қыз-жігіттер жар таңдап, қалыңдық табуда өздері тіл табысып көңіл қосқан адамдарын аға-жеңгелері немесе дос-жарандары арқылы ата-аналарына жеткізіп, құдаласу-құдаласпау ісін үлкендердің ризалығы мен мақұлдауына қалдырады. Ата-аналары балаларының ахуалынан хабар тапқан соң, туыс-туғандарымен ақылдасып, кеңесіп, бір бекімге келген соң барып құдаласуға кіріседі.

	Жар таңдап, қалыңдық табу ісінде қыз-жігіттер əдептен озбай, ардан аттамай, сезімдерін ақылға жеңдіріп, бір-бірін əбден сынап, адамгершілігіне, ақыл-парасаты мен білім деңгейіне əбден көз жеткізбей тұрып бір-біріне əсте сөз бермеген. Сондай-ақ, қыздың көркі қанша таңдандырса да, оған мін, сын тағып, оның сыртқы бітімі мен ішкі бітімі сай болмаса, оған ешқашан сөз салып, махаббат-неке талабын қоймаған.

	Қазақ халқы адамдарға баға беруге, сынауға ерекше шебер келеді. Əсіресе, қыздарды сынап, баға беруге төтенше мəн беріп, олардың сыртқы келбеті мен жүріс-тұрыс, қимыл-қылығынан тартып, ішкі жан дүниесін, яғни, тəрбиелі-тəрбиесіздігі, білімді-білімсіздігі, ақылды-ақылсыздығы, іскерлік пен олақтығы, еңбекшілдік пен жалқаулығы сияқтыларға дейін таразылап, сынап, тиісті бағаларын беріп отырады. Мысалы, қыздардың кескін-келбетін сынауда мынадай ерекшелігі бар қыздардың сыртқы пішіні, яғни, кескін-келбеті толымды деп қаралған. Сұңғақ бойлы, сыңғыр дауысты, қынама белді, кең мықынды, алма мойын, ақша бет, ақ тамақ, аршын төс, сүмбіл шаш, сүйрік саусақ, қыр мұрын, қиғаш қас, қызыл ерін, маржан тіс, оймақ ауыз, күлімкөз, жарқын мінез, жайдары күлкі, сергек қимыл, сетер жүрісті болу. Ал ішкі бітімі жағында ойы ұшқыр, білімі терең, қырандай сезгір, құландай ширақ, əдепті, ибалы, ұяң да қағілез, шешен де сезімтал, адамгершілігі асқақ, жан дүниесі таза, жүрегі отты, ақыл-парасатқа бай, ақыл-айласы мол болу керек деп қарап, одан ары қарай олардың іс-қимыл, жүріс-тұрысына қарай баға береді.





ТУЫСТЫҚ ҚАРЫМ-ҚАТЫНАС ТƏРБИЕСІ




	Қазақ халқы «отбасына мейірлі, туыс-туғандарына жанашыр адам – ең ізгі ниетті адам», «жыласуға өз жақсы, сыйласуға жат жақсы» деп, қиын-қыстау кездерде бір-біріне сүйеу болып, қайғы-қасіретті бөлісіп көтерісер, қуанышыңа ортақтасып, мерейіңді тасытар туыстықты өте жоғары бағалап, мал-дүние, атақ-даңқ үшін туыс болып, пайдасы, жақсылығы тимейтіндей болса, туыстықтан қашып, ат бойларын аулаққа салып, тіпті, туыстық қатынасын үзіп, туыстықтан безген, торқалы той, топырақты өлімде бір жерден табылмаған туыстарды адамгершіліктен шыққан арсыз, ұятсыз, бұзық деп қарайды.

	Бұл тəрбиеде əр отбасы «туыстық жақындық отбасынан басталады» деп, барлық жағдайда жақсылық жасап, қайыр-мейір бағыштауды өз отбасынан бастауды, одан асып жатса, жақын туыстарына, ел-жұрт, ауыл-аймағына бағыштаудай алыс-беріс, барыс-келістің жөн-жосығын үйретеді. Сондай-ақ, ұрпақтарын аға-бауыр, əпке-қарындас, туыс-туғандарымен етене араласып, бір-біріне мейір-шапағатты, тату-тəтті туыстық қарым-қатынас орнатып, күллі адам баласын өз туысындай сүюді қаршадайларынан құлақтарына құйып, көкіректеріне ұялатуға күш салады. Туыстар арасында ұрыс-керіс тудырып, бір-біріне қол жəне тіл тигізіп, кек сақтап, туыстық байланысты үзуді тасбауырлық, пасықтық деп қараса, туыстар арасында сенікі, менікі деп есептескенді, қиянатты, обырлықты, аңдысып, арбасқанды, жақын туыстары қаралы, көңілі жаралы болып отырған кезде той жасап, сауық құрып мəре-сəре болуды ұятсыздық, көргенсіздік деп есептейді. Қазақ халқы кісілік қарым-қатынаста атақ-даңқ пен шен-шекпенге емес, адамгершілік пен жол-жүйеге бой ұратындықтан, қоғамдық қарым-қатынаста, əсіресе, туыстар арасындағы қарым-қатынаста, ең алдымен, ата-анаға, одан соң үлкендерге жол беріп, сый-құрмет көрсетеді. Алайда, «алыстан алты жасар бала келсе, алпыстағы шал барып сəлем беріпті» деп, алыстан келген адамның жолы үлкен болады.

	Əдетте, жасы кіші адамдар, балалар ата-аналары мен ақсақалдары отырған ортада қанша білгір, данышпан, қандай мансапты, бай болса да əдептен озып, сөзге албаты қыстырылмайды. Тек үлкендердің рұқсаты мен тілегі бойынша ғана əңгімеге араласуына болады. «Ата тұрып ұл сөйлегеннен, шеше тұрып қыз сөйлегеннен без» деп, ата-ана мен ақсақалдар алдында білерменсіген, шен-шекпенін бұлдаған адамды «тəрбиесіз, тексіз, көргенсіз» деп қатты жек көреді. Тіпті, ата-ана тілін алмаған, білгенін істеген ұрпақты «азғын, бұзық» деп қараған.

	Қазақ салтында əдетте, отбасын əке, одан кейін шеше басқарады. Ал əке өлсе, отбасын басқаруға шеше жауапты болады. Егер əке-шеше бірдей қайтыс болса, онда қалған бала-шағаға үлкен жағынан бас-көз болу жауапкерлігі əкелерінің аға-інілері мен үлкен-кіші шешелеріне түседі де, нақты істер мен күнделікті отбасын басқару үлкен ұлға немесе үлкен қызға, олар болмаса, одан кейінгілерге жүктеліп отырады.

	Қалыптасқан дəстүр бойынша, ауылдағы келелі істер ауыл ақсақалдары мен билердің жəне үлкен кісілердің ақыл-кеңесі мен ризалығы бойынша істеледі. Əркімнің өз білгенінше кетуіне жол қойылмайды. Ынтымақ пен береке-бірлікке зиянды істер қатаң шектеледі. Ешқашан ақсақалдардың, билердің, үлкендердің ақыл-кеңесін бұзып, сөзін тойтарып, десін қайтармайды, яғни, ата-ана тілін алмаған, білікті кісілердің сөзіне құлақ салмаған адамды «басбұзар, бұзық, ақылсыз» деп, ауыл-аймақ болып қатты жек көреді. Сондықтан да əр отбасы өз перзенттеріне қаршадайларынан туыстық қарым-қатынас жолдарын егжей-тегжейлі ұғындырып, ата-балалық, үлкен-кішілік парықты білмейтін əдепсіз, тəртіпсіз, көргенсіз ұрпақ атанудан аулақ болуға баулып отырған.





АТА-ƏЖЕЛЕР МЕН БАЛА ЖƏНЕ НЕМЕРЕ-ШӨБЕРЕЛЕР ҚАРЫМ-ҚАТЫНАСЫ




	Қазақ салтында ата болған кісілерге өз отбасында да, өзге жерлерде де «ақсақал» деп, төрдің төбесінен орын береді. Оның алдын кесіп өтуге, сөзін бұзуға, айтқанынан бас тартуға болмайды. Оның айтқаны – бала-шағалары мен немере-шөберелеріне, тіпті, бүкіл ауыл үшін хатқа жазылмаған заң. Оны орындау – ұрпақтарға парыз. Себебі, аталар от басы мен ауылы, тіпті, бір тайпа елдің ұйтқысы, ақылшысы, батагөйі, сондықтан атаны құрметтеу, қадірлеу – оның балалары мен немере-шөберелеріне, сондай-ақ, бүкіл ауыл адамдарына міндет. Тіпті, ақсақалды қариялары бар елге келген қонақтар оларға сəлем беріп, баталарын алуды өздерінің азаматтық борыштары санаған.

	Əжелер – отбасы мен ауыл-аймағының, ел-жұртының бай-бақытты, тату-тəтті, қам-қайғысыз өтуін тілейтін тілеуқоры, елінің бүтіндігін, халқының амандығын аңсайтын қормал анасы; ана тілі мен халықтық салт-дəстүрдің қаймағын бұзбай сақтап, ұлағатты ұлдары мен көргенді қыздарына үлгі-өнеге көрсететін ұлттық салт-дəстүр мен өнегенің асыл қоймасы. Əжелерге ұлы мен келіні, немерелері мен шөберелері, тіпті, бүкіл ауылдағы үлкен-кіші құрмет көрсетіп, айтқанын екі етпей орындау шарт. Бұл да жазылмаған заң. Қазақ салтында, ата-анаға қарсы шығу Жаратушыға қарсы шыққанмен бірдей ауыр қылмыс есептеледі.





АТА-АНА МЕН БАЛАЛАР ҚАРЫМ-ҚАТЫНАСЫ




	Қазақ халқы ата-ана ұрпақтың жаратушысы, жарық дүниеге əкелушісі, сондай-ақ, перзенттердің жақсы-жаман болуының обал-сауабын көтеруші жауапкері деп қарайды. «Баласы бұзықтың ата-анасы түзік болмайды» деп есептейді. Сондықтан да əрбір ата-ананың перзенттерін шыр етіп жерге түскеннен бастап жақсы бағып-қағып, сау денелі, ізгі ниетті, адал, адамгершілікті етіп жақсы тəрбиелеп, жастай оқытып, өнер-білім үйретіп, есейген соң, өз сүйгендерімен үйлендіріп қою – ата-аналық жəне адамдық парызы есептеледі.

	Бала – ата-ананың ізбасары, адамзат қоғамының жалғастырушысы. Сондықтан, бала ата-ана алдында мəңгі шəкірт, мəңгі қолғанат. Сол себепті, əрбір ұрпақтың ес біліп, етек жиғаннан бастап, ата-анасы көз жұмғанша олардың айтқанын екі етпей орындап, тапсырғанын қалт жібермей атқарып, қартайғанда қабақ шытпай бағып-қағып, күтіп ризалығын алу – бас тартуға болмайтын перзенттік борышы, яғни, ата-ана мен баланың байланысы – тəрбиелеу мен тəрбиеленудің, бағып-қағу мен бағылып-қағылудың, басқару мен бойсұнудың, бұйыру мен атқарудың, айту мен орындаудың қатынасы. Сондықтан, бала ата-ананың барлық қызметіне əзір тұруы, айтқанын екі етпей орындауы, ата-анасы қартайғанда зекімей, ренжімей, қабақ шытпай бағып-қағуға жауапты болуы шарт. Қазақ ұғымында ата-ананы ренжіту, қабақ шыту, тіл жəне қол тигізу, айтқанына көнбеу – бұзақылық, азғындық, тіпті, кешірілмес ауыр қылмыс саналады.





АҒА-ІНІ, АПА-СІҢЛІЛЕР ҚАРЫМ-ҚАТЫНАСЫ




	Аға-іні, апа-сіңлілер қарым-қатынасы – тонның ішкі бауындай ерекше тығыз, ащы-тұщыны тең татып, бір-бірінің жақсылығына сүйініп, жамандығына күйінетін, тірісінде сыйласып, өлісінде жыласатын, кішілері үлкендерін қадірлеп, құрметтеп, ақырын-қатты айтқанның бəрін көтеретін, үлкендері кішілеріне ақыл-кеңес беріп, бір жеңнен қол, бір жағадан бас шығарып, өзара алып-бермесе де, барып-келмесе де береке-бірлік жасап, мəңгі қол үзіспейтін қатынас.

	Туыстық қарым-қатынас салтында аға мен əпке (апа) – өздерінен кейінгі іні, сіңлілеріне ата-анадан кейінгі басшы əрі ұстаз. Қиналғанда, шаршап-шалдыққанда сүйеу болатын, қисайғанда басын сүйейтін бас қалқа. Ал, іні-қарындастар болса – аға-əпкелерінің ізбасарлары, қолғанаттары, шаршап-шалдыққанда қол артар сүйеніштері, сондай-ақ, қуанышты, көңілді сəттерде құшақтап, мойындарына асылатын тыныс-тіректері. «Ағасы бардың – жағасы бар, інісі бардың – тынысы бар» деп білген аға-əпке, іні-қарындастар бір-біріне тыныс, сүйеніш, тірек болып, адамдық өмірді тату-тəтті, мəн-мағыналы өткізеді.

	Қазақтың туыстық қарым-қатынас салтында бір үйдің үлкені (үлкен баласы) ата-анадан кейінгі ұйтқысы саналады да, ол ата-анасы болмаған жағдайда отбасына ие болып, барлық жұмысты басқаруға жауапты болады. Іні-қарындастары оған шартсыз бойсұнып, ақыл-кеңесі бойынша істейді. Үлкендерін сыйлап, айтқан сөзінен шықпайды. Аға-əпкелер де іні-қарындастарына орынсыз қожаңдамайды, қайта оларды аялап, əлпештеп, қолдарына түскен ең жақсы, ең бағалы нəрселерін сыйлап, ағалық қамқорлық, жанашырлық көмек көрсетіп отыруды іні-қарындастары алдында өтеуге тиісті аға-əпкелік парыздары санайды.





ЕРЛЕР МЕН ƏЙЕЛДЕР ҚАРЫМ-ҚАТЫНАСЫ




	Қазақ халқының кісілік қарым-қатынасында «əйелдер мен қыздарды қорлау – өз анасы мен əпке-қарындасын қорлағанмен бірдей күнə» деп қаралатындықтан, ерлер əйелдерді «ардақты ана» деп аялап, əлпештеп, олармен əдепті, ибалы, мəдениетті қарым-қатынас жасап, қатты-қайырым істеріне қол ұшын беріп көмектесіп отыруды өздерінің азаматтық парыздары санайды. Əйелдер мен қыздарды қорлаған, аяқ асты еткен, жəбірлеген еркектерді арсыз, ұятсыз, хайуан деп есептейді.

	Қазақ ұғымында, əйелдерге жасалған жақсылық – күллі аналарға жасалған жақсылық, қыздарға көрсеткен құрмет – күллі əйелдер қауымына көрсеткен құрмет деп, əйелдер мен қыздарын ерекше аялап, əлпештеп, өздері ішіп-жеп, кимесе де, қыздарына беріп, қыздарын киіндіріп, жасандырып, олардың қам-қайғысыз, шат-шадыман жүруіне қолдарынан келгенше қамқорлық жасап, əйелдері мен қыздарының көңілдеріне қаяу, жүректеріне жара салудан аулақ болады. Қол, тіл тигізбейді, себебі, əйелдер мен қыздар – ана, отбасы мен ағайын-туыс, ауыл-аймақтың ұйтқысы, ұрпақтардың қамқоры, ел-жұрттың берекесі, сондай-ақ, əні мен сəні.

	Ер-əйелдік қарым-қатынаста, əйелдер мен қыздар да «еркек – ата, отбасы мен ел-жұрттың қорғаны, бақыт-байлықтың ұйтқысы» деп қарап, ерлерге ерекше құрмет көрсетеді. Еркектік қадір-қасиеті қашады, күш-қуаты төмендейді деп, ерлерге қол, тіл тигізбейді, қазан-аяққа араластырмайды, кір жудырып, киім тіктірмейді. Бетінен алып, меселдесін қайтармайды, қорламайды, сағын сындырмайды.

	Қорытып айтқанда, қазақ халқының ерлері мен əйелдерінің қарым-қатынасы – сыйластық пен сырластық, құрметтеушілік пен аяушылық, адалдық пен əдептілік қарым-қатынас. Ерлерді қорлаған, тіл, қол тигізген, күйеуінің көзіне шөп салған, үйдегі дүниені төгіп-шашып ысырап қылған, ағайын-туыс арасына ірткі салған əйел де, əйелдер мен қыздарды қорлаған, аяқ асты еткен, қол жəне тіл тигізген, жəбірлеген, суық жүріске салынған, отбасы мен бала-шағасын қараусыз тастап, тəрбиесіз жіберген еркек те азғындаған, бұзылған жексұрын, пасық адам есептеледі.





БӨЛЕЛЕР ҚАРЫМ-ҚАТЫНАСЫ




	Қазақта «төрт аяқтыда – бота тату, екі аяқтыда – бөле тату» деген даналық бар. Айтып-айтпай, бөлелер бір-бірімен өте тату-тəтті болады. Жол бойынша, бөленің жасы үлкендері аға-əпке, жасы кішілері іні-қарындас болады, яғни, бөлелердің жасы үлкені ер бала болса – «бөле аға», қыз бала болса – «бөле əпке» деп аталса, ал жасы кішілері ұл бала болса – «бөле іні», қыз бала болса «бөле қарындас» немесе «бөле сіңлі» деп аталады.

	Жалпы, туыстық қарым-қатынаста бөлелер аға-əпке, іні-қарындастық байланыста болады əрі олар бірге туған бауыр туыстардай тату-тəтті өмір өткізеді. Қуаныш-қайғыда бір-біріне қол ұштарын беріп, бір-бірінің ауыртпалығын қабақ шытпай көтереді. Ешқашан бір-біріне тіл жəне қол тигізбейді. Бір-бірінің алдында адамдық ардан аттамайды. Бір-біріне қыңыр қылық, жат пиғыл көрсетпейді.





ЖИЕНДЕР МЕН НАҒАШЫЛАР ҚАРЫМ-ҚАТЫНАСЫ




	Қазақ халқы ұзатқан қыздарынан туған перзентті «жиен» деп атап, оларды ерекше еркелетіп, жақсы көреді. Қандай жағдайда да жиендерінің еркелігі мен тентектігін қабақ шытпай көтереді. Қанша ауыр қиғылық, көп əуре-сарсаңға салса да, барлығын «иттің күшігі» деп күле қабылдайды. Қандай асыл затын сұраса да, бас тартпай береді. Тіпті жиендері ұнатқан нəрселерін сұрамай алып кетсе де айып саналмайды. Қайта «əлгі күшік алып кетіпті» деп күліп отыра береді. Жиендер мен нағашылар қарым-қатынасы – ата-балалық қатынас.

	Жиендер нағашыларына өте ыстық болады. Сондықтан да жиендер «қырық шұбар тайым бар» деп төрт жүз тай алса да, нағашыларына еркелеп, өз ата-анасы мен туыс-туғандарына салмаған қиғылығын салса да, оған ренжіп, қабақ шыту былай тұрсын, қайта «пəлен жиеніміз келіп өстіп кетті» деп елге мақтана əңгімелеп отырады. Жиендерге «қолымыз қалтырап қалады» деп қол тигізбейді.

	Жиендер де нағашыларын сыйлап, құрметтеп, оларды өз ата-аналарынан да артық көреді. Еркелеп, əке-шешелеріне айтпаған сырлары мен көңіл күйлерін ақтарады. Нағашыларының ақырын-қатты айтқан сөздері мен əзіл-қалжыңдарын ауыр алмай көтереді. Ешқашан нағашыларына тіл, қол тигізбейді. Қолдарынан келген жақсылығы мен көмегін нағашы жұртынан аямайды.





КЕЛІН МЕН ТӨРКІННІҢ ҚАРЫМ-ҚАТЫНАСЫ




	Қазақ салтында, ұзатылған қыз өзі келін болып түскен отбасының заңды мүшесіне, сол ұзатылып барған елге тəуелді бір азаматшаға айналады. Сөйтіп, оның ендігі жерде құқық-мүддесі, азаматтық орны сол өзі келін болып барған отбасы мен сол ауыл жағынан қорғалады. Ал оның төркіні, яғни, ата-ана, аға-бауырлары онымен тек туыстық қарым-қатынаста болады да, қызы келін болып барған ауылдың отбасылық кикілжіңі мен ірілі-ұсақты істеріне «қызым еді, туысым еді» деп орынсыз араласа алмайды.

	Ата-ананың ұзатылған қызының тұрмыстық жəне отбасылық істеріне орынсыз араласуы көргенсіздік, тəрбиесіздік, тіпті жолсыздық болады. Алайда, қыздарының құқық-мүддесі зиянға ұшыраса, қорланса, аяқ асты етілсе, ата-анасы мен туыс-туғандарының оған араласуы жолды деп қаралады.

	Əдетте, қыздары ұзатылып барған жерде күйеуі немесе ата-ене, туыс-туғандарымен ренжісіп қалса, қыздың ата-анасы қыздарына ұрысып: «күйеуің мен ата-енеңнің тілегінен шығып, қайын інілерің мен қайын сіңлілеріңнің тілін таба алмасаң қайтіп адам боласың? «тас түскен жеріне ауыр» деген, сен өзің келін болып түскен үйдің заңды бір мүшесісің, жақсы қылық, жарасымды мінезіңмен барған жеріңнің көңілінен шығу сенің келіндік міндетің» деп, қызының кешірімді, жағымды, жақсы адам болуы үшін, ақыл-кеңес беріп, жөн көрсетеді. Тіпті, қайын жұртын жамандап келсе қыздарына ұрысып, аралыққа сөз тасымау, өсек айтпау туралы қатаң ескерту береді.

	Қазақ салтында ұзатылған қыздың əке үйіне қашып келуі бетке салық, сүйекке таңба түсіретін өте ұятты іс саналған. «Қайта шапқан жау жаман, қайтып келген қыз жаман» деп, қыздарының барған жерінен қайтып келуін өте жек көретіндіктен, қазақ қыздары өздері келін болып барған отбасы мен ел-жұртын «өз елім, өз жұртым» деп біліп, сол өзі түскен отбасы мен ел-жұртқа бауыр басып, сонда түтін түтетіп, жақсы іс, жайдары мінезімен қиындық атаулыны жеңіп, ата-анасы мен ел-жұртының бетіне шіркеу келтірмеген. Қандай жағдайда да төркініне қашып-піспеген. Қайта ақылдылығы мен алғырлығы, қайсарлығы мен іскерлігі арқылы барған жеріндегі үлкен-кішімен түгел тіл табысып, «текті келін, жақсы келін, іскер келін, ісмер келін, ақылды келін, білімді келін, би келін» атанып, ел-жұрттың алқауы мен сый-құрметіне бөленіп отырған. Ешқашанда ұзатылып барған жерінің, отбасыың кикілжіңі мен өсек-аяңын төркініне тасып, бір ауыз сөз артық кетсе, төркініне қашып, тəрбиесіздік, тексіздік, көргенсіздік істемеген.





КЕЛІН МЕН ҚАЙЫН АТАНЫҢ ҚАРЫМ-ҚАТЫНАСЫ




	Қазақ салтында, ақ босаға аттаған келін қайын аталарына өз əкелеріндей, тіпті одан да артық құрмет көрсетіп, барлық қызметіне əзір тұрады. Əдепті, ибалы болып, қайын атасымен əке-балалық қарым-қатынаста болады. Қашанда əдеп сақтап, атасы əңгімеге тартпаса, сөзіне орынсыз қыстырылмайды. Келсе-келмес бейпіл сөйлеп, орынсыз жыртақтап күлмейді. Кірін жуып, тамағын əзірлеп, дəрет суын дайындап, əрқашан «аталап» қиылып тұрады. Алайда, есті, білімді, іскер, тəрбиелі келіндер «əзілің жарасса атаңмен ойна» деген халық даналығын шебер пайдаланып, отбасында ата-енелеріне еркелеп, жарасымды əзіл-қалжың айтып, құдды əкелі-балалы адамдардай сыйласып, сырласып өтеді.

	Қазақ халқының кісілік қарым-қатынас салтында, келіннің білерменсіп ата сөзіне орынсыз араласып, бетінен алып, бейберекет жүріп, тіл жəне қол тигізуі, атасының алдында баласының бетінен шалпылдатып сүйіп, «балам» деп мекіреніп, омырауын көрсетіп отырып емізуі немесе бақырып-шақырып баласын төпештеуі, күйеуі жəне басқа отбасы мүшелерімен шармаяқтасуы, жалаңаяқ, жалаңбас, ашық-шашық жүруі, атасының атын атап, «сен» деп анайы сөйлеуі, айтқан тілін алмауы, орнынан тұрып сəлем жасамауы сияқты қылықтардың барлығы көргенсіздік, тəрбиесіздік, тексіздік, тіпті арсыздық, бұзықтық есептеледі.

	Қазақта келін түсіріп, ата болған адам балаша қуанып, келіндерін өз қызындай, тіпті, кейбір ибалы, əдепті, тəрбиелі, білімді, ақылды келіндерін өзінің туған қыздарынан да артық көреді. Əрқашан келіндерімен əкелік тұрғыда қарым-қатынас жасап, əрқандай жағдайда да келініне тіл жəне қол тигізбейді. Атаның келінге қол, тіл тигізуі арсыздық, бұзықтық саналады. Сондықтан да ата болған барлық адам келініне айтарын сын-ұсыныс, ақыл-кеңес ретінде айтып, келіні алдында ата-балалық қарым-қатынасқа жат жаман қылықтардан аулақ болады.





КЕЛІН МЕН ЕНЕНІҢ ҚАРЫМ-ҚАТЫНАСЫ




	Қазақта ене келіннің ең жақын, ең қамқор, екінші анасы есептеледі, яғни, ене – жаңа түскен келіннің болашақ өмір жолындағы ұстазы, əрі ақылшысы. Ал, келін – ененің шəкірті əрі ізбасары. Солай болғандықтан, келіндер енесін өз аналарындай көріп, сырлары мен көңіл күйлерін жасырмай айтып, қысылғанда, қиналғанда ақыл-кеңестерін алып, айтқандарын екі етпей орындап, барлық қызметіне əзір тұрады. Қандай жағдайда да енесінің бетінен алып, тіл жəне қол тигізбейді. Ата-ене алдында құдды бала шəкірттей иіліп, кесек сөз, кесірлі мінез көрсетпейді. Ененің мақұлдауынсыз отбасылық маңызды істер мен алым-берімге баса билік жасамайды.

	Қазақтың ақылды да алғыр, өнерлі де білімді, əдепті де ибалы келіндері ата-енесін өз ата-анасындай көріп еркелеп, жарасымды əзіл-қалжың айтып, күйеуі мен қайнаға, абысын-ажындарына өткізе алмаған тілін, орындай алмаған арман-тілегін өткізіп, орындап, үй іші мен ауыл-аймағының береке-бірлігін сақтап отырады. Ал, орынсыз талас-тартыс, дау-жанжал тудырып немесе білермендік істеп, өркөкіректік көрсетіп, шарқыш мінезге басқан тəрбиесіз, көргенсіз келіндер ата-енесі мен ел-жұртының сөгісіне ұшырап, «көкбет, бейшара, ұятсыз, тəрбиесіз, тексіз, көргенсіз, шарқыш келін» атанады.

	Келін – ененің қызы əрі ізбасары жəне шəкірті. Ұлының жан жары, жаңа отаудың ұйтқысы жəне тірегі есептелетіндіктен, ақылды, білімді енелер тəрбиелі, көргенді келіндерін өзінің туған ұлдарынан да артық көріп, ұлына бермегенді соған беріп, ұлына айтпаған сырын соған айтып, бар аналық мейір-махаббатын төгеді.

	Келінге ақыл-кеңес беріп тəрбиелеу, баулу, алыс-жақын, бауыр-туысты таныстыру, алыс-беріс, барыс-келіс жолын үйрету, салт-дəстүр мен ғұрып-əдетті ұғындыру сияқтылардың барлығы ененің борышы саналатындықтан, келінін жақсы тəрбиелеп, жөн-жосығын үйретпеген, туған перзентіндей көріп бауырына басып ақыл-кеңес бермеген, келінін отырса опақ, тұрса сопақ қып ұлына жамандап, сары ізіне шөп салған, келініне тіл жəне қол тигізген ене келіні алдында енелік борышын өтемеген мейірімсіз, тасбауыр жаман адам деп қаралады.





КЕЛІН (АЖЫН) МЕН АБЫСЫНДАР ҚАРЫМ-ҚАТЫНАСЫ




	«Абысын тату болса ас көп, ағайын тату болса ат көп» деген халық даналығын берік ұстанған қазақ келіндері (əйелдері) абысын-ажындар татулығы мен ағайындар татулығын, сондай-ақ, бүкіл ауыл мен ел-жұрт татулығын, береке-бірлігін, ынтымағын бəрінен жоғары қойған əрі «ерді ер қылатын да, жер қылатын да əйел» деп, ауылдағы береке-бірлік пен татулықтың ұйтқысы əйелдер деп есептеген. Айтып-айтпай, бір ауылдағы абысын-ажындар білімді, ақылды, тəрбиелі, көргенді, текті əрі көңілдері кең, көкіректері ояу болса, отбасынан тартып, бүкіл ауыл «сенікі, менікі» демей, бүтін дəн болса бөліп жеп, жарты дəн болса жарып жеп, мəңгі ынтымақтасып, сыйласып, сырласып өткен. Ал абысын-ажындар (əйелдер) көргенсіз, тəрбиесіз, білімсіз, ақылсыз, дүниеқор, ашкөз, өзімшіл, өркөкірек, қызғаншақ, ұятсыз, арсыз, кісілігі жоқ болса, отбасы мен ауылдың берекесі кетіп, жақын туыстар түкке тұрғысыз бір нəрселерге таласып, есептесіп, аңдысып, дауласып, жауласып, өсек өрбіп, пəле-жала көбейіп, туыстан береке-бірлік, ауылдан ынтымақ қашқан.

	Қазақ салтында келін (ажын) мен абысын əпке-сіңлілік қарым-қатынаста болады да, абысын жаңа түскен келінге (ажынға) енесінен кейінгі ақылшысы, сырласып-сұхбаттасар ұстазы есептеледі. Сондықтан да жаңа түскен келін (ажын) абысындарын əпкелеріндей көріп сыйлап, білмеген, түсінбегендерін сұрап, үйреніп, тіпті аттарын да тіке атамай, «ақ жеңеше», «үлкен жеңеше», «тетелес» деген сияқты жарасымды ат қойып құрметтеп отырады. «Сыйға – сый, сыраға – бал» дегендей, өз кезегінде абысындар да жаңа түскен келіндерін (ажындарын) өз сіңлілеріндей көріп, оларға ауылдың қыр-сыры мен салт-дəстүр, ғұрып-əдеттерін таныстырып, нені істеп, нелерден сақтану, нені жақтап, нелерден аулақ болу қажеттілігін ескертіп, ата-енесінің мінез-құлқы мен ел-жұртының дағдысын ұғындырып, одан қандай істе де ақыл-көмегін аямайды. Сөйтіп, ақылды да білімді, көргенді де көреген, тəрбиелі де текті абысын-ажындар бірін-бірі тəрбиелеп, бірін-бірі жетелеп, бір-біріне көмектесіп, бір-бірін сыйлап, құрметтеп, аялап, жақсысы болса асырып, жаманы болса жасырып, бауыр-туыс пен ауыл-аймақ, ел-жұрттың береке-бірлігінің ұйтқысы, татулық пен достықтың дəнекеріне айналып, өз отбастары мен ауылын «жақсы ауыл», «текті ауыл», «көргенді, тəрбиелі ауыл», «үлгі-өнегелі ауыл» атандырады.





КЕЛІН МЕН ҚАЙНАҒАНЫҢ ҚАРЫМ-ҚАТЫНАСЫ





	Қайнаға мен келін аға-қарындастық қарым-қатынаста болады. Салт бойынша келін қайнағаларын құдды өз туған ағаларындай сыйлап, құрметтеп, алдарынан қия өтпейді. Сөзін тыңдап, ағалық ақыл-кеңесін алып, көрген жерде иіліп сəлем жасап тұрады. Қайнағаларының атын атамай, жарасымды ат қояды. Ешқашан қарсы сөз қайтарып, бетінен алмайды. Қайнаға алдында орынсыз, əдепсіз сөйлеп, жыртақтап күлмейді. Жалаңаяқ, жалаңбас, ашық-шашық жүрмейді. Көз алдында жасанып-сыланбайды. Қалай болса солай бейберекет отырып, бейберекет жүрмейді. Омырауын көрсетіп бала емізбейді, қайнағаның алдында киім-кешек ауыстырмайды.

	Ал, қайнаға болған адамдар да келіндерін өз қарындастарындай көріп, білген ақыл-кеңестерін айтып, жаңа отауларының түтіні түзу ұшып, босағаларының берік, шаңырақтарының биік болуына жан-жақты көмек көрсетіп отырады. Əрқашан келіні алдында үлгі-өнеге болып, анайы сөз, жағымсыз іс-қимылдардан аулақ болады. Келіндерінің ағат кеткен жерлері болса сын-ұсыныс беріп, теріс басса тектейді. Алайда, тіл, қол тигізбейді. Қорлап, жəбірлемейді. Қайнағаның олай істеуі көргенсіздік, тəрбиесіздік, тіпті, бұзықтық саналады.





ЖЕҢГЕ МЕН ҚАЙЫН СІҢЛІЛЕР ҚАРЫМ-ҚАТЫНАСЫ




	Жеңге мен қайын сіңлі əпке-сіңлілік қарым-қатынаста болады. Қайын сіңлі – жаңа түскен келіннің сол ауылдағы ең тез тіл табысатын, ең жақын, ең жанашыр, ақырын-қатты айтқанын көтеріп, көңіл күйін түсінетін сырлас, сенімді серігі, абзал досы есептеледі. Сондықтан да жеңге мен қайын сіңлі бір-біріне көңілдеріндегі сырлары мен жүректегі жырларын тартынбай ақтарысып, бейне, əпкелі-сіңлі жандардай əмпей-жəмпей болысып кетеді. Жеңгелер қайын сіңлілерін еркелетіп ат қойып, ал қайын сіңлілер жеңгелеріне əрі еркелеп, əрі құрмет көрсетіп, бір-біріне ақыл-кеңес айтып, сырласып, сыйласып, əзіл-қалжыңмен желпіндіріп, көңілдерін көтереді. Жеңге қайын сіңлілерге екінші тəрбиеші, ұстаз, қамқоршы жəне ақылшы есептелетіндіктен, қайын сіңлілеріне білген ақылдарын айтып, үлгі-тағылымын үйретіп, жақсысын жақтап, жаманы болса тектеп, қайын сіңлілерінің бойына болашақ аналарда болуға тиісті жақсы қасиеттер мен жарасымды қылықтарды сіңіруге күш салады, сондай-ақ, олардың болашақ жақсы жар табуына қол ұшын береді.

	Жеңге болған қандай əйел болсын, қайын сіңлілеріне жат қылық, жаман мінез көрсетпейді. Қайын сіңлісінің барлық ісін əзіл-қалжың, ойын-күлкімен бітіреді. Өз кезегінде қайын сіңлілер де жеңгелерін өз əпкелеріндей көріп еркелеп, қиналған сəттерінде ақыл-кеңес сұрап, жан сырын жасырмай айтып, үйде де, түзде де жеңгелерін жебеп отырады. Тіпті жеңгелеріне ата-ана, аға-бауырларына айтпаған сырларын айтып, жеңгелерін сенімді серік, адал кеңесші, абзал дос есептейді. Жеңге мен қайын сіңлі ешқашан бір-біріне қол жəне тіл тигізбейді, тіпті, бір-бірінің көңілін ауыртпайды.





ЖЕҢГЕ МЕН ҚАЙЫН ІНІЛЕР ҚАРЫМ-ҚАТЫНАСЫ




	Жеңге мен қайын іні – əпке-інілік қарым-қатынаста болады. Жеңгелері қайын інілерін еркелетіп «тентегім», «мырза жігіт», «молда жігіт» деген сияқты жарасымды аттар қойып желпіндіріп, болашақта жақсы азамат болып есеюлеріне тілектес болып отырады. Сондай-ақ, қайын інілерін өз туған бауырларындай көріп, ақыл-кеңес, əзіл-қалжыңдарын айтып, олардың топ ішінде еңселері биік, жүздері жарқын болу үшін, бір киер киімдерін сəндеп, ел назарын аударардай етіп киіндіріп, қайын інілерінің қыздарға қадірлі, ел-жұртқа жағымды болуы үшін өлең-жыр үйретіп, «ақын жігіт, сері жігіт» атануларына қолдарынан келгенше жəрдемдеседі. Тіпті, ақылды, білімді, іскер келіндер қайсы біреулерше шарқылдап ұрыс-керіс тудырмай-ақ, ата-ене, туыс-туғандарына өткізе алмаған сөздері мен істете алмаған істерін қайын іні, қайын сіңлілері арқылы жөнге салып, жұмыстың ебін, шаруаның сəнін келтіріп отырады. Ал, өз кезегінде, ақылды да алымды қайын іні мен қайын сіңлілер іскер жеңгелері арқылы жар таңдап, қалыңдық табу секілді маңызды істерде ата-ана, аға-бауырларына ықпал көрсетіп, сүйген жар, таңдаған қалыңдықтарымен қосылып, арман-тілектеріне жетеді. Ешқашан жеңгелерін ренжітпейді. Жеңгелерімен сырласындай, құрдасындай болып əзілдесіп, сырласып, сыйласып өмір бойы тату-тəтті қарым-қатынаста болады.





КҮЙЕУ ЖІГІТ ПЕН ҚАЙЫН ЖҰРТТЫҢ ҚАРЫМ-ҚАТЫНАСЫ




	Күйеу жігіт пен қайын жұрттың қарым-қатынасы – əрі құда-жегжаттық қатынас, əрі туыстық қатынас. Күйеу жігіт үшін қайын жұрты адамдық өмірдегі үш жұртының бірі əрі бірегейі саналады. Қазақ халқы жігіттің үш жұрты болады деп қарайды, яғни, ағайын жұрты (өз жұрты), нағашы жұрты жəне қайын жұрты. Мұнда, жігітке қайын жұрты азамат болып, ат жалын тартып мінгеннен кейінгі өсіп-өніп, көгеріп-көктейтін қасиетті, аяулы жұрт есептелетіндіктен, күйеу жігіт қайын жұртымен өте сыйластық, қимастық қарым-қатынас жасайды. Ата-енелерін өз ата-аналарындай, қайнаға, қайын бике, қайын іні-балдыздарын өз аға-қарындастарындай көріп құрметтеп, аялап, қолынан келгенше қамқорлық жасап, əзіл-қалжыңмен желпіндіріп отырады. Қайын жұртының үлкен-кіші азаматтарына қол жəне тіл тигізіп, ардан аттап, адамдық қасиетке жат іс-қимылдарға бармайды. Əрқашан кішілік, кісілік көрсетіп, əдептен аттамайды. Алайда, қандай ортада болсын тартынбай əзіл-қалжың айтып, ойына келген ойын-күлкімен айналысуына еркін əрі ерке болады.





ҚАЙЫН АТА МЕН КҮЙЕУБАЛАНЫҢ ҚАРЫМ-ҚАТЫНАСЫ




	Қазақ халқы «Пайғамбар күйеуін сыйлапты», «күйеубаласын өз баласындай санамаған – санатқа қосылмайды» деп қарап, күйеубалаларын өз туған ұлдарындай көріп, ерекше аялап сыйлайды.

	Сондай-ақ, күйеубалаларының түтіні түзу ұшып, шаруашылығы шалқып, бай-бақытты тұрмыс кешірулеріне қолдан келген көмектерін жасап, сүйемелдеп, демеп отырады. Алайда, күйеубалаларына өз балаларына ұрысқандай орынсыз ұрысып, тіл жəне қол тигізбейді. Айтар ақылын тек ұсыныс, кеңес, құлаққағыс, емеурін арқылы білдіріп, үнемі жанашырлық, жақындық көрсетіп, қиналса қол ұшын беріп, тезірек ел қатарына қосылып кетулеріне жан-жақты көмек көрсетіп отырады. Əркез күйеубаласының алдында қыңыр қылық, жат мінез көрсетпейді. Бейəдеп, өрескел сөз айтпайды. Қайта əдеп-иба, жол-жосын, адамгершілікте үлгі-өнеге көрсетеді. Күйеубаламен ата-балалық қарым-қатынаста болады.

	Күйеубала да қайын атасын өз əкесіндей көріп, алдынан қия өтпей сəлем беріп, барлық қызметіне бала шəкірттей иіліп əзір тұрады. Атын атап, сен деп бейəдеп сөйлемейді. Қашанда сыйлап, құрметтеп, қанша білімді, шенді, қандай көсем-шешен болса да, қайын атасының төріне шықпайды. Əдептен аттамайды. Сөзіне қыстырылмайды. Баса билік жасамайды. Көрген жерде орнынан тұрып сəлем беріп, жол береді. Қайын ата алдында күйеубаланың тəкаппарлық істеп тайраңдап жүруі, ақылгөйсуі, бетінен алуы, тілін алмауы, бейəдеп сөйлеуі, қол-тіл тигізуі тəрбиесіздік, көргенсіздік, тіпті азғындық, бұзықтық саналады. Алайда, «əзілің жарасса атаңмен ойна» деп, қайын ата мен күйеубала арасындағы əзіл-қалжың шектелмейді.





ҚАЙЫН ЕНЕ МЕН КҮЙЕУБАЛАНЫҢ ҚАРЫМ-ҚАТЫНАСЫ




	Қазақта қыз ұзатып, қайын ене болған əрбір ана күйеубалаларын өз балам, қызымның серігі, қуанышым мен қайғыма ортақтасар жанашыр жақыным, шаршап-шалдыққанда сүйеу болар сүйенішім, өрісім деп қарап, жатса-тұрса күйеубаласы мен қызының қамын жеп, жұмыс жағдайларын ойлап, отбасыларының бақытты, шат-шадыман болуын тілеп отырады. Күйеубалалары келгенде ағынан ақтарылып, үйдегі бар тəтті-дəмдісін оның алдына тосады. Күйеубаламен ана-балалық қарым-қатынаста болып, оған үнемі мейір-шапағатын төгіп, қолынан келген қамқорлығын жасап, əрқашанда күйеубаласына тіл жəне қол тигізбейді. Қазақ халқы ата-ененің күйеубалаға қол жəне тіл тигізуін арсыздық, тіпті азғындық, бұзықтық деп есептейді.

	Қазақтың ұлттық салт-дəстүрінде күйеубала енесін өз анасындай көріп, сыйлап, құрметтеп, алдынан қия өтпей, барлық жұмысына əзір тұрады. Жат пиғыл, жаман мінез көрсетпейді. Ене алдында бейəдеп сөйлеу, менмендік, тəкаппарлық, білермендік көрсету, тіл жəне қол тигізу тəрбиесіздік, тексіздік, тіпті азғындық, бұзықтық есептеледі.





ҚАЙНАҒА, ҚАЙЫН БИКЕЛЕР МЕН КҮЙЕУБАЛАНЫҢ ҚАРЫМ-ҚАТЫНАСЫ




	Қайнаға, қайын бикелер мен күйеубала аға-інілік қарым-қатынаста болады. Қайнағалар мен қайын бикелер күйеубалаларына (қарындас-сіңлілерінің күйеулеріне) құдды өз бауырларындай мəміле жасайды. «Інісі бардың тынысы бар» деп, күйеубалаларын шаршап-шалдыққанда тыныс, өріс, қолғанат, сүйеніш деп қарап, қарындас-сіңлілерін қандай аяласа, күйеубалаларын сондай аялап, жүрегіне жара, көңіліне көлеңке түсірмейді. Қолдарынан келгенше жəрдем беріп, ел алдында беттері жарық, мерейлері үстем болуларын тілеп, ешқашан оларға тіл жəне қол тигізбейді.

	Өз кезегінде, күйеубалалар да «ағасы бардың жағасы бар» деп, қайнағалары мен қайын бикелерін өз аға-əпкелеріндей көріп сыйлап, құрметтеп, ағалық ақыл-кеңестерін алып, барлық қызметтеріне əзір тұрады. Əдеп-иба көрсетіп, кішілікпен аман-сəлем жасап, төрінен орын беріп, төбелеріне көтереді. Ешқашан əдептен аттап жаман қылық, жат мінез көрсетпейді. Əрқандай жағдайда да қайнаға, қайын бике, күйеубала бір-біріне қол жəне тіл тигізбейді. Атақ-даңқ, мəртебеге мастанып тəкаппарлық, менмендік көрсетпейді.





ҚАЙЫН ІНІ, БАЛДЫЗ ЖƏНЕ ЖЕЗДЕЛЕР ҚАРЫМ-ҚАТЫНАСЫ




	Қайын іні мен балдыздар жезделерімен аға-інілік жəне аға-қарындастық байланыста болады. Алайда, балдыздар мен қайын інілер жезделеріне емін-еркін əзіл-қалжың айтып, ерекше қатты ойнайды əрі аға деп құрметтейді. Өзара атысып-қағысып, ойнап-күліп, құдды аға-бауырлардай тату-тəтті болады. Жезделеріне өзгелерге айтпаған жүрек сырларын айтып, болашақ жар таңдап, қалыңдық табу істерінде ақыл-кеңес пен көмек сұрайды. Қайын іні, жезделер бір араға бас қосқанда əзіл-қалжың қызып, ойын-күлкі түрленіп, бүкіл ауылды дыр-думанға бөлейді. Олар бір-біріне айтқан əзілдері мен қандай ойындарына болсын шамданбайды. Бір-біріне тіл жəне қол тигізбейді. Қайта шешен сөз, шебер ойындары арқылы бір-біріне төтеп беруге тырысады. Қандай əзіл-қалжың мен ойынды болсын, қабақ шытпай қарсы алады.

	Жезделер де қайын інілері мен балдыздарын өз іні-қарындастарындай көріп, əзіл-қалжыңын айтып, көңілдерін көтеріп, ақыл-кеңестерін беріп желпіндіріп, жігерлендіріп отырады. Тіпті, өз іні-қарындастарына айтпаған сырлары мен жырларын айтып, балдыздарының жар таңдап, қалыңдық іздеу істеріне ақыл-кеңес беріп, көмек көрсетіп, жол нұсқап отырады. Балдыздарына адамгершілікке жат жаман қылық істемейді, құдды аға-бауырлардай сырласып, сыйласып, ойнап-күліп, көңіл көтеріп, адамдық өмірге сəн беріп өтеді.





БАЖАЛАР ҚАРЫМ-ҚАТЫНАСЫ




	Қазақта «бажаны бажа көрсе басы қышиды» деген тəмсіл бар. Бұл бажалардың өте тату болатындығын, бір-біріне жанасқысы, жақындағысы келіп тұратындығын білдіреді. Расында бажалар өзара сыйлас, сырлас, жүректес, тілектес болады. Бір-бірін аға-інілердей сыйлап, құрметтеп, бар болса беріп, жоқ болса алып, «сіз, біз» деп өтеді.

	Бажалар қарым-қатынасы жол бойынша əрі құда-жегжаттық, əрі туыстық байланыс болады да, бажаның үлкені – аға, кішілері – іні орнында өзара қарым-қатынас жасап, бір-бірлеріне қол ұштарын беріп, өзара көмектесіп, алысып, берісіп, бір-бірінің ашына айналып, тоғына толғанып, адамдық өмірді «сен, мен» деспей тату-тəтті өткізеді.

	Қорытып айтқанда, қазақ халқы туыстық қарым-қатынас тəрбиесін де өзге тəрбиелер секілді мұқият, егжей-тегжейлі жүргізіп, ұрпақтардың адамдық өмірді адамгершілік жол-жосын, салт-дəстүр негізінде мəн-мағыналы, тату-тəтті, береке-бірлікті өткізіп, əдеп-иба, ар-ұят, кісілік, кішілік істерінде өзгелерге үлгі-өнеге болуға баулып отырған.





ТІЛДІ ЖОҒАРЫ БАҒАЛАУ САЛТЫ




	Қазақ халқы: «Өнер алды – қызыл тіл» деп, тілді барша өнерден жоғары қойып, оны бір ұлттың құрып-жоғалуы мен көркейіп-гүлденуіне қатысты өте келелі мəселе ретінде қараған. Қазақ ұғымында, тіл болмаса адамдар өзара пікір алмастырып, сырласып-сұхбаттаса алмайды. Барыс-келіс, алыс-беріс жасау қиынға соғады. Тіл – достық пен береке-бірліктің дəнекері.

	«Өзге тілді білу жақсы іс, ал, өз тілін ұмыту – кешірілмес қылмыс», «Жер бетінен өздігінен құрып-жоғалайын деген халық бірінші – тілін; екінші – ділін (сенімін), үшінші – рухы мен намысын жоғалтады», «Өз тілін ұмытқан ұрпақтан опа күтпе», «кім ана тіліне мұрын шүйірсе – сол бұзық», себебі, тілге опасыздық – туған халқына (анасына) опасыздық; ана тіліне мұрын шүйіру – анасына (туған халқына) мұрын шүйіру, «Өзге тілді пір тұтып, ана тілін қор санау – нағыз мəңгүрттік» деп біледі. Мұның мəні – шен-шекпен, атақ-даңқ немесе жан бағыс үшін өзге тілге табынып, өз ана тілін жою – өз халқын жойғандық, өз халқын жою – оның болашағын, тіпті, адамзат мəдениетінің бір бөлшегін жойған шектен асқан бұзықтық дегені. Сол себепті, қазақ халқы: «Өнер алды – қызыл тіл» деп, ана тілін ардақтап, оны таза сақтап, ұрпақтан-ұрпаққа жалғастырып отыруды өте игілікті іс, туған халқына деген адалдық пен құрмет, адамзат мəдениетіне қосқан өлмес-өшпес үлес деп бағалаған. Демек, қазақ халқы ана тілін ұмытқандық – туған халқын ұмытқандық, ана тіліне немқұрайлы қарағандық – туған халқының болашағына немқұрайлы қарағандық, ана тілін менсінбеушілік – туған халқын менсінбеушілік, ана тілін қорлағандық – туған халқының ар-намысын қорлағандық деп біледі. Міне, қазақ халқы тілге осындай биік деңгейде мəн бергендіктен, оның тілі ғасырлар бойы ешқандай өзгеріске, ала-құлалыққа түспей, таза сақталып келген.





ҚОНАҚАСЫ БЕРУ САЛТЫ




	Сыйлы қонақтарға мал сойып қонақасы береді. Алайда, мал сойып, қонақасы берудің өзіндік үлгісі мен жөн-жосығы бар. Əдетте, келген қонаққа жасына, жолына, ел ортасындағы бет-беделіне, салауатына қарай мал сойып күтеді. Бұл «қонақасы» делінеді. Онда, қонақ саны оннан аспаса, бір семіз марқа, жиырма болса, бір қой, бір марқа, отыздан асса, бір тай, қырықтан асса, бір жылқы немесе бір сиыр сойып, қонақасы береді. Бұл жетерлік мал-дəулеті бар адамдарға қаратылған. Алайда, ерекше сыйлы қонақтар мен ел-жұрт қадірлеген білікті кісілердің бір басына бір тай сойып та беретіні тағы бар.

	Қазақ дəстүрінде, қонақ күтіп, кісі сыйлау – барша қазақ ұрпақтарының міндетті түрде алатын үлкен тəлім-тəрбиесінің бірі. Қонақ күтіп, кісі сыйлауды білмеген бала «көргенсіз, тəрбиесіз, тіпті тексіз» деген сөгіске қалады. Сондықтан да, қазақтың отбасы тəрбиесі қонақ күтіп, қонақасы беруді міндетті түрде дəріптейді. «Сыйға – сый, сыраға – бал» деп, қарсы жағын сыйлаған адам өзі де сондай сый-құрметке ие болады. Сондай-ақ, түрлі қоғамдық қатынаста қарсы жағының құрметі мен сеніміне бөленіп, екі жақ ұзақ уақыт бейбіт қатар тұрып, бір-біріне пайдасын тигізеді. Тіпті, ауыл мен ауыл, ру мен ру, ұлт пен ұлт, ұлыс пен ұлыс ұзақ уақыт тату-тəтті өмір кешіп, достық барыс-келісте үлкен сенімге ие болады. Отбасының, рудың, ауылдың, тіпті бір ұлттың тамаша образы орнатылады, тіктеледі. Қонақ күткенде шыны-аяқты шақырлатпайды, адамдардың шыны-аяғын бір-біріне ауыстырмай алып береді. Тамақ алуға қонағын жиі-жиі қузап отырады. Міне, бұл қонағының көңіл күйін орнықтырып, қонағын құдды өз отбасында отырғандай сезімге бөлейді. Халқымыздың осындай қонақшыл қасиеті қоғамдық қарым-қатынасты кеңейтіп, адамдарды ізгілікке, татулыққа, достыққа, береке-бірлікке жетелейді.





ТҮСТІК БЕРУ




	Қонақшыл да меймандос қазақ халқы ұзақ жерден келіп, үйіне қонған қонаққа «қонақасы» берсе, ал жақын, түстік жерден келіп немесе алыстан келсе де қонбай кететін сыйлы қонақтарға күндіз сойып беретін мал мен арнаулы асып, жасап беретін тамақты «түстік беру» немесе «түстік» деп атайды.

	Үйге келген кісілерге түстік беру адамдардың бір-біріне деген достық сүйіспеншілігін арттырады. Адамдарды ізгі ниетті, қонақшыл, жомарт болуға дағдыландырады. Адамдық барыс-келіс, алыс-берістерін нығайтып, жауапкерлік жəне борыштылық сезімдерін күшейтіп, қоғамдық қарым-қатынастарын жақсартады. Достықтарын нығайтып, өрістерін кеңейтеді.





БАЛАЛАРҒА ҚҰЛАҚ, КӨЗ, ТІЛ, ТАҢДАЙ БЕРУ




	Қазақ салтында, өздеріне қойдың басын тартқан ақсақалдар мен қой-ешкінің басын мұжыған үлкен кісілер балаларға игі мақсатпен құлақ, көз, таңдай, тіл береді.





Құлақ беру




	Бата жасап, бас кескен қариялар, алдымен, бастың езуінен бір кесіп алып өзі ауыз тиген соң, бастың оң жақ құлағын кесіп алып, үйдегі жасы ең кіші балалардың біріне: «Мə, балам, құйма құлақ бол, сөз тыңда, үлкендердің лебізін жерге тастамайтын жақсы азамат бол!» деп береді. Міне, бұл «құлақ беру» деп аталады.

	Қариялардың балаларға құлақ кесіп беруінің үлкен тəлім-тəрбиелік жəне ғылыми мəні бар. Яғни, жасынан қариялардың қолынан құлақ жеп, өсиеттерін тыңдап өскен бала үлкенді сыйлап, кішіні аялайтын, сөз тыңдап, сөз қадірін түсінетін, ақылды, білімді азамат болып есейеді. Əдепті, ибалы болуға дағдыланады.





Көз жегізу




	Әдетте білікті, тəрбиелі үлкен кісілер бас мұжығанда «көреген болсын, əділ болсын» деген ниетпен, бастың екі көзін алып, өзі қалаған балалардың біріне: «Мə, балам! Көреген көсем бол, қара қылды қақ жарар əділ бол, халқыңа алаламай тең қара!» деп оған беріп жегізеді. Міне, бұл «көз жегізу» делінеді. Қазақ халқы екі көзді бір адамға береді. Екі көзді екі адамға берсе, алакөз болады немесе əділдіктен тайып, бұра тартады деп қарайды.

	Көзді үлкендерден игі тілек тыңдап отырып жеген бала қырағы, сергек, көреген, халыққа тең мəміле жасайтын турашыл, əділ адам болып жетілуге тырысады. Сондай-ақ, өзіне жан-жақты талап қойып, халықтың үміт-тілегін ақтауға құлшынатын ізгі ниетті азамат болып есейеді.





Тіл жегізу




	Әдетте, көреген қариялар мен тəлімгер əжелер тілдің ұшын «дұшпанның тілі кесілсін» деген ниетпен кесіп тастап, онан соң «айтар сөзі көмекейіне кептеліп қалмайтын шешен болсын» деген ниетпен көмекейін тілден бөліп алып, тілді-жақты болсын деген бір балаға: «Мə, балам, үлкендердің тілін ал, жезтаңдай шешен бол!» деп тілді беріп жегізеді. Міне, бұл «тіл жегізу» деп аталады.

	Тіл жеген бала ата-ана мен үлкендерге, халыққа жағуға, жақындауға тырысады. Өзгелермен оңай тіл табысып, қоғамдық қарым-қатынасын нығайтып, досын көбейтіп, өрісін кеңейтеді. Көпшіл, халықшыл, əдепті, ибалы, мұратты адам болып өсіп жетілуге құлшынады.





Таңдай беру




	Қазақ салтында, қойдың басын мұжып отырған үлкен кісілер бастың таңдайын алып, қатты қабыршағын аршып, онан соң, оны өзі қалаған бір баланың алақанын аштырып қойып: «Шешен бол! Бұлбұл көмей, жез таңдай əнші бол!» деп, таңдайды алақанына ұрып береді. Сол кезде оны бала шап беріп ұстап алса, онда сол бала ерекше шешен, əнші, жыршы болады деп есептейді. Міне, бұл «таңдай беру» деп аталады.

	Балаларға таңдай берудің де өзіндік мəн-мағынасы мен ғылыми негізі бар, яғни, ол балалардың тіл өнері мен əн-жырға деген ынта-ықыласын арттырып, олардың көкіректеріне жастайынан «əнші болсам, жыршы болсам, ақын болсам екен» дейтін арман-тілек ұялатып, есейгенде ауыздыға сөз, аяқтыға жол бермес шешен, əнші, жыршы, ақын болып шығуына үлкен мүмкіндік жасайды.





ҚОНАҚТАРҒА МАЛ СОЮ




	Қазақ халқы сыйлы қонақтарға міндетті түрде мал сойып беріп күтеді. Алайда, малды қалай болса солай соя бермейді. Мал союдың да өзіндік жол-жосыны бар. Мысалы, союға дені сау, семіз, қысырын таңдайды. Буаз, арық-тұрақ, кем-кетік малды қонаққа соймайды. Егер мал таңертеңгі өріске шықпай союға тура келсе, онда, сойылатын малды алдымен суарып немесе аузына шөп қыстырып бауыздайды. Өтпейтін пышақпен бауыздап жанын қинамайды. Соятын малдың төрт аяғын мықтап байлап, онан соң, басын құбылаға қаратып: «Бісміллə, Аллаhуакбар» деп бауыздайды. «Бісміллə» айтылмай бауыздалған, өздігінен өлген (арам өлген), ауырып, буынып, құлап, уланып өлген жəне бөгде діндегілер бауыздаған малдың етін «арам» деп, жемейді.

	Қазақ халқы əйелдер мен қыздарға мал бауыздатпайды. Себебі, əйел – ана. Ол кіршіксіз мейір-шапағат иесі, қатыгездік пен қантөгіс əйелдер үшін жат қылық деп есептейді. Алайда, ауылда бір мал құлап, буынып немесе жылан шағып, оған табан астында өлу қаупі туылып, оны бауыздайтын еркек кіндікті болмаса, онда əйелдер дəрет алып, онан соң, алдына көлденең бақан (ағаш) тастап немесе бақанға мініп тұрып: «Бісміллə, Аллаhуакбар» деп, өлгелі жатқан малды бауыздауына болады. Бұл олардың ешқандай қатігездік пен қантөгіске бармаймын, амалсыздықтан осындай іске барып отырмын, оған алдымда жатқан мына бақан куə дегені.





ҚОНАҚҚА БАС ТАРТУ САЛТЫ




	Үйіне келген сыйлы қонақтарға мал сойып, оның басын тарту қазақ халқының ең жоғары сыйы болып есептелінеді. Бұл келген қонағына: «Сізден мал-жанымды аямаймын» деген шексіз адалдығы мен қонақшылдығын білдіреді. Алайда, басты қалай болса солай тарта бермейді. Оның да өзіндік жол-жосыны бар. Мысалы, қой сойса басын əбден үйтіп, жағын айырып таза жуып, бауыздауындағы бездерін əбден алып, езілтпей пісірген соң, ет жасағанда оның маңдайын тігінен бір, көлденеңінен бір тіліп, табақтағы жасаған еттің үстіне қояды. Бұл «бастың жолын ашу» делінеді. Оның мəні: дүниенің қай бұрышына барсаң да жолың ашық, төрт түлігің сай болсын дегендік. Келген қонақ бастың осы белгісіне қарап, үй иесінің кісілігі мен өзіне деген сый-құрметін бағалайды. Ал, басты табақтағы етпен бірге қонақтың алдына қоярда, бастың тұмсық жағын қонаққа қарсы қаратып тұрып: «Əумин!» деп бата сұрайды. Қонақ батасын берген соң, алдына қойған басты сол қолымен алып, бастың оң жақ езуінен (малдың мінер жағы) бір кесіп алып өзі ауыз тиіп, онан соң, екі жағында отырған табақтас екі адамға екі кесіп ауыз тидіріп, онан кейін бастың бір құлағын кесіп алып: «сөз тыңдағыш, құйма құлақ бол» деген ниетпен сол үйде отырған балалардың ең кішісіне береді де, басты үй иесін шақырып қайтарып береді. Бұл «сый-құрметіңе рақмет» деген мəнді білдіреді. Одан соң, жамбас пен жіліктің еттерінен біраз турап алып: «төр табақтан сыбаға» деп, үй иесінің əйелі немесе келініне жамбас пен жіліктің бірін ұсынады. Сыбаға ұсынған адам ата жолындағы қадірменді кісі немесе ата-енесі болса, онда, келіндер сəлем жасайды. Ал, ірі қараның басы болса, онда оның терісін сыпырып, тұмсығын кесіп, қақ шекесінен бөліп пісірген соң, бата жасаған адамға (қонаққа) оң жақ жарты шекесін тартады (ірі малдың басын бітеу тарту көргенсіздік саналады). Қонақ оның оң жақ езуінен кесіп өзі ауыз тиіп жəне екі жағында отырған екі табақтасына екі жапырақ кесіп ауыз тиген соң, үй иесіне қайтарып беру керек. Қонақтың тартқан басты мұжып алуы тексіздік, тəрбиесіздік саналады. Тіпті, ол үй иесіне «сенің жауыңмын» дегенді аңғартады.

	Қазақ салтында, сыйлы қонақ өзінің жол серіктері мен атқосшылары басқа табақта отырса, оларға өз табағынан ет-май алып, оларға жəне өзімен дəмдес болып отырған басқа адамдарға да ет-май асататын дағды бар. Міне, осылардың барлығы ұрпақтарға бір-бірлеп мұқият үйретіледі.

	Сыйлы қонақтарға мал сойып, бас тартудың үлкен ғылыми мəні бар. Қазақ ұғымында: бас – ерекше қасиетті, қастерлі нəрсе, адам өмірге баспен келеді, бүкіл денені бас меңгереді, күллі жақсылық пен ақыл-парасат бастан шығады деп қарайды. Сондықтан да қазақ халқы қонаққа мал сойып, бас тартуды ең жоғары сый-құрмет санайды.





ЕТ АСАТУ ДАҒДЫСЫ




	Қазақ халқы жомарттықты, кеңпейілді-кешірімділікті жақсы көріп, сараңдықты, кекшілдікті, өзімшілдікті, озбырлықты қатты жек көреді. «Өле жегенше – бөле же» деп, бір дəн, бір ұрттам су болса да өзгелермен ортақтасып бөліп жегенді өте жоғары бағалайды. «Жақсының шарапаты мен тамаша қасиеттері жұғады» деп, ертеде ауыл азаматтары сондай өнер-білімді, үлгі-тағылымды, елге беделді, жұртқа сыйлы қонақтар түскен үйлердің маңайында «дана кісілермен дəмдес боламыз, ет асаймыз» деп ойнап немесе үй иесіне қолғабыс көрсетіп маңайлап жүретін болған. Міне, осы дағдыны білетін көргенді, тəрбиелі кісілер, ет желініп, дастарқандағы адамдар тояттай бастаған сəтте сыртта жүрген күтушілер мен «ет асаймыз, сарқыт жейміз» деп жүрген ауыл азаматтарын үйге шақырып алып, шеттерінен ет-май асатады, ақсақалдар сарқытын береді. Міне, бұл «ет асату, сарқыт беру» деп аталады.





ТӨРТ СИРАҚТЫ БІР ЖОЛДА АСУДЫ ШЕКТЕУ ЫРЫМЫ




	Қазақ халқының барлық іс-қимылының өзіндік жөн-жосығы, салт-дəстүрі, əдет-дағдысына сай мал сойып, ет пісіріп, оны табаққа салып тартуына дейін өзіндік тəртібі, қалыптасқан қағидасы бар.

	Əдетте, қонаққа, тойға, түрлі қуанышты қимылдар мен игілікті істерге сойылған малдың төрт сирағын бір жолда қазанға бір-ақ салып жемейді. Тек үшеуін ғана етпен қосып асып, бір сирағын алып қалады. Оның мəні: «Əлі де басар жол, татар дəм, көрер қызық, асар шыңым бар» дегені.

	Ал, қаралы жиындар мен марқұм болған кісінің үші, жетісі, қырқы жəне асына сойылған малдардың төрт сирағын бір жолда қазанға бір-ақ салып асады. Бұл: «Марқұмның татар дəмі, басар жолы, көрер қызығы, асар шыңы таусылды, үміт-тілегі үзілді» дегеннен дерек береді. Осы себепті, қазақ халқы төрт сирақты бір жолда бір-ақ асып жемейді.

	Бұл ырым ұрпақтарды адамгершілікке жетелеп, оларды қалай болса солай азықтанып, қалай болса солай жүретін тəртіпсіздік, бейберекеттік сияқты нашар əдеттерден тыйып, адамдарды ретті болуға баулиды. Сондай-ақ, өмірлерінің соңына дейін ізденуге, үйренуге, еңбекке ынталандырып, адал еңбек, ащы терлері арқылы адамзат үшін бақыт-байлық жаратуға құлшындырады.





ТҮЗДЕ АЗЫҚТАНУ САЛТЫ




	Қазақ халқы бір шəугім шайы мен қонақасыда еншілері бөлінбеген адамгершілігі асқақ, жомарт, қонақшыл, береке-бірлігі берік халық болғандықтан, жолаушы жүріп, апталап-айлап сапар шеккенде де азық-түлік, көрпе-жастық алып жүрмейді. Олай істеуді өте əбестік көреді. Кез келген қазақ баласы қайда барса да кездескен ауылға түсіп сусындап, азықтанып, құдды өз ауылы, өз үйінде жүргендей аунап-қунап кете береді. Сондықтан да жолаушы жүріп, сапар шеккен күллі қазақ «атымды қайтемін, асымды қайтемін, қайда жатып, қайда түнеймін» деп қам жемейді. Қонған жеріне жамбас ақы, тамақ ақы төлеп шығындалмайды. Тіпті, ондай ақыны жолаушы берген күнде де үй иесі оны алуды ерсі көреді, ондай істеуді адамгершілікке жат жаман қылық санайды.

	«Дəстүрің бай болса, көңілің жай болады» дегендей, салт-дəстүрге бай, меймандос қазақ халқының түзде азықтануының да өзіндік үлгі-өнегесі бар. Ертеде қазақ жолаушылары елсіз иен далада қарны ашып, шөлдесе, маңайынан «абылайша» қос көрінсе, сонда барып, үйде адам мейлі бар, мейлі жоқ болсын, ішке кіріп сусындап, тамақтанып аттанып кете берген. Ол ешқандай ерсілік саналмаған. Себебі, ата салты солай. Ал, «абылайша» кездеспеген жағдайда, кез келген жерде «қаралы үй» кездессе, «қарның ашса қаралы үйге шап» деп, сонда арнаулы ат басын бұрып, қаралы жандарға көңіл айтып, марқұм болған кісіге Құран бағыштап шай ішіп, азықтанып отырған, əрі ұлан-ғайыр дала өміріне жарасымды осы бір жақсы салтты ұрпақтар құлағына құйып, көкейлеріне ұялатып, оны ғасырлар бойы жалғастырып келген.

	Қазақ халқының түзде азықтану салтының үлкен ғылыми мəні бар. Ол ұрпақтарды адамгершілікке, ізгілікке, жомарттыққа, қонақшылдыққа, меймандостыққа баулиды. Адамдардың бір-біріне сүйіспеншілігін, достығын, береке-бірлігін арттырып, қоғамдық қарым-қатынасын кеңейтеді. Жолаушылардың қарны ашып-шөлдегенде тарықпай азықтанып, олардың түрлі ауру-сырқауларға жолығуының алдын алады. Адамдарды көпшіл, халықшыл, бауырмал етіп баулиды.





АС-ТАБАҚ ТАРТУ САЛТЫ




	Меймандос, қонақшыл қазақ халқы «асың барда ел таны – беріп жүріп», «қуыс үйден құр шықпа» деп, арнаулы шақырған сыйлы қонақтары түгіл, үйіне бас сұққан кез келген адамды азықтандырып, сусындатып, үйінен дəм-тұз татқызып шығаруды аса игілікті, қуанышты іс санаған, əрі оны адамгершілік парыз деп білген. Алайда, халқымыздың үйге кірген адамға тамақ ауыз тигізіп, үйге енген жыланға ақ тамызып шығаруына дейін белгілі жөн-жосығы болғаны сияқты, келген қонақтарға ас-табақ тартуының да өзіндік үлгі, ерекше ережелері бар. Яғни, адамдардың жасы, жолы, ел ішіндегі беделі, атақ-абыройы, өнер-білім деңгейі, қонақ болып барған үйімен туыстық қарым-қатынасы, құда-жегжаттық байланысы қатарлыларды таразылай отырып, ас-табақ тартуды төмендегідей бірнеше түрге жіктейді.





Бас табақ




	Бас табақ əдетте, құда-құдағилар мен ел-жұртқа беделді, білімді, өнерлі кісілерге, сондай-ақ, малға бата жасаған ақсақалдарға, достарға, қимас жолдастарға тартылады. Бас табаққа ұсақ мал сойылса, бас пен жамбас, бір кəрі жілік, екі тал сүбе қабырға, екі тал белдеме, екі тал омыртқа, ұлтабар жəне бір сирақ сияқтылар салынады. Ал, ірі қара сойылса, бас (жарты шеке) пен жамбас (жамбастың жартысы) жəне жылқыдан қос қазы, сиырдан майлы қабырға (тасты) сияқтыларды салып жасайды.





Сый табақ




	Сый табаққа (орта табақ деп те аталады) ұсақ малдан жамбас, кəрі жілік немесе асықты жілік, екі тал белдеме, екі тал арқа, екі тал қабырға сияқтылар салынып жасалады. Сый табақ көбінше, əйелдер жəне құдаларға еріп келген құдағилар мен құдашаларға тартылады.





Күйеу табақ




	Арнаулы төс салынып жасалып, күйеу жігіттерге тартылатын табақты «күйеу табақ» деп атайды. «Күйеу табақ» қыз алатын жəне сол ауылдан қыз алған күйеулерге тартылатын ең жоғары сый-құрмет табағы есептеледі. «Күйеу табаққа» əдетте, төс, асықты жілік, белдеме немесе омыртқа қатарлылар салынып жасалады.





Келін табақ




	«Келін табақ» – күйеу табақ секілді келіндерге арналған ең жоғары сый-құрмет табағы. Сондықтан оған да төс, асықты жілік, белдеме немесе арқа, қабырға, ұлтабар қатарлылар салып жасалады.





Қыз табақ




	Бұл қыздарға арналған ең жоғары сый-құрмет табағы. Оған əдетте, бастың жақ сүйегі мен тіл, жүрек пен бүйрек сияқты қыздар сүйіп жейтін мүшелер салынып жасалады.





Қос табақ




	Қазақ халқының сый-құрмет салты бойынша, «қос табақты» ерекше сыйлы адамдар мен жолы, жасы үлкен, ел-жұртқа қадірлі кісілерге, сондай-ақ, ақсарбас қой сойысып, «құдай» деп құда болған құдағиларға тартылады. Бұл «бас табақ» пен «сый табаққа» қосып тартылатын жанама табақ болғандықтан, оны «қос табақ» деп атайды. «Қос табаққа» əдетте кəделі сүйек салмайды. Тек, еттің жылы-жұмсағы мен қазы-қарта, жал-жая, тасты (сиырдың майлы қабырғасы) сияқтылар ғана салынып жасалады.





Сыбаға табақ




	«Еске алған – ескі асынан сақтайды» деген халық даналығын ұрпақтар бойы жалғастырып келген қазақ халқы, қысқы соғым кезінде үйлеріне келіп дəм тата алмаған ауыл ақсақалдары мен ел-жұртқа қадірлі, сыйлы кісілеріне, сондай-ақ, жанкүйер жақындары мен құда-құдағиларына: «Мынау пəлен атамның, мынау түген құда-құдағидың сыбағасы» деп, арнаулы сақталатын жамбас, қазы-қарта, жал-жая секілді кəделі ас. Оны сақтап отырып, сол кісілер келгенде өздеріне:

	«Мынау сіздің сыбағаңыз» деп асып береді немесе келіндер мен қыздары апарып береді. Əдетте, «сыбаға табаққа» сүрленген жамбас, белдеме, қазы-қарта, жал-жая секілді кəделі астар салынады.





Ошақ табақ




	«Сыйға-сый қайырмау – сараңдықтың белгісі» деп қарайтын қазақ халқы, өздеріне қол ұшын беріп көмектескен, той-томалақ, өлім-жітім істерінде тік тұрып қызмет көрсеткен адамдарды да елеусіз қалдырмай, оларды да төрлеріне отырғызып, төредей күтіп отырған. Сол той-томалақ, нəзір-құзыр əзірлігі үшін ошақ жасап, отын түсіріп, үй тіккендерге арнаулы мал сойып тартылатын күтім табағын «ошақ табақ» деп атаған. «Ошақ табаққа» малға бата жасаған үлкендеріне бас пен жамбас, белдеме, кəрі жілік, сүбе қабырға, ұлтабар қатарлылар салынып жасалады да, қалған табақтарға қолғабыс тигізіп жүргендердің жасы, жолына қарай, лайықты кəделі сүйектер салынып жасалады.





Ерулік табақ




	«Ерулік табақ» – отырықты елдің жанына жаңа көшіп келіп, көрші қонған адамдардың құрметіне мал сойып бас пен жамбас тартатын немесе барымен базарлап, қолда бар тəтті-дəмдісін жаңа көршісіне апарып беретін сый-құрмет табағы.

	«Ерулік табаққа» əдетте мал сойса, бас пен жамбас, мал соймаса кəделі сүйектер мен тəтті-дəмді, жылы-жұмсағы салынып жасалады.





Сарқыт табақ




	«Сарқыт табақ» – тойға, ас-нəзірге, қонаққа белгілі себептермен келе алмай қалған адамдарға, той мен ас иелерінің «тойдың, астың сарқыты» деп беріп жіберетін немесе сақтап қойып, сол кісілер келгенде «сыбағаңыз» деп өздеріне асып беретін кəделі сүйектер салынған табақ.

	«Сарқыт табаққа» əдетте, құда-құдағилар мен ел-жұртқа қадірлі ақсақалдар үшін жамбас, ал, қалған адамдарға жолы, жасы, беделіне қарай жілік, белдеме, қазы-қарта сияқтылар салынып жасалады.

	Қазақ халқының ас-табақ тарту салты адамдарды үлкенді сыйлап, кішіні аялаудай тамаша салт қалыптастыруға дағдыландырады.

	Қазақ халқы қонақ болған жерлерінде өздеріне тартылған ас-табаққа қарап, өзінің қалай күтіліп жатқанын, қай дəрежедегі қонақ болып отырғанын мөлшерлейді, яғни, қазақтың, əрбір адамға берген ас-табағында адамгершілік өлшемі мен əр адамның қадір-қасиеті жəне дəрежесі көрсетіледі. Сондықтан қазақ халқы адамдарға ас-табақ тартуға ерекше жауапкерлікпен қарайды. Болмаса, адамдық ар соты алдында жазаланады. Себебі, егер қонақ болған жерінде қадірменді ақсақалдар мен құда-құдағилар, сондай-ақ, жұрт сыйлаған қадірлі адамдарға өзіне лайық сыбағасын бермей, əдеттегі қонақ ретінде қараса, онда, сол отбасынан немесе сол ауылдан ат-шапан айып алады. Қазақ салт-дəстүрінің жөні солай, ол құдды заң іспетті рөл атқарады. Себебі, қазақтың бұл салтында да үлкен ғылыми жəне адамгершілік мəн бар. Ол адамдар арасындағы бауырмалдықты, ізгілікті, барыс-келіс, алыс-берісті тереңдетеді. Көңілді, тыныш, орнықты орта жаратады. Адамдардың өрісін кеңейтіп, əлеуметтік қарым-қатынасын нығайтады.





ҚОНАҚТЫҢ ҚАРЫЗ-ПАРЫЗДАРЫ




	«Қонғанша қонақ ұялады, қондырған соң үй иесі ұялады», «қонақты қондырма, қондырған соң, тоңдырма» дейтін қазақ халқы, үйіне қонған қонағына ерекше құрмет көрсетіп, үйінде барын оның алдына қойып сыйлап, төсегін жұмсақтап салып, таза көрпесін жауып, қонағы аттанып кеткенше құрақ ұшып күтеді. Қазақтың қонақ күтуінің өзі – үлкен бір мектеп. Үй иелеріне үлкен сын.

	Ертеде үйіне қонған қонағына мүмкіндігі бола тұрып қонақасы беріп жақсы күтпесе, дəлірек айтқанда, мыңғырған малы, қора толы қойы жатып, мал сойып бермесе (əсіресе алыс рудың адамдары мен сыйлы кісілерге) ертесі сол қонақ ауыл ақсақалдары мен билеріне шағынып, өзі қонған əлгі үйден ат шапан-айып алуға құқықты болған. Ал, үй иесі оған шынайы кісілік көрсете алмағаны үшін шығынды болып, ат шапан-айып төлеген. Алайда, қонақ болудың да өзіндік жолжосыны, үй иесі алдында өтеуге тиісті қарыз-парыздары бар:

	1. Қойдан жуас болу. «Қонақта ерік жоқ, май берсе де жей береді» дегендей, үй иесінің бергенін жеу.

	2. Үй иелерінің ыңғайына бағып, хал-жайымен санасып, əдепті, ибалы болу.

	3. Доңыз айбат, дөрекі қылық көрсетпеу. Шалқайып жатып, шалжиып отырмау.

	4. Отбасы тазалығына көңіл бөлу. Орынсыз қақырып-түкірмеу, көрпе-жастық, төсек орнын аялау. Қылдай затына қиянат жасамау.

	5. Үйінің ішін рұқсатсыз араламау, ақтармау. Қонақтың үй иесінің жағдайымен санаспай орынсыз сын, мін тағуы, дүние мүлкіне қол сұғуы, біресе отырып, біресе тұрып, біресе жата қалып, ойына келгенін істеуі, қонақ болып отырған үйін тастап, екінші бір үйге айтпай қыдырып кетуі, ашық-шашық, бейберекет жүруі өте əдепсіздік, көргенсіздік саналады.

	6. Үй иесінің үлгермей жатқан жұмысын көргенде қол ұшын беріп көмектесу.

	7. «Кірмей жатып үй менікі, отырмай жатып төр менікі» дейтін менмендіктен аулақ болу. Уақытында жатып, ерте тұру. Қонақтың қонған үйінде түске дейін шалжиып жатып алуы өте тəрбиесіздік, əдепсіздік саналады. Міне, бұлар қонақтың парыздары есептеледі.

	Ал, қонақтың қарыздары деп мыналарды айтады:

	1. Өзінің аты-жөнін, руын, мекенін, сондай-ақ, бара жатқан жерін үй иесіне толық айтып беру.

	2. Өз елінің шаруашылық жағдайын, еліндегі білікті, өнегелі кісілерінің игі істерін егжей-тегжейлі əңгімелеп беру.

	3. Жол-жөнекей көрген-білгендерінен, яғни ел ауқымы мен халықтың жай-күйі туралы үй иесін хабардар ету.

	4. Қонақ кəдесін толық өтеу. Яғни ертегі, əн айтып, күй тартып беру немесе өзгеше өнер көрсетіп, үй иесінің ризалығын алу.

	5. Аттанарда үй иесіне рақметін айтып, ризалығын білдіріп, хош айтып аттану.

	Міне, қонақ болудағы осындай ұсақ-түйек істерге дейін əр отбасы ұрпақтарына егжей-тегжейлі ұғындырып, жастарды жүрген-тұрған жерінде əдепті, тəртіпті болуға баулып отырады. Бұл тəрбие ұрпақтарды ізгілікке, мəдениеттілікке, тəрбиелілікке, тектілікке баулиды. Жер-жерден түрлі хабар, ақпарат алып, көз аяларын кеңейтіп, білімін молайтып, əлеуметтік қарым-қатынасын нығайтады. Адамдар арасында сүйіспеншілікті арттырып, барыс-келіс, алыс-берістерін жиілетеді.





КӨРГЕН АСТАН БЕРМЕУДІ – КӨРГЕНСІЗДІК САНАУ САЛТЫ




	Көрген астан бермеуді – көргенсіздік деп қарайтын қазақ халқы, біреуді қаратып қойып тамақтануды, көп адамның алдында жалғыз өзі сусын ішіп, азықтанып, көріп отырған елге ауыз тигізбеуді, дəм татырмауды өте тəрбиесіздік, көргенсіздік санайды. Əсіресе, ел көп жиналған жиын-тойларда, мектеп-медреселерде сабақ бергенде көпті өзіне қаратып қойып тамақ жеп, сусын ішіп отыруды мəдениетсіздік есептеп, азықтанып, сусындауға тура келсе, алдыға дастарқан жайып, адамша отырып, «өле жегенше – бөле же» деп, азық пен сусыннан маңайындағы адамдарға ауыз тигізеді. Қандай ортада болсын елді аузына қаратып қойып жалғыз өзі тамақ жеп, сусын ішкен адам, ол мейлі хан, мейлі қараша болсын, бəрібір тəрбиесіз, көргенсіз, мəдениетсіз адам деп қаралады. Сондықтан əрбір отбасы ұрпақтарына көпшіл болуға, бір дəн болса бөліп, жарты дəн болса жарып жейтін ізгі ниетті, мейірбан, жомарт азамат болуға баулып отырады. Көпті өзіне қаратып қойып сусын ішіп, тамақ жеу немесе бір дастарқанда отырып ел жемеген өзгеше тағаммен азықтану сияқтылардың қай-қайсысы да адамгершілікке жат, жаман қылық болатындығын перзенттерінің құлақтарына құйып, жүректеріне ұялатуға ерекше күш салады. Жалғыз тамақтанып отырған балаларға: «Елді қаратып қойып тамақтанба, көзінің құрты түседі» деп, елді қаратып қойып жалғыз тамақтануына ешқашан жол бермейді. Оны елге жасаған құрметсіздік, өзімшілдік деп ұғындырады.

	Қазақ халқының көрген астан бермеуді – көргенсіздік санауының үлкен ғылыми мəн-мағынасы бар. Ол ұрпақтарды, біріншіден, өзімшілдік пен құлқынқұмарлықтан сақтандырса, екіншіден, басқалардың көз сұғына жолығып, ауру-сырқау тауып алуының алдын алады. Қазіргі заман ғылымына жүгінер болсақ, əрбір адамның бойынан бір түрлі қуат тарап тұрады. Көзден тарайтын қуат тіпті де күшті болатындықтан, ол қарсы жағындағы адам жеп отырған тамағына түсетін болса, оны жеген адамның ішкі организмдерін бұзып, денсаулығына зиян келтіреді.

	Демек, адамға көз тигенде немесе түскенде (сұқтана қарағанда) биоөріс ойықтар мен дөңес түріндегі түсініксіз ауытқулар пайда болып, организмдер ауруға шалдығады. Міне, осындай кезде оны дереу емдеп жібермесе, уақыт өте келе ол адам денесіне сіңіп алып, ауыр сырқатқа шалдықтырады да, емдеу қиынға соғады. Олай болатыны, адамдарда биоөрістік қорғаныс болып, ол бастан-құймышаққа дейінгі аралықта, жұмыртқа тəрізді орналасқан болады. Егер ол шоғырланып (кішірейіп) 20–30 сантиметрлік шамаға түссе, адамды өлім қаупіне жолықтырады. Біздің «тіл болды, көз тиді», «тіл-көзіңнен сақта» дейтін сөз тіркестеріміз, міне, осы ғылыми қағидаларға байланысты айтылған. Осыны ертеден-ақ білген бабаларымыз, ұрпақтарының жалғыз-жарым тамақтануын тектеп, оларды «көрген астан көргенсіз бермейді» деп, көпшіл, халықшыл, меймандос болуға жебеп отырған.





ДƏМ-ТҰЗДЫ ҚАДІРЛЕУ САЛТЫ




	«Ас – адамның арқауы», «асты қорлаған ашаршылыққа жолығады», «дəм татқан құдығыңа түкірме» деп, дəм-тұзды ерекше қастерлеп, оны бəрінен жоғары бағалайды. Өнегелі, өнер-білімді кісілермен дəмдес-тұздас болуды қуаныш санайды. Дəм-тұзды береке-бірліктің, татулық пен достықтың, ізгілік пен адамгершіліктің дəнекері деп есептеп, үйіне кісі кірсе құрауыз шығармайды. Ал, біреудің дəм-тұзын татқан адам «дəм-тұз атады» деп, дəм татқан отбасына ешқашан жамандық жасамайды. Қайта үйінен дəм-тұз таттырған қолы ашық, жомарт, қонақшыл адамдарды жүрген-тұрған жерлерінде мақтап жүреді. Тіпті, ондай адамдар қайтыс болып кетсе де, «жарықтықтың қолынан баяғыда дəм татып едім» деп, ерекше еске алып отырады.

	Қазақ салтында: көрші отырған адамдар үнемі дəм-тұз ауысып, бір-бірін жиі-жиі дəмге шақырып, шақырғанда келе алмаған кісілерге бала-шағаларынан сыбаға-дəм беріп жібереді. Тамақ үстіне келген адамдарға міндетті түрде ішіп отырған ас-тағамдарынан дəм татқызады. Ал, емшекте баласы бар əйелдер тамақ жасап жатқанын көріп қалған болса, оған «дəметеді» деп, сол жасаған асынан міндетті түрде дəм татқызады. Сондай-ақ, үйіне бас сұққан адамға «қуыс үйден құры шықпа» деп, ол мейлі жаңа ғана тамақтанып келсе де, «тамақ іштің бе? Шай берейін бе?» деп сұрамай-ақ, қазақтың бөлінбеген еншісі бір шəугім шайын қайнатып береді. Егер үйге бас сұққан адам өте асығыс болса, алдына дастарқан жайып, дайын ас-тағамнан ауыз тигізіп шығарады. Себебі, қазақ халқы үйіне кірген адамға дəм татқызбай құрауыз шығаруды тəрбиесіздік, білімсіздік, тіпті көргенсіздік санайды.

	Дəм-тұзды қадірлеу салты ұрпақтарды дəм-тұзды қастерлеп, ұқыпты, үнемшіл болуға дағдыландырады. Ас – адамның арқауы, тіршілік қайнары екендігін терең ұғындырады. Адамдарға деген сүйіспеншілігі мен жанашырлығын арттырып, жастарды үлкенді қадірлеп, құрметтеп, кішіні аялаудай тамаша дəстүрді жалғастыруға баулиды.





АРУАҚТЫ ҮЙЛЕРДЕН ДƏМ ТАТУ САЛТЫ




	Дəм-тұзды ерекше қастерлейтін қазақ халқының салтына орай, алыс сапарға, жорыққа, дау-шар, т.б. жауапты істерге жүретін, игі бастама көтеретін адамдар: «Батасын аламыз, аруағы қолдайды» деп аруақты, қасиетті кісілер мен аузы дуалы ардақты ақсақалдардың үйіне арнайы барып сəлем беріп, дəм татып, марқұм болған кісілеріне Құран оқып аттанады. Қандай жағдайда болсын «əулие аттаған оңбайды» деп, үлкен ауылдар мен аруақты, қасиетті кісілер шыққан үйлердің тұсынан баса-көктеп өтпей, міндетті түрде ат басын бұрып, дəм татып шығады. Тіпті, өте шұғыл жұмыспен суыт жүріп бара жатып, бұрылуға мұршасы келмесе, онда аттан түсіп жаяулап өтеді, оған да мұршасы келмесе, оң жақ аяғын үзеңгіден шығарып өтеді. Көбінде қазақ келіндері үлкен ауылдардың тұсынан жаяулап өтеді.

	Бұл салттың да өзіндік ғылыми мəні мен қисыны бар. Ол ұрпақтарды өмірдің мəнін, адамзат қоғамының бір-бірімен байланыстылығын, жалғастылығын терең ұғынып, ата-баба рухы мен білімді, өнерлі, қадір-қасиетті адамдарды қастерлеп, сыйлаудай тамаша əдет қалыптастыруға баулиды.





ЖОЛ ҚУУ




	Қазақ салтында жиын-той, өлім-жітім жəне түрлі бас қосуларда адамдар өзара жас жəне жол қуып барып, өздеріне тиісті жерден орын алады. Сондай-ақ, əркім жасы, жолына қарай сый-құрметке ие болады.

	«Сөз қуған пəлеге жолығады, жол қуған қазынаға жолығады» деп білген қазақ халқы жол қуып, жүйеге жығылуды өте жоғары бағалаған. Оны тектілік, біліктілік, мəдениеттілік деп есептеген. Қоғамдық қарым-қатынас пен алыс-беріс, барыс-келіс істерінің барлығында жол қуып, жүйеге негізделіп, биік адамгершілік деңгейде біржақты еткен. Жол қууда адамдардың жасы ғана емес, рулық, жүздік жағдайларына қарай отырып, жиын-тойларда, нəзір-құзыр, өлім-жітім істерінде кімнің жолы ең үлкен, кімнің туыстық қатынасы ең алыс болса, бата жасаудан тартып, сол орындағы ең бірінші сый-құрмет сол адамға көрсетілген. Сондай-ақ, ұрпақтарын жол-жосынға жүйрік, білікті азамат болуға баулып отырған.

	Бұл салттың да өзіндік ғылыми мəн-мағынасы бар. Ол ұрпақтарды ізгілікке, бауырмалдыққа, əдептілікке жетелеп, білімді, өнерлі адамдар мен үлкенді сыйлап, кішіні аялауға баулиды. Адамдар арасында сүйіспеншіліктерін арттырып, татулыққа, береке-бірлікке шақырып, адамдардың барыс-келіс, алыс-берісін жиілетіп, əлеуметтік қарым-қатынастарын кеңейтеді.





СИЫНУ ЖƏНЕ АРУАҚ ШАҚЫРУ




	«Рухани тірегі жоқ адамда ұлы мұрат болмайды», «аруақ шақырмай – адуын күш тумайды», «сиынар пірі жоқ елде – ірі жоқ» деп қарайтын қазақ халқы жауға шапқанда, игі бастама бастағанда, басына ауыр күн туғанда «я, құдай! я, аруақ!» деп, аруақ шақырған. Əсіресе, батырлар, палуандар жекпе-жекке түскенде, жан алқымға келген қауіп-қатерлі сəттер мен сын сағаттарда «Я, Құдай, қолдай гөр! Я, аруақ, жебей бер! Я, Қабанбай! Я, Бөгенбай! Я, Наурызбай! Я, Лұқпан Хакім əулием! Я, Бибі Пəтимə, пірім» деп, аруақ шақырып, Жаратқан иесі мен қасиетті батыр-бабаларына сиынған. Тіпті, қазақ халқының əр кəсіп, əр саласының өзіндік шақыратын аруағы, сиынатын пірі болған. Мысалы, ұсталар «Я, Дəуіт!» десе, диқандар «Я, Қызыр əулие! Диқан ата! Су иесі Сүлеймен!» деп сиынса, ал жылқышылар «Қамбар ата», сиыршылар «Зеңгі баба», қойшылар «Шопан ата», түйешілер «Ойсыл қара», ешкі баққандар «Шекшек ата» деп сиынып, болашаққа үлкен үміткерлікпен қараған. Сондай-ақ, ата-баба рухына дақ келтірген, аруақты қорлаған, елін-жерін сатып, дəм-тұзды ұмытқан бұзақы адамдарды «Аруақ атсын! Дəм-тұз атсын!», «Құдай төбеңнен ұрсын!», «лағынет жаусын!» деп, оларды құдай-аруақ сотына тапсырған. Қазақ ұғымында, бұл өте ауыр сөз. Ондай қарғыс алған адамға ешкім оң қарамайды, жирене қарайды.

	Бұл салт адамдарды рухани жағынан жігерлендіріп, олардың болашаққа, жеңіске, табысқа деген сенімін арттырады. Уайым-қайғыдан, үмітсіздіктен арылтып, жігер-күшін біріктіріп, сенімдерін бекемдеп, адамдар қарым-қатынасын нығайтады. Адамдардың жүректерін, ниеттерін тоғыстырып, ұлы мұрат орнатуға шабыттандырады.





ТҰМАР ТАҒУ




	Қазақ халқында тұмарды қастерлеу, тұмарды кие тұтып, оны мойынға тағып жүру біршама кең тараған. Алайда, оны келсе-келмес тақпаған, қайта оны мынадай жағдайларда ғана таққан:

	1. Жалғыз перзентті адамдар «осы жалғызымды тіл-көзден, пəле-қазадан сақтасын» деген ниетпен.

	2. Балалары дімкас-аурушаң адамдар.

	3. Кейбір жүйке сипатындағы, яғни, рухани былғаныштарға жақындаса шошып, қызып, ауырып, еліріп сөйлеп кететін адамдар «тіл-көз бен пəле-қазадан сақтасын, ауру-сырқаудан аулақ қылсын» деген ниетпен молда-қожаларға қасиетті дұғалар жаздырып, оны үш бұрыштап бүктеп, сыртын былғарымен əдемілеп қаптап, балаларының мойнына немесе ауру адамдарға тағып қояды.

	Қалыптасқан дағды бойынша, тұмар таққан адам мейлі бала, мейлі ересек адам болсын, өз бойларын əртүрлі рухани былғаныштар мен жаман-қимылдардан аулақ ұстап, таза-пəк, адал болып, тұмардың тазалығына кепілдік ету керек, олай болмағанда, айықпас пəле, сауықпас дертке ұшырайды деп түсінеді.





ҰШЫҚТАУ




	«Ұшықтау» – қазақ емшілерінің дəрі-дəрмекпен емдеуге қосымша жасайтын рухани ем-домдарының бір түрі. Ол – адамның жүйке жүйесінің түйсіктері мен нақты ауырып тұрған жерді тітіркендіру жəне оған əсер ету, сондай-ақ, адамды рухани жақтан серпілтіп-сергітуге жетуді мақсат етеді. Алайда, ауру-сырқат түрлеріне қарай, оларды ұшықтау тəсілдері де əртүрлі болады. Яғни, ол «жер ұшық», «су ұшық», «от ұшық», «қағу», «түшкіру», «ойнау» сияқты бірнеше түрге бөлінеді. Мысалы, белгілі бір тамақ немесе иістен ұшынған, тынысы тарылған жəне басы ойнамалы ауыратын адамдарды тіке «су ұшықпен» немесе отқа қысқаш, кетпен-күрек сияқты заттарды салып қыздырып алып, оны сол ауырған адамдардың жалаңаш кеудесіне, асқазанына немесе бетіне тақап тұрып, үстіне суық суды «ұшық, ұшық, ұшық» деп үш рет бүркіп, сол ауырған жерлерінің жүйкесін оятып, қан айналыстарын тездету арқылы зиянды кедергілерді денеден аластап, емдеу өнімділігіне қол жеткізеді.

	Ұшықтау өнерінің де өзіндік мəні мен ғылыми негізі бар. Мысалы, қазақ халқы жеңіл-желпі науқастарды киіз ұлтарақпен қағу арқылы сауықтырып алады. Себебі, киіз ұлтарақ ауру адамдардың денесіне тигенде, сол денедегі лас қуатын бойына тартып алады да, оны жерге қақса, лас қуатты дымқыл топырақ бойына жиып алады. Міне, осылайша, ұлтарақпен ауру адамды бірнеше рет қақса, ол сергіп қалады əрі көп ұзамай сауығып кетеді.

	Бұдан тыс, кейбір салмақтырақ науқастарды дəрі-дəрмекпен емдеуге ұштастырып, «жер ұшық» жасайды. Яғни, науқас адамды дымқыл, таза жерге жығып, кем дегенде үш рет аунатып алады. Міне, бұл ұлтарақпен қаққанға қарағанда, ылғал топырақ ауру адамның денесіндегі лас заттарды тартып, оның бүкіл денесі мен жүйке жүйелерін оятып, қан айналысын жақсартып, дененің ауруға қарсылық қуатын арттырып, дəрі-дəрмектің шипалық күшін жоғарылатады.





ЖЕТІ АТАҒА ТОЛМАЙ ҚЫЗ АЛЫП, ҚЫЗ БЕРІСПЕУ САЛТЫ




	Қазақ халқы жеті атаға толғанша туыстық қатынасты берік сақтап, құдды бір адамның балаларындай сыйласып, сырласып, бір-бірінің ашына айналып, тоғына толғанып, ыстық-суықты бірге өткізіп, түрлі қиыншылықтарды бір кісідей жұмылып, бір жағадан бас, бір жеңнен қол шығара отырып жеңіп, торқалы той, топырақты өлімде бір жерден табылады. Қыз-жігіттері өзара махаббаттасып, некелеспейді. Аға-бауыр, қарындастардай сыйласып өтеді, яғни, жеті атаға толмай қыз алып, қыз беріспейді. Міне, бұл – мызғымас салт, қатаң қағида.

	Қазақ халқының жеті атаға толмай қыз алып, қыз беріспеу себебі – адамгершілік пен ар-ұятты өте жоғары бағалайтындықтан, туыстығы жақын (жеті атаға толмаған), қаны жақын адамдар өзара некеленсе ар-ожданды, кісілік салт-дəстүрді, тіпті қанды былғап, ел ішінде жағымсыз жаман қылықтар етек алады. Ауылдың сəні, туыстық қатынастың қадірі қашып, адамдарда алыс-жақынды парықтамай, ойына келгенді істейтін хайуандық қылық белең береді, адамдар моральдік жақтан азғындап, салт-дəстүр аяқ асты болады деп қарап, ұл-қыздарына ең бері болғанда жеті атадан ары махаббаттасу, жеті атадан ары некелену талабын қойып отырады. Себебі, жеті атадан ары некеленсе, өзара «Құдай деп құда болысып» жақын туыстарға айналады. Ынтымақ пен береке-бірлік нығаяды. Дос көбейіп, өріс кеңейеді. Қоғамдық қарым-қатынас ұлғаяды деп есептейді.

	Бұл тəрбиенің де ғылыми мəні мен тəлім-тəрбиелік құны өте жоғары. Ол ұрпақтарды ізгілікке, жанашырлыққа жетелеп, ұл-қыздарды мұратты, əдепті, тəртіпті болуға, махаббат, неке істеріне өскелең адамгершілік парасатпен қарауға дағдыландырады. Жеті атаға толмай некеленсе, қан уылып, кем-кетік, əлжуəз, жарымес, т.б. ұрпақ туылып, ұлт сапасы төмендейді. Жеті атадан асып некеленсе, əртүрлі тұқым қуалау сипатты аурулар мен жұқпалы аурулардың алдын алып, ұрпақтардың сау-сəлемет өсіп жетілуіне зор мүмкіндік жасайды деп, жеті атаға толмай қыз алып, қыз беруге, өзара үйленуге қатаң тыйым салған. Тіпті, оны заң тармағына енгізіп, оған қайшылық жасағандарды заңдылықтар мен салт-дəстүрді бұзған бұзық ретінде қатаң жазалап отырған.





РУҒА БӨЛІНУ ЖОРАЛҒЫСЫ




	Қазақ халқы жеті атаға толған сайын ұсақ руларға бөлініп, өзгелерге иек сүйемей, өз күндерін өздері көріп, өз қотырларын өздері қасып, тың тіршілік жолына құлшынып отырған. Онда, əрбір ру жеті атаға толған соң, бір араға бас қосып: «жеті атаға толдық, жеке-жеке ел болдық» деп, екі жағы екі жерге екі киіз үй, екі ту тігеді. Ауылдың билері мен білікті ақсақалдары ақылдасып, қайсы атадан қайсы адамдарға дейін қайсы руға тəуелді болатындығын, рулар кімдердің атымен аталатындығын айқын айырып, сондай-ақ, кімдердің жаңа руларға жетекші би болатындығын əбден келісіп алады. Онан соң жаңа бөлінген екі рудан сайгүлік мінген екі жігіт ұзын ала арқанды керіп, екі үйдің арасы, екі елдің қақ ортасында тұрады. Бір ақ боз биені құрбандыққа шалып, оның қанымен туларын қандап, ұлан-асыр той жасап, өз алдарына енші бөліседі. Енші бөлісуде екі рудың мақұлдауын алған екі ақсақал ортаға шығып, екі жігіт керіп тұрған ала арқанның ортасынан қиып жібереді. Ортасынан қиылған жарым ала арқан мен екі ту жаңа бөлінген екі рудың екі үлкен қара шаңырағында енші болып сақталады. Жер-су, қыстау, көктеу, жайлау, күзеу қайта бөлінеді немесе теңшеленеді.

	Арқан қию салтынан соң, бұрынғы бір ауыл, бір рудың адамдары екі руға ресми бөлініп, жеке-жеке ру ретінде елге танылады. Алыс-беріс, барыс-келіс, дау-дамай істерін өздері шешеді. Бір-бірлерімен құда болып, қыз алып, қыз берісуге жол ашылады.

	Арқан кесу салты – бір ауылдың екіге бөлінуінің белгісі. Сондай-ақ, алдағы өмір сапарында ала жіптен аттамай тату-тəтті, бейбіт, терезесі тең өмір өткіземіз, оған қандаған ту мен ортасынан қиылған ала арқан куə дегені.

	Қазақ халқының жеті атаға толған сайын жаңа руларға бөлініп отыруы жəне ұрпақтарына жеті атасына дейін жаттатып үйретуі – шағын топшылдық, жікшілдік, рушылдық істеу үшін емес, қайта өсіп-өнген рулар ішіндегі талантты, дарынды, білімді адамдарды ел басқаруға араластырып, олардың өз рөлдерін сəулелендіріп, халықты бай-бақытты тұрмысқа жетелеуге, басқалармен терезесі тең дəрежеде қатынас орнатып, алыс-беріс, барыс-келіс істерін дербес шешіп, неке істерінде ұятты істерге жолығып қалудың алдын алу үшін болады. Мысалы, торқалы той, топырақты өлім жəне қыз алысып, қыз берісуде өзара жол-жүйе қуып, алыс руларға міндетті түрде жол беріліп, сый-құрметтің үлкенін жасайды. Махаббат-неке ісінде өз ауылы, өз руы ішінде некелену, көңіл қосу қатты шектеліп, неғұрлым алыс рулармен құдаласу дəріптеледі. Жеті атаға толмай, екі рулы ел болмай тұрып, өз-өзімен некелену қазақ салтында бетке салық, сүйекке таңба түсіретін өте ұятты іс, адамгершілікке жат жаман қылық есептеледі. Ал, алыс-беріс, сый-құрметте өзге руларға жол бермей, сый-құрмет көрсетпей, бар игілікті өз руы ішінде бөлісіп алу – өте көргенсіздік, тіпті ат-шапан айып төлейтін мəдениетсіздік деп саналады. Қысқасы, қазақ халқының жеті атаға толған соң руға бөлінуі, өзге ру, тайпаларға пайда келтіріп, сый-құрмет көрсетуі – өз күндерін өзі көріп, өз қотырларын өздері қасып, ел қатарлы дербес тіршілік көру жəне өз ауылы, өз руы ішінде түрлі ұятты істерден аулақ болу үшін болған.

	Бұл тəрбиенің үлкен ғылыми мəні жəне өзіндік тəлім-тəрбиелік рөлі бар. Ол адамдарды тектілікке, тəрбиелілікке, адамгершілікке баулиды. Ел ішіндегі көзге түспей жүрген дарындылар мен қабілеттілердің өз рөлін сəулелендіруіне жол ашады. Ұлттық салт-дəстүрдің таза сақталуына мүмкіндік жасайды. Адамдарды өзімшілдіктен, менмендіктен, обырлықтан, ашкөздіктен аулақ болуға дағдыландырады. Адамдар арасындағы қарым-қатынасты реттеп, сыйластық пен құрмет сезімін арттырады. Жəне бір жағынан, жақын туыстардың өзара некеленіп, түрлі жұқпалы жəне тұқым қуалау сипатты ауруларға шалдығуының алдын алады. Ұрпақтарды махаббат, неке ісіне өскелең адамгершілік парасатпен қарауға баулиды.





САҚАЛДЫ ЖƏНЕ ҮЛКЕНДІ СЫЙЛАУ САЛТЫ




	Ақсақалдар мен өзінен үлкен кісілерге құрмет көрсетіп сыйлау, яғни, бала ата-анаға, кіші үлкенге құрмет көрсетіп, шартсыз бойсұну – қазақ халқының бұлжымас салттарының бірі.

	Əдетте, ақсақалды адамдарды сыйлап, ата-аналары мен жасы үлкендерге бойсұнып, жасы, жолы үлкен адамдарды құрметтеп, артық-кем ісі болса, оған кешірім жəне түсіністікпен қарау адамдық қарым-қатынастағы əліппелік сауат есептеледі де, бір үйдегі барлық адам ата-анаға бойсұнады. Ата-аналары жоқ болса, жасы кішілері жасы үлкендеріне бойсұнып, соның төңірегіне топтасады. Үлкеніне бойсұнбай, алды-алдына би болып, бастары қосылмаған туысқандарды ел-жұрт жек көріп «бассыз, берекесіз, алды-алдына алты бас» деп қатты жек көреді. Тіпті «ағайынның аразы болса да, безері болмайды» деп, торқалы той, топырақты өлімде ағайын-туыстар арасындағы өкпе-ренішті түгел қайырып тастап, ортақ іске бір кісідей атсалысып, ауыл ақсақалдары мен жасы үлкен азаматтары жасы кішілеріне баскөз болып, береке-бірлікке шақырып отырады да, жасы, жолы кішілері солардың айтқаны бойынша істейді. Қандай жағдайда да сақалды, үлкенді сыйлайды.

	Сақалды жəне үлкенді сыйлау адамдардың жауапкершілік пен борыштылық сезімдерін күшейтеді. Сондай-ақ, өзгелердің өзіне құрмет сезімін оятып, өмірге деген таным-түсініктерін тереңдетеді. Адамдардың қоғамдық қарым-қатынастарын кеңейтіп, барған жерлерінде орындары төр, көңілдері шат болады.





ШАҢЫРАҚТЫ ҚАСТЕРЛЕУ САЛТЫ




	Қазақ халқы шаңырақты ерекше қастерлейді. Шаңырақты отқа жақпайды, баспайды, аяқ астына тастамайды. Əсіресе, білікті, атақты, киелі, қастерлі адамдар шыққан ата-баба шаңырағын «қара шаңырақ» деп ерекше қадірлейді, яғни, əр тайпа, əр ру өздері тарап шыққан, өсіп-өнген ең үлкен үйді «қара шаңырақ» деп атап, ондай қара шаңырақты «үлкен үй» деп, төтенше кие тұтады. Ондай «қара шаңырақтар» əйгілі би, батыр, палуан, шешен, ақын-жыраулардың үйі болса, ол тіпті де ерекше қастерленіп, тек сол бір ауылдың, сол бір тайпаның ғана емес, сол кісіні танитын немесе атын естіген адамдардың да алыс сапарға шықса, игі бастама көтерсе, арнайы барып сəлем беріп, дəм татып, ықылас-батасын алатын қасиетті, киелі үйіне айналады. Əрбір жолаушы «əулие аттаған оңбайды» деп, ондай қасиетті қара шаңырақтарға түсіп дəм татпай өтпейді.

	Шаңырақты қастерлеу салты адамдардың өмірге деген үміткерлік сезімін оятады. Ата-бабалары мен өнер-білімді адамдар шыққан киелі отбасын қадірлеудей тамаша салт қалыптастыруға дағдыландырады. Адамдарға рухани күш-қуат бағыштап, көңілін орнықтырып, жігерін тасқындатады. Жастарды адамгершілікке, ізгілікке баулып, мұратты, əдепті, тəртіпті болуға жетелейді.





ҮЙГЕ КІРУ ЖƏНЕ ОТЫРЫП-ТҰРУ ДАҒДЫСЫ




	Қазақ халқы əртүрлі жиын-тойлар мен отырыстарда, ең алдымен, адамдардың жолына, екінші, жасына, үшінші, алыс-жақыннан келгендігіне қарай үйге кіргізіп, төрден алдымен орын береді. Жасы, жолы кішілер төмен отырады. Тұрғанда кішілер бұрын түрегеліп, үлкендерге орын береді. Отырып-тұруда ешқашан шен-шекпен мен байлыққа қарамайды.

	1. Əдетте, отбасында төрге үй иесі отырып, қалған бала-шағалары жастарына қарай ретімен отырады.

	2. Үйге қонақ келсе немесе қонақ шақырса, төрге келген адамдардың жолы үлкені жəне алыстан келгендері отырады. Оларға жасы қанша үлкен болса да, ауыл ақсақалдары мен үй иелері жол береді. Егер қонақтар ауыл ақсақалдарына жол беріп, төрге шығарып алса, ол əбестік болмайды.

	3. Үлкен жиын-тойлар мен мереке-мейрамдарда төрге жолы ең үлкен адамдар мен алыс ру-тайпалардан келген кісілер отырады.

	4. Қандай отырыстарда болсын, əмір иелеріне білімі, ақыл-парасаты, ел ішіндегі беделі, əсіресе, сайланған ба, əлде тағайындалған ба дегендеріне қарай лайықты орын беріледі. Алайда, жасы, жолы үлкен, оқымысты, білімді кісілерден жоғары шығармайды. Тіпті, халық өзі сайламаған, жақсылығын көрмеген əмір иесін төрдің төбесіне шығарып күтуді жағымпаздық, аярлық деп біледі.

	5. Үй иесі, яки, қонақ иесі хан-патша болса да, қонақтардан төмен отырады. Адамдардың жолы, жасы, білімі жəне ақыл-парасатына қарамай, барған жерінің барлығында төрдің төбесінен түспеу немесе өз төріне өзі отырып алып, өзгелерге орын бермеу – тексіздік, тəрбиесіздік, адамгершіліктен аттағандық есептеледі. Өз үйінде үй иесінің өзінің тіке туыстарынан басқа қонақтан жолы кіші болып есептеледі. Тіпті, ол биік мансапты болса да, жол бойынша істейді.

	Бұл тəрбие ұрпақтарды үлкенді сыйлап, кішіні аялап, өнер-білімді адамдарды ардақтауға баулып, оларды əдепті, мұратты, ізгі ниетті адам болуға дағдыландырады. Шенқұмарлық, дүниеқорлық сияқты жағымсыз жаман қылықтардан бойларын аулақ ұстауға жебейді. Сондай-ақ, тату-тəтті, береке-бірлікті, орнықты, тыныш қоғамдық орта жаратуға тамаша шарт-жағдай əзірлейді.





ӨСИЕТ ҚАЛДЫРУ




	Өсиет – дана қариялар мен білікті адамдардың алыс сапарға аттанып бара жатқанда немесе жасы жеткенде, сондай-ақ, көз жұмар алдында, артында қалып бара жатқан ұрпақтары мен туыс-туған, дос-жаран, бала-шағаларына айтып кететін ақыл-кеңесі мен ең соңғы тапсырмасы, яғни, тірлігінде жете алмаған арманы мен орындай алмаған істерін артында қалған жанкүйер жақындарына аманаттауы.

	Қазақ салтында өсиетті артта қалған адамдар шартсыз орындайды. Өсиетті орындамау, сондай-ақ, оның қалпын өзгерту, бұрмалау – үлкен қиянат, тіпті, бұзықтық, адамгершіліктен аттағандық саналады. Себебі, қазақ өсиеттері адамгершілікті, достықты, ізгілікті, береке-бірлікті, кешірімділікті, ұлы мақсат-мұратты арқау етеді.

	Артына өсиет қалдыру – ізгі ниетті адамдардың көрегендігі мен көсемдігінің, ақылдылығы мен парасаттылығының нышаны. Ол адамдарды ізгілікке, адалдыққа, опалылыққа, кеңпейілділікке, кешірімділікке баулиды. Ұрпақтарды кекшіл емес, көпшіл болуға, алдына биік мақсат-мұрат қоя білетін үміткер, арманшыл болуға дағдыландырады. Өмірдің, қоғамның жəне тіршілік дүниесінің мəн-мағынасын шынайы ұғынуға жетелейді. Аға буындар мен ата-бабаларға деген құрмет жəне сүйіспеншілік сезімдерін оятып, заманаға ой көзімен қарауға үйретеді.





ҚЫЗДАРДЫҢ БАС КИІМІНЕ ҚАРАП ҚҰДАЛЫҚ СӨЙЛЕСУ




	Әдетте, қазақ қыздары үйлерінде жүргенде бөрік, кестелі тақия киеді. Ал, сыртқа шыққанда, жолаушы жүргенде, көшкенде қарқаралы тақия немесе сусар, құндыз, кəмшат терілерінен тігілген əдемі бөрік киіп жүреді. Оны көрген ел-жұрт: «бұл қыздың басы бос екен» деп біледі.

	Қазақ салтында қызға құда түскен жақ болашақ келініне арнап тұңғыш рет үкілі тақия немесе бір шоқ үкі мен қымбат бағалы білезік, сырға, алқа жəне бір кісілік асыл киім секілді нəрселер береді. Құдалық өткен соң, қыз қайын жұрты берген үкілі тақияны киеді немесе берген үкісін өз тақиясының төбесіне қадап алады. Сол күннен бастап ол «үкілі қыз» атанады да, оны көргендер: «бұл қыздың басы бос емес, құда түскен жері бар екен» деп ұғады.

	Егер жігіт бір қызды басындағы үкісіз тақиясы немесе қарқаралы бөркіне қарап басы бос екенін біліп, сынасып, сырласып, оны өзіне болашақ жар болуға лайық деп тапса жəне қыз да оны ұнатса, онда дереу аға-жеңгелері немесе дос-жарандары арқылы əке-шешесіне өз ниетін білдіреді. Ата-анасы келіссе, қыз ауылына жаушы жібереді. Жаушыға қыз шешесі құда болу ниеті болса «қызға кім сөйлеспейді, қымызды кім ішпейді, қызымның ұнағаны рас болса, бір белгі тастап кетіңіз» дейді. Сол кезде жаушы орнынан тұрып, төрге апарып қамшысын іледі де: «Құдалығымыздың басы осы болсын, мыңжылдық құдалар болайық!» – дейді.

	Кейде қызға үкі тағуда жігіт шешесі «мынаны ұнатқан қызыңа сыйла» деп, үкілі тақияны немесе үкі мен білезік, сырғаны ұлына аманат қылса, анасы берген үкілі тақия, білезік-сырға сияқты заттарды сүйген қызына жігіт өзі ұсынады.

	Бұл салт, көңіл күйді бір қалыпты ұстауға, уəде-серттен айнымауға дағдыландырады. Адамдар арасындағы талас-тартыс, дау-жанжалды азайтып, қоғамдық қарым-қатынасты нығайтып, адамдарды береке-бірлікке жетелейді.





ЖАУШЫ ЖІБЕРУ САЛТЫ




	Қазақ салтында «жаушы» деп жігіт əкесі атынан қыз айттыруға баратын өкіл адамды айтады (жігіттің əкесі тіке барып сөйлесуіне де болады). Əдетте, жаушыға ауылдағы жол-жора мен жөн-жосынға ең жүйрік, ойы орамды, тілі шешен, əзіл, қалжыңға шебер адам таңдалады. Жаушының міндеті – қыз ата-анасының мақұлдығын алып, құдалыққа баратын сəтті күнді белгілеп келу.

	Құдалыққа сөйлесуге баратын жаушы ауылдан аттанарда шалбарының бір балағын етігінің ішіне, бір балағын етігінің сыртына шығарып қояды. Бұл оның қызға құдалық сөйлесуге бара жатырмын дегенін аңғартады.

	Жаушы қыздың үйіне барған бойда, болашақ келінге: «Қарағым, төрге көрпе төсе!» деп бұйырады. Бұлай деу – оның осы үйге құда түскелі келген адаммын дегені.

	Жаушы төрге жайғасып отырған соң, өзін қыздың ата-анасына таныстырып, құдалыққа жіберіп отырған адамның жай-күйін баяндап, мəн-жайын егжей-тегжейлі ұғындырады.

	Қыздың ата-анасы құда болу ниетіне келсе, дастарқан жайып шай құйып, дереу мал алдырып сойып, жаушыны сыйлап, күтуге кіріседі. Жаушы кетерінде қыз ата-анасынан үкі (қарғыбау) тағатын сəтті күнді белгілеп беруін өтінеді. Қыздың ата-анасы ауылдағы туыс-туғандарымен ақылдасып, үкі тағатын құтты күнді белгілеп береді. Сонымен, қыздың ата-анасы «құдалығымыз берік болсын» деген ниетпен жаушыға «шеге шапан» деп аталатын бір шапан кидіріп аттандырады да: «Құда-құдағиларға бізден сəлем айтыңыз, жағдайлары келсе бір малдың басын жеп қайтсын!» деп жаушыдан сəлем айтады. Бұлай деу – қыз ата-анасының «құда-құдағилардың қалаған күні келе беруіне болады, есігіміз ол кісілерге қашанда ашық» деген риясыз көңіл күйін аңғартқаны.

	Бұл салт адамдарды тектілікке, адамгершілікке баулиды. Адамдар арасындағы қарым-қатынасты ақыл-парасат пен жөн-жосық, салт-дəстүр арқылы біржақтылы етуге дағдыландырады. Түрлі дау-дамай мен түсініспеушіліктің алдын алып, адамдарды береке-бірлік пен достыққа жетелейді.





ҚАМШЫ ҚАЙТАРУ САЛТЫ




	Салт бойынша жігіт ауылынан барған жаушы тұңғыш құдалыққа сөйлескенде қамшысын қыз үйінің төріне іліп кетеді. Ол қамшы ресми құда түскенше ол үйде ілулі тұрады. Оны көргендер «бұл үйдің қызына құдалық сөйлесіп кетіпті» деп біле қояды да, қызға сөйлескелі келсе, ол ниетінен дереу қайтады.

	Жаушы қамшы іліп кеткен соң, қыз ата-анасы құдалықты бір жылға дейін тосады. Егер осы мерзім ішінде құдалықтан хабар болмаса, онда қыздың ата-анасы жігіт жаққа «аманатыңызды қайтарып алыңыз» деп жаушысы іліп кеткен қамшыны қайтарып тастайды. Міне, бұл «қамшы қайтару» деп аталады. Қамшы қайтару – қыз ата-анасының «кінə өзіңде, енді қызымның басын босаттым» дегені.

	Қамшы қайтару салты: адамдар арасындағы қарым-қатынасты асқақ адамгершілік ақыл-парасатпен біржақтылы етіп, құдалық жəне ажырасу істерін ата-баба салты аясында екі жақтың разы-қоштығымен бітіріп, адамдарды тату-тəтті етіп, береке-бірлікті бұзбауға дағдыландырады.





ҮКІ (ҚАРҒЫБАУ) ТАҒУ САЛТЫ




	Жаушыдан жақсы хабар алған соң, жігіттің ата-анасы болашақ келінінің үкісін (қарғыбауын: арнаулы əзірленген үкілі тақия, білезік-сырға, бір киер бағалы киімді) алып, құда-құдағиларына асыл кездемеден киіт əзірлеп, қарғыбауға байлайтын бір атын жетелеп, жаңа құданың үйіне барып үкі тағу салтын өткізеді. Сонымен, екі жақтың ресми құда болғандығы ел-жұртқа жария болады. Міне, бұл «үкі тағу» деп аталады.

	Үкі тағуға келген кісілерді қыз ауылы жылы шырай, ыстық ықыласпен қарсы алып, тік тұрып күтіп алады. Ақсарбас қой сойып, жылы-жұмсақ, тəтті-дəмдісін «құда» деп алдарына тосып, сыйласып, сырласып, ерекше жақындық, жанашырлық көрсетеді. Құдалар аттанар кезде бұйымтай сұрап, шама-шарқынша киіт кидіріп, жол-жорасымен аттандырады.

	Əдетте, қызға үкі тағуға жігіттің ата-анасы, жігіттің жеңгесі жəне сар сүйек құда-құдағилардан бір-екеуі ғана барады. Өте көп адам ертпейді.

	Үкі тағу салты қыз бен жігіттің көңіл күйін орнықтырып, жауапкершілік сезімдерін арттырады. Ендігі жерде кім көрінгенге көз сүзбей, болашақ жұбай болуға өзара іштей бейімделе бастайды. Бір-біріне деген сүйіспеншіліктерін арттырады.





ҚҰДАЛАСУ САЛТЫ




	Үкі тағу салтын өткізген соң жігіттің ата-анасы бауыр-туыс, құда-жегжаттарын шақырып кеңес құрып, құдалыққа барудың қамына кіріседі. Құда-құдағиларға міндіретін ат, кидіретін шапан секілді бағалы заттарын əзірлейді, сондай-ақ, құда-құдағи болып баратын адамдарын іріктейді. Құдалыққа көргені көп, əртүрлі өнерге жетік, салт-дəстүрге жүйрік, шешен де іскер бір адам бас құда болып тағайындалады да, күннің сəтін талғап, құдалыққа аттанады.

	Құдалыққа барған адамдарды қыз ауылы шашу шашып қарсы алады. Шашуды сол ауылдағы ең үлгі-өнегелі, бетті-беделді бəйбішенің бірі бастап шашады. Оны басқа абысындары мен келіндері жалғастырады. Шашуға көбінде жерге түссе былғанбайтын кепкен құрт, ірімшік, қант, кəмпит секілді тəтті-дəмді нəрселер шашылады. Оны жиналған жұрт күліп-ойнап, таласа-тармаса теріп жейді. Құдалар үйге кіріп отырып алған соң да сыйлы-беделді бəйбішелер шашуларын ала келіп шашып жатады. Бұл – осы ауылдағы барша адамдардың құдалық құтты болсын, қуаныш бəрімізге ортақ деген ізгі ниеттерінің белгісі.





КИІМ ІЛУ




	Құда-құдағилар келісімен əйелдер жағы оларды күтуге бір-бірден иемденіп, сырт киімдерін шешіп, бір-бірлеп іліп күтеді, кетерде киіндіреді. Құда-құдағилар оларға жол бойынша кəделі заттар береді.





ТАБАЛДЫРЫҚ АТТАР




	Қазақ салтында құдалыққа келген адамдарды бірден үйге кіргізбейді. Ауылдың сергек те шешен бір əйелі үйге кірерде олардың алдын тосып: «Табалдырық аттарларыңызды беріңіздер, болмаса үйге кіргізбейміз» дейді. Құда-құдағилар «табалдырық аттар» кəдесін (жолын) берген соң, есік ашып үйге кіргізеді. Бұл «табалдырық аттар» делінеді.





СЫБАҒА АСУ




	Құда-құдағилар үйге кіріп жайғасып отырған соң «еске алған ескі асынан сақтайды» деп, сүр еттен (үйде бар дайын ет) оларға сыбаға асады. Қазақта, ақсақалдар мен құда-жекжаттарға сыбаға сақтау – бұзылмайтын заң іспетті. Мұнда, малдың барлық мүшесінің адамдардың атақ-дəрежесіне қарай тартылатын орны бар, олардан қателесу қонақ иесі үшін үлкен айып, тіпті олардың орнын ауыстырса немесе бірінің етін біріне шатастырса, яғни, бас тартатын адамға жамбас, жамбас тартатын адамға жілік тартса, міндетті түрде айып төлейді. Себебі, сыбағалы сүйектерді дұрыс тарту-тартпау – қарын тоюына қатысты іс емес, қайта адамның қадір-қасиетіне саятын мəселе. Əр адамның жолы, жасы, атақ-даңқына қарай сыбағалы еншісін бермеу, сол адамға қарата айтқанда менсінбеу, əдейі сағын сындыру, тіпті қорлау болып есептеледі.





АҚСАРБАСҚА БАТА ЖАСАТУ




	Құда-құдағилар ағыл-тегіл əңгіме дүкенін құра отырып шай ішіп, ет жеп болып, дастарқан жиылған соң, құда-құдағиларға арнаулы ақсарбас қой əкеліп бата жасатады. Қазіргідей құдалар келер-келместен «мал союға күн жай болып кетеді» деп малға бата сұрамайды. Себеп, құда-құдағилар түнімен ұйықтамай тамашалап таң атыру қажет. «Құда болсаң – шыда» деп, күтушілер де қабақ шытпай күтуге міндетті.

	Малға бата жасаған адам алдыға ет келгенде бас пен жамбасты міндетті түрде өзі алып турайды немесе ырымын жасайды да, бас пен жамбасты үй иесіне қайтарып береді. Тамақ жеп болған соң, батасын беріп, дастарқанға «табақ кəде» деп ақша немесе түрлі заттар тастайды. Оны күтуші əйелдер мен азаматтар бөлісіп алады.

	Ертеде құдалыққа сойылған ақсарбастың бауыздау қанына екі жақ бармақ батырысып, өмір бойы тату-тəтті сыйласып өтуге, Құдай алдында бата бұзбауға серттескен. Тіпті, ақсарбастың бауыздау қаны құйылған бата аяққа екі жақтың сөзін сөйлейтін бас құдалар найзаларының ұшын батырып еріндеріне жаққан. Бұл – олардың «қанға қан қосылды, енді жақын туыс болдық» дегені. Ал, құдалыққа ақсарбас сою – жолымыз ақ болсын, мыңжылдық сарсүйек құда болайық дегені.





ТӨСТІК ҚАҚТАУ




	«Келгенше қонақ ұялады, келген соң, үй иесі ұялады» дегендей, қыз ауылы қалайда, құдалардың аузын құры қоймауға тырысады. Əлсін-əлсін ас-тағамға зорлап, əзіл-қалжыңын айтып, олардың көңілді отыруына күш салады. Мал сойыла салысымен тез пісетін төстігін қақтап əкеліп құдаларға жегізеді. Одан ауыз тиген құда, құдағилар төстік қақтап əкелген адамға түрлі заттардан жол береді. Төстік қақтау – құшағымыз айқасқан туыс, төсімізге төсіміз тиетін жақын адам болдық дегені.





ҚҰЙРЫҚ-БАУЫР АСАТУ




	Құйрық-бауыр піскен соң (сойылған малдың етін бермей тұрып), жапырақтап турап, оған айран араластырып табаққа салады да, қолы епті, пысық жігіттердің бірі оны құда-құдағилар отырған үйге алып кіріп, бас құдадан бастап жағалай асатып, ауыздарына сыймағанын бет-ауыздарына жаға салады. Отырғандар күлкіге қарық болады. Бұл «құйрық-бауыр асату» делінеді. Оның мəні – бауыр-туыс болдық, айрандай ұйып, бауырдай жақындастық дегені.

	Салт бойынша, құйрық-бауыр асатқанда құдалыққа келгендер түгел шама-шарықтарынша ақша жəне əртүрлі заттар беруі шарт. Қысқасы, құдалыққа келгендер құрқол келмей, əртүрлі ырым-жырымға деп алдын ала дайындалып келеді. Олардың бергенін күтушілер қуана-қуана бөліп алады.

	Ақсарбас сойып, қолдарын қанға батырысып, құйрық-бауыр асасқан соң, екі жақ шынайы жақын адамдарға, торқалы той, топырақты өлімде бір жерден табылатын, ыстық-суық, қайғы-қасіретті бір көретін мыңжылдық құдаларға айналады. Ешқашан бата бұзбайды. Қазақ салтында, бата бұзу шектен шыққандық, адамдық арды таптағандық, ата салтын бұзғандық саналады. Алда-жалда құдалар арасында өкпе-реніш туа қалса, оған ақсақалдар ара түсіп: «Құдай деп құда болған, ақсарбасқа бата жасасқан құда емессіңдер ме» деп басу айтса, ал билер: «құйрық-бауыр жесіп пе едіңдер?» деп міндетті түрде сұрайды да, батаны бұзған жағына айып төлетеді. Мұндай жағдай қазақ тарихында өте сирек болған.

	Құдалық салтта, ақ бата беріліп, құйрық-бауыр асасып, құдалық əбден қызған бір сəтте, бір топ келіншек «құдалықтарыңыз құтты болсын!» деп құда-құдағилар отырған үйге кіріп келіп, шашу шашып, тəтті-дəмдіні жаудырып жібереді. Онан соң, «етек тігер», «жүзік ілер», «жұмбақ шешер» деген сияқты құда-құдағилардың ақыл-айла, өнер-білімін сынайтын ырым-жырымдарын бастап, соңында «құда тартар» (кей жерде «суға шомылдыру» делінеді) ойынына кіріседі. Құда-құдағиларды шомылдыратын су болмаса, ойын үшін шап беріп ұстап, «мына кісі кірлеп кетіпті, суға шомылдырамыз» деп ала жөнеледі де, жол кəдесін берсе немесе өнер көрсетсе қоя бере салады. Сондықтан ауыл адамдары ойынды қыздыру үшін құда-құдағиларды тегіс тартып шығуға тырысады.





ҚҰДА ТАРТУ (СУҒА ШОМЫЛДЫРУ)




	Жаңа құдалармен сынасып, сыйласып, əзілдесіп, ойнап-күлуді өзара татулықтың, береке-бірліктің белгісі деп қарайтын қазақ халқы құда келетін күні үй жанынан ағып өтетін бұлақтарды ауыл азаматтарына шыммен бөгетіп немесе есік алдына шағын көлшік жасатып, құдаларды тартып, суға шомылдыру ойынына əзірлік жасатып қояды да, өнер көрсете алмаған, жол-жорасын толық өтемеген құда-құдағиларды суға шомылдырып ойнайды. Бұл əркімнің шарт-жағдайына қарай (көбінде жаз күндері) өтеді.

	Мұнда, ойын былай басталады: құйрық-бауыр асасып, түрлі ырым-жырымдар өтіп болған соң, ауылдың тілді-жақты азаматтарының бірі: «Ойбай-ау, мына құда-құдағилардың үсті-басына не болған? Айбақ-сайбақ, қаспақ-қаспақ қой. Осы ауылдың құда-құдағилары қайда? Дереу суға шомылдырып, үсті-бастарын тазартпасақ, елдігімізден ұят қой» деген кезде ауылдың қарулы жігіттері құда-құдағиларды бірден тартып ала жөнеледі, оған ауыл əйелдері жəрдемдесіп, бөгелген көлшікке апарып тастап жібереді. Мұндай кезде құдалар жағы сұлу құдағилардың бірін өзімен бірге көлшікке құшақтай түсуге тырысады. Ол əбестік саналмайды. Қайта ойын қызығын асыра түседі. Мұнда, өнер көрсеткен, жол-жора бергендерге кешірім жасалады. Ал, құда тартқанда маңайда шомылдыратын су болмаса, құдаларға құрым киізден қалпақ кидіріп, беттеріне ұн, айран, күйе сияқты нəрселер жағып ойнайды. Бұл барыста қыз ауылының адамдары құдалар жағына қанша ауыр ойын түрін қолданса да, олар соның барлығын қыңқ етпей күліп қарсы алуы, əзіл-қалжың, айла-тəсілмен ғана құтылып кетуі тиіс. Қарсылық жасау, ашу-ыза шақыру əбестік саналады.





ЕТЕК ТІГУ




	Салт бойынша, қыз ауылына құдалыққа барған адамдар сол күні түнде таңға ұйықтамауы керек. Сонымен бірге, керіліп-созылмай, құдалардың бергенін жей беру, іше беру қажет, яғни, таң атқанша əн айтып, күй тартып, əзіл-қалжың қозғап, құдалар жағына дес бермеуге тырысу тиіс. Егер, осындай қуаныш үстінде құда-құдағилардың əлде біреуі ұйықтап кетсе, ауыл əйелдерінің бірі оның астындағы төсеніш пен киізді сүйрете жөнелгенде, отырғандардың күлкісіне қалып, үй иелеріне айып төлейді. Сондықтан бір таңға қалайда шыдау керек.

	Құдаласу салтындағы өзара сый-құрмет пен «киім ілу», «табалдырық аттар», «сыбаға асу», «ақсарбасқа бата жасату», «төстік қақтау», «құйрық-бауыр асату», «құда тарту», «суға шомылдыру», «етек тігу», «теріден аттату», «жүзік ілдіру», «жұмбақ шешкізу» секілді ойындар мен салттардың үлкен ғылыми негізі, мол тəлім-тəрбиелік мəні бар, яғни, «басы қатты болса, аяғы тəтті болады» деп, əртүрлі ойындармен бір-бірінің ақыл-парасатын, зейін-зердесін сынайды. Суға шомылдыру, құйрық-бауыр асату арқылы қарсы жағының мінез-құлқын, төзімділігін таразылайды. Адамгершілігін, əдеп-ибасын жəне кісілік мəдениетін бағамдайды. Сөйтіп, болашақ қарым-қатынасты қалай жөнге салу керектігі туралы өзара ой қорытады.





АЛЫМ-БЕРІМГЕ КЕЛІСУ




	Ресми құдалық өткізіп, құйрық-бауыр асасқан күннің ертесі дастарқан үстінде құдалар өзара ақылдасып, кеңесіп, «қалыңсыз қыз болса да, кəдесіз қыз болмайды» деп, қалыңмал мен алыс-беріс мөлшеріне келіседі (əртүрлі себептерге байланысты алым-берімге бірнеше ай, тіпті бірнеше жылдан соң да келісе беруге болады).

	Қазақ салты бойынша, жігіт жақ əл-ауқаттарына қарай, өз еріктерімен қыз əкесіне «қалың» береді. Оған қыз əкесі «мынауың аз, анауың жаман, маған пəлен мал, түген тон, пəленбай ақша бер» деген сияқты адамдық арын төгіп, абырой кететін сөз айтпайды. Қайта құда-құдағилар аттанар кезде «артық-ауыс сөз, əбестік қылығымыз болса, кешіріңіздер! Басы қатты болса, аяғы тəтті болады деген, артық сөзіміз болса – қытықтағаны, əбес қылығымыз болса сынағаны деп түсініңіздер» деп, бас құдаға ат міндіріп, құдағиларына түйе жетелетіп, қалған құда, құдашаларға жасы, жолы бойынша киіт кидіріп қайтарады.

	Қазақ салтында құдалар арасындағы алым-берімде құдалар бір-бірінен үш-ақ нəрсе сұрауларына болады. Яғни, мырзалық пен татулық дəнекері үшін бір жүйрік ат, бір түзу мылтық жəне бір қыран бүркіт, құдалар арасында бұдан басқа мал-дүние сұрау, «пəлен əкел, түген əкел» деп салық салу өте көргенсіздік, тексіздік саналады.

	Бұл салттың да мазмұны терең, ғылыми мəні жоғары. «Адамдарды ащы ететін – тұщы дүние, адамдарды ала көз ететін – алыс-беріс екенін жақсы білген қазақ халқы, құдалықты қамтыған қандай алым-берімде болсын (ол мейлі аз-көп болсын), жай-жадыра, ашық-жарқын отырып келісіп барып, алысып-беріседі. Бұл қоғамдық қарым-қатынас жақта түсініспеушілік пен өкпе-реніштің алдын алып, адамдарды тату-тəтті өмір өткізуге, береке-бірлікті болуға жетелейді.





ҚЫЗДЫ КӨРСЕТІП, КӨРІМДІК СҰРАУ




	Құдалық тойдың ертесі (кей жерде құдалық өткен күні) дастарқан үстінде отырғанда болашақ келін болатын қызды екі жеңгесі ертіп апарып, жігіт жақтан келген құда-құдағиларға көрсетіп, «болашақ келіндеріңіз, міне, көріп, көрімдігін беріңіздер» деп, көрімдік сұрайды. Құдағи орнынан тұрып барып келінінің маңдайынан сүйіп, оған бақыт тілейді. Отырған басқа құда-құдағилар да жапа-тармағай көрімдіктерін беріп, екі жастың жастарының ұзақ, бай-бақытты болуларына игі тілектерін білдіріп, алғыстарын жаудырады. Сонымен, қыздың екі жеңгесі көрімдіктерін алып, қызды қайта алып шығып кетеді.

	Құдалық өткізуге жігіт бармайды. Əбден құдалық өтіп, «өлтірісін» берген соң ғана барады.

	Қызды болашақ ата-енесі мен қайын жұртынан келген адамдарға «көрімдікті» сылтауратып барып жүздестіруінің де өзіндік ғылыми негізі мен тамаша тəлім-тəрбиелік мəні бар. Бұлай істеу болашақ келін болатын қыздың көңіл күйін орнықтырады. Болашақ ата-енелері мен қайын жұртын көріп, белгілі түсінікке келеді. Екінші бір жерде кездесіп қалса, сый-құрмет көрсетуіне тиімді болады. Əртүрлі ұятты істерге жолығып қалудың алдын алады.





ЕСІК-ТӨР КӨРСЕТУ




	Құдалық өткізіп, сый-құрметке бөленіп қайтқан жігіттің ата-анасы «сыйға – сый, сыраға – бал» деп, жаңа құдасын есік-төр көрсетуге шақырады. Онда, құдасына өзінің бақ-дəулетін көрсетіп, ел-жұрт, туыс-туғанымен таныстырады.

	Есік-төр көруге қыз ауылының адамдары да сақадай сайланып, ақын-жырау, əнші-күйші, шешендерін ертіп барады. Оларды жігіт ауылы ақсарбас немесе көкқасқаға бата жасатып, тік тұрып зор қошеметпен күтіп алады. Бірақ құда тарту (суға шомылдыру), етек тігу, құйрық-бауыр асату сияқты ойындарды өткізбей, тек əн-күй, өлең-жыр, əзіл-қалжыңмен қарсы алып, сыйластықпен сыпайы күтіп жолға салады. Əдеп сақтап, ауыр ойындарға бармайды. Тек жігіт жеңгелері: «күйеубалаларыңыз мына бала» деп көрсетіп, құдалардан көрімдік алады.

	Есік-төр көруге келген құдалар аттанарда жігіттің ата-анасы олардың келген қадамдарына рақметтерін айтып, бұйымтайларын сұрайды. Қалаған-сұрағандары болса, қуана-қуана беріп, ат міндіріп, шапан кидіріп, «игіліктеріңізге жұмсаңыздар» деп, шама-шарықтарынша сауындық, сойыстық мал айдатады. Оны «құданың бергені – Құдайдың бергені» деп, құдалар жағы қуана қабылдайды. «Жақынын қазған жалшымайды» деп, құдадан пəлен аламын, түген аламын, пəленіңді бер, түгеніңді бер деп, құданы қинауды, емініп сұрануды арсыздық, намыссыздық санайды.

	Есік-төр көрсету құда-құдағилар арасындағы түсіністікті одан ары тереңдетіп, өзара барыс-келісін жиілетіп, алыс-берісін көбейтіп, береке-бірліктерін нығайтады. Бір-бірінің нақты жағдайларына көз жеткізген соң, қарсы жақтарына артық талаптар қоймайды. Болашақ жұбайлардың тату-тəтті өтуіне негіз қалайды.





«ӨЛТІРІСІН» БЕРУ




	Қыз жақ пен жігіт жақ ресми құдаласқан соң, көп ұзатпай «өлтірісін» беру шарт. «Өлтірі» – аруақтар мен барша тірі адамдардың ризалығы үшін берілетін жол-жора. «Өлтірісін бермеген – үлгі-тағылым көрмеген» деп қаралады.

	Əдетте, «өлтіріге», жігіт жақ бардам адам болса, бір ұсақ мал, бір қайнатым шай, бір салым тұз, келінге арнап бір бағалы киім, сондай-ақ, білезік, сырға сияқты нəрселер апарады. Оны негізінен жігіттің жеңгелері мен əпке-қарындастары, аға-інілері апарады. Оны қыздың ата-анасы маңайындағы қолы қысқа, көмекке мұқтаж адамдарға: «мынау құдалардың өлтіріге арнағандары екен, аруақтарға Құран бағыштап пайдаланыңдар» деп, өздері пайдаланбай, түгел апарып береді. Оны алған адам міндетті түрде ата-баба аруақтарына арнап Құран оқып пайдаланады. Яғни, шай-тұзын қайнатып ішіп, етін асып жейді.

	«Өлтіріге» мал атаған жағдайда, оны аралық өте алыс болып, тірі апару мүмкіндігі болмаса, Құран оқып сойып, етін апарады. Кейде қалыңмалға қосып, «мынауым – өлтіріге атағаным» деп айдатып жібереді.

	«Өлтіріні» бермесе ата-баба аруағы назаланады, келін аурушаң болады, шаруашылық шалқымайды деп ырымдайтын қазекең, қызға құда түссе, міндетті түрде «өлтірісін» құдалар жаққа атақтап апарып береді. «Өлтірісін» берген соң, қыз ресми жігіт жаққа тəуелді болады. Алыс-беріс, барыс-келіс жиілейді. «Өлтірісін берген соң, өлген күйеу жатпайды» деп, жігіттің қайын жағына емін-еркін барып-келуіне жол ашылады.

	Бұл салт қуанышты істерде, əсіресе, бас құрап, болашақта отау ұстайтын жастарды ата-баба аруағын ардақтап, ата жолын қастерлеуді ұмытпауға дағдыландырады. Ұрпақтарды адамгершілікке, тектілікке, тəрбиелілікке баулиды. Сондай-ақ, қолы қысқа, əл-ауқаты төмен адамдардың сүйіспеншілігін арттырып, əлеуметтік қарым-қатынасты нығайтады. Өрісті кеңейтіп, досты молайтады.





ҰРЫН БАРУ




	Қазақ салтында күйеу жігіт пен қалыңдық қалай болса солай, бейберекет кездесе бермейді. Қайта белгілі тəртіп, жол-жосын бойынша, өскелең адамгершілік тұрғыда кездеседі.

	Қалыптасқан дағды бойынша, күйеу жігіттің əкесі құдалықты бітіріп, құда-құдағиларына есік-төр көрсетіп, «өлтірісін» берген соң, ұлын қайын жұртына жіберу қамына кірісіп, бұл ниетін қыздың ата-анасына білдіреді əрі қыз ата-анасының мақұлдауын алған соң, ұлының қасына сегіз қырлы, бір сырлы сал-сері жігіттердің бірнешеуін қосып, «ілуге» деп бір бағалы сыйлық, «есік ашар» деп бірнеше мал айдатады. Одан сырт, түрлі жол-жосындар мен кəделерге арналған торғын-торқа, орамал, сақина, сырға-білезік сияқты заттарды беріп, ерекше салтанатпен ұлын қайын жұртына аттандырады. Ал, қолы қысқа жігіттер «орамал тон болмайды, жол болады» деп, қолда бар орамал, шаршыларымен бара береді. Күйеу жігіттің қалыңдығымен осылайша ашық кездесуге баруын «ұрын бару» деп атайды.

	Салт бойынша, «күйеубала ұрын келеді екен» деген хабарды қыз ауылы естігенде, күйеуге арнап арнаулы үй тіккізеді. Күйеубаланың алдынан шығып қарсы алуға қыз жеңгелері бастаған ауылдың бойжеткен қыздары мен бозбалаларын жібереді. Күйеу жігіт бардам ауылдың баласы болса, алдынан шыққан қыз жеңгелеріне 20–30 кез келетін кездемеден «ентікпе» береді. Ал, қолы қысқа ауылдың жігіті болса, онда орамал-шаршы, білезік-сырға секілді заттар ұсынады. Өзіне арнап үй тіккен əйелдерге «байғазы», балдыздарына «көрімдік» береді.

	Қыз əкесі күйеу жігіт барған күні кеште күйеуге еріп келген жолдастарын өз үйіне шақырып қонақ қылады. Күйеу жолдастары қыз əкесінің босағасын аттасымен «ілу» іледі. Одан соң, рет-ретімен арнайы əкелген жол-жора, кəде-сыйлықтарын береді. Ал, күйеу жігіт өзіне арнаулы тігілген үйде қыз-келіншектер мен балдыздарының қасында болады. Қайын атасы өз дастарқанынан күйеубаласына төс, асықты жілік салынған арнаулы табақ жібереді. Табақ барғанда күйеу жігіт орнынан тұрып иіліп тағзым жасап, табақтағы өз сыбағасы салынған етті қасында отырған қыз-келіншектермен бірге бөліп жеп, онан соң «төс салар» кəдесін береді.





ҰРЫН ТОЙ




	Кешкі тамақты жеп болып, күйеу жігіт «төс салар» кəдесін берген соң, ауыл жастары «ұрын той», кей жерде «қына менде» деп аталатын ойын-сауық ұйымдастырады. Сонымен, жастар əн айтып, күй тартып, жұмбақ шешісіп, өлең айтып, той-думанды шарықтау шыңына көтереді.

	«Ұрын тойдың» мақсаты – бір-бірін сағынысқан, алайда, əдеп сақтап кездесе алмай жүрген екі жасты кездестіру, өзара сыр шертісіп, көңіл күйлерін білдірісулеріне жағдай жаратып беру əрі күйеу балаға сый-құрмет көрсету.





ҚЫЗ ҚАШАР




	Ертесі ауыл жастары күн ұзаққа тағы да əн салып, күй тартып, күрес, бəйге, қыз қуар ойындарын өткізеді. Күйеу жігіт «қыз қашарға» деп бір жорға немесе бір бағалы киім, ол болмаса лайықты бір жолдық береді.

	Кешке киіз үйдің іргесі түріліп тастап, ақындар айтысқа түседі. Той-думаны қызып, түн ортасы болғанда күйеу жігіт жақ пен қыз ауылы жақ қалыңдықты бір жағы əкетпек болып, енді бір жағы бермейміз деп, қалыңдыққа таласады. Ақырында жігіт жақ таласқандарға жол-жора берген соң, олар қыздың алдын тоспайды. Қызды жеңгелері кілемге отырғызып, əкесінің бір оңаша үйіне алып барады. Міне, бұл «қыз қашар» делінеді.

	Ел қызға таласып жүрген кезде қыздың бір жеңгесі күйеу жігітті жасырын қайын атасының қызды апаратын оңаша үйіне ертіп апарады да, одан «күйеу шақырар» кəдесін алады. Ал, оны ертіп бара жатқан жолында түрлі кəделер алуына болады. Мысалы, желіден өтіп бара жатса, «желі тартар», «ит ырылдатар», «бақан салар», т.б. Ал, үйге жетіп, табалдырық аттарда «табалдырық аттар» деп, бардам ауылдың баласы болса, жеңгесіне бір жорға, болмаса басқадай зат ұсынады. Табалдырықтан аттап, от орнына жеткенше аруақтар мен үлкендерге үш рет иіліп сəлем жасайды. Одан соң, ауылдың үлкен білікті əжелерінің бірі күйеу жігітке отқа май құйғызады да, от жалынына алақандарын қақтап: «қасиетті үйдің иесі, жанған оттың киесі Ұмай ана риза болсын, оттай опалы бол!» деп, маңдайлары мен кеуделерін сипап ырым жасайды. Қыз шешесі күйеу баласының ізет-құрметіне риза болып, одан амандық сұрап, жақсы тілектерін айтып, бір шаршы ақ кəде ұсынған соң, үйден шығып кетеді. Сол кезде қалыңдықтың төсегі алдында өтірік «өліп» жатқан бір кемпірге «кемпір кəде» беріп, оны «тірілтіп», жолына салады. Одан соң, шымылдық ашқан жеңгесіне «шымылдық ашар», төсек салған жеңгесіне «төсек салар», сондай-ақ, «қол ұстатар», «шаш сипатар» сияқты толып жатқан жол-жоралар мен кəделер беріп, оларды да жолға салады. Ең соңында күйеу жігіт пен қалыңдық оңаша қалып өзара сырласып, көңіл күйлерін шертіседі. Алайда, сезімге бой ұрып, ардан аттап жыныстық қатынас жасамайды. Қазақ ұғымында некелері қиылмай тұрып жыныстық қатынасқа бару хайуандық, бұзықтық деп қаралады.





БОЛЫС ТОЙ




	«Ұрын той» жəне «қыз қашар» жоралғыларын өткізіп болған соң, қыз туыстарының бірі күйеу жігіт пен оның серіктерін жəне ауыл жастарын үйіне шақырып қонақ қылады. Сол шақырған үй «болыс үй», ал онда өткізілген қонақасы мен жыр-думан «болыс той» деп аталады.

	Əдетте, болыс тойға күйеу жігіт пен қалыңдық шарт-жағдайлары болса, сəнді күймемен ерекше салтанат көрсетіп, ал оған жағдайлары болмаса, ер-тұрманы ерекше сəнделген жүйрік-жорғалармен барады. Қалған ауыл жігіттері өз көңілдері қалаған бір-бір қызды алдыларына мінгізіп, əндетіп, өлеңдетіп, ауыл маңын дыр-думанға бөлеп барады.

	Бұл тойда да қыз-жігіттер таң атқанша ойын-сауық құрып, күйеу жігіт пен қалыңдықтың көңілін көтеруге тырысады. Əзіл-қалжың айтып, сырласып, сыйласып, өзара түсінісіп, бір-бірлерінің мінез-құлықтары мен өнер-білім деңгейлерін, адамгершілігін, тəрбиелілігін бағамдайды.





ҰРЫН БАРҒАН КҮЙЕУДІ АТТАНДЫРЫП САЛУ




	Күйеу жігіттер қайтатын күні қыздың ата-анасы күйеубаласын жол-жора, мол сый-сыбағамен жолға салады. Онда, қайын атасы күйеубаласына бір жүйрік немесе бір жорға ат, күйеу жолдастарына да мүмкіндігі болса ат міндіріп, оған шамасы келмесе, бағалы шапандар кидіріп, қоржындарына түрлі кəделер мен тəтті-дəмді сыбағалар салып қайтарады. Бұл сыбағалар «қап түбі» деп аталады.

	Күйеу жігіт қайтар кезде білімді де іскер қалыңдық болашақ қайын жұртына түрлі сəлем-сауқыттар беріп жібереді. Яғни, «абысын-ажындарым мен қайын сіңлілеріме» деп білезік-сырға, алқа-жүзік, сондай-ақ, кестеленген орамал-қолжаулықтар береді. Одан соң, қыз жеңгелері мен ауыл жастары күйеу жігітті зор қошеметпен ауылдан жаяулатып отырып шығарып салады. Салт бойынша күйеу жігіт ауылдан ұзап барып аттану керек.

	Ұрын бару жəне ондағы əртүрлі жыр-думан, кездесу, сондай-ақ, ырым-жырымдар болашақ жұбайларды адамгершілікке, ата-баба дəстүріне құрмет етуге, ар-ұят пен адамгершіліктен аттамауға дағдыландырады əрі екі жасты адамдық ар алдында өздерін тежеуге, албыртқан махаббат сезімдерін ақылмен жеңуге, сабырлылыққа, ұстамдылыққа, тектілікке баулиды. Өзара сырласып, бір-бірін жан-жақты түсінуіне мүмкіндік жасайды. Жігіттің қайын жұрты мен болашақ жарына деген сүйіспеншілігін тереңдетеді.





НЕКЕ ЖƏНЕ ОТБАСЫ МƏДЕНИЕТІ




	Қазақ салтында қыз бен жігіт жар таңдап, жұбай іздеуді міндетті түрде жеті ата, жеті өзен, жеті қырқадан ары іздеп, жеті атаға толмай тұрып мүлде некеленбейді, махаббаттаспайды. Қазақ қыз-жігіттері жеті атаға толмай тұрып махаббаттасу мен некеленуді – тексіздік, жаман қылық деп қарап, неке, отбасы ісіне өскелең адамгершілік тұрғыдан қарап, махаббат-неке ісін бір сəттік нəпсіқұмарлық құралына айналдырудан ерекше сақтанып, отбасын бақыт-байлық тірегі, өсіп-өркендеу ошағы деп біліп, махаббат-неке ісінде ардан аттап, адамгершілікке кір келтіруден аулақ болып, ел көзінше құшақтасып, сүйісіп, албаты жыныстық қатынасқа баруды ұятсыздық, арсыздық, тексіздік, тіпті хайуандық қылық деп есептеп, махаббат, неке, отбасы ісінде ғылыми əрі өркениетті салт қалыптастырған.

	Неке жəне отбасы мəдениеті ұрпақтарды өмірдің мəнін шынайы түсініп, адамзаттың пайда болуы мен өсіп-өну жəне тіршілік ету заңдылықтарының ғылыми мəнін ұғынуына мүмкіндік жасап, түрлі ауру-сырқауларға қарсылық қуаттарын арттырып, табиғи сұрыпталып, сау денелі атпал азамат болып жетілулеріне мүмкіндік жасайды. Қоғамдық өрісін кеңейтіп, əдепті, мəдениетті, тəртіпті болуға дағдыландырады.





ОТБАСЫ ЖҰМЫС БӨЛІСІ




	Қазақ халқының отбасы жұмыс бөлісі өте айқын болады да, негізінен ерлер сыртқы жұмыстар мен ауыр жұмыстарды істейді. Мысалы: жер жырту, егін салу, мал бағу, құрылыс салу, ағашшылық, теміршілік істеу, жортуылға шығу, соғысқа қатынасып, ел қорғау, жылқы күзеп, қой қырқу, асау үйрету, аң аулап, құс салу сияқты жұмыстар. Ал, əйелдер болса, негізінен үй шаруасымен шұғылданады, Яғни, бала бағу (тəрбиелеу), шай қайнатып, тамақ жасау, үй жинап, кір жуу, мал сауып, киіз басу, киім тігіп, көрпе жасау, кілем тоқып, сырмақ сыру сияқты жұмыстарды істейді. Алайда, жорыққа аттанып, соғысқа қатынасып, жауын жайпаған батыр, дау-жанжалда келелі кесім жасап, көсемдік істеп, көрегендік танытқан данышпан əйелдер де, түзде батырлық, үйде қатындық істеп, құлдай болып, бидей ішкен сегіз қырлы, бір сырлы жау жүрек жігіттер де көп болған. Қорытып айтқанда, қазақ отбасында ерлер ел қорғап, мал-дүние тауып, бала-шағасын бағуға жауапты болса, ал əйелдер оны ұқсатып игілікке жаратуға жəне бала тəрбиесіне жауапты болады.

	Отбасы жұмыс бөлісі ер мен əйелдің борыштылық жəне жауапкершілік сезімін арттырып, бай-бақытты, тəрбиелі, үлгі-өнегелі отбасы құруға мүмкіндік жасайды. Ұрпақтарды текті, тəрбиелі, мəдениетті болуға баулып, ерлікке, еңбекке деген ынтасын жоғарылатады.





ОТБАСЫ ТУРАЛЫ КӨЗҚАРАСТАР




	«Отбасы – бақыт-байлықтың ұйтқысы», «отбасы жоқ адам басқа да, малға да жарымайды», «үйі жоқтың – күйі жоқ», «бас құралмай – мал құралмайды», «жақсы отбасының күні де мереке, түні де мереке», «өнегелі отбасының баласы өркөкіректік істемейді» деп қарайтын қазақ халқы, бас құрап, өз алдына шаңырақ көтеріп, үлгі-өнегелі отбасы құрып, артына өнер-білімді ұрпақ қалдыруды өте игілікті іс санаған. «Үй іші ала болса, кереге басы пəле болады» деп, отбасы ішіндегі алалықты, алауыздықты, ұрыс-керіс пен берекесіздікті, адамдық қасиетке жат жаман қылықтарды қатты шенеп, жанұяны жақсы ұстап, ұлағатты ұрпақ өсіріп, өз отбасы арқылы тұтас қоғамға үлгі-өнеге көрсетіп отыруға ерекше күш салған. Сондай-ақ, «би болмасаң би болма, би түсетін үй бол» деп, ел-жұртқа сыйлы, қонақтарға жайлы отбасы құрып, ұл-қыздарын адамгершілікті ардақтап, ертерек бас құрап, ұлағатты ұл, тəрбиелі қыз өсіруге жетелеп отырған.

	Бұл көзқарас ұрпақтарды жанұяны ардақтап, тату-тəтті, үлгі-өнегелі отбасы құруға баулиды. Адамдарды адалдыққа, ақкөңілділікке, ізгілікке жетелеп, қоғам алдындағы жауапкершілік жəне борыштылық сезімін күшейтеді.





ЖЫНЫСТЫҚ ҚАТЫНАС ТƏРБИЕСІ




	Көргенді де текті, тəлімді де тəрбиелі қазақ халқы «ұлы сөзде ұяттық жоқ» деп неке жəне жыныстық қатынас жөнінде ұрпақтарына байыпты да байсалды тəрбие жүргізіп, некесіз, кім көрінгенмен жыныстық қатынас жасаудай пасық қылықтардан тыйып, ондай жиіркенішті қылықтардың адам денсаулығы мен адамдар арасындағы қалыпты қарым-қатынасқа, өзара сүйіспеншілікке тигізетін ауыр зиянын мұқият ұғындырып, махаббат жəне жыныстық қарым-қатынас ісіне асқақ адамгершілік тұрғыдан қарап, тектілікпен, іңкəрлікпен көңіл қоштығын тауып, ақ некелі адамдармен жасаған жыныстық қатынастың мəн-мағынасы терең, ғылыми қуаты күшті, рақат-лəззаты шексіз, адам рухына тигізетін пайдасы көл-көсір болатындығын ұғындырып, арзан сезімге бой ұрып, адамдық абыройы мен кісілік қасиетіне кір келтіріп алмауды ерекше ескертіп, жыныстық қатынасты қай күні, қалай өткізгенде дүниеге қандай ұрпақ келетіндігіне дейін болжап, жорамалдап отырған.





ЖЫНЫСТЫҚ ҚАТЫНАС ЖƏНЕ ЖОРАМАЛ




	Жыныстық қатынас – ер мен əйел ортасындағы іңкəрлік пен құштарлықтың шырқау шыңы. Сондықтан кəмелетке толған ер мен əйелдің өз уақытында бас құрап, ақ некелі адамдарымен жыныстық қатынастың лəззатын тата алмауы бір түрлі рухани кемістік есептеледі. Себебі, кəмелетке толған, ес-ақылы дұрыс азаматтардың ақ некелі адамдарымен ерекше бір іңкəрлікпен өткізген жыныстық қатынасының лəззаты шексіз, адам денсаулығы мен өміріне тигізетін пайдасы көл-көсір болады. Ал, өз уақытында үйленіп, жыныстық қатынастың лəззатына қанбаған ерлер мен əйелдердің, сондай-ақ, суық жүріске салынғандардың рухани көңіл күйлері қалыпсыз, ғұмыр-жастары қысқа болады. Сондықтан да, қазақ халқы адам өмірінде жыныстық қатынас – кем болса болмайтын өте маңызды əрі мəнді істердің бірі деп қарап, мынадай болжамдар жасайды.

	1. Өз уақытында некеленіп, жыныстық қатынастың лəззатына қанған ерлер мен əйелдердің мінезі жайдары, денсаулығы жақсы, ғұмыр-жасы ұзақ болады. Тіпті, ешқандай дене тəрбиенің өзі оның орнын баса алмайды.

	2. Өз уақытында некеленіп, жыныстық қатынастың лəззатына қанбаған ерлер мен əйелдердің мінез-құлқы қалыпсыз, шарқыш, ашушаң болады да, олар тез қартаяды, тіпті ғұмыр-жастары қысқа болады.

	3. Ақ некелі ер мен əйел жуынып немесе дəрет алып əбден тазаланып барып жыныстық қатынас өткізсе, олардан туған баланың ес-ақылы дұрыс, төрт мүшесі сау болып, бала есейгенде ақылды, білімді, тіпті ауыздыға сөз, аяқтыға жол бермес көсем, шешен болады.

	4. Ақ некелі ер-əйел дəрет алып, жуынып, жыныстық қатынас жасағанда, көз алдарына жауға шапқан батырларды елестетсе, онда олардан денсаулығы ерекше күшті, төрт мүшесі бүтін, жүректі, батыл, батыр ұл бала туады.

	5. Ақ некелі төсегінде таза жуынып, жыныстық қатынас жасағанда, көз алдарына дала гүлін елестетіп, алма, анар шырынын ішсе, олардан теңдесі жоқ сұлу əрі ақыл-парасатты қыз бала туады.

	6. Ақ некесін арамдап суық жүріске салынудан, жыныстық қатынас алдында жуынып-тазаланбаудан жəне басқыншылық жасаудан рухани жан дүниесі мен денсаулығы нашар, аузы мен қолтығы жан шыдатпас сасық, ұятсыз, арсыз бала туады.

	7. Əйелдердің етеккірі келіп жүргенде жыныстық қатынас жасау хайуандық деп қаралады. Етеккір келіп жүргенде жыныстық қатынас жасаған ер мен əйел айықпас ауруға шалдықса, ал, олардан туған бала кемтар, миғұла, қоянес, меңіреу болады.

	8. Суық жүріске көп салынған, сондай-ақ, басы ауырып, шаршап, жүрегі күпті, көңілі беймаза күйде жыныстық қатынас жасаған ер мен əйел ауруға шалдығады. Ал олардан туған бала əлжуаз, зейінсіз, босбелбеу болады.

	9. Жарадар болғанда, ауырып жүргенде, денесінен қан шыққанда, қан алдырғанда (бергенде), қарықтық, лоңқа салдырып, денесін шетіп сарысу алғанда, денеге тікен кіріп, жара шыққанда, ине кіргенде (укол салдырғанда) жыныстық қатынас жасаса, адам ауруға жолығады. Ал, ондай кезде ұрпақты болса, көрген ұрпақтары кем ақыл, зейінсіз, қуатсыз болады. Тіпті, есейгенде өз басын бұйымға, кісі басын тиынға баламайтын қатыгез, қанішер, дөрекі адам болып шығады.

	10. Күн шығып немесе күн батып бара жатқанда жыныстық қатынас жасаса, адам өмірі қысқа болады. Перзент көрсе, көрген перзенттері есейгенде жақсы адам болмайды, яғни, сүйкімсіз, ата-анаға опасыз, адал мен арамның, оң мен терістің, ақ пен қараның, обал мен сауаптың не екенін ұқпайтын безбүйрек болады.

	11. Жеті атаға толмай тұрып некеленсе немесе некеленбей тұрып жыныстық қатынас жасап перзентті болса, онда көрген перзенттері көбінде кем ақыл, миғұла, қоянес, жырық, шұнақ, пұшық, ақсақ, мылқау, керең болады.

	12. Жыныстық қатынас жасар алдында жуынып, дəрет алмаса жəне əйел жүкті кезінде жыныстық қатынас жасаса, онда туылған перзент сау денелі болмайды, яғни, меңіреу, əлжуаз, ұятсыз, дөрекі болып, басында қайызғақ көп болады, тіпті таз болады.

	Қорытып айтқанда, қазақ халқы жыныстық қатынасты адамдық ақыл-парасат пен ғылыми түрде жасауды дəріптеп, некесіз, тазалықсыз, кім көрінгенмен жасалған пасық жыныстық қатынастың адамдық абырой мен денсаулыққа өте зиянды екенін, одан да жаманы – болашақ ұрпақтарға орны толмас зиян, айықпас қасірет тартқызатындығын ұл-қыздарының құлағына жастайынан құйып отыратындықтан, қазақ қыздары мен ұлдары ерекше арлы, ұятты, текті, тəрбиелі болған. Махаббат-сүйіспеншілік пен жыныстық қатынасқа ғылыми тұрғыдан қарап, өмірдегі əртүрлі былық-шылықтардан ар-абыройларын таза, пəк сақтап, ата-аналары мен ел-жұртының қызығына, туған халқының мақтанышына айналған.





ЖЫНЫСТЫҚ ҚАТЫНАСТА КҮН ТАЛҒАУ




	Қазақ халқы қандайда бір игі істі бастарда айдың басын, күннің сəтін қарастырып, жалпы бір аптадағы жеті күнді «сəтті» жəне «сəтсіз күн» деп талғап, жолаушы жүрсе, жорыққа аттанса, ұлы бастамалар мен игі істерді қолға алса, «күннің сəтіне бастаймыз» деп, көбінде дүйсенбі, сəрсенбі, бейсенбі күндері бастаған. Тіпті неке, жыныстық қатынас істерінде де күн талғап, қайсы күні некелесіп, қайсы күні жыныстық қатынас жасаса қандай перзент көретіндіктерін де алдын ала болжап, жорамалдап отырған. Мысалы, дүйсенбі күнді «сəтті күн» деп, осы күні бас қосып, жуынып, дəрет алып, ақ некелі адамдарымен жыныстық қатынас жасаса, олардан туған перзент ақылды, көрікті, мейірбан, жанашыр, ізгі ниетті болады деп қараған.

	Сейсенбі күнді «сəтсіз күн» деп, ол күні жыныстық қатынас жасап, балалы болса, онда сол бала есейгенде мейірімсіз, қайырымсыз, дөрекі, тоңмойын, томырық болады деп тұжырымдаған.

	Сəрсенбі күнді «сəтті күн» деп, осы күні ақ некелі адамдар жыныстық қатынас жасап ұрпақты болса, онда ол ұрпақ болашақта ата-анасына опалы, ел-жұртына сыйлы, ақ-қара, адал-арам көзқарасы айқын, мейірлі, қайырлы жақсы адам болады деп есептейді.

	Бейсенбі күнді «сəтті күн» деп, осы күні ерлі-зайыпты адамдар жыныстық қатынас жасап ұрпақты болса, онда сол күні пайда болған ұрпақ болашақта асқан ақыл-парасатты, ата-анаға мейірлі, ел-жұртына қайырлы, өте жақсы адам болады деп жорамалдаған.

	Жұма күнді ұлы күн, яғни «сəтті күн» деп, осы күні ақ некелі адамдар жыныстық қатынас жасаса, сол күні пайда болған перзент болашақта асқан дарынды, ғұлама, оқымысты, өнер-білімді, үлгі тағылымды, мейірлі, қайырлы, ізгі ниетті адам болады деп межелеген.

	Сенбі күнді «сəтсіз күн» деп қарап, осы күні ер мен əйел жыныстық қатынас жасап ұрпақты болса, онда сол ұрпақ болашақта ұятсыз, арсыз, парықсыз, майдансыз болады, тіпті, кейбіреуі ата-анаға опасыз, ел-жұртына жағымсыз бұзық болады деп межелейді.

	Жексенбі күнді де «сəтсіз күн» деп есептеп, осы күні пайда болған ұрпақ есейгенде ата-анаға мейірімсіз, халқына қайырымсыз, шаш ал десе, бас алатын əпербақан, жағымпаз, тоғышар, тіпті, өз басын бұйымға, кісі басын тиынға баламайтын қатігез, қанішер болады деп топшылайды.

	Жыныстық қатынас туралы қазақ есепшілері бір айдағы 30 күннің аспанда Ай көрінбейтін 3 күнін «өлі күн» деп есептейді де, осы «өлі күндерде» ерлі-зайыптылардың жыныстық қатынас жасауына тыйым салады. Себебі, бұл күндерде пайда болған ұрпақ безбүйрек, рақымсыз болады деп қарайды. Одан сырт, жүкті əйелдердің əрбір айы 27 күннен тұрады əрі оның 27 күнінің басы етеккірі келген күннен басталады (жүкті емес əйелдер де солай). Алайда, жүкті емес əйелдердің 27 күнін үш тоғызға бөледі, яғни, бірінші тоғызын «етеккір тоғызы», екінші тоғызын «арылу тоғызы», үшінші тоғызын «кездесу тоғызы» деп атайды. Сондай-ақ, бірінші жəне екінші тоғызы мезгілінде жыныстық қатынас жасауды тектейді. Себебі, алдыңғы екі тоғызда жыныстық қатынас жасаған еркек те, əйел де науқасқа шалдығады əрі перзентті болса, көрген перзенттері қалыпсыз болады деп есептейді. Ал, үшінші тоғызда жасалған жыныстық қатынастың лəззаты мен адам денсаулығына берер пайдасы өте көп деп қарап, осы мезгілдердің тақ күндерінде жолықса – ұл, жұп күндерінде жолықса – қыз перзентті болады деп тұжырымдайды.

	Жыныстық қатынас тəрбиесі ұрпақтарды өмір мəнін, адамзаттың өсіп өркендеу заңдылықтарын жан-жақты ұғынуына, сондай-ақ, ұрпақтардың табиғи сұрыпталуына мүмкіндік жасайды, түрлі шектеулер мен талғау-жорамалдар адам денсаулығын қорғап, рухтың сергек, жігердің үстем болуын қамтамасыз етеді. Адамдардың таза-пəк жыныстық қатынас мəдениетін қалыптастырып, талғамсыз, лас жынысқұмарлық сияқты хайуандық қылықтардан аулақ болуға баулып, азаматтардың адамзат пен болашақ ұрпақ алдындағы жауапкерлік жəне борыштылық сезімдерін арттырады. Сондай-ақ, денсаулықты қорғап жəне күшейтіп, сау денелі ұрпақ көруге тамаша шарт-жағдай əзірлейді. Адамдардың түрлі ауру-сырқауларға деген қарсылық қуаттарын арттырып, сау денелі атпал азамат болып жетілулеріне мүмкіндік жасайды.

	Жыныс тəрбиесі арқылы ұрпақтарды мол білімге ие етіп, адамдарды жыныстық қатынастан жан-жақты шынайы, терең лəззат алып, денсаулықтарын жақсартуға, қорғауға, сондай-ақ, сау денелі, сапалы ұрпақ көруге баулиды. Қорытып айтқанда, мəдениетті, ғылыми жасалған жыныстық қатынастың лəззаты шексіз, мəн-мағынасы терең, рухани көңіл күй мен денсаулыққа тигізер пайдасы мол болады.





ҚОЙБАСТЫ АЛУ




	Қазақ салтында қызға құда түсіп, бірақ жігіт қалыңдығын əлі алмаған аралықта, яғни, қыз өз əкесінің босағасында отырған кезде жігіт ауылының қойлары қыз ауылының маңайына келіп жайылса немесе ауылының тұсынан көшіп өтсе, қыз ауылының қыз-келіншектері «қойбасты аламыз» деп, жігіттің қалыңдығын ертіп барып, көңілдеріне жаққан бір қойын ұстап алады. Бұл «қойбасты алу» деп аталады.

	Салт бойынша «қойбасты» алғалы барған қыз-келіншектердің алдын қарсы жақ тоспайды жəне ұстап алған малдарына таласпайды. Қайта əзіл-қалжың айтып, «ұнағанын алыңыздар» деп ерекше жомарттық танытады. Алда-жалда «қойбасты» алғалы барған қыз-келіншектердің алдын тосып, ұстап алған малдарына таласса, құдалар жағы (жігіт ауылы) үлкен сөгіске қалып, ат шапан-айып төлейді.

	Қыз-келіншектер «қойбастыға» алған қойларын бір отауға апарып сойдырып, құрбы-құрдастарын шақырып, ойын-сауық құрады. Əзіл-қалжың айтып, жігіт ауылына көрсеткен ерліктерін мақтан етіседі.

	Қойбасты алу – қыз-келіншектердің жігіт ауылына жасаған жарасымды еркелігі, əзіл-қалжыңдарының тағы бір келісті көрінісі. Ол адамдар арасындағы татулық пен сыйластықты, береке мен бірлікті нығайтады. Құрбылар арасындағы сыйластық пен сырластықты тереңдетеді.





ҚҰДА-ҚҰДАҒИЛЫҚ БАЙЛАНЫС




	«Ханмен құда болған қара – хан ауылында хандай сыйланар, қарамен құда болған хан – өз үйінде қара болуға ыңғайланар», «құда болғанша сынас, құда болған соң, құл да болса сыйлас», «құда – мың жылдық, күйеу – жүз жылдық» деп қарайтын қазақ халқы, құда-құдағиларын мейлі хан, мейлі қара болсын, ерекше құрметтеп, сыйлап, төрлерінің төбесіне отырғызып, төредей күтеді.

	Қазақ салтында, құда-құдағилар ортасында байлық, мансап, атақ-даңқ, шен-шекпен қуыспайды.

	Тіпті, бір жағы хан, бір жағы құл болса да, қыз беріп, қыз алысқан соң, олар «терезелері тең», құдай қосқан құда-құдағиларға айналады. Бір-бірін ешқашан «теңім емессің» деп кемсітпейді. Үйіне құда-құдағилары келгенде хан-патша болса да, олардың жолы – келіп отырған құда-құдағиларынан төмен болады. Жиын-той, өлім-жітім, нəзір-құзыр істерінде құда-құдағилар ең құрметті, ең ардақты, ең сыйлы адамдар есептеледі де, төрдің төбесі, астың төресі соларға беріледі. Қандай жағдайда да құда-құдағиларын қайырып қойып, шенді-шекпенділерді күту көргенсіздік, тексіздік, тіпті, салт-дəстүрді таптаған бұзықтық деп қаралады.

	Бұл салт адамдарды теңдікке, береке-бірлікке, ізгілікке, тектілікке баулиды. Халықтық салт-дəстүрді ардақтауға жəне одан аттамауға дағдыландырады. Əрқашан адамгершіліктің ақ жолынан адаспауға жетелейді.

	Құдалықтың түрлері əдетте, «құда» деп жалпылама айтқанмен, қиыр қонып, шет жайлап, боранның өті, ауылдың шетінде жүрген, тарихтан бері бастарынан сан қилы ауыртпалық пен қиын күндерді өткізіп, ауыр азап арқалаған қазақ халқында құдалықтың бір емес, бірнеше түрі кездеседі. Оның кейбіреуі достық пен береке-бірлікті негіз етсе, кейбіреуі адалдық пен ізгілікті, кейбіреуі жанашырлық пен жақындықты негіз еткен.





Құдайы құда




	Қазақ халқы «құдайы құда» деп бұрын ешқандай алыс-беріс, таныс-білістігі жоқ, ойда-түсте болмаған бейтаныс адамдармен Құдай қосып құдаласуды айтады.

	«Құдайы құдалыққа» тіке екі жастың, яғни, қыз бен жігіттің махаббат-сүйіспеншілігі дəнекер болады.





Белқұда




	«Белқұда» деп достасқан екі адамның əлі балалы болмай тұрып бір-бірімен қияли құдаласуын айтады, яғни, араларынан қыл өтпейтін екі жігіт:

	«Балаларымыз ұл болса – дос болсын, бірі ұл, бірі қыз болса – құда боламыз» деп, күні бұрын келісіп, кейін бірі ұлды, бірі қызды болса, ресми құда болысады.

	Бұдан тыс, «белқұда» деп жігіт пен қыздың туған əкелерін айтады.





Құрсақ құда




	«Құрсақ құда» деп (қарын құда деп те атайды) əйелдердің құрсағындағы əлі туылмаған нəрестелерге құдаласуды айтады. Мысалы, екі дос адамның əйелдері бір уақытта жүкті болса, олар достықтарын үзбеу мақсатында «достықты сүйек жаңғыртады» деп, құрсақтағы балаларына құдаласып қояды.

	Кейде тар жер, тайғақ кешулерде бір-біріне қол ұшын беріп, бірін-бірі қауіп-қатерден құтқарған адамдар да: «біздің осы кісілігіміз бен достығымызды болашақ ұрпақтарымыз жалғастырсын, сондықтан болашақ ұрпақтарымыздың бірі ұл, бірі қыз болса, құдай деп құда боламыз, яғни, қазірден бастап құдамыз» деп, серттесіп құдаласады.





Бесік құда




	«Бесік құда» деп ата-аналардың бесіктегі ұл-қыздарына берекенің бастамасы үшін құдаласып қоюын айтады. Құдалықтың бұл түрі де адамдар арасындағы татулық пен достықтың əсерін əйгілейді, əрі «белқұда», «құрсақ құда» сияқты, татулық пен достықты, береке мен бірлікті ұрпақтар бойы жалғастыруды мақсат етеді.





Орай құда




	Құдалықтың бұл түрін «қайшы құда» деп те атайды. «Орай құда» көбінде мынадай екі жағдайда болады. Бірі, əл-ауқаты төмен, тұрмыс күйі нашар адамдар арасында болып, олар бір-бірінен қалың алып, қалың бермей-ақ, қыз беріп, қыз алады. Алайда, «қалыңсыз қыз болса да, кəдесіз қыз болмайды» деп, өз шама-шарықтарынша құдалық рəсімдерін міндетті түрде өтейді.

	Енді бірі, қыз бергелі немесе қыз алғалы отырған адамдардың басқа ұл-қыздары бір-бірімен көңіл қосып, үйлену талабын қойса, «үй үстіне үй тіксе жылы болады, құда үстіне құда болса, сыйлы болады» деп, бір-бірімен қайталай құда бола береді. Құдалықтың мұндай түрін «орай құда» деп атайды. Алайда, бұл құдалықта ата-аналар да, жігіт пен қыз да ерікті түрде құдаласып, ерікті түрде бір-бірін ұнатып барып некеленеді.

	Құдалықтың бұл түрі өзара махаббат байласқан, бірақ, əлеуметтік қиыншылық себебінен бас құрай алмай жүрген жастардың дер кезінде бас құрап, дербес отау көтеріп, бай-бақытты тұрмыс өткізуіне мүмкіндік жасайды. Сондай-ақ, адамдар арасындағы махаббат-сүйіспеншілікті мал-дүниесіз шешудей тамаша əдеп қалыптастыруға баулиды. Адамдардың қоғамдық қарым-қатынасын нығайтып, береке-бірлігін күшейтеді.





ҚОЛБАЛА




	Құдалықтың бұл түрі көбінде мынадай екі жағдайда болады: бірі, ата-анасы мен жанашыр жақыны қалмаған қыз баланы адамгершілігі жоғары, мейір-шапағатты адамдар көпшілік алдында «осы баланы мен қолбала қылып бағып аламын. Қанаттыға қақтырып, тұмсықтыға шоқытпаймын, бұған сіздер құдай алдында куə болыңыздар» деп, ресми өз қолына алады.

	Енді бірі, ауыр науқас немесе түрлі жаратылыстық апат салдарынан мүгедек болып, кедейленіп, қыз баласын одан ары бағып-қағып ержеткізерлік мүмкіндігі қалмаған адамдар кісілігі жоғары, мейір-шапағатты адамдарға балам жоқшылық көріп, қайғы-қасірет шекпесін деген ниетпен: «осы қызымды сізге тапсырдым, Құдай алдына дейін жақсылық-жамандығы мен обал-сауабы өзіңізге аманат, қолбала қылып алыңыз» деп, өз еркімен береді. «Қолбаланы» алған адам өз баласындай оны жақсы тəрбиелеп, бойжеткен соң, онымен құрбылас ұлдарының біріне некесін қидырып қосып, келін қылып алады.

	Қазақ салтында «қолбаланы» алған адам оны ерекше қастерлеп, үлде мен бүлдеге бөлеп өсіреді. «Қолбала» бойжетіп, келін болғаннан кейін де ата-енесін өз ата-анасындай көріп еркелеп, басқа келіндерге қарағанда еркін жүріп-тұрады.

	Бұл салт адамдарды адамгершілікке, ізгілікке, бауырмалдыққа, жанашырлыққа баулиды. Адамдарды мейірімді, қайырымды, жанашыр болуға жетелейді. Барша адам баласының қиыншылығын өз қиыншылығы, қайғы-мұңын өз қайғы-мұңындай көріп, жетім-жесір, жоқ-жітік адамдарға қол ұшын беріп отыруға дағдыландырады.





ƏМЕҢГЕР




	Ерте кезде күйеуі жастай қайтыс болған əйелді жəне құда түсіп, қалыңын беріп қойған қызды жат жұртқа жібермей, өз еркі мен қалауы бойынша күйеуінің інісі немесе ағасына қосуды, оны көбінесе сол ауылдағы өз көңіліне ұнаған туыстығы жақын адамдардың біріне үйлендіруді «əмеңгер» деп атаған. Сондай-ақ, жесірлерін кім көрінгенге жəбірлетпей «əмеңгерім» деп жақын туыстарының құқық-мүддесін қорғауға жəне тентіретпей бағып-қағуға құқықты болған.

	Салт бойынша «əмеңгерлікке» əйелдерді мүлде зорламайды. Егер басқаларға үйленбей отыра беремін десе, өз қалауы бойынша отыра береді немесе жосын бойынша өзі ұнатқан біреудің етегінен ұстауға құқықты. Жесір əйелдерді əмеңгерлікке зорлау адамгершілікке жат жаман қылық есептеледі, яғни, кешірілмес күнə болады.

	Бұл салт қазіргі замандағыдай аналар мен балалардың құқық-мүддесін қорғайтын заң тараулары болмаған сол бір дəуірде жетім-жесірлердің құқық-мүддесін қорғау рөлін атқарған, яғни, жетім-жесірлердің жат елге кетіп, өзгелердің зорлық-зомбылығына, келемеждеуі мен қорлауына, аяқ асты болуына ұшырауының алдын алған. Сондай-ақ, жетім-жесір туыстарының бөтен елге сіңіп кетуі салдарынан махаббат-неке істерінде ұятқа, күлкіге қалудай істерден сақтанған. Жақындарын жатқа қимайтын бауырмал, жанашыр адам болуға дағдыландырады. Сондай-ақ, адамның бəрінен де ардақты, қымбатты екендігін ұғындырады.





КҮШ КҮЙЕУ




	Қазақ халқы тарихта өзгелерге адамгершілік пен ізгілік танытудың ақылға сыйымды, көкейге қонымды сан түрлі айла-тəсілдерін тапқан. Сондай тамаша тəсілдердің бірі – «күш күйеу».

	«Күш күйеу» деп қыз перзенттері болғанмен, түрлі шаруашылық жұмысына қарасып-қайырылысар ер азаматы жоқ адамдардың, өз қызымен үйленген жігіттің күшін пайдаланып, өзара селбесіп жан бағу мақсатымен, өз үйіне кіргізіп алуын немесе өз алдына отау көтеріп беріп, өз ауылында ұстауын «күш күйеу» («күшік күйеу» емес) деп атайды.

	Жоғарыдағыдай жағдайлар кездессе, қолы қысқа, əл-ауқаты төмен, үйленіп бас құрауға шама-шарқы келмейтін, кісілігі жоғары, адал, арлы азаматтарды өз үйіне күш күйеу етіп, қалыңмал төлетпей-ақ кіргізіп алады немесе жігіттің ата-анасы қызы бар үйдің қолына кіргізіп береді.

	Бұл салт адамдарды селбестікке, ізгілікке, береке-бірлікке баулиды. Өзара көмектесіп, қарасып-қайырылысып, адамдық өмірді мəн-мағыналы өткізуге дағдыландырады. Бірінде жоғын екіншісі толықтап, басқа түскен қиындықты тең көтеріп, қайғы-қуанышта бір жағадан бас, бір жеңнен қол шығаруға баулиды.





ЖЕҢГЕ АЛУ




	Құдай деп құда болысып, өзара баталасып, ақсарбас қой сойысып, құйрық-бауыр асасқан соң, күйеу жігіт қайтыс болып кетсе, онда, бата бұзбай құдалықты сақтап қалу үшін екі жақ қайта келісіп (қалыңдықтың ризалығын алу шартымен) қаралы қалыңдықты күйеу жігіттің інісіне алып береді.

	Егер күйеу жігіт қайтыс болған соң, қаралы қалыңдық оның інісіне тиюге келісімін бермесе немесе күйеу жігіттің оны алатын інілері болмаса, онда төлеген қалыңмал түгел қайтарылады. Ал, күйеу жігіт тірлігінде ұрын барған болса, онда қалыңмалдың жартысы ғана қайтарылады.

	Жеңге алу адамдар арасындағы қарым-қатынасты нығайтып, береке-бірлікті жалғастырады, орынсыз дау-дамай, ұрыс-керістің, жауласудың алдын алып, тыныш, орнықты қоғамдық орта жаратады. Əрі екі жақты да ауыр уайым-қайғыдан аз да болса жеңілдетіп, үміткерлікке жетелейді.





ҚҰДА-ҚҰДАҒИ АТАУЛАРЫ




	Қазақ халқы өзара қыз алып, қыз беріскен адамдарды «құда-құдағи» деп жалпылама атағанымен, олардың құдаласу барысы, жағдайы жəне уақытына қарай əртүрлі атайды. Мысалы:

	Белқұда – күйеу жігіт пен қалыңдықтың (қыздың) туған əкелері. Белқұдағи – күйеу жігіт пен қыздың (келінінің) туған шешелері. Құда – күйеу жігіт пен қыздың (қалыңдықтың) əкелері жəне аталары, сондай-ақ, солармен жолы тең, туыстығы жақын аға-бауырлары.

	Құдағи – күйеу жігіт пен қыздың (қалыңдықтың) шешелері мен əжелері, сондай-ақ, солармен жолы тең, туыстығы жақын абысын-ажындары.

	Бас құда – алғаш құдалық сөйлесе барған немесе құдалық алыс-беріс, барыс-келісте жігіт ауылының өкілі ретінде құдалыққа басынан аяғына дейін араласып, жігіт жаққа төрелік айтып, кесім жасайтын адам.

	Үлкен құда – белқұданың ағалары мен əкелері.

	Үлкен құдағи – белқұдағидың енелері мен абысындары.

	Кіші құда – белқұданың інілері.

	Кіші құдағи – белқұдағидың абысын-ажындары.

	Жанама құда – құдалық кезінде бас құда мен құдалардың қасына еріп барған көмекшілері мен жолдастары.

	Жанама құдағи – құдағилардың құдалыққа ертіп барған жолдастары.

	Құда бала – күйеу жігіт пен қалыңдықтың ағалары мен інілері.

	Құдаша – күйеу жігіт пен қалыңдықтың əпкелері мен сіңлілері.

	Бұл атаулар тіл ғылымы тұрғысынан қарағанда, қазақ халқының тілге өте бай, қазақ тілінің шұрайлы, бейнелеу қуатының жоғары тіл екендігін дəлелдейді. Сондай-ақ, құда-жегжаттық қатынас пен алыс-беріс, сый-құрмет істерінде төтенше маңызды мəн алады.





ТЕҢІН ТАПСА ТЕГІН БЕРУ САЛТЫ




	Қазақ халқы «теңін тапса – тегін бер» дейді, яғни, құдалық ісінде «қыздан аламын дегеннің кісілігі жоқ», «қыздан алғанды қынға жақ» деп қарап, ұл-қыздары өз теңін тапса, əрі екі жақтың ата-аналары да қуанысып, «балаларымыздың көңілі жарасып, бір-бірін ұнатып қалыпты» десіп, əрі екі жақ шамалары келгенінше жасау-жабдықтарын беріп, балаларының басын тезірек құрап қоюға күш салған. Ешқашан «мен пəлен қалыңмал аламын, маған пəленбай дүние бересің» деп емініп, сұранып атақ-абыройын төкпеген, дəлірек айтқанда, балалары теңін тапса тегін берген.

	Ертеде қазақ халқы құдаларынан «пəлен аламын, маған түген дүние бер» деуді өте арсыздық, тексіздік, көргенсіздік санаған. Сол себепті, «теңін тапса тегін бер» деп, ұл-қыздарын өз сүйгендерімен үйлендіріп қоюды өте игілікті іс деп қараған. Олай болатыны, қазақ халқы ата-ана болған барша адам баласының алдында мынадай төрт түрлі борышы бар деп біледі: баласын ержеткенше бағып-қағу; ұл болса сүндеттетіп, қыз болса сырға тағып, есейген соң, сүйген адамдарымен үйлендіріп қою; оқытып, өнер-білім үйрету; жеті атасын ұғындырып, туған халқының арғы-бергі тарихынан хабардар ету.

	Қазақ халқының қыздарын теңін тапса тегін беру салты адамдарды бауырмалдыққа, жанашырлыққа баулиды. Дүниеқорлықтан, өзімшілдіктен, тойымсыздықтан аулақ болуға дағдыландырады. Адамдар арасындағы достық, сүйіспеншілікті арттырып, адамдарды береке-бірлікке, татулыққа жетелейді. Қоғамдық қарым-қатынастарын нығайтып, өрістерін кеңейтіп, достарын көбейтеді.





ДƏСТҮРЛІ ҚАЛЫҢМАЛ




	Ежелгі қазақ əдет-ғұрпында «қалыңмал» құдалар арасындағы береке-бірлік пен татулықтың дəнекері ғана болған. «Қыздан алғанды қынға жақ» деп, қалыңмалды ешқашан, еш уақытта байлық қайнары, кісілік мақсат-мұрат есептемеген. Керісінше, «құрыған адам құдасын қинайды, білімді адам құдасын құдайындай сыйлайды» деп қарап, құдаларына «жоқты тап, жорға-жүйрігің мен жылт еткеніңнің бəрін маған бер» деп сұрағанды, «жақынын қазған жалшымайды» деп, ондай адамдарды нағыз жарымаған, көргенсіз деп есептеген.

	Қазақ халқының алыс-беріс, барыс-келіс істерінің бəрінде көз жəне көңіл таразысы жəне кісілік өлшемі болғаны сияқты, қалыңмалының да белгілі өлшемі, шегі, саны, аты-жөні, түрі болған. Тіпті «қалыңсыз қыз болса да, кəдесіз қыз болмайды» деп, құдалық дəнекер, қуаныш сыйлығы ретінде тегін берген қыздардан да əртүрлі кəделер алып, кəделер берген.

	Қазақ халқының қалыңмалы, əл-ауқаты əртүрлі адамдарды көзде ұстай отырып белгіленген. Алайда, «бай мен бай құда болса, араларында жорға жүреді, кедей мен кедей құда болса, араларында дорба жүреді» дегендей, əр адам өз əл-ауқатына қарай алыс-беріс жасаған. Ол негізінен мынадай түрге бөлінеді:





1. Дəстүрлі қалыңмал




	Дəстүрлі қалыңмал – бір түзу мылтық, бір берен сауыт, бір жүйрік ат жəне малдығы артық бір түйеден тұрады.





2. Қара мал




	Қара мал – жиырма ірі қарадан тұрады. Мұнда, құлын, тай, бұзау-таналар да түгел бір қараға есептеледі.





3. Ілу




	Ілу – күйеу жігіттің қызын жақсы тəрбиелеп есейтіп-ержеткізгені үшін енесіне міндетті түрде беретін ат,түйе секілді зат. Егер жігіт ілуге көп қаражат жұмсаса, онда қалыңмал азайтылады.





4. Сүт ақы




	Сүт ақы – жігіт жақтың, қыз анасына беретін заты, яғни, ананың аналық ақ сүтінің бодауына берілетін сыйақы.





5. Жігіт түйе




	Жігіт түйе – қыз əкесіне «ата күшіне» деп беретін зат, яғни, əке күшінің бодауына берілетін сыйақы.





6. Той малы




	Той малы – қыз тойына жігіт жақ апаратын сойыс мал. Əдетте, той мал бір ірі қара, екі ұсақ малдан жоғары болады. Қазіргідей шай-тұз, ұн-күріш, май, қант, кəмпит сияқты нəрселер алдыруды ұят санайды.





7. Дөңгелек қалың




	Дөңгелек қалың – 10–15 ұсақ мал немесе соған балама ретінде беретін бір жылқы, я бір сиыр.





8. Балама қалың




	Балама қалың – 10–15 ұсақ мал орнына беретін бір тəуір жылқы.





9. Олқы қалың




	Олқы қалың – алатын қалыңдығы өліп, оның орнына балдызын алғанда төлейтін 37 ірі қара.

	Қазақ салтында бардам адамдардың қалыңға беретін малдарын бөлу үстінде «құрық бауға» деп жылқышылар бір мал, «қосақ бауға» деп қойшылар бір мал алса, ал бата жасағандар «келін тілі» деп бір мал алып қалады.

	Жоғарыда айтқандай, қазақ халқының дəстүрлі қалыңмалы – бір түзу мылтық, бір берен сауыт жəне бір жүйрік ат пен малдығы артық бір түйе ғана болған. Бірақ, ол бардам адамдарға қаратылған. Ал, қолы қысқа адамдар «орамал тон болмайды, жол болады» деп, барымен базарлап, бір дəн болса бөліп, жарты дəн болса жарып жеп, өмір бойы тату-тəтті өткен.





10. Балдыз қалың




	Әр екі жақ құдай деп құдаласып, барып-келіп, алып-беріп жүргенде қалыңдық қайтыс болып кетсе, онда екі жақ баталарын бұзбай, құдалықтарын ары қарай жалғай беру үшін марқұм болған қалыңдықтың артындағы сіңлісіне сөз салып, ол келісімін берсе, ендігі жерде күйеу жігітке сол балдызы қалыңдық болады. Міне, бұл «балдыз қалың» деп аталады. Алайда, күйеу жігіт бұрынғы қалыңдығы тірі кезінде ұрын келген болса, онда түйе бастатқан бір тоғыз «балдыз қалың» төлейді. Ұрын келмеген болса төлемейді.

	Ал, балдызы «балдыз қалың» болуға келісімін бермесе немесе марқұм болған қалыңдықтың артында басқа сіңлілері болмаса, онда қыз жақ жігіт жақ төлеген қалыңмалды түгел қайтарады. Бірақ күйеу жігіт қалыңдығы тірі кезінде ұрын барған болса, онда қалыңмалдың жартысы ғана қайтарылады.

	Бұл салттың адамдар арасындағы қарым-қатынасты жақсартып, тату-тəтті, береке-бірлікті орта жаратуда рөлі өте зор. Адамдар арасында дауласу мен жауласудың алдын алып, өкпе-реніштен сақтандырып, адамдарды береке-бірлікке, достыққа, татулыққа баулиды. Дəстүрлі достықты үзбейді.

	Қалыңмал өлшемі адамдарды ата салтын құрметтеуге баулиды. Алыс-беріс, барыс-келіс істерінде «аз бердің, көп алдың» деп ренжісіп, түс шайысып қалудың алдын алып, адамдарды тату-тəтті өмір өткізуге жетелейді. Əркімнің ойына келгенін істеуінің, нысапсыздықтың, тойымсыздықтың, ашкөздіктің алдын алады. Адамдарды адамгершілік пен салт-дəстүрден аттамайтын ар-ұятты, əдеп-ибалы, сыйласымды болуға дағдыландырады.





ЖАСАУ




	Ұзатылатын қызға қыздың ата-анасы беретін мал жəне дүние-мүлік «жасау» деп аталады. Жасау əдетте, қалыңмалмен шамалас болады. Ауқатты адамдар қызына үй тігіп береді. Тіпті, қалыңмалдан артық жасау жасап береді.

	«Жасау» ауқатты адамдар жөнінен алғанда мынадай мал-мүліктерден тұрады:

	1. Төсек-орын, киім-кешек, яғни, бір ақ шаңқан киіз үй, бір жақсы төсек пен тағы бір құс төсек, 3–7 көрпе-жастық, бірнеше текемет, төр көрпе, сырмақ, от киіз, 5–6 алаша, 2–3 кілем, ішік, шапан, көйлек-көншек əрқайсысы тоғыз-тоғыз немесе жеті-жеті, ең болмағанда үштен, бестен кем болмайды.

	2. Құрал-жабдық, қару-жарақ. Олар: ер-тұрман, садақ, мылтық, найза, сауыт, қалқан, берен қылыш, қазан-ошақ, шыны-шəйнек, балта-шот, балға-төс, егеу-түрпі, ине-жіп, ара, талыс, үскі-кескіш, біз, сыдырғы, бəкі-пышақ, т.б.

	3. Ат-көлік жəне сауын-сойыс, яғни қызға мінгізген жорға мен күйеу жігітке мінгізген жүйрік ат жəне олардың сауын ішіп, сойып жеулеріне берген 3–4 сиыр, 20–30 ұсақ мал, сондай-ақ, артынып-тартынып көшулеріне бір-екі түйе қатарлылар.

	4. Қызға танысып барғанда жəне арнаулы берген туыс-туғандарының мал-дүниелері, яғни, мініс ат, сауын сиыр, сойысқа берген ұсақ малдары мен кілем, сырмақ, текемет, түрлі киім-кешек, білезік, сырға, алқа, жүзік, т.б.

	Қызға «жасау» беру – қазақ халқының қыздарын ерекше қастерлеуінің тағы бір белгісі, яғни қыз ата-анасының қызымыз жат жер, жат елге барғанда еш қиындық көрмей, мал-дүниеден тарықпай, жылап-сықтамай, ел қатарлы жақсы күн көріп, тезірек еңсе көтеріп, бай-бақытты тұрмыс кешірсін дегені əрі болашақ ұрпақтардың дүниеге төрт мүшесі сау, ес-ақылы дұрыс болып келіп, олардың ақаусыз өсіп-жетілуіне мүмкіндік жасағаны.





КИІТ ЖƏНЕ КƏДЕ




	Киіт – құда-құдағилар мен құда-жегжаттарға ғана берілетін арнаулы сый-сияпат. Ол құда-жегжаттардың əл-ауқаттарына қарай əр-түрлі деңгейде беріледі. Мысалы, ауқатты бай адамдар қасқыр жəне сілеусін ішік, құндыз жағалы тон, бағалы шапан, шеріс, доқаба, торғын көйлек-көншек, сондай-ақ, қымбат бағалы басқа да киім-кешектер мен кездемелер береді.

	Кəде – əртүрлі жиын-тойлар мен қуанышты сəттерде, сондай-ақ, өлім-жітім, нəзір-құзыр істерінде берілетін киім-кешек, орамал-шаршы, кездеме қатарлы нəрселер.

	Қазақтың кəделері өте көп (жол-жора деп те аталады). Ол бір нəресте шыр етіп дүниеге келіп, ағаш бесікке түскеннен жер бесікке түскенге дейінгі аралықта болатын қуаныш пен қайғылы істердің барлығында қалмайды.





«КЕЛІН АС» АПАРУ ЖƏНЕ КЕЛІН СҰРАУ




	Екі жақ құдай деп құда болысып, құйрық-бауыр асасып, алып-беріп, барып-келіп, арада біраз уақыт өткен соң, қыз алатын жақ (келін түсіруге жағдайым келеді-ау деген бір күні) болашақ келініне арнап бір қойын сойып қоржынына салып, тəтті-дəмдісін алып жəне келініне бағалы бір көйлек, ақ күмістен білезік, оған қосымша құда-құдағиларына бағалы сыйлықтар апарып, «келін асын» əкеліп отырмын, енді баламды беріңіздер деп сұрайды.

	Қыз ата-анасы оны құп көрсе, «балаңызды пəлен уақытта беремін, дайындығыңызды жасай беріңіз» деп келісімін беріп, тойға қажетті нəрселерді мерзімді уақытқа дейін əзірлеп беруді тапсырады. Міне, бұл «келін ас апару» жəне «келін сұрау» деп аталады. Кей жерде келін асты жігіттің аға-іні, жеңге, əпке-қарындастары апарып, келінді одан соң, жігіттің ата-анасы арнаулы бір жолы барып сұрайды.

	Келін ас апару – болашақ келінге деген сый-құрмет жəне ата-ененің келініне деген ата-аналық сүйіспеншілігі, ол болашақ келін мен ата-ененің қарым-қатынасын нығайтып, ата-балалық сүйіспеншіліктерін арттырады. Сыйластық, сырластық байланыстарын тереңдетіп, болашақта тату-тəтті болып, бір-бірін құрметтеп, аялап өтулеріне мүмкіндік жасайды.





ЖЫРТЫС ТОЙ




	Салт бойынша жігіт жақ құдаларына беруге тиісті қалыңмал, ана сүті, ата күші жəне өлтірі, келін ас, келін сұрау сияқты жол-жоралғыларын түгел атқарып болған соң, бауыр-туыс, құда-жегжаттарын шақырып, «жыртыс той» (кей жерде «қоржын той» делінеді) жасайды. Тойға келгендер «шашу» жəне «жыртысыңа қосқаным» деп мал-мүлік жəне бағалы кездеме, торғын-торқа əкеледі, келінге əзірленген жасаулар мен туыс-туған, құда-жегжаттары қосқан қосарлар үйге түгел ілініп, келген жұртқа көрсетіледі.

	Жыртыс тойда арнаулы үйлер тігіліп, айтыс, қыз қуар, палуан, теңге ілу, жамбы ату, көкпар сияқты ойындар өткізіліп, жүлдегерлерге бағалы сыйлықтар беріледі. Құда-жегжаттарға ат міндіріп, киіт кидіреді. Соңында, бауыр-туыстар ақылдасып, жыртыстың кем-кетігін толықтап, жыртыс салу дайындығына кіріседі.

	Жыртыс той туыс-туған, дос-жаран, құда-жегжаттар арасындағы алыс-берісті нығайтып, бір-бірінің жетпей жатқан жеріне көмектесіп, бір-бірінің қуанышын өз қуанышындай көруге дағдыландырады. Береке-бірлік пен достықты нығайтады.





ЖЫРТЫС БУУ




	Текті де тəрбиелі, көргенді де көреген қазақ халқы, əрқандай қуанышын көппен бірге көретіндіктен, жыртыс салудан бір күн бұрын дос-жаран, бауыр-туыс, құда-жегжат, көрші-қолаңдарын шақырып, ақсақалдарға бір малға бата жасатып, «құдай-аруақ қолдасын» деп шағын той жасап, жыртыс буады. Болашақ отаудың босағасы берік, шаңырағы биік болып, екі жастың бай-бақытты болуларына игі тілектерін білдіреді.

	Əдетте, жыртыс буысуға келген əйелдер шашу жəне жол-жора, кəде деп алқа-білезік, сөлкебай, сырға, жүзік сияқты заттар апарады. Оны жыртыс буған кезде «жыртыс басы», «тең шешер» деген сияқты жосындарға арнап шымылдық басына, киім-кешектің арасына салып буып қояды жəне «шашу» деп қант-кəмпит салып буады. Бұларды жыртыс ашқан кезде қыз ауылындағы əйелдер қуана-қуана бөлісіп алады.

	Салт бойынша жыртыс буғанда əрбір буылған теңге, əсіресе, бас теңге «жыртыс» деп ауқатты адамдар 10–15 кез, өзге адамдар 2–3 кез торғын-торқа салып буады. Оны қыз ауылындағы жыртыс ашқан əйелдер қуаныш ретінде жыртып-жыртып бөліп алады.

	Жыртыс буу салты адамдарды көпшілдікке, береке-бірлікке, қайғы-қуанышта ортақ болуға баулиды. Адамдар арасында əр күні қуанышты істер үзілмесе екен деген игі тілек тудырады. Адамдардың өзара сыйластығы мен сырластығын, барыс-келіс, алыс-берісін жиілетіп, достығын нығайтып, өрісін кеңейтеді. Дұшпанын азайтады. Адамдарды əрқандай қуанышта бірлікте болуға, өз қуаныштары арқылы өзгелерді де қуантуға дағдыландырады.





ЖЫРТЫС САЛУ




	Салт бойынша жігіт жақ болашақ келін киетін киім-кешек, көрпе, тұскиіз секілді заттарды қыз тойына дейін əзірлеп болады. Сол əзірленген дүниелерді жəне онда қуаныш үстінде жыртылатын кездемелерді «жыртыс» деп атап, оны қызды алатын кезде (қыз тойының алдында) буып-түйіп, түрлі жол-жора, кəделерімен қосып, той малын айдап, салтанатпен қыз ауылына апарып салады. Міне, бұл «жыртыс салу» деп аталады.

	Жыртыс салған кезде жігіттің туыс-туғандары жыртысты артып, тойға əзірлеген малдарын айдап, қыз ауылына тіке барады да, оларды қыз ауылы шашу шашып қарсы алады. Күйеу жігіт пен оның жолдастары ауыл сыртында кідіріп қалады. Оларды қыздың жеңгелері мен ауылдың қыз-қырқындары барып қарсы алады.

	Ауылға күйеу жігіт барғанда, жездесінің атын байлағаны үшін бір балдызы одан «атбайлар» алып, оңаша отауға кіргізеді.

	Бұл салт адамдарды ата дəстүріне құрмет етуге, əрбір істі белгілі тəртіп, жүйе бойынша істеп, адамдық өмірдің мəн-мағынасы мен қызығын арттыра түсуге баулиды. Ұрпақтарды адамгершілік пен салт-дəстүрді құрметтеуге дағдыландырады. Адамдар арасындағы қарым-қатынасты нығайтып, береке-бірлікті арттырады.





КҮЙЕУ КИІМІ




	Дүниеде қазақ халқындай салт-дəстүр, əдет-ғұрыпқа бай халық кемде-кем ұшырайды. Ертеде қазақ жігіттері қалыңдығын алып келуге барарда арнаулы киім тіктіріп, қайын жұртына киіп барған. Əне, сол киім «күйеу киімі» деп аталған.

	Əлем-жəлем тігілген «күйеу киімін» киіп, басына үкі қадап, қайын жұртына барған күйеу жігітті қыз ауылының қыз-бозбалалары мен келіншектері сан жерден сынап, сан рет əзіл-қалжың істігіне түйреп, оның тəрбиелілігін, төзімділігін, ақыл-айласын бағамдайды.

	Бұл салт жастарға қуанышты, мерейлі сəттерде де туған халқының салт-дəстүрін ұмытпауды, аяқ асты етпеуді ұғындырып, өз білгенін істеп салт-дəстүрден аттаудай нашар іс пиғылдардан тектейді. Өзін дұрыс ұстауға үйретеді, сүйген жары мен қайын жұрты алдындағы жауапкерлік сезімін күшейтеді. Əдепті, ибалы болып, адамгершіліктен аттамауға дағдыландырады.





ҚҰДАША АРАШАЛАУ




	Қазақ салтында жыртыс салып, құданың ауылына қыз алғалы барған жолы, ойын-тамашаны көбейту үшін құдағиларға еріп барған құдашалар мен жас құдағиларды бөлек бір үйге оңашалап апарып күтіп, сыбағалы астарын беріп, дастарқан жаяр сəтте, оларды аңдып тұрған ауылдың бір топ жігіт-желеңдері үйге сау етіп кіріп келіп, «құдашалармен үйленеміз» деп құдашаларға тап береді. Əне, сол кезде жігіт жеңгелері «əй, жігіттер, қойыңдар, ұят болады, сабыр-сабыр!» деп арашалаған болады. Міне, бұл «құдаша арашалау» деп аталады. Бірақ жігіттер ойынды одан ары қыздыру үшін, жеңгелерінің қой дегеніне қоймай, құдашаларына жақындай түседі. Əне, сол кезде алдын ала əзірлік жасап келген құдашалар жігіт жеңгелеріне «міне, құдаша арашаларыңыз» деп, қолжаулық сияқты кəделерін беріп құтылады.

	«Құдаша арашалау» ойыны құдашалар мен құда балалардың тез танысып, бір-бірлерінің ақыл-айласы мен мінез-құлқын байқауына, сондай-ақ, олардың қоғамдық қарым-қатынастары мен барыс-келіс, алыс-берістерін жиілетіп, сыйласып, сырласып кетулеріне мүмкіндік жасайды. Əсіресе, қыздар мен жігіттердің досын көбейтіп, өрістерін кеңейтеді. Жастарды берекелі, тату-тəтті, тыныш, орнықты қоғам құруға баулиды.





ҚҰДАҒИ ТОРУ




	«Құдағи тору» дегеніміз – қыз ауылындағы жігіттердің, əсіресе, жезделер мен күйеу балалардың қыз тойы өтіп, енді келінді пəлен күні алып қайтамын деп қуанып жатқан құдағиды ең соңғы рет тағы бір сынап көру жəне оңаша сыйлап, əзіл-қалжың айтып қалу үшін өткізетін жоралғысы.

	Онда, қалт еткен бір бос уақытта ұзатылатын қыздың жезделері мен сол ауылдың өзге күйеу балалары құдағиларды оңаша бір үйге апарып күтіп, сыбағалы табақтарын тартып, тамақтарын жегізіп болған соң, қол сүртетін орамал бермей, не қолдарын жудырмай, тіпті, дастарқанды да жимай отырып алады. Міне, бұл «құдағи тору» деп аталады. Əне, сол кезде жол-жосынға жүйрік құдағилар жігіттерге «міне, құдағи торуларыңыз» деп, оларға түрлі кəделер береді.

	«Құдағи тору» – той кезінде ішкі-сыртқы қарбалас жұмыстан қолдары босамай немесе үлкендерден аса алмай, құдағилармен əңгімелесіп, əзіл-қалжың айтысуға мүмкіндіктері болмаған жігіттердің құдағиларымен оңаша отырып танысып, əзілдесіп қалу үшін жасаған жоралғылары. Бұл адамдар арасындағы береке-бірлікті нығайтып, қоғамдық өрісті кеңейтіп, тамаша қоғам құруға жетелейтін жоралғылардың бірі есептеледі. Адамдарды ізгілікке, бауырмалдыққа, адалдыққа, мейірімділікке дағдыландырады.





ЖЫРТЫС ЖЫРТУ (ЖЫРТЫС АШУ)




	Қыз ауылы қызының жыртысы келген күннің ертесі ауыл балаларын атқа қондырып, көрші-қолаң, құда-жегжат, туыс-туғандарының əйелдері мен ақ самайлы əжелерін жыртыс жыртуға (ашуға) шақырып, əйелдер қауымына шағын той жасап береді. Келгендер шашуларын əкеліп, «жыртыс құтты болсын» айтады.

	Жыртыс жыртуға (кей жерде жыртыс ашу десе, кей жерде қоржын ашу деп аталады) келген əйелдер қауымы жол бойынша жасы үлкен, жолы үлкен бір əйелге бас теңді ашқызып, «қуаныш құтты болсын» деп, тең ішінен шыққан жыртысты жыртқызады. Жыртыс жыртқан адам оны келген əйелдердің жасына, жолына қарай (қоржын ішінен шыққан алқа-білезік, жүзік сияқты нəрселерді қосып) бөліп береді. Міне, бұл «жыртыс жырту» деп аталады. Тіліміздегі: «жыртысын жыртты», «біреудің орынсыз жыртысын жыртпа» деген сөз əне содан қалған.

	Əдетте жыртыс буылған жасау-жабдықтар бірнеше тең болады. Жігіт шешесі жыртысты апарып салған соң, оның қайсысы бас тең, қайсы теңде қандай жыртыс, қандай кəде бар екендігін қыз шешесіне айтып ұғындырып, апарған жол-жоралары мен шашуларын тапсырып береді.

	Егер жыртыс жыртуға (ашуға) сол ауылдағы жасы, жолы үлкен инабатты, беделді əжелердің бірі үлгеріп келе алмаса немесе құдағилары мен сыйлы адамдарының бірі үлгеріп келе алмаса, онда жиналған əйелдер жасы, жолы бойынша екінші немесе үшінші теңдердің бірін ашып, жыртысын жыртып қайта береді.

	Теңдер түгел ашылып, жыртыс жыртылған соң, тең ішіндегі қызға арналған жасау-жабдықтар қыздың өзі тіккен баспа, кестелерімен бірге түгел қызға əзірлеген үйге ілініп, көптің көріп баға беруіне қойылады. Көрген əйелдер оған өз бағаларын беріп, ақыл-кеңес көрсетеді. Кем-кетігі болса, құда-құдағилардың тезірек əзірлеуіне ескертулер беріледі. Сондай-ақ, қыздың өзі əзірлеген дүниелеріне қарап, оның іскерлігі мен ісмерлігін таразылайды.

	Бұл салт адамдарды береке-бірлікке, ынтымақтылыққа баулиды. Қайғы-қуанышта бірге болып, бір жағадан бас, бір жеңнен қол шығаруға дағдыландырады. Адамдар арасында достық пен сүйіспеншілікті арттырып, қоғамдық қарым-қатынасын нығайтады.





ҚЫЗ ТАНЫСУ




	Ұзатылатын қыз тойы болар алдында жолдас-жораларымен бірге туыс-туған, ел-жұртын түгел аралап танысып, елді тойына шақырып шығады. Міне, бұл «қыз танысу» деп аталады.

	Қыз танысудың да өзіндік үлгі-өнеге, жол-жосыны бар. Онда қыздың ұзатылатын той мерзімі белгіленген соң, қыздың ата-анасы қызына бауыр-туыс пен сыйлы адамдарына əзірлеген жол-жора, киіт-кəделерін беріп, қызын сəтті бір күні атқа мінгізіп, қасына жақын аға-інілерінен бір-екі қосшы, жеңгелерінен біреуін басшы етіп тағайындап, ауылдағы құрбы-қыздары мен сіңлілерінен бірнешеуін ертіп, баратын, түстенетін, қонатын үйлері мен қайтатын уақыттарына дейін егжей-тегжейлі ұғындырып, таныстыруға жібереді.

	Танысқан қыз аруақты үйлер мен қара шаңырақтардан міндетті түрде түсіп дəм татып, тіке туыстары мен нағашы жұртын, көңіл жетер дос-жаран, құда-жегжаттарын түгел аралап танысып шығады. Оны бастап жүрген жеңгесі барған жерінің барлығына қыз ата-анасы берген жол-жора, киіт-кəделерін беріп, тойдың қай күні, қай жерде өтетінін, ойын-сауықтың қай күні болатынын мұқият ұғындырып, тойға шақырып отырады.

	Танысып барған қызды барған үй иелері ерекше қошеметпен қарсы алып, асты-үстіне түсіп күтеді. Шағын ойын-тамаша ұйымдастырып береді. Ақсақалдар ақ баталарын беріп, «бет алдыңнан жарылқасын» деп ақ жол тілейді. Жақын туыстары мен нағашылары бұйымтайы мен қалаған-сұрағанын беріп, ренжітпей аттандырады.

	Ал жақын маңдағы ауылдар мен көрші-қолаңға танысқанда, əр үйге кіріп тізе бүгіп дəм татып қана шығады. Жеңгесі «бүгін өлең, ертең той» деп, тойға шақырып отырады. Ал қыз ауыл арасында танысқанда, оның қасына ауылдағы қолы бос қыздардың бірі қалмай еріп, оны зор қошеметпен таныстырады.

	Бұл салт қыздардың таныс-білісін молайтып, қоғамдық байланысын кеңейтеді. Туған жұртына деген сүйіспеншілігін арттырады. Ел-жұртын түгел аралап көріп, көз аясын кеңейтіп, білімін молайтады. Отау көтеру, үй ұстау жөнінде белгілі түсінік пен тəжірибеге ие болады.





ТОЙҒА ШАҚЫРУ




	Қазақ салтында жиын-той, өлім-жітім, ас-нəзірге арнаулы адам ел-жұртты аралап жүріп шақырады немесе сауын айтады. Торқалы той, топырақты өлімге басқа біреуден сəлем айтып жіберуді немесе қағаз жазып жолшыбай біреуден беріп жіберуді көргенсіздік, тəрбиесіздік деп есептейді. Тіпті көзге ілмегендік, қорлағандық деп қарап, ондай шақыруларды «ақсақтың қайыр-сəлемі» деп елеп-ескермейді.

	Əдетте тойға көрші-қолаң, аралас-құраластығы бар алыс-жақын ру-тайпалар мен жақын отырған ұлт-ұлыстар түгел шақырылады. Өте-мөте, атағы шыққан батыр-палуан, əнші-күйші, ақын-жырау, сал-серілер мен шешен, билер, атбегі, құсбегі, мергендер хабарсыз қалдырылмайды. Той хабарын алысымен бұрын өкпе-реніші бар ағайын-туыс, құда-жегжаттар өкпе-реніштерін қайырып тастап, «той десе қу бас домалайды» деп, той жасайтын ағайындарына қарай аттылы-жаяу ағылып, қуаныштарына ортақтасады.

	Қазақ салтында қыз тойына ұзатылатын қыздың өзі танысып жүріп, сүндет тойға сүндеттелетін баланы ашамайға мінгізіп жетелеп немесе бір адам алдына алып жүріп шақырады. Бұдан басқа, тойларға еті тірі, тілі жақты пысық жігіттер мен ауыл азаматтарының қай-қайсысы да шақыра береді. Алайда, тойға кім шақырса да, болатын тойдың орны, болатын күні, онда болатын ойын-сауық, бəйге-палуан, айтыс, берілетін бəйге мөлшері қатарлылар ерекше ескертіліп отырады.

	Қазақ халқы «тойдың ең жаманы – біліктілер ғана шақырылып, қара халық хабарсыз қалған той» деп, жетім-жесір, əл-ауқаты төмен адамдардың шақырусыз қалуынан қатты сақтанады. Бір ауылда, бір руда, бір жерде аралас-құралас отырған адамдарды тең көріп, оларды бай-кедей, шенді-шекпенді деп, руға, жікке бөліп алаламаған.

	Қазақтың жікке бөлмей, шен-шекпеніне қарамай, ел-жұртты тойына түгел шақыруы адамдардың бір-біріне деген сүйіспеншілігін арттырып, өз араларындағы өкпе-ренішті жойып, достық барыс-келісін нығайтады. Барша адамды тату-тəтті, көңілді, тыныш өмір сүруге баулып, көпшіл, халықшыл болуға дағдыландырады. Сондай-ақ, адамдардың қоғамдық қарым-қатынасын нығайтып, өрісін кеңейтіп, досын көбейтеді.





ШАРҒЫ БЕРУ




	Ертеде, ұзатылатын қыздар өзінен кейінгі бойжетіп қалған сіңлілерінің біріне өз мойнына салып (байлап) жүрген орамалын міндетті түрде беретін дəстүр болған. Бұл оның «ендігі ұзатылатын кезек саған келді, бақытыңды тап, осы бастан жан-жақтылы əзірлене бер» дегені. Бұл – дəстүр ана тілімізде «шарғы беру» деп аталады. Өз дəуірінде, шарғы салынған қызға замандастары мен жеңгелері бас қосып барып «құтты болсын» айтып, шай ішіп, əзілдесіп, ойнап-күліп көңіл көтеріп, оның бойжетіп өз қатарларына қосылғандығын құттықтасып, адамдық өмірді тату-тəтті, мəн-мағыналы өткізіп отырған.

	Шарғы беру бойжеткен қыздарды болашақ отау иесі болуға идеялық жақтан алдын ала əзірлене беруге қузайды. Шарғы алысымен-ақ, маңайындағы отау ұстаған əйелдерді қадағалап көріп, біліп тəжірибе жинақтайды. Сөйтіп, кейін өзі отау ұстағанда, бүкіл отбасының шаруасын емін-еркін меңгеріп əкететін іскер де ісшең келін болып шығады.





ОТАУ ТІГУ




	Қазақ салтында құда-құдағилар жыртысын əкеліп салған соң, ауқатты адам болса, қыз əкесінің үйінің артына қалыңдық пен күйеу жігітке арнап отау тігеді. Əрі «құдай жолы» деп бір мал атап сояды. Отау тігуге инабатты, беделді, балалы-шағалы аналар қатынасып, «кереге керер» деген кəде алады. Отауға уық шаншыларда шаңырақты жасы жер ортадан асқан, балалы-шағалы күйеудің біріне ырымдап көтертеді де, оған бардам адамдар «шаңырақ көтерерге» деп бір ат мінгізеді. Əдеттегі адамдар шама-шарықтарынша киіт, жол береді.

	Ал, отау тіккен кезде күйеу жігіт отауын тігушілерге «уық шаншар», «туырлық жабар», «түндік жабар», «үзік ұстар», «бау-шу байлар» деген сияқты кəделер береді.

	Отау тігу алғаш бас құраған екі жасты дербес күн көруге баулиды. Отауды жақсы ұстап, ел-жұртқа үлгі-өнеге болудай жауапкершілік сезімін оятады. Дербес ой жүгіртіп, ерінбей еңбектеніп бай-бақытты отбасы құруға ынталандырады. Өзгелерге иек сүйеу, бойкүйездік, жалқаулық əдеттерінен ертерек айығуға негіздейді. Еңбекшілдікке, іскерлікке баулиды.





ОТАУҒА КІРГІЗУ




	Салт бойынша қалыңдық пен күйеу жігітке арнап тіккен отауға, ең алдымен, қалыңдықты кіргізеді.Қалыңдық отауға кірген бойда ас-тағам тұратын сол жақ босағаға барып, оң аяғымен жерді бір теуіп, далаға қайта шығады. Одан соң, күйеу жігіт кіріп, сол жақ босағаға барып, ол да жерді бір теуіп далаға шығады. Бұл олардың: «осы отаудың өмірлік иесі біз боламыз, босағамыз берік, төрт түлігіміз сай болсын» дегені. Одан соң, отау тіккен қауым отауға кіріп, «құдай жолына» арнап сойылған малдың етін жеп, тіс тигізбей мұжыған мойынды күйеу жігітке қыз жеңгелерінің біреуі əкеліп береді. Күйеу жігіт оны қолына алып жібек орамалмен орап, отырған жерінде қозғалмай тұрып шаңырақтан далаға лақтырып жібереді. Бұл – күйеу жігіттің: «түтініміз түзу шықсын, ел алдында бет-беделіміз жоғары болсын, болашақта үлгі-өнегелі, қадір-қасиетті отбасы болып, осы шаңырақтай адамгершілігіміз асқақ болсын» дегені.

	Күйеу жігіт мойын орап шаңырақтан лақтырып шығарған жібек орамалды «мойын ұсынарым» деп күйеу жігітке мойын ұсынған əйел алады. Ал, күйеу жігіт ұсынған мойынды шаңырақтан лақтырып шығара алмаса, онда үлкен айып төлейді.

	Отауға кіргізу қыз бен күйеу жігітті болашақ отауды ел-жұрт алдында жақсы басқарып, ата-аналары мен көптің үмітін ақтауға құлшындырады. Отбасына жəне ерлі-зайыптылық қатынасқа жауапкерлік сезімін оятып, алғашқы адымда өздерін үй иесі, қожайын ретінде сезініп, отбасына деген сүйіспеншіліктерін арттырады. Болашақ отаудың шаруашылығын қалай шалқыту жөнінде алғашқы ой-қиялға жетелейді.





НЕКЕ ҚИЮ САЛТЫ




	Неке қидыру – бас құрап үйленетін жігіт пен қыздың міндетті түрде орындайтын ғұрпы.

	Неке – бас қосып үйленетін жұбайлар үшін өте қасиетті ұғым əрі ерлі-зайыптылық жəне оған беріктік шарты. Неке қидыруға күміс білезік, күміс сақина жəне жебе салынған бір тостағанға құйылған тəтті суды молданың алдына жайылған ақ дастарқан үстіне қояды. Ер-əйел екі жағынан некеге куə болатын (үштен жоғары) адамдар үйді қоралай келіп отырады. Əр екі жақтың куəгерлері толық келіп болған соң, молда жүгініп отырып:

	«Бісміллəһи иррəхімəн иррəхим! Алланың əмірі, Пайғамбардың сүннеті, адал некеленген осы қыз бен жігіттің (ер мен əйелдің) некелері тұрақты, бастары бақытты, сау денелі, ұзын өмірлі, жақсы перзентті, ынтымақ-берекелі болуын, бір Алла, өзіңнен ғана тілейміз! Аллаһуакбар!» деп, неке дұғасын оқып, тостағандағы тəтті суға дем салып, күйеу жігіттен:

	– Пəленнің қызы түгенді өзіңізге өмірлік жар етуге ризамысыз? – деп сұрайды. Оған жігіт риза болса:

	– Ризамын! – деп жауап береді. Сол кезде жігіт жақтың куəлікке келген адамдары бір ауыздан:



	– Куə-куə, куəміз,

	Куəлікке жүреміз.

	Таңда Тəңір алдында,

	Мұнда қазы алдында,

	Ақ куəлік береміз!



	– деп іле жөнеледі. Одан соң, молда қалыңдықтан:

	– Сіз пəленнің ұлы түгенге өмірлік жар болуға ризасыз ба? – деп сұрайды. Қыз риза болса:

	– Ризамын! – деп, өз ризашылығын береді. Сол кезде оның куəгерлері де:



	– Куə-куə, куəміз,

	Куəлікке жүреміз,

	Таңда Тəңір алдында,

	Мұнда қазы алдында,

	Ақ куəлік береміз!



	– деп қызды қостай кетеді.

	Соңында, молда қыз бен жігіттің ризалығын алған соң, қолындағы неке суын алдымен жігітке беріп бір ұрттатады, онан соң, қызға беріп бір ұрттатады. Бұл олардың ресми ерлі-зайыпты болғандығының белгісі есептеледі. Міне, бұл «неке қидыру» деп аталады.

	Некелерін қидырып, неке суын ішкен күні түнде жігіт қалыңдығымен оңаша кездеседі. Бұл кездесу – «отауға түсу» деп аталады. Қыз жеңгелері күйеу жігіт пен қалыңдыққа арнап төсек салып, үстіне неке жаулық төсеп беріп, екі жасты оңаша қалдырып, жақсы тілектерін білдіріп, үйден шығып кетеді. Бұл «ақ некелі түн» деп аталады. Бұл түні қалыңдықтың болашақ күйеу алдындағы пəктігі мен арулық абыройы айқындалады...

	Қалыңдықтың қыз балалық қасиетін таза сақтап, заңды некеге дейін беті ашылмай құтты орнына қонуы қыз баланың жеке өз басынан тыс, туған елі мен ата-анасына үлкен абырой əперіп, болашақ отбасының тату-тəтті, бай-бақытты өмір өткізуіне берік негіз қалайды. «Қызға қырық үйден тыйым, ұлға мың сан жерден сын» деп, үйлену тойы мен «ақ неке түніне» ерекше мəн береді.

	Неке қидыру үйленетін қыз бен жігіттің, яғни, бас құрап, өмірлік жар болуды ниет еткен ер мен əйелдің бір-біріне деген жауапкершілік, өзара аяушылық, бағыныштылық сезімін оятады. Сондай-ақ, ақ некеге адал болуға, махаббат-неке ісінің жеңіл-желпі қарауға болмайтын өте маңызды, адамгершілік пен ар-абыройға саятын қасиетті іс екендігін алғашқы адымда ұғындырады. Болашақ отбасының тату-тəтті, береке-бірлікті болуына рухани, идеялық жақтан негіз қалайды. Көңіл күйді орнықтырып, екі жасты бір мақсат, бір тілекте болуға құлшындырады.





«ТОЙАҒА», «АСАҒА» САЙЛАУ




	Әдетте, той өткізетін адам тойының ретті, қызықты, думанды өтуі үшін, ойын-сауық қимылын тіке басқаруға өнерлі де іскер, шешен де шебер бір жігітті басшы етіп қояды. Ол «тояға» деп аталады, ал, тойға алыс-жақыннан келген сыйлы қонақтардың өздеріне лайықты күтіліп, құрметтеліп сый-сыбағасын жеп қайтуы үшін, жол-жосынға жүйрік, ұйымдастыруға шебер, епті де елгезек бір адамды келген қонақтарды орналастырып, ас-тағам тартып, күтуге жауапты етеді. Бұл «асаға» делінеді.

	Іскер де ісшең тойағалар мен асағалар басқарған той өте қызықты, думанды, мəн-мағыналы өтеді. Алыс-жуықтан ел-жұрт көп жиналған үлкен тойларда билер мен шешендер, ақсақалдар мен ақылмандар ауыл-аймақ, ағайын-туыс арасындағы ұсақ-түйек кикілжің мен түрлі дау-шарларды жөнге салып, араздасып жүрген ағайындарды татуластырып, ел мəре-сəре болады. Тойшыл қауым мол рухани лəззат алып, үлгі-тағылым үйреніп, бір жасап қалады.

	Тойаға, асаға сайлау адамдардың бір-біріне деген сүйіспеншілігі мен сенімін арттырады. Адамдарды асқан адамгершілік пен мəдениеттілікке баулиды. Көпшілікті мұратты, əдепті, тəртіпті болуға дағдыландырады. Тойдың салтанатын асырып, адамдарды рухани жақтан сусындатады.





ЕТ ЖАСАТУ




	Қазақ халқы үлкен той-нəзір өткізгенде, ас бергенде жол-жораға жүйрік, ет жасауға шебер, малдың сүйектерін жақсы білетін, қолы берекелі арнаулы бір адамға ет жасатады.

	Қазақ халқының той-нəзірлерде арнаулы «ет жасаушы» қою себебі, біріншіден, қонақ иесі келген қонақтарды қабылдап, аттандырып салып отыратындықтан, ондай жұмыстарға қолы тимейді. Екіншіден, қазақ халқы адамгершілікке ерекше мəн беретіндіктен, той-нəзірлерде əрбір адам өздерінің жолы, жасы, құда-жегжаттық қарым-қатынастарына қарай өздеріне лайық сыбағалы астары (сүйектері) тартылмаса, той-нəзір иелерін қатты сөгіске қалдырады. Тіпті ат-шапан айыпқа жығады.

	Үлкен той-нəзірлерде арнаулы ет жасаушы қою алыс-жақыннан келген қонақтардың өз дəрежелері, өз жолдары бойынша күтіліп, риза-қоштықпен аттануына мүмкіндік жасап, той-нəзір иесі мен келген қонақтар арасындағы достық жəне туыстық сүйіспеншіліктерін арттырып, қоғамдық қарым қатынасын кеңейтіп, досын көбейтіп, бет-беделі мен ел ішіндегі абыройын көтереді.





ДАСТАРҚАН ҰСТАТУ




	Әдетте, үлкен той-томалақтар мен нəзір-құзыр өткізіп, ас бергенде той-нəзір иесінің əйелі келген қонақтарға жайылатын дастарқан мен дастарқанға салынатын той-нəзірінің барлығын жол-жораға жүйрік, салт-дəстүрге қанық, адамгершілігі жоғары, қолы берекелі құдағиларының біріне немесе ауылдағы үлгі-өнегелі əйелдердің біріне ұстатады да, той-нəзір біткенше дастарқан жұмысына араласпайды. Міне, бұл «дастарқан ұстату» деп аталады.

	Қазақ əйелдерінің үлкен той-нəзірлерде арнаулы «Дастарқан ұстаушы» қою себебі, тойға келген адамдар, əсіресе, əйелдер қауымы өздеріне жайылған дастарқан мен салған шашуларына қарап той-нəзір иелерінің қонақ күту, адам сыйлау өресіне баға береді, тіпті, көңілдеріне жақпаса сын, мін тағып сөгіп кетеді. Міне, осы тұрғыдан қарағанда, үлкен той-нəзірлерде дастарқан ұстаушы əйелдердің арқалайтын жүгі ауыр, жауапкершіліктері күшті болады.

	Той-нəзір күні дастарқан ұстаушы əйел өте қарбалас болады. Елдің тойға əкелген заттары мен шашуларын қабылдап, дастарқандарының түбіне олардың құда-жегжаттық байланысы мен жолдарына қарай шашу, кəде, киіт салып береді. Жаңа қонақ келген сайын дастарқан жаңалап, дастарқанға салынатын дəмдердің кем-кетігін толықтап отырады. Той-нəзір аяқтаған соң, той-нəзірге əкелінген шашулар мен заттарды рет-ретімен үй иесіне өткізіп береді.

	Арнаулы бір адамға «дастарқан ұстату» той-нəзірлердің жақсы өтіп, келген адамдардың түгел риза болып қайтуына мүмкіндік жасайды. Адамдардың қоғамдық қарым-қатынасын жақсартып, барыс-келіс, алыс-берістерін жиілетіп, өрістерін кеңейтеді. Түрлі өкпе-реніштерден сақтайды.





ТОЙҒА БАРУ




	Қазақ халқы əдетте, «шақырған жерден қалма» деп, біреу өздерін елеп-ескеріп шақырса, одан əр кез қалмай барады. Шақыруға өте жауапкерлікпен қарайды. «Той десе қу бас домалайды» деп, тойға ауылдағы кəрі-жас түгел əлем-жəлем киініп, жорға-жүйріктерін мініп, түп қотарыла барады. Олай болатыны, қазақ тойлары үлгі-тағылымды, қызық-думанды болатындықтан, «тойға барсаң тойып бар» деп, тойға тамақ үшін емес, үлгі-тағылым, мол рухани азық алу үшін барады. Онда, ақын-жырау, əнші-күйшілер əн-жырдың нəшін келтіріп, батыр-палуандар өнер көрсетіп, көсем-шешен, би-қазылар сөздің майын тамызып, келелі кесімдер жасап, ел-жұртты қуанышқа бөлеп, көз аяларын бір кеңейтіп тастайды. Əр тойда айтылған келелі кеңестер мен əділ билік, əдемі əн-күй; тапқыр сөздер мен тамаша əзілдер күллі қазақ даласына тарап, «пəленнің тойында пəлен би мынадай кесім айтты; пəлен ақын пəленді былай деп жеңді; пəлен шешен түгенбай шешенді сөзден сүріндіріп кетті» деген сияқты қызықты əңгімелер жалпақ дала төсінде көпке дейін басылмай, ел-жұртты бір серпілтіп тастайды. Дана көкіректерден төгілген қанатты сөздер қалықтап ұшып, ауыздан-ауызға, ауылдан-ауылға тарап, ел-жұртқа үлгі-тағылым, рухани азық болып сіңіп кетеді.

	Қазақ халқы тойға қалай болса солай бара бермейді. Қазақ халқының жиын-тойға баруының да өзіндік жол-жосыны бар. Мұнда тойға барған əрбір адам міндетті түрде той иесіне: «той құтты болсын» деп игі тілек білдіріп, оны қуанышымен құттықтайды. Əйелдер «шашу» апарады. Ал, құда-жегжат, бауыр, туыс, дос-жарандары шашу апарудан тыс, шамаларына қарай мал, ақша қосып, кілем, текемет-сырмақ, көйлек-көншек сияқты заттар апарады. Той уағында белгілі себеппен келе алмағандар (жыл уағына дейін) сəті түскен бір күні арнайы барып, «той құтты болсын» айтады. Əдетте, той иелері тойға барған əйелдердің шашуын салып алып, орнына қайта «шашу, сыбаға» салып береді. Ерлер көбінде сыбай-салтаң барады.

	Қазақ халқы тойды елден мал-дүние жиып алу үшін жасамайды. Қайта елді риза ету, жиған-терген дүниесін халыққа беру үшін, қуанышын көпке көрсету үшін жасайды. Тойына мал-дүние артып келгенді емес, «құтты болсын» айтып, ағынан ақтарылып, қуанышына ортақтасқанды жақсы көреді. Əне, сол себепті, той десе бай да, кедей де қысылып-қымтырылмай шауып барып, қуанышқа ортақтасып, қорынбай отырып той қызығын көреді. Ал, ауқатты адамдар болса, қолынан келген көмегін көрсетіп, той иелерінің жүгін жеңілдетуге күш салуды өз азаматтық парызы санайды.

	Тойға шақырса қалмай, міндетті түрде бару адамдардың бір-біріне деген достық сүйіспеншілігін арттырады. Қоғамдық қарым-қатынасын нығайтып, алыс-беріс, барыс-келісін жиілетеді. Адамдарды өкпе-ренішті жойып, тату-тəтті, береке-бірлікте өмір сүруге баулиды. Ал, таза-ретті киініп бару адамдарды сау-сəлемет өмір сүруге, мəдениеттілікке, көркемдікке жетелеп, рухани жан дүниелерін байытады.





ТОЙ ЖӨНЕЛТУ




	Әдетте, той жасайтын адам алдын ала бауыр-туыс, дос-жарандарын шақырып не той жасайтындығын егжей-тегжейлі айтып түсіндіріп, олармен ақылдасып, той өтетін күнді белгілеп болған соң, той өткізетін адам туыс-туғандарының жағдайларына қарай отырып: «сен үй əкеліп тік, сен пəлен күтуші əзірле, сен ел шақыр, сен отын-суға көмектес» деген сияқты салмақ салады. Сөйтіп, дайындығы ресми басталып кетеді.

	Ақылдасуға қатынасып, тиісті міндет арқалағандар той болардан 3–4 күн бұрын үйлерін əкеліп тігіп, күтушілерін əзірлеп, келген қонақты күтуге сақадай сай тұрады. Бауыр-туысы түп қотарыла келіп, отын-суын түсіріп, түрлі дайындық жұмыстарын істеп, той басталғаннан-біткенге дейін келген қонақтарды тік тұрып күтіп, меймандардың ризалығын алып, той жасаған туысы мен ауылына сөз келтірмеуге тырысады. Тойға келген барлық адамды алдынан шығып қарсы алып, атын ұстап байлап, қолдарына су құйып, той тамағын, əр адамның жасы, жолы бойынша сыбағаларын тартып, қайтарда қолтықтарынан демеп аттандырып қоюды өз міндеттері санайды.

	Ал той иесі ұсақ-түйек шаруаға килікпей, келген қонақты қабылдап, қонақтардың түгел жақсы күтілуін қадағалап, тойдың жақсы өтуіне, келген қонақтардың ризалығын алуға күш салады.





ТОЙДАҒЫ ƏДЕП-ИБА




	Қазақ салтында жиын-тойға барушылар міндетті түрде жақсы киініп, жақсы ат-көлік мініп, жуынып-шайынып таза барудан тыс, адамгершілік пен əдеп-ибаға ерекше көңіл бөледі. Мұнда, тойға барған əрбір адамның аман-сəлемінен тартып, сөйлеген сөзі, жүрген жүріс, тұрған тұрысы қатарлыларының барлығы адамгершілік пен ұлттық салт-дəстүрге лайық болады.

	Тойға барған кəрі-жас, ер-əйел, бір-бірімен қуана амандасып, құшақтасып, қауышып, достық ниеттерін, бір-біріне деген сүйіспеншіліктерін білдіріседі. Көп ортасында əркім өзін-өзі саналы түрде тежеп, əдеп сақтап, орынсыз сөзге араласпайды, ар-ұят, адамгершіліктен аттамайды. Елді күлдіремін, көптің назарын өзіме аударамын деп адамдық атақ-абыройға нұқсан жеткізетін, өзгелерге жаман əсер беретін жиренішті іс-қимылдардан аулақ болады. Көп ортасында мансабына, байлығына бұлданып сызданып-шіренбейді. Білерменсіп, кім көрінгеннің жұмысына араласпайды. Үлкен адамдардың алдын кесіп өтпейді. Қысқасы, жиын-тойда барша адам қуанышты бейнеде жарасымды əзіл-қалжың, өнегелі əңгіме, жағымды іс-қимылдан жазбай, көпке тамаша əсер қалдыруы шарт. Біреудің қуанышы мен той-мерекесінде ұрыс-жанжал шығарған, сондай-ақ, ұрыс-керіс шығуына себепші болып, көптің шырқын бұзған адамды «ең бұзық, ең сұмпайы адам» деп қатты жек көреді.

	Жоғарыдағы «той жөнелту» жəне тойдағы «əдеп-иба» адамдарды асқақ адамгершілікке, мəдениеттілікке, ізгілікке, бауырмалдыққа, жомарттыққа, көпшілдікке баулиды. Адамдарды мұратты, əдепті, тəртіпті болуға дағдыландырады.





ТОЙДА ҚОНАҚ ҚАБЫЛДАУ




	Қазақ салтында қонақ қабылдау, əсіресе, той күнгі қонақ қабылдап, қонақ күту əр ауыл мен əрбір адамның адамгершілік мəдениеті мен тəрбиелі, тəрбиесіздігін байқататын сын болған. Əне, сондықтан да той жасайтын адам барын аямай ортаға салып, қонақтарға арнап ақ шаңқан үйлер тігіп, мол азық-түлік, тəтті-дəмділерін əзірлеп, сыйлы адамдарға мінгізетін ат, кидіретін шапан, бəйге-палуандарға беретін сый-сияпаттарын күні бұрын əзірлеп, той күні есігі алдына шығып келген қонақтарды ыстық ықыласпен қарсы алып отырады.

	Салт бойынша, тойға келген барлық адам ең алдымен той иелеріне барып аман-сəлем жасап, «той құтты болсын!» деп айтады. Онан соң, қонақтарды той басқарушылар мен күтушілер жасы мен жолына қарай əзірленген қонақ үйлерге апарып, күндіз-түні тік тұрып күтеді. Əр үйге саба-саба қымыз, дастарқан толы бал бауырсақ, бас, жамбас сияқты сыбағалы табақтар тартылып, оларға ерекше сый-құрмет көрсетіледі. Яғни, ақ шаңқан үйлерге жайғасқан сыйлы қонақтарға тайпалған жорғаларға мінген епті жігіттер қос-қостап табақ тартып, меймандар көңілінен шығуға тырысады.

	Сыбағаларын жеп, қымыз бен шайға қанған тойшыл қауым, ойын-тамаша хабары шыққан соң, алқа-қотан далаға шығып, ең алдымен, палуанға кезек береді. Одан соң, қызқуар, теңге ату, мысқал ілу, көкпар секілді халықтық ойындарды тамашалап, дала төсін жыр-думанға бөлейді.

	«Той десе қу бас домалайды» деп, той хабарын естіген кəрі-жас, ер-əйел, бала-шаға бір киер тəуір киімдерін киіп, жақсы көліктерін мініп, тойға ағылады. Тіпті, той жасап жатқан ауыл маңынан өткен жолаушылар да міндетті түрде ат басын бұрып, тойға құтты болсын айтуды азаматтық парызы санаған. Себебі, қазақ тойлары негізінен аш-арықтарды тойындырып, тоқтардың көңілін көтеріп, көпке үлгі-өнеге таратуға, сондай-ақ, үлкен-кішінің ықылас-батасын алуға арналатындықтан, тойға мал-дүние əкеліп үйіп-төккенді емес, «құтты болсын» айтқанды жоғары бағалайды.

	Тойдағы қонақ қабылдау – адамдардың достық сүйіспеншілігін арттырып, қоғамдық қарым-қатынасын жақсартады. Досын көбейтіп, өрісін кеңейтеді. Адамдар арасындағы алыс-беріс, барыс-келісті жиілетіп, тату-тəтті, орнықты, тыныш қоғам орнатуға жігерлендіреді.





ТОЙБАСТАР САЛТЫ




	Тойбастар – той сауығын бастаудың алдында айтылатын халықтық жыр. Мұнда тойға жиылған жұртты ретімен отырғызып, ақындарға түгел əріптес қойып, өнер көрсететін адамдарға шабыт беріп, делебесін қоздыру үшін, алдымен, өзі «тойбастар» жырын айтады. Тойбастар жырының сарыны негізінен мынадай болып келеді:



	Біз келдік той бастауға домбыра алып,

	Кетуші-ек айқай шықса топты жарып.

	Айтайын азырақ жыр осы тойға,

	Тыңдасаң, жиналған жұрт, құлақ салып.



	Селдетіп қуаныштың өлең-жырын,

	Шалқимыз осы тойда біздер бүгін.

	Көтеріп көптің көңілін желпіндіріп,

	Бұл тойды кім бастайды бізден бұрын.



	Қай айлар, мынау айлар, өткен айлар,

	Сал-сері, өңкей жүйрік, жорға тайлар.

	Сəтінде сəрсенбінің той жасапсыз,

	Тойларың құтты болсын, құдағилар!



	Біз келдік той деген соң қуанысып,

	Қош болып қуанғаннан құрақ ұшып.

	Беу, қалқа-ау, мына тойың құтты болсын,

	Кеткелі сен де отырсың қияға ұшып.



	Бала едің кішкентайдан халқың сүйген,

	Қамзол мен қынамалы бешпент киген.

	Тұйғыным қолымдағы кетеді деп,

	Ата-анаң ұзатарда іші күйген.



	Жортады ақ киіктер желге айналып,

	Барасың қайрылмастан елге айналып.

	Басыңа ноқта түскен тайдай болып,

	Ақ сұңқар, отырмысың бел байланып.



	Əкеңіз қиналады сен кеткен соң,

	Жиналған осы тойға ел кеткен соң.

	«Қыз – қонақ» деген осы, ей, қарағым,

	Жат жұртқа кетер ұшып бойжеткен соң.



	Шешең де қиналады кетеді деп,

	Кеткен соң айы əбден өтеді деп.

	Көшкенде көштің көркі көгершінім,

	Қай бала шырағыма жетеді деп.



	Тойбастар жырынан соң, тойдың қызығы мен дыр-думаны ресми басталады.

	Бұл салт адамдарды өнер-білімге баулып, өнер-білімді адамдарды құрметтеуге дағдыландырады. Ақыл-сананы оятады. Адамдарды мəдениетті болуға, тамаша мінез-құлық қалыптастыруға баулиды.





«ӨЛЕҢАЙТАР» БЕРУ




	«Өлеңайтар» – қыз тойы қарсаңындағы көптеген жол-жоралар мен кəделердің бірі. Оны жігіт жақ жыртыспен бірге алып барады. Немесе той қарсаңында: «мынау өлеңайтар жолы» деп бір мал немесе ақша береді.

	Əдетте, «өлеңайтарды» қыз тойы пəлен уақытта болады екен деген хабар шығысымен, қыз ауылының көңілі жақын ағайындары мен көрші-қолаңдары «осы тойдағы өлеңайтарды маған беріңіздер» деп күні бұрын сұрап қояды. Немесе жыртыс келген соң, қыздың ата-анасы көршілерінің біріне, болмаса той кезінде қарасып-қайырылысады-ау деген біреуге береді. Міне, бұл «өлеңайтар» деп аталады.

	Жол бойынша, «өлеңайтар» алған адам қыз тойының кешкі сауық-сайранын, яғни, «өлеңайтарын» өткізіп беруге жауапты болады. Онда, күндізгі той ақырласқан соң, кешке жиналған жұртты түгел үйіне апарып шайын беріп, тамағын тартып, айтыс ұйымдастырып, түрлі ойын-сауық өткізіп береді. Егер оған шамасы келмесе, қыз үйінде өтетін кешкі ойын-сауыққа арнаулы шашуын апарып, қолынан келген көмегін көрсетіп, ойын-тамашаның жақсы өтуіне атсалысады.

	«Өлеңайтар» сауығында түрлі өнердің, əсіресе, өлең-жыр, əн-күйдің тиегі ағытылады. Ақындар таң атқанша айтысып, жастар балтамтап, көрші, мыршым қатарлы ойындарды ойнайды. Əн айтылып, күй тартылып, шешендік сөздердің інжу-маржаны төгіледі. Айтыста жеңген ақындарға əріптестері жол береді. Ерекше өнер көрсеткендерге ат міндіріп, шапан кидіріп, түрлі сыйлықтар беріледі. Ақ түйенің қарны жарылып, көрші-қолаң, ел-жұрт, туыс-туған, ер-əйел, бала-шаға мəре-сəре болып, көл-көсір қуанышқа кенеледі. Тойға келген шешендер мен билердің, ақындар мен жыраулардың, əншілер мен күйшілердің өнерінен ел-жұрт үлгі-тағылым алып, көз аяларын кеңейтіп, білімдерін молайтып, таусылмас мол рухани байлыққа кенеледі.

	«Өлеңайтар» беру адамдар арасындағы достық сүйіспеншілік пен қоғамдық қарым-қатынасты нығайтады. Барыс-келіс, алыс-берісті көбейтеді. Адамдарды өзімшілдіктен, қызғаншақтықтан аулақ, кеңпейілді, кешірімді, көпшіл, өнерқұмар, ақынжанды адам болуға баулиды, бір дəн болса бөліп, жарты дəн болса жарып жейтін ізгі ниеттілік жолына бастайды.





ƏРІПТЕС ҚОЮ




	Қазақ халқы ақын халық, əнші халық, күйші халық болғандықтан, жиын-тойлар мен үлкен бас қосуларда ақындарына əріптес қойып, айтыстырады. Тіпті, жиын-той өткізушілер əріптес қоймаса, ақындардың өздері «маған əріптес əкеліңдер! Əріптесім қайда? Пəлен ақынмен айтысамын!» деп тіленіп отырып алады. Сондай сəттерде, жиын-той өткізген ауыл өз жақтарынан қарсыласын жеңеді-ау деген ақындарын қонақ болып келген ақындардың алдына апарып, «міне, əріптесіңіз» деп отырғызып қояды. Міне, бұл «əріптес қою» деп аталады.

	Алайда, əріптес қоюдың да өзіндік жөн-жосыны бар, яғни, ақындарды айтыстырғанда, əріптеске өзінің жақын туыстарын, апай-қарындас, аға-інілерін, келіндері мен шешелерін қоймайды. Қайта айтысты қыздыра түсу үшін көбінде туыстық қатынастары жоқ ер мен əйелді əріптес қылып қояды. Тіпті, ондай мүмкіндік болмаса, ерлерге ерлерді əріптес қып айтыстыра береді.





АЙТЫС ӨНЕРІ


	(Ақындар айтысы)



	Бүкіл ғұмырын əнмен өрнектеп, күймен көмкеріп, жырмен өретін қазақ халқы – жиын-тойын ақындар айтысынсыз өткізбейтін, рухани мəдениеті мен поэзия өнері ерекше өркендеген халық. Əр реткі жиын-тойларда ақындарының айтысын тыңдаған барша адам бүкіл ел-жұрты мен туған халқының тыныс-тіршілігі мен арғы-бергі жақсы-жаманынан хабар алып, білімдерін молайтып, көз аяларын кеңейтіп, жүрек қылын шертер – тапқыр сөз, тамаша ұйқас, əсем əуен, нақышты ырғақтардан мол эстетикалық лəззат алып, көңілдерін көтеріп, рухтарын серпілтіп, жақсыларынан үйреніп, жамандарынан жиреніп, тыныш, орнықты, мəдениетті қоғам құруға құлшынады. Сол себепті, қазақта «айтыс болады екен» десе, жеті жасар баласынан жетпістегі шал-кемпіріне дейін желпінбейтіні жоқ.

	Ақындар айтысының да өзіндік жөн-жосығы бар, яғни, ақын болған адамдар кез келген адамдармен əріптес болып, кез келген адамдармен айтыса бермейді. Қайта мықты ақындар мықты ақындармен айтысады жəне мықты ақындарға мықты əріптестер қояды. Əдеттегі тойларда айтысқанда, айтысатын ақындар ақындықтан хабары бар, қысылғанда сөз табуға шебер бір-бір адамды қастарына ілестіріп айтады. Əріптестерінен жеңіліп қалса, жеке өз бастарына қоса, ел намысы кетеді. Ал, атақты ақындармен атақты ақындар бір-бірін іздеп барып айтысса, онда олар қастарына ешкімді де алмай, жекпе-жек айтысып, жеңілгені жеңгеніне жол береді.

	Ақындар əдетте айтысқанда, өлеңді көбінде амандасудан, ел-жұрттың амандығын сұрап, танысудан бастайды, əрі əр екі жақ та əріптестерінің «а» деп ауыз ашқанынан бастап əр сөзіне, өлеңнің əр шумағына ден қойып, қалт жібермей бағып отырады. Онан соң, əр ақын алдымен өз елін жəне өз еліндегі үлгілі, өнегелі адамдарын таныстырып, мақтап-марапаттап, қарсы жақтарының ауылы мен ел-жұртындағы ел басқарған азаматтары мен жай халықтың адамгершілікке, салт-дəстүрге, əдеп-ибаға жат жаман қылықтарын əріптестерінің беттеріне басып, қалайда, оны жеңіп алуға күш салады. Сондықтан да қазақ ақындары тарих пен шежіреге жетік болумен бірге, ел ішіндегі жақсы-жаман, обал-сауапты істерді бақылап, зерттеп жүреді жəне жақсылықтары болса мақтап, жамандықтарын қаймықпай ел алдында паш қылады. Сөйтіп, қазақ ақындары қайда жүрсе де жақсылықты мадақтап, жамандықты сындап, əшкерелеп, салауатты, салиқалы өмір салтын қалыптастырып, үлгі-өнеге таратып, өркениетті қоғам құруға жаршы болып отырады.

	Айтыста, айтысып отырған ақындар өлеңді іркілмей, қолма-қол тауып айтады. Тіпті қарсы жағының (əріптесінің) сұрақтарына жауап беріп, жұмбақтарын өлеңмен шешіп, өзі де қарсы жағына өлеңмен сұрақ қойып, өлеңмен жұмбақ айтып отырады. Егер айтыс үстінде бір жағы кідірсе немесе қарсы жағының сұрағына жауап қайырмай, жұмбағын шеше алмаса, онда ол жеңілген деп есептеледі.

	Қазір қазақ халқының ақындар айтысы бұрынғыдан ары дамып, жекелер арасындағы айтыстардан үлкен сахналық айтыстарға айналып, жеңген, жеңілген ақындарға нақ майданда нөмір қойып, төрелік айтылатын болды. Сөйтіп, айтыс сахарадан – сахнаға, сахнадан – мемлекеттік, тіпті халықаралық үлкен өнер түрінің біріне айналды.

	Ақындар айтысы адамдарды ақындыққа, тапқырлыққа, өнерсүйгіштікке баулып, бəсекелік қабілеттерін жоғарылатады. Адамдарға мол эстетикалық лəззат бағыштап, көңілдерін көтеріп, рухтарын серпілтеді. Жас ұрпақтарды ақынжанды, сергек, сезімтал, сөз тапқыш, өлең сөз бен тіл қадірін бағалай білетін білімді азамат болып жетілуге құлшындырады. Адамдардың көз аяларын кеңейтіп, білімдерін молайтып, тату-тəтті, береке-бірлікті, тыныш, орнықты, өркениетті қоғам құруға жетелейді.





ТОЙТАРҚАР




	Ертеден қазірге дейінгі қазақ тойларының барлығы «тойбастар» мен басталып «тойтарқармен» аяқталып келеді. Қалыптасқан дағды бойынша, той өткізген отбасы тойы тарап, алыс-жақыннан келген қонақтары түгел аттанып кеткен соң, той кезінде ел-жұртқа тік тұрып қызмет көрсетіп, тойдың жақсы өтуіне атсалысқан көрші-қолаң, дос-жаран, туыс-туғандары мен асаға, тойағаларын шақырып қонақасы беріп, алғысын білдіреді. Міне, бұл «тойтарқар» деп аталады. «Той-тарқарға» келген кісілер əзілдесіп күліп-ойнап, тойдың жақсы өткенін құттықтап, əн айтып, күй тартып, той сарқытын жеп думандатып қайтады.

	«Тойтарқар» адамдар арасында достық сүйіспеншілікті арттырып, тамаша қоғамдық орта жаратуға баулиды. Адамдардың қарым-қатынасын нығайтып, тату-тəтті, береке-бірлікте жасауға дағдыландырады.

	Қайырымдылыққа, мейірімділікке, жомарттыққа, қонақшылдыққа баулып, адамдарды қуанышқа бөлеп, мерейін өсіреді.





СҰРАУ САЛТТАРЫ





Сүйінші сұрау




	Қуанышын жасырмайтын ақкөңіл, ашық-жарқын қазақ халқы, өзгелердің қуанышын өз қуаныштарындай көретіндіктен, өшкені жанып, өлгені тірілген ерекше қуанышты елден бұрын көргенде, сондай-ақ, біреудің жан тебірентерлік ұлы жақсылыққа жолығарын алдын ала білгенде, əйелінің ұл тапқанын күні бұрын естігенде, сондай-ақ, басқа біреудің жақсылығы мен игілігін елден бұрын сезгенде қуаныш иесіне дереу «шүйіншілеп» шауып барып, қуантып «сүйінші» сұрайды. Міне, бұл «сүйінші сұрау» деп аталады.

	Қазақ салтында «сүйінші» сұрап барған адамның меселдесін қайтармайды. Қалайда, оған қуанышты істің салмағына қарай лайықты нəрсе сыйлап қайтарады.





Көрімдік сұрау




	Жақсылық пен жаңалыққа жаны құштар қазақ халқы жақсылық пен жаңалығына «көрімдік» сұрап, өз қуаныштары мен жаңалықтарына өзгелерді де ортақтастырып отырады. Міне, бұл «көрімдік сұрау» деп аталады. Мысалы, жаңа туған нəрестеге, жаңа түскен келінге, жаңа көтерген отауға, жаңа салдырған үйге, сарайға «көрімдігін беріп көріңіз» деп, көрмекші болған адамдардың алдын тосып көрімдік сұрайды. Оған өзінен «көрімдік» сұралған адамдар тай-тайынша, қой-қозы жəне бағалы заттардан «көрімдік» береді.





Байғазы сұрау




	«Байғазы» – жаңа киім киген, жаңа ер-тұрман мінген жəне жаңа зат алғандарға берілетін жоралғы, сыйлық. Қазақ салтында, жаңа киген киім, жаңа мінген ер-тұрманын, кей жерде жаңа мінген аты мен бағалы мүліктерін жанашыр, жақын адамдарына көрсетіп, «байғазы беріңіз!» деп сұрайды. Міне, бұл «байғазы сұрау» деп аталады. Егер, байғазыны киімге сұраса, «жасың ұзақ, киімің тозғақ болсын!» деп игі тілек білдіріп, байғазыға бір зат немесе қозы-лақ береді. Ал, ер-тұрманын көрсетіп сұраса, «мінісің көп болсын, дұшпаның жоқ болсын!» деп, оған да өз лайығына қарай байғазысын береді. Ал үлкендер байғазы сұраса, тіпті де көңіл бөліп, меселдесін қайтармайды.





Қонақ кəде сұрау




	Үйге қонған қонақтың кешкі асын беріп болған соң, үй иелері, көбінде қыздары мен келіндері қонақтан «қонақ кəдесін жасаңыз» деп өтінеді. Қонақ одан бас тартпай, өнер көрсетеді немесе қызықты əңгіме-ертегілер айтып береді. Міне, бұл «қонақ кəде» деп аталады. Егер қонақ өнер көрсетіп, əңгіме-ертегі айтып бере алмаса, заттай сыйлық береді.

	Салт бойынша қонақ өзі қонған үйдің сый-құрметі үшін тартынбай өнер көрсетіп, əңгіме-ертегі айтып, жолда көрген-білгендерін əңгімелеп беріп, үй иелерін риза етулері тиіс.





Қоныс сұрау




	Мал-жаны өсіп қонысы жетпеген, қонысы тарлық еткен немесе сырттан көшіп келген адамдар туыс-туған, дос-жаран, құда-жегжаттарына тарту-таралғы апарып, «қоныс, суат сұрап келдім» деп, мəн-жайын түсіндіріп, қоныстық, суаттық жер сұраған. Міне, бұл «қоныс сұрау» деп аталған. Ертеде ұлттар мен ұлыстар жəне ру-тайпалар арасында да қоныс, суат сұрау дағдысы болған.

	Қазақ халқы: «жаман атқа жал бітсе – жанына торсық байлатпас, жаман адамға мал бітсе – жанына қоңсы қондырмас» деп, ондай кезде өздеріне ісі түсіп, қиындық көріп, қоныс, суат сұрап келген адамдардың бетін қайтармай, қолдарынан келгенінше сұрағандарын беріп, қиындықтан құтылдырып отырған.





Сарқыт сұрау




	Қазақта, көп жасап, көпті көрген беделді ақсақалдар мен қадірменді əжелерден, сондай-ақ, көсемдер мен шешендерден, ақындар мен батырлардан, əншілер мен күйшілерден ұрпақтарымызға шарапаты тиіп, өнерлері дарысын немесе біз де сол кісілердей ел құрметіне бөленген жақсы адам болайық деген ниетпен «сарқыт» сұрайтын əдет бар. Мысалы, балаларым осы кісі сияқты өнер-білімді, үлгі-тағылымды болса екен деген біреу, ас ішіп отырған əлгі ақсақалдан немесе өнерпаздан: «балама сарқытыңызды беріңіз, сіз секілді өнегелі болып өссін» деп, оның сарқытын сұрайды. Кейде босаға жақта отырған жастар өнегелі қариялардан: «бізге сарқытыңызды беріңіз, жүрген-тұрған жерлерімізде елге айта жүрелік» деп сарқыт дəметеді. Сондай кезде білімді қариялар ішіп отырған асынан оларға сарқыт береді. Міне, бұл «сарқыт беру» деп аталады.

	Əдетте, қариялар мен жасы үлкен білікті адамдар өздерін бəйек болып, зыр жүгіріп күтіп жүрген жастар мен шай, қымыз, шұбат құйып беріп отырған келіндерге «көп жасасын, көргенді болсын» деген ниетпен өзі ішіп отырған шай немесе қымызынан, жеп отырған тамағынан «мə, қарағым, ауыз ти» деп сарқыт береді. Қазақ халқы «сарқыт бермеген – сараңдықтың белгісі» деп, жастарға сарқыт бермеген қарияларды сараң, көргенсіз, өнегесіз, қартайғанын білмеген деп қатты сөгеді.





Бата сұрау




	Қазақ халқы «батамен ер көгереді, жаңбырмен жер көгереді» деп, игі бастама көтергенде, жорыққа аттанғанда, түрлі той-томалақтарда, əртүрлі мереке-мейрамдар мен ұлы қуаныш сəттерінде ақсақалдар мен билерден, оқымысты, білікті кісілерден, ел басыларынан: «кəне, батаңызды беріңіз, əумин!» деп бата сұрайды. Сондай-ақ, сыйлы адамдар мен қонақтардан жəне құда-жегжаттардан да бір малын көлденең тартып, «əумин!» деп бата сұрайды. Тіпті бесіктегі сəбиден тартып, сексенге келген қариялардан да бата сұралады. Міне, бұл «бата сұрау» деп аталады.

	«Баталы ұл – арымас, батасыз ұл – жарымас» деп, əр отбасы, əрбір азамат адамдық өмірде қариялар мен беделді, білімді, өнерлі кісілердің ықылас-батасы жəне ризалықтарын алып отыруды өздерінің адамдық жəне азаматтық міндеті деп қарайды.





Бастаңғы сұрау




	Ата-анасы қыдырып немесе жолаушылап кеткен бойжеткен қыздар мен күйеуі сапарға шығып кеткен жас əйелдерден құрбы-құрдас, замандастары күліп-ойнап көңіл көтеру үшін, арнаулы жиылып барып «бастаңғы бер» деп сұрайды, яғни, бар болса мал сойып, жоқ болса үйдегі жылы-жұмсағын ортаға салып, ойын-сауық өткізіп беруді өтінеді. Міне, бұл «бастаңғы сұрау» деп аталады.





Қалау




	Қалыптасқан салт бойынша, көңілі жақын, адамгершілігі жоғары, алыс-беріс, барыс-келістері жақсы біреудің бəйге ат, қыран бүркіт, ұшқыр тазы, түзу мылтық, т.б. затына көңілі түскен адам, сол заттардың иесіне немесе əйелі мен баласына лайықты тарту жасап, я, болмаса шапан, көйлек-көншек апарып, алмақшы болған затын «пəлен нəрсеңізді қалап келдім» деп қалайды. Міне, бұл «қалау» деп аталады. Қазақта, «қалауын бермеген – қараулықтың белгісі» деп, кез келген адам бір затын қалап келсе, қалаған затын беріп жолға салады.

	Əдетте, «қалау» қалайтын адам, барған жеріне құрқол бармайды. Шама-шарықтарына қарай өзіндік мəні мен белгілі құны бар бір нəрсе апаруға тырысады. Алайда, оның тартуының бағасы қарсы жақтан қалаған затының бағасымен сəйкес болу шарт емес. Сондықтан да, бұл салт адамдар арасындағы тату-тəттілікті, береке-бірлікті, достықты нығайтатын тамаша салттардың бірі болып есептеледі.





Жылу сұрау




	Ө рт, су, боран, жер сілкіну секілді апаттарға ұшырап, ауыр қиындыққа тап болғандар мен құн төлегендер, ауру-сырқау, пəле-жалаға ұшырап, кедейлікке кіріптар болғандарға ауыл ақсақалдары мен білікті кісілер ел-жұртқа мəн-жайды ұғындырып, оған жылу сұрайды немесе апатқа ұшыраған адам тіке өзі сұрайды. Міне, бұл «жылу сұрау» деп аталады.

	Қазақ салтында «жылу» сұраған адамға жабыла көмек көрсетеді. Ешқашан сараңдық қылмайды. Қайта «жылу» беруден қашқалақтаған адамдарды: «қайырымсыз, рақымсыз» деп қатты жек көріп, ондай қайырымсыз адамдардың басына іс түскенде қол үшін бермей, оқшау қалдырады.





Қол сұрау




	Қалыптасқан қазақ дəстүрі бойынша ел іргесіне жау тиіп, халық қалай істерін білмей дағдарғанда немесе жаумен соғысып жатқанда, жасақтары аздық, əлсіздік қылғанда елім деп еңіреген батыр азаматтар ортаға шығып, ел басшылары мен билерінен: «маған пəлен қол беріңіз, жаудың бетін мен қайтарамын» деп əскер-жасақ сұрайды. Міне, бұл «қол сұрау» деп аталады.

	Жоғарыдағылардан тыс, кейде ел мен ел, тайпа мен тайпа қақтығысып немесе соғысып қалғанда, қарсы жағы дес бермесе, əлсіз жағы маңындағы өзге көрші елдер мен тайпалардан қол сұрап, көмек алып отыратын дағды болған. Ондай кезде ел басылары мен билері ақылдасып, қол сұраушылардың талабын қанағаттандырған немесе ара ағайындық жасап, жанжалды бейбіт жолмен шешуге атсалысқан.





Бұйымтай сұрау




	Қонақшыл, меймандос қазақ халқы үйіне мейлі кім келсе де, одан кетерінде «Не бұйымтайыңыз бар? Бұйымтайыңызды айтыңыз!» деп сұрауды адамдық жəне азаматтық міндетім деп біледі. Міне, бұл «бұйымтай сұрау» делінеді.

	Үйіне қонған қонақтар мен келген кісілерден бұйымтай сұрамай аттандыру əдепсіздік, тəрбиесіздік, тіпті, көргенсіздік деп қаралатындықтан, қазақ отбасылары үйіне бас сұққан қандай адамнан болсын кетерінде міндетті түрде «бұйымтай» сұрайды. Одан тыс, жаңа келін түсірген, нəрестелі болған жəне басқадай қуанышқа бөленіп, мол байлық пен олжаға ие болған адамдарға барып, «сізге бір бұйымтаймен келдім» деп, бұйымтайын айтып, қалаған затын сұрап алатын да салт бар.





Ақыл сұрау




	Қалыптасқан салт бойынша, шешуі қиын, күрделі іске тап болған адамдар білікті билер мен ауыл ақсақалдарына барып, өзі кез болған қиындық жағдайын түсіндіріп, «сізден ақыл сұрай келдім, ақыл-кеңес беріңіз» деп, қиындықтан құтылу жолын сұраған. Бұл «ақыл сұрау» деп аталған.

	Қазақ салтында өзіне үміт, сенім артып келіп ақыл сұраған адамдардың меселдесін қайтармайды жəне оларды табалап, келемеждеп күлмейді, қайта оған аса бір жауапкершілікпен, ізгілікпен, білген ақылын айтып, оның сол бір қиындықтан тезірек шығып кетуіне қол ұшын беруді адамдық жəне азаматтық парызым деп санайды. Себебі, қазақ халқы ақыл сұрап келгендерді алымсынбағандарды «адамгершілігі жоқ, қара ниет адам» деп есептейді.





Қарыз сұрау




	«Қарызды да қадірлі адамнан сұра, жаңа байыған адамнан қарыз, жаңа мансапқа отырған адамнан ақыл сұрама» деп қарайтын қазақ халқы, бір нəрсеге мұқтаж болса, сол зат шығады-ау деген инабатты, сенімді, кісілігі бар адамға барып, «маған пəлен нəрсе қажет болып қалды, бар болса қарыз бере тұрыңыз, пəлен уақытта қайтарып беремін» деп, өзі зəру болған затын сұрайды. Міне, бұл «қарыз сұрау» деп аталады.

	Қазақ халқының қарыз беру, қарыз алуының өзіндік жол-жосыны бар. Мысалы, қарыз сұраушы адам өзі жақсы көретін сенімді адамынан алатын қарызын жəне оны қайтаратын уақытын анық жазып қолхат беруі шарт жəне оны қарызды қайтарған кезде өзі қайтарып алып, жыртып тастауы тиіс. Егер қарызын айтқан уақытында қайтаруға мүмкіндігі болмаса, онда дер кезінде қарыз иесіне барып жағдайын түсіндіріп, қарыз қайтару мерзімін ұзартып алу тиіс. Олай етпегенде, ол «зəлім, қиянатшы» адамдар қатарына кіріп кетеді. Тіпті, ол қарызын қайтара алмай өліп кетсе, оның бұл дүниедегі барлық жақсылығы түгел жойылып кетеді деп қаралады.

	Жалпы алғанда, қазақ халқы сұрауды жақсы көрмейді, беруді жақсы көреді. Себебі, қазақ ұғымында «сұраншаққа қайыршылықтың есігі мəңгі жабылмайды» деп қаралып, қайыршыға бергеннен қарызға бергеннің жақсылығы мол, ол бір жағынан, мұқтаж адамды қиындықтан шығарса, енді бір жағынан, туыстық, достық сүйіспеншілікті арттырады деп есептейді. Сондай-ақ, қарыз беруші, қарызын қайтарып алу уақытын ұзартқан сайын сауапқа ие болады. Ал, оны кешіріп жіберсе, бақыт-байлық жолы мəңгі ашық болады деп тұжырымдайды. Қарыздан өсім, пайда алмайды. Қарыздан өсім-пайда алу да, біреуден алған қарызын уақытында қайтармау да залымдық, арамдық есептеледі.

	Қазақ халқы əдетте, өзінде жоқ мұқтаж затын, қолында бар ағайын-туыс, дос-жарандарынан сұрап алып, қайтарып беріп, адамдық өмірді селбесіп, серіктесіп өткізгенімен, «қайыр сұрауды» арамтамақтық деп қатты тектейді. Сол себепті, қазақ халқы қайыр сұрамайды. Қазақ ұғымында қайыр сұрау барып тұрған оңбағандық, арамтамақтық, өлездік, адамдық қасиетке жат жаман қылық деп қаралады.





Сыр сұрау




	Қазақ салтында, əлденеге ренжіп, мұңайып, ішқұса болып, жүректегі сыры мен көңілдегі мұңын айтатын адам таба алмай жүрген жандардан ауыл ақсақалдары мен билері, сондай-ақ, білікті кісілер оның замандастары мен дос-жарандары арқылы «бізге сырын айтсын» деп, оның мəн-жайын сұратып, ондай жандардың жүрек сыры мен көңіл бұлтын айықтыруға күш салып отырған. Міне, бұл «сыр сұрау» деп аталған.

	Жүрегі күпті, көңілі мұңлы, не істерін білмей жүрген адамдардың «сырын сұрап», көңілдерін көтеріп, рухтарын серпілту ісі ауыл ақсақалдары мен билеріне жəне біліктілеріне үлкен сын болған. Бұл сыннан өте алмаған ақсақалдар мен билер «білімсіз, кісілігі жоқ, ел алдындағы қарыз-парыздарын өтей алмаған нашар адамдар» деген сөгіске қалған.





Сауға сұрау




	Қазақ салтында, жорықтан, сапардан олжалы қайтқан адамдармен бірге жаза кескен билер мен ақсақалдардан, айтысып отырған ақындардан «сауға-сауға, сауға беріңіз!» деп олжа, кешірім, жол сұрайды. Міне, бұл «сауға сұрау» деп аталады, яғни «сауға» мынадай үш жағдайда сұралады:

	1. Айтысып отырған екі ақынның бірі өлеңді жақсы айта алмай, қарсы жаққа есесін əлсін-əлі жіберіп, осалдап бара жатқан сəтте, алымды-шалымды ақынның бірі ортаға шығып «сауға» деп, өлеңмен өзіне кезек беруін сұрайды. Сол кезде, осалдап бара жатқан ақын айтыстан табанда шегініп, оған орнын береді.

	2. Жорықтан немесе сапардан олжалы қайтқандардан, сондай-ақ, бəйгеден аты озып келгендерден ауыл адамдары «сауға» деп жол-жора, олжа сұрап алады.

	3. Əлденеге жазықты болып жазаға бұйырылғандарды көргенде, ауыл адамдары жаза кескен адамдардың алдына барып «сауға» деп оның қылмысын кешіртіп, босаттырып алады.





Қолқа сұрау




	Қазақ салтында, өзара сыйлас, сырлас, дос-жар адамдар, сондай-ақ, беделді кісілер «ер сынайтын» сыйлы бір жерге бармақшы болса, сыйлас, сырлас адамдарының біріне барып, «мені жалғызсыратпай, менімен бірге жүр!» деп қолқа салады. Кейде жақсы ат, қыран бүркіт, түзу мылтығын «істетіп тұрайын» деп қолқалайды немесе сыйлы адамдар мен əнші-күйшілерге «əңгіме, əн айтып беріңіз, күй тартыңыз!» деп назды тілек білдіреді. Міне, бұлардың барлығы да «қолқа салу» деп аталады.

	«Қолқа салу» – адамдар арасындағы достық сүйіспеншілікті арттырып, береке-бірлікті нығайтатын тамаша салттардың бірі. Себебі, қазақ халқы «қолқадан бас тартқанның қолқасы үзіледі» деп, қолқа салып, наз білдірген адамның талабын қайтармай, қолқасын орындап, риза-хош қылып отыруды азаматтық міндет деп білген.





Кешірім сұрау




	«Кешірімді жан кем болмайды, кекшіл жан ел болмайды», «кешірім сұрау – кемеңгерліктің, кешіру – даналықтың белгісі» деп қараған қазақ халқы, абайсызда біреуді ренжітіп алса, əлденеге жазықты болса, ырықтылықпен қарсы жағының алдына барып «ағаттық менде, кешіріңіз!» деп кешірім сұраған. Тіпті, ауыр күнə өткізсе, «айып менде, айыбымды кешіріңіз!» деп, ат-шапан айып төлеп, арадағы қайшылықты асқындырмай шешіп, тату-тəтті, береке-бірлікті қоғам құруға күш салып отырған. Міне, бұл «кешірім сұрау» деп аталған.

	Қазақ салтында, «алдыңа келсе – атаңның құнын кеш», «үйіңе келгенде – үйдей дауыңды айтпа» деп, алдына кешірім сұрап келген адамдарды шартсыз кешіріп, өткен өш, өкпе-ренішін табанда кешіп, бір-бірімен қол алысып, тату-тəтті өмір жолдарын жалғастырып отырған.





Құн сұрау




	Кеңпейіл де кешірімді қазақ халқы, біреу абайсызда кісі өлтіріп қойса, сол кісі өлтірген адамды өлтіру жолымен емес, қайта одан белгілі құн алып, оның қылмысын кешіріп, оған қылмыс жуу орайын беріп, мəселені қан төгіс арқылы емес, бейбіт тəсіл арқылы біржақтылы еткен, яғни, кісі өлтірген қанды қолдан «туысымыздың құнын бер, құн аламыз!» деп құн алған. Міне, бұл «құн сұрау» деп аталған. Қалыптасқан дала заңы бойынша, адам өмірі, яғни, адам жанынан тартып, əрбір дене мүшелерінің белгілі құны болған. Мысалы, біреудің мұрнын бұзса – мұрын құны, тісін түсірсе – тіс құны, көзін шығарса – көз құны деген сияқты. Егер қанды қол «құнды» жалғыз өзі төлей алмаса, онда «құнды» оның туыс-туғандары мен ел-жұрты төлеген.

	Дала заңы бойынша, адам құны (жан құны) мыналардан тұрады. Егер, өлген адам ер адам болса – оған 100 қара, əйел адам болса – 50 қара, би немесе төре болса – 200 қара, хан, сұлтан болса – 700 қара болып, оның жартысы іріктелген мал, қалған жартысы құн төлеушілердің еркі бойынша беріледі. Құн төлеу алдында «қанды қарашолақ», «қанды қару», «қаранар», «қалы кілем», «қара тон», «қара жаулық» қатарлы «сүйек құны» төленеді. Мұндағы «қанды қара шолақ» – қанды қолдың адам өлтірген кезде мініп жүрген аты; «қанды қару» – қылмыскердің адам өлтірген кезде істеткен қару-жарағы; «қара нар» – марқұмның сүйегін жерлеуге артып апаратын көлігі үшін; «қалы кілем» – марқұмның сүйегін жерлейтін жерге жауып апару үшін; «қара тон» – өлген адамның əйелі немесе анасы мен қарындастарының бірі жыл бойы қаралы киім ретінде кию үшін; ал «қара жаулық» – қаза тұтқан жесірдің басына салып жүруі үшін беріледі.





Жөн сұрау




	Қазақ салтында, үйге келген бейтаныс қонақ аман-сəлем жасасып, орнығып отырған соң, үй иесі одан жөн сұрайды, яғни, бейтаныс адамның аты-жөнін, руын, мекенін, мұнда нендей шаруамен келгенін сұрау үй иесінің парызы саналады. Міне, бұл «жөн сұрау» деп аталады. Егер қонақтың жауабы көкейіне қонбаса, «жөніңізді анық айтыңыз!» деп, үй иесінің одан қайта сұрап, мəн-жайды айқын ұғынуға құқығы бар.

	Жоғарыдағыдан тыс, бір істің мəн-жайын толық ұқпай қалса, естіген, көрген кейбір істерінің анық-қанығына толық көз жеткізе алмаса, салт-дəстүрге қатысты кейбір істерді қалай істерін білмесе, жөн білетін кісілерге барып: «сізден жөн сұрап келдім» деп, өзі білмеген істердің жөн-жосығын сұрап біліп отырады.





Жол сұрау




	Ж олаушы бейтаныс бір жерде немесе жол айырығында қалай жүрерін білмей дағдарған сəтте, өзіне кездескен адамнан, я, болмаса маңындағы ауылдан барып: «пəлен жерге бармақшы едім, оған қай жолмен жүреді?» деп сұрайды. Міне, бұл «жол сұрау» деп аталады. Салт бойынша, жол сұраған кісіге кез келген адам жол көрсетіп, оны дұрыс жолға салып жіберуге міндетті. Алайда, жолаушыдан «кімнің үйіне барасың, онда не жұмысың бар?» деп сұрамайды. Олай сұрау əбестік, тəрбиесіздік саналады. Тек «жол болсын» деп жолға салып қояды.

	Кейде күрделі іске тап болып, одан қалай шығу жолын таппаған адамдар да ақылды, білімді кісілерден «өзіңізден жол сұрап келдім» деп мəн-жайын ұғындырып, жол сұрайды. Одан тыс, жиын-той, өлім-жітім, алыс-беріс істерінде «Кəне, жол кімдікі? Жолды кімге береміз?» деп жол қуып, жол сұралады.





Түйемұрындық сұрау




	Қазақ салтында, қызды ұзатып бара жатқанда, жолдағы ауылдың азаматтары олардың алдына арқан керіп: «түйемұрындық беріңіздер, əйтпесе өткізбейміз» деп тұрып алады. Міне, бұл «түйемұрындық сұрау» деп аталады.

	Қыз шешесі түйемұрындық сұрағандарға қолжаулық, орамал, қант, кəмпит сияқты түйемұрындық кəделерін береді. Оған түйемұрындық сұраушылар ризалықтарын білдіріп, жол ашып, түйелерін жетелесіп, ауылдан ұзатып жібереді.





Ашу сұрау




	А ғайын-туыс, ел-жұрт ішінде екі адам бір-бірімен ерегесіп, төбелесуге дейін келсе немесе əкесі баласын, күйеуі əйелін ашу үстінде ұрмақшы болса, ағайын адамдар оған ара түсіп: «бір жолғы ашуларыңызды маған беріңіздер!» деп ұрыс-керісті ушықтырмай басып тастайды. Міне, бұл «ашу сұрау» деп аталады. Қазақ салтында «ашуыңызды маған беріңіз» деп бір адам татулық сұрағанда, оған дереу көніп, ашуынан қайтады. Ашу сұрағанда райынан қайтпау өте жағымсыз жаман қылық саналады.





Араша сұрау




	Қ азақ салтында, екі адам төбелесіп қалса, қасындағы адамдар «Араша, араша! Арашамды беріңдер!» деп, оларды төбелестірмей тыйып тастайды немесе ажыратып жібереді. Міне, бұл «араша сұрау» деп аталады.

	Қалыптасқан дағды бойынша, «араша» деп араға түскен адамның құрметі үшін төбелескендер «арашаға қоймасаң, арашашыға зар боласың» деп, төбелестерін дереу доғарады.





Теңдік сұрау




	Араздасқан, соғысқан, таласқан екі адам немесе екі ру, екі тайпа немесе екі елдің бірі қарсы жағын басынып күн көрсетпесе, əлсіз жағы қолында билік күші бар хан-патша, сұлтан-билерге немесе аузы дуалы, ақыл-білімі жоғары кісілерге барып: «пəлен адамға немесе пəлен елге есеміз кетті, есе-теңдік сұрап келдік» деп мəн-жайларын түсіндіреді. Міне, бұл «теңдік сұрау» деп аталады.

	Қазақ салтында, «теңдік сұраушыларға» ерекше мəн берілген. Озбырлық, əлімжеттік істегендер қатаң тектеліп, əлсіздерге есе-теңдік алып беріліп отырған.





Телім сұрау




	Қазақ салтында, тұңғыш рет хан тағына отырған хандарды салып көтерген ақ киізді, көп жасап қайтыс болған қариялардың сүйегін қабір басына орап апарған киіз, тіпті, киім-кешектеріне дейін «телім беріңдер, телім аламыз» деп жиналған жұрт жыртып, таласа-тармаса бөліп алған. Міне, бұл «телім сұрау» жəне «телім алу» деп аталған.

	«Телім сұрау» жəне «телім алу» – сол қадірлі адамдарға деген ел-жұрттың құрметі, сондай-ақ, көпшіліктің сол кісілер сияқты ел-жұртқа қадірлі, өнер-білімді жақсы адам болайық деген ізгі ниеттерін білдіруі.





Немеурін сұрау




	Қалыптасқан салт бойынша, бас құрап өз алдына отау көтерген тұрмыс күйі онша мəз емес адамдар ел-жұрт, бауыр-туыстарын аралап, «немеурін сұрап келдім» деп, жанашыр, жақын адамдарына нелерінің жетпей, нелерінің жетіспей жатқандықтарын ұғындырады. Міне, бұл «немеурін сұрау» деп аталады.

	Жанашыр да жəрдемшіл қазақ халқы, бір ауылдан бір азаматы өз алдына жеке отау көтеріп шықса, балаша қуанып: «бір отауымыз көбейді, өрісіміз кеңейді» деп, «немеурін сұрағандардың» меселдесін қайтармай, қолдарынан келген көмектерін көрсетіп, олардың ел қатарына тезірек қосылып кетулеріне мүмкіндік жасап отырады.





Көңіл сұрау




	Сау адамдардың ауырып қалған адамдарға барып: «қалай, тəуір болып қалдыңыз ба?» деп, оның халын біліп, аман-сəлем жасауы «көңіл сұрау» деп аталады.

	Қазақ халқы ауырып қалған адамдардың көңілін сұрауды өте игілікті іс деп біліп, көңіл сұрау үшін жасалған əрбір қадам достық пен береке-бірлікті нығайтуға жасаған сəт сапармен тең деп есептейді, алайда, көңіл сұраудың да өзіндік жол-жосыны бар. Мысалы, түс ауған соң, науқастың көңілін сұрамайды. Тек таңертеңнен түске дейін ғана сұрайды. Сондай-ақ, науқас кісіге көңіл көтеретін қызықты əңгімелер айтып беріп, қайтарында «Тез сауығып кетіңіз! Аяғымыз жеңіл болсын!» деген сияқты игі тілек білдіріп қоштасады.

	Қазақта, көңіл сұрау тек науқас адамдарға ғана қаратылмаған, қайта бастарына қайғының қара бұлты үйіріліп, кесірлі, кесапатты істерге жолыққан адамдардың да көңілін аулап, оларға рухани, заттық жақтардан көмек көрсетіп отыруды барша ізгі ниетті адамдардың адамдық парызы деп қарап, басына іс түскендердің, пəле-жалаға ұшырағандардың көңілін сұрап, олардың қайғы бұлтынан тезірек айығуына көмектесіп отырған.





Ат майын сұрау




	Төрт түлік мал мен экологиялық ортаның қамы үшін бір жылдың төрт маусымында ұдайы көшіп-қонып, үнемі қоныс, өріс жаңалап отыратын қазақ халқына мініс көлігінің, əсіресе, аттың орны ерекше маңызды болған. Себебі, мініс көлігі жоқ адам жаяу қалады да, төрт түлік малға ие бола алмайды жəне оны бағып-қаға алмайды. Тіпті, көздеген жерлері мен арман-мақсаттарына да жете алмай, тірі өлікке айналады. Сол себепті, қазақ дəстүрінде мініс аты жоқ немесе жылқысы болғанымен, жанға жайлы жүрісті немесе жорға аты болмаған адамдар ат-көлігі жетерлік ағайын-туыстарына барып:

	– Маған бір атыңыздың немесе пəлен жорғаңыздың майын бір жазға немесе бір қысқа беріңіз, – деп қолқалайды. Міне, бұл «ат майын сұрау» деп аталады.

	Ат майын сұрап алған адам, алған атын қайтарып беремін деген мерзімді уақытында иесіне аман-есен қайтарып беріп, рақметін айтады. Ал, ат майын сұрап алған адамның оны уақытында иесіне қайтармауы, атты ақсақ, шолақ, соқыр, жауыр қып немесе өлімші етіп тастауы адамгершілікке жат жаман қылық есептеледі. Сондай-ақ, ондай нашар қылықты адамдарға екінші рет сұраған зат берілмей, жолы кесіледі.





Көлік сұрау




	Ертеде, қазақ халқына ат қандай қажетті, маңызды болса, басқа көлік те сондай қажетті, маңызды болған. Себебі, көлік, əсіресе, көш көлігі болмаған адамдар үнемі көше алмай жұртта, көбінде қыстауда қалып, қара шыбын мен сары масаға таланған. Сондықтан бойында жаны бар қазақ жұртта көштен қалмауға тырысып, көш көлігі болмай қалған жағдайда ауқатты туыс-туғандары мен көрші-қолаңдарының түйе, өгіз, арба сияқты көліктерін:

	– Пəлен жерге көшпек едік, пəлен көлігіңізді бере тұрыңыз, – деп сұрап алып, көңілге алған жерлеріне көшіп жетіп алады да, алған көлігін иесіне уақытында қайтарып береді. Міне, бұл «көлік сұрау» деп аталады.





Емге сұрау




	Ертеде сайын дала, кең-байтақ сахарада тіршілік еткен қазақ халқында қазіргідей арнаулы емхана, дəріханалар болмағандықтан, емдом, дəрі жасау жəне дəрі-дəрмек сақтау бақсы, балгерлер мен емдомнан хабары бар емқос, дəрігерліктен біршама толық мағлұматты адамдардың ғана құзырында болған. Жеңіл-желпі ауырып-сырқаған адамдар, сондай көзқарақты адамдарға барып:

	– Пəлен дəріңізді немесе пəлен нəрсеңізді «емге сұрап келдім», – деп өзі қажет еткен дəрі-дəрмек пен затын алып, өз қажеттерінен шығып отырған. Міне, бұл «емге сұрау» деп аталған.

	Қазақ халқы емге сұраған заты бар болса дереу беріп, емге зəру адамның қажетін қанағаттандырып отыруды адамдық жəне азаматтық міндет деп білген. Ал, «емге» деп сұраған заты бар бола тұрып бермеуді адамгершілікке жат жаман қылық есептеген.





Пайғамбар қарызын сұрау




	Әдетте, қазақ дəстүрінде қарыз сұрай келген адамдар болса, мүмкіндігінше сұраушының меселдесін қайтармай, сұраған затын беріп, сұраушыны риза етіп қайтарады. Себебі, қазақ халқы «садақа бергеннен, қарыз берген жақсы, ол адамдар арасындағы достықты нығайтып, барыс-келісті жиілетеді. Зəру адамды қиындықтан шығарады» деп қарайды. Солайда, жай қарыз сұраушыларға сұраған затын беру-бермеу əркімнің өз еркінде болады. Əрине, берген жақсы, бар бола тұрып бермеу – əбестік. Ал «пайғамбар қарызы» деп сұраса, одан ешқандай адам бас тартуға хақы жоқ. Сұраған затын міндетті түрде беріп қайтару қажет. Себебі, қазақи əрі мұсылмандық жосында Алланың елшісі атынан қарыз сұраған адамға бар бола тұрып бермеу – мұсылманшылыққа жат жаман қылық есептеледі. Солайда, кез келген адамның, кез келген уақытта Алланың жəне пайғамбардың атымен ант ішіп қарыз сұрауы қатаң тектеледі. Ол – тек өте зəрушілік көріп, басқадай шығар жол таппаған қиын сəттерде ғана амалсыз істелетін əрекет.

	Қазақ салтында Алланың жəне пайғамбардың аты – адалдық пен берік сенімнің кепілі, сондықтан кез келген адам Алланың, Пайғамбардың атынан қарыз сұрағанда екіленбей береді. «Затымды сұрап алып, қайтармай кетеді-ау» деп күмəнданбайды. Олай болатыны «Пайғамбар қарызын» алған адам қайтарамын деген мерзімді уақытынан қарызын кешіктірмей қайтарады. Олай етпегенде ауыр күнəға батқан болады жəне ел сенімінен айырылып, болашақ жолы кесіледі.

	Жоғарыдағы «ат майын сұрау», «көлік сұрау», «емге сұрау», «пайғамбар қарызын сұрау» болсын, барлығы да адамдардың бір-біріне деген достық сүйіспеншілігін арттырады. Барыс-келіс, алыс-берістерін жиілетіп, қоғамдық қарым-қатынастарын нығайтып, өрістерін кеңейтіп, достастықтарын молайтады. Адамдарды орнықты, өркениетті қоғам құрып, береке-бірлік жасап, қам-қайғысыз, көңілді өмір сүруге жетелейді.

	Қазақ халқының сұрау салттарының өзіндік мəн-мағынасы мен мол тəлім-тəрбиелік рөлі, сондай-ақ, үлкен ғылыми негізі бар. Адамдардың бір-біріне деген достық сүйіспеншіліктерін арттырып, борыштылық жəне жауапкершілік сезімдерін оятады. Адамдарды қайырымды, мейірімді, жанашыр, жомарт болуға дағдыландырады. Өмірдің мəнін, тіршілік заңдылығын терең ұғынуларына мүмкіндік жасайды. Адамдар арасындағы барыс-келіс, алыс-беріс істерін нығайтып, достарын көбейтіп, өрістерін кеңейтеді.





БЕРУ САЛТТАРЫ





Кеусен беру




	Қазақ диқандарының қырмандағы ең соңғы астықтан тұрмысы нашар, əл-ауқаты төмен жетім-жесір, ауру-сырқау, кəрі-құртаң адамдарға міндетті түрде үлестіретін астығы «кеусен» деп аталады.

	Қазақ халқы «кесірлі кісі кеусен бермейді» деп, қолы қысқа, кедей адамдарға кеусен бермеген диқандарды құдайдан қорықпайтын сараң, қайырымсыз деп қатты жек көретіндіктен, «кеусен» беруді қазақ диқандары өздерінің адамдық жəне азаматтық парызы санаған.





Көгентүп беру




	Диқандардың қырман басында «кеусен» бергені сияқты, малшылар көген басында қолы қысқа адамдар мен балаларға қозы-лақ береді. Міне, бұл «көгентүп» деп аталады.

	Əдетте, əл-ауқаты жақсы, малды адамдар «көгентой» кезінде немесе қозы-лаққа ен салған, пішкен кезде əл-ауқаты төмен адамдар мен жұмысына қолғабыс жасаған кісілерге, сондай-ақ, туыс-туған, құда-жегжат, дос-жаран адамдардың балаларына көгеннен қозы-лақ береді. Бұл балалар үшін қуаныш болса, үлкендер үшін береке-бірлік дəнекері болып есептеледі.





Шүлен тарату




	Адамгершілігі асқақ, көңілі жомарт қазақ халқы өздері тойғанда аштарды, бастарына бақыт-байлық қонып байығанда, аш-арық, жоқ-жітіктерді əр кез естерінен шығармай, оларға қол ұштарын беріп қуандырып отыруды адамдық жəне азаматтық парызымыз деп білген. Сондықтан да қазақ халқынан тарихта бірде-бір қайыршы шықпай, дүниедегі бірден-бір қайыршысы жоқ ұлт атанған.

	Салт бойынша, қолдарында жетерлік мал-дүниесі бар бай адамдар жылына бір рет мал сойып, мол тағам əзірлеп, аш-арық, қолы қысқа адамдарды тойындырып отырған немесе арнаулы адамдарды аттандырып, əр ауыл, əр жерде отырған күн көрісі төмен ауру-сырқау, кəрі-құртаң адамдарға азық-түлік, мал, киім-кешек таратқызған. Міне, бұл «шүлен тарату» деп аталған. Тіліміздегі «шүлен таратты», «шүленсіді» дейтін сөздер, сол шүлен таратуға, аш-арықтарды ақысыз, бодаусыз тойындыруға байланысты айтылған.





Ақсарбас атау




	Ертеде қауіп-қатер, пəле-жалаға ұшыраған, сондай-ақ, қатты ауру-сырқауға жолығып, жандары қысылған адамдар: «Я, Құдай! Я, аруақ! Осы пəледен құтылсам, жолдарыңа ақсарбас!» деп, ақсарбас атайтын салт болған, əрі пəле-жаладан аман қалған соң, ел-жұртты шақырып, атаған «ақсарбасын» сойып, нəзір берген.

	Əдетте, ақсарбастың үш түрі болады: 1. Ақсарбас; 2. Көкқасқа; 3. Қызылқасқа. Егер «ақсарбас» деп атаса – қой, «көкқасқа» десе – жылқы, «қызылқасқа» десе – сиыр сойып, құдайы сый беріліп, көптің ықылас-батасын алады. Одан сырт, алдарына ұлы мұрат, асқақ арман қойып, сол мақсат-мұратына талпынған адамдар да: «осы мақсат-мұратыма жетер болсам, аруақтарға ақсарбас атадым» деп, ақсарбас немесе көкқасқа мен қызылқасқаның бірін сойып, той жасайтын да дағды бар.





Нəзір-садақа беру




	Қазақ салтында қандайда бір жаңа іс, игі шаруаны қолға алып, алғаш бастар кезде, ата-баба аруағына арнап Құран оқып, нəзір береді. Жоқ-жітіктерге қайыр-садақа үлестіреді. Бұл – сол адамның «ата-бабаларымның аруағы қолдап, игі тілегімді Жаратқан Ием қабыл қылсын» дегені. Сондай-ақ, көптің ризалығын алып, кəсібімді адал, дұрыс істеймін деген адал ниеті.

	Мысалы, кен көзі мен байлық қайнарын тапқан адам табиғатты бүлдіремін, жер ананың бетін жаралаймын, əлемді былғаймын, осы қазына-байлықты Жаратқан Ием игілігіме бұйыртсын деген ниетпен аруақтарға арнап Құран оқып, мал сояды, жетім-жесірлерге қайыр-садақа береді. Тіпті, жаман түс көрсе де садақа береді. Садақаға берерлік ешнəрселері болмаса, бір тал дəн болса да тауып, құстарға садақа деп шашады. Міне, бұл «нəзір-садақа беру» деп аталады.





Пітір беру




	Пітір – ораза айында əр отбасы мүшесі əл-ауқаты төмен, кедей, ауру-сырқау, жетім-жесірлерге міндетті түрде беретін 3 қадақ бидай немесе 3 қадақ бидайдың құнына тең зат, яғни, қайыр-садақа.

	Пітір беру жетерлік мал-дүниесі бар, бай-бақытты адамдардың ораза айының құрметі үшін жетім-жесірлер мен ауру-сырқауларға, сондай-ақ, тұрмыста жоқшылық көріп, қиындық тартқандарға көрсеткен мейір-шапағаты мен қол-қайыры есептеледі.





Тасаттық беру




	Ауыр қуаңшылық, оба, зілзала секілді апаттарға ұшырағанда, жалпы халық жиналып Тəңірге жалбарынып, Құран оқып, құрбандыққа ортақ мал атайды. Сол құрбандыққа атаған малға «пəле-қаза осымен кетсін! Жаратқан Иеміз риза болсын!» деген ниетпен оған тас атып, онан соң, оны өзен немесе бұлақ бойына апарып құрбандыққа шалып, оның қанымен суды, жерді қандап Құдайдан жауын тілейді немесе дерт пен зобалаңды басымыздан айықтыр деп жалбарынады. Міне, бұл «тасаттық беру» деп аталады.





Сыралқы беру




	«Сыралқы» – олжалы болып, қанжығасы қандалып келе жатқан аңшылар мен саятшылардан сұралатын кəделі жол, ырым. Ол «олжа байлау» деп те аталады. Яғни, аңшылар мен саятшылардың атқан немесе бүркіт пен тазыларына алдырған аңдарының етінен бір мүшесін (қол, я, сан) шығарып беруін, ал, қырғауыл, үйрек, қаз, дуадақ, қасқыр, түлкі, аю, қоян сияқты аң-құс болса, қасына еріп шыққан жолдастарына байлауды (сыйлауды) «сыралқы беру» деп атайды. Тіліміздегі «батырдан – сауға, аңшыдан – сыралқы» деген мəтел содан қалған.

	«Сыралқы» – аңшылар мен саятшылардың жолдас-жоралары мен жолай кездесіп «сыралқы» сұрағандарға көрсеткен сый-құрметі əрі кісілік ілтипаты.





Зекет беру




	«Зекет» – əр отбасының мөлшерлі малынан артық мал жəне астық өнімінен əр жылы міндетті түрде жетім-жесір, жоқ-жітіктерге берілетін қол қайыры. Ол алтын-күміс, ақша қоры, сондай-ақ, өз қажеттерінен артық мал-дүниеден де белгілі мөлшер, белгілі көлемде беріледі. Мысалы, 40 қойдан бір қой, бес түйеден бір түйе, 30 сиырдан бір сиыр, 90 сиырдан үш сиыр, 400 қойдан он қой… Сондай-ақ, малға шаққанда, осындай мөлшердегі алтын-күміс, ақша, т.б. заттардан жетім-жесір, кедей адамдарға зекет беру əрбір қазақтың азаматтық жəне мұсылмандық парызы саналған. Сол себепті, артық мал-дүниесінен кедей-кепшік, жетім-жесірлерге зекет бермеу – адамгершілікке жат, жаман қылық есептеледі.





Байғазы беру




	Жаңа киген киімге, жаңа мінген ер-тұрманға, тағы сондайларға алғаш көргенде берілетін сый-сыбаға «байғазы» деп аталады.

	«Байғазы» – жаңа киім киген, жаңа ер-тұрманға мінген балалар жақын туыстары мен өздері жақсы көретін кісілерге барып, үстіндегі жаңа киімі мен жаңа мінген ер-тұрманын көрсетіп «байғазы беріңіз!» деп сұрағанда берілетін тиын-тебен, естелік зат жəне қозы-лақ қатарлы нəрселерден тұратындықтан, ол балаларды көл-көсір қуанышқа бөлеп, үміткерлікке жетелейді.





Көрімдік беру




	«Көрімдік» – жақын адамдардың жаңа түскен келінді, дүниеге жаңа келген перзентті, жаңа көтерген отауды, сондай-ақ, өмірлік мəн-мағынасы бар жаңа шығарған кітап жəне басқа да маңызды заттарды көрмек болғанда, қуаныш иесінің «көрімдігін беріп көріңіз» деген тілегіне сай берілетін заттық сыйлық. Оны кейбір жөн білетін адамдар сұратпай-ақ беріп, жақын адамдарының қуанышына ортақтасып отырады.





Қолкесер (қолүздік) беру




	Соғымын жəне үйіне келген қонағына арнаған малын сойысқан адамдарға берілетін бір асым немесе бір қуырдақтық мөлшеріндегі мойын, қара қабырға жəне ұсақ-түйек ет «қолкесер» немесе «қолүздік» деп аталады.

	«Қолкесер» – мал сойысушының абайсызда қолын кесіп алса, соның өтеуі ретінде берілетін төлеу немесе оның мал сойысқан еңбегіне көрсеткен сый-құрметі.





Базарлық беру




	Базарға, алыс сапарға, саяхатқа, сондай-ақ, басқа ел-жұртқа барып келген адамдар көрші-қолаң, туыс-туған, дос-жарандарының бала-шағаларына «базарлық» деп түрлі бұйымдар беріп, қант, кəмпит үлестіреді. Міне, бұл «базарлық» деп аталады. Бұл дəстүр – сол адамның, мейлі қайда барып, қайда жүрсе де, ел-жұртын ұмытпағандығының, туыс-туған, дос-жарандарын əркез естен шығармайтындығының белгісі.





Ауызбасытқы беру




	Б іреуден оңбай жеңілген, ойда жоқта масқараға жолыққан немесе бірер іске айыпты болған адамдар жаман атының елге жайылып кетуінің алдын алу мақсатымен, сырын білетін адамдардың аузын жабу үшін «бұл ісімді аузыңнан шығара көрме» деп беретін түрлі заттары «ауызбасытқы» деп аталады.

	«Ауызбасытқы» алған адам өзі білетін сырды жан баласына айтпайды. «Ауызбасытқы» алып тұрып, елдің сырын паш қылу ант бұзғандық, кісілікте тұрмағандық, тіпті, бұзықтық саналады.





Бал басын беру




	Ел ішіндегі құмалақшы, бақсы-балгерлер мен емші-домшы сияқты көріпкел адамдар бал ашып отырып айтқан болжам мен ем-дом жағдайы көңілдерінен шыққан кісілер тастайтын сыйақы «бал басы» деп аталады.

	Кей кездері, ондай көріпкелі бар адамдар құмалағын шашып жіберіп, «Сүйінші, сүйінші! Бал басымды бер!» деп, өзіне бал аштырып отырған кісінің алдағы көргелі тұрған қызығы мен қуанышы жайлы сөйлей жөнелгенде, дарқан көңіл адам болса, қуанғанынан «міне, бал басыңыз» деп астындағы атын да бере салады. Алайда, «бал басыға пəлен нəрсе беріледі», «түген нəрсе берілу керек» деген заң жоқ. Тіпті, бал көңіліне ұнамаған адамның бал басын бермеуіне де болады.

	«Бал басын беру» адамдарды үміткерлікке жетелеп, жігер-күшін тасытады. Уайым-қайғыдан айықтырады. Рухы серпіліп, көңілі көтеріледі.





Сыбаға беру




	«Сыбаға» – құрметті, қадірлі қонақтар мен қарияларға, сондай-ақ, құда-құдағилар мен жолы, жасы үлкен туыс-туғандарға атап, арнайы сақтаған сыбағалы сүйек, кəделі еттер.

	Ертеде, «сыбаға» сақтау əр ауыл мен əрбір отбасының кісілігі мен тəрбиелілігін сынаудың маңызды бір белгісі болғандықтан, əр отбасы сыйлы адамдарға «сыбаға» сақтауды ерекше дағдыға айналдырған. Əсіресе, қысқы соғым кезінде, құда-құдағилар мен ауыл ақсақалдарына жамбас, белдеме, жал-жая, қазы-қарта сияқты кəделі мүшелерін «сыбаға» деп сары майдай сақтаған. Тіпті, сыйлы, құрметті адамдарға: «келіп сыбағасын жеп кетсін» деп сəлем айтып, келе алмағандардың «сыбағасын» апарып берген. Ақсақалдар мен əжелер «сыбаға» апарып берген келіндерге баталарын беріп, көйлек-көншек кидіріп қайтарған.

	«Сыбағасын бермеген – сараңдықтың белгісі» деп, құрметті, сыйлы адамдардың сыбағасы берілмесе, олар «сыбағам қайда?» деп сұрап, сыбағасын бермеген, сақтамаған келіндерді «көргенсіз, тəрбиесіз» деп сөгіп кеткен. Тіліміздегі «еске алған ескі асынан сақтайды» деген сөз, сол сыбаға сақтауға байланысты қалыптасқан.

	Қазақ салты бойынша, кез келген жолаушы «бір шəугім шай мен бір асым етте еншіміз бөлінбеген қазақпыз, əрбір үйде өз сыбағамыз бар» деп қарайтындықтан, қазақ халқы жолаушы жүрсе де, саяхатқа шықса да, азық-түлік, көрпе-жастық алып əуре болмаған, қайда барса да, қайсы үйге қонса да, төрінде отырып, төредей күтілген. Тіпті, қонған үйі көңілдегідей күтпесе сөгіске ұшырап, ат-шапан айып төлеген.





Сəлемдеме беріп, сəлем хат жолдау




	Ұлан-ғайыр кең далада ғұмыр кешкен қазақ халқы алыстағы туыс-туған, дос-жаран, құда-жегжаттарына өздері бара алмаған жағдайда, қатынасқан адамдардан сəлем хат жолдап, сəлемдеме беріп, бір-бірінің амандығын ұғып, достық, туыстық ниеттерін білдірісіп отырған. Мысалы, ерлер өте алыстағы жақын, жанашыр адамдарына «сəлем хат» жазып жəне көзімдей көріп жүрсін деп ат, қару-жарақ, қамшы сияқты заттар беріп жіберсе, əйелдер сыбаға, көйлек-көншек, алқа-білезік секілді заттардан «сəлемдеме» деп, сəлем-сауқат жіберіп отырған.





Қуыс үйден құр шығармау




	Қазақ салтында, əр отбасы үйіне келген кез келген адамды, мейлі танысын, мейлі танымасын, төріне шығарып шай қайнатып, ет асып, тіпті, сыйлы, құрметті адамдар болса, мал сойып беріп, қонақ қылып аттандырады. Егер үйіне келген адам өте асығыс болып, үйден шықпақшы болса, онда үй иесі: «қуыс үйден құр шықпайды» деп, оның алдына дереу дастарқан жайып, тамақтан ауыз тигізеді. Бұл – оның адам баласына деген шексіз адалдығы мен құрметінің белгісі, сондай-ақ, келген қонағына: «сіз бен біз аман болсақ ас-тағам табылады, қуыс үйім құрымайды» деген ізгі ниетін білдіруі. Себебі, қазақ халқы үйіне кірген адамды құр ауыз шығаруды жоқшылыққа кіріптар болудың, құрудың белгісі деп қарайды.

	Сырттан үйге кірген адам қандай асығыс болса да, кішкене отырып тізе бүгуі қажет, бұл – сол адамның өзі барған үйге деген адалдығы мен құрметі. Егер ол үйге кіре салып, қайта сыртқа шықпақ болса, оған үй иесі: «Тізеңді неге бүкпейсің? Ата жауың ба едік? Жоқ, əлде біздің үйдің сиыры түрегеп тұрып бұзауласын деп тұрсың ба?» деп, өкпе-реніш білдіреді.





Тамақ ауыз тигізу




	Қазақ салтында, дастарқан үстіне келген, яғни, тамақ ішіп жатқанда келген адам (ол мейлі тамақ ішіп келсе де) міндетті түрде көрген асынан ауыз тиюі керек. Тіпті, ондайда, үй иелері «тамақ ауыз тимесең, келіншегің немесе күйеуің тастап кетеді», «аштыққа жолығасың» деп зорлап тамақ ауыз тидіреді. Əсіресе, «таңертеңгі асты тастама, түскі асты бақпа, кешкі асқа қарама» деп, таңертеңгі асқа ерекше мəн береді. Бұл – қиыр жайлап, шет қонып жүрген халықтың «таңертеңгі асқа тойып алсаң, бір күндік шаруа мен бір күндік аштыққа төтеп бересің, түскі ас піссін деп аңдып отырсаң, шаруаң мен жолыңнан қаласың, ал, кешкі асты ішемін деп қарап отырсаң, түн болып, қарайтын мал, баратын жолыңнан адасып, далада қаласың» дегені.





Ен-таңба салу




	Қазақ халқы жылқыларының санына, сиырларының сауырына, қой-ешкі жəне түйелерінің бетіне өз ру-тайпалары мен ата-бабаларының қолданып келген таңбаларын басып, құлақтарына ен салып, түліктерінің ауысып, жоғалып кетуінен сақтанып отырған. Бұл «ен салып, таңба басу» деп аталған.

	Малға ен-таңба салу кезінде жəне төл алып, қозы-лақ көгендегенде малшылар туыс-туған, дос-жаран, құда-жегжаттарының балаларына қозы-лақ, бота-тайлаққа ен салып беретін салт бар. Бұл балаларды көл-көсір қуанышқа бөлеп, оларды мал бағуға, адал еңбек етіп, бақыт-байлық жолын табуға жігерлендіреді. Туыс-туғандарына деген сүйіспеншілігін арттырады.





Ет қаптар жəне қап қағар




	Дағды бойынша, соғым еті əбден кеуіп сүрленген соң, үй иесі арыстағы (бақандағы) еттерді алып, ыңғайлап кесіп, бөліп, асадалдар мен қаптарға салады (қаптайды). Ет қаптап жатқан кезде келген балашағаларға жөргем, ұсақ-түйек ет берсе, үлкен кісілерге ет асып береді. Міне, бұл «ет қаптар» делінеді.

	Ал, «қап қағар» – қыстай сақтала-сақтала қап түбінде қалған ең соңғы бір асым ет. Оны үй иесі қазанға салып асып, көрші-қолаңдарын «қап қағар жеңдер» деп шақырып береді. «Қап қағарға» шақырылған кісілер «келер соғым мол болсын, қап майлы болсын» деген игі тілектер айтып, өз ризашылықтарын білдіреді.





Садақа беру




	«Садақа» – жетім-жесір, жоқ-жітік, ауру-сырқау, ғаріп-міскіндерге берілетін қолқайыр. Қазақ халқы «садақаны сауда бер, садақа ауыртпалықты көтеріп, пəле-қазадан сақтайды» деп, мүсəпір адамдарға үнемі садақа беріп отырады. Əсіресе, қауіп-қатер, пəле-жаладан аман құтылғанда, жаман түс көріп шошынғанда жетім-жесір, əл-ауқаты төмен, мүгедек, ауру-сырқау адамдарға үстілерінде киіп жүрген киімдерін немесе басқа заттарын бастарынан «садақам, садақам» деп үш айналдырып, я болмаса «Құдай, аруақтың ризалығы үшін» деп, өз еріктерімен мал-дүние береді. Міне, бұл «садақа беру» деп аталады. Кейде біреуге беріп қайтарып ала алмаған заттарын «садақам, енді алмаймын» деп кешіріп, екінші оны алмайды. Садақа сұрап келген қайыршыларды ренжітпейді жəне оларға зекімейді, қайта сұрағанын беріп, риза қылып жіберуге күш салады.

	Ертеде, жаман түс көргендер «Құдай жолына» деп ниет қылып «ай мүйізді, айыр тұяқты, жұпар иісті» бір малын құрбандыққа шалған, тіпті садақа берерлік зат, құрбандыққа шаларлық мал таба алмаса, бір уыс дəн тауып құстарға шашқан.





Түйемұрындық беру




	Қазақ салтында, қыз ұзатып бара жатқан кісілерді жол бойындағы ауылдар алдарынан арқан керіп тосып «түйемұрындық» сұрайды жəне сусын беріп, ауған жүктерін түзесіп, қыз жасауын, артқан түйелерін жетелесіп, ауылдан ұзатып жібереді. Сол кезде қыз шешесі арқан керген бозбалаларға қолжаулық, иісті сабын сияқты заттар береді. Міне, бұл «түйемұрындық беру» деп аталады.





Сүйінші беру




	«Сүйінші» – қуанышты хабар жəне жан сүйінтер жаңалықты «сүйіншілеп» келіп жеткізушіге берілетін сыйлық.

	Қазақ салтында, біреудің қуанышты ісін елден бұрын білген адам қуаныш иесіне «сүйінші! сүйінші!» деп шауып барып, қуаныштың мəн-жайын толық жеткізіп, қуаныш иесінен «сүйінші» алады. Біреудің қуанышын өз қуанышындай көріп, екі иығынан дем алып «сүйіншілеп» шауып келген адамды құр қайтару көргенсіздік, тəрбиесіздік саналатындықтан, қуаныш иесі «сүйінші» сұраған адамға қуанышты хабардың үлкен-кішілігіне қарай, алдына ат мінгізіп, шапан кидіріп қайтарса, артына тай-тайынша, қозы-лақ жəне басқа бағалы заттар беріп қайтарады. Міне, бұл «сүйінші беру» деп аталады.





Жылу беру




	Тасқын, өрт, зілзала, боран, т.б. апаттарға ұшырап, бастарына күн туып, жан бағыстары қиындаған адамдарға ізгі ниетті, қайырымды, мейірімді адамдар бас қосып ақылдасып, мал-дүние, азық-түлік секілді қажетті заттар беріп, дер кезінде көмек көрсетеді. Міне, бұл «жылу беру» деп аталады.





Қарыз беру




	Белгілі бір затқа мұқтаж болып, сол затты өзінен сұрап келген адамдарға, берген затын қайтарып алу шартымен беру «қарыз беру» деп аталады.

	«Қарыз беру» – адамдардың бірінде жоғын бірі беріп, түрлі қиындықтардан бірге шығып отыратын тамаша салттардың бірі. Сондықтан да қазақ халқы қиналып қарыз сұрап келген адамдардың меселдесін қайтармай, бар болса беріп, мұқтаждықтан шығарып жібереді. Қазақ ұғымында қайыршыға бергеннен, қарызға бергеннің сауабы артық деп қарайды. Себебі, ол, біріншіден, мұқтаж адамды мұқтаждықтан шығарады; екіншіден, адамдар арасындағы туыстық, достық сүйіспеншілікті арттырып, қоғамдық қарым-қатынасты кеңейтеді.





Құн беру




	«Құн» – абайсызда немесе ұрыс-керісте адам өлтірген қанды қолдың өлген адамның туыс-туғандарына төлейтін заттық жəне рухани айыбы əрі төлемі, яғни, ер адамды өлтіргені үшін беретін 100 қара, би-төрені өлтіргені үшін беретін 200 қара, хан-сұлтандарды өлтіргені үшін беретін 700 қара, əйелдерді өлтіргені үшін беретін 50 қара. Одан сырт, төлейтін бір «қанды қару», бір «қара нар», бір «қалы кілем», бір «қара тон» жəне бір «қара жаулық» (кей жерде сары жаулық, кей жерде ақ жаулық делінеді) секілді сүйек құны.





Жол беру (жол-жора)




	«Сөз қуған – пəлеге жолығады, жол қуған – қазынаға жолығады» деп білген қазақ халқы, ғасырлар бойы ата жолдарын қуып, өзара бір-біріне жол беріп құрметтесіп, сыйласып, сырласып өткен. Мысалы, үлкен кісілер келе жатқанда жасы кішілер орындарынан тұрып жол береді. Үлкен жиын-тойларда бата жасап, басалқалық айтуда білікті кісілер қасындағы беделді адамдарға «батаны сіз жасап, басалқаны сіз айтыңыз» деп жол береді. Түрлі тойлар мен құдалықтарда келе алмай, бара алмай қалған елеулі кісілердің атын атап, түсін түстеп, «мынау пəлен кісінің жолы, мынау түген кісінің жолы» деп (жол-жора) киіт беріп, ат жетелетеді. Егеске түскенде, қарсы жағы сөз өтпес, көк езу болса, білімді жағы дауды доғарып, оған жол береді. Өлім-жітім ісінде, сүйекке түсетін адам өте көп болып, кейбір құда-құдағилар түсе алмай қалса, оларға да жол береді. Міне, бұлар «жол беру» деп аталады.





Өлі кəде беру




	Өлі кəде – құда-жегжат, туыс-туған, дос-жаран кісілердің қайтыс болған адамдарының отбасына немесе сол отбасы мүшелеріне арнап беретін əртүрлі жол-жоралық киіт-кəделері.

	Қазақ халқы марқұм болған адамды қандай құрметтеп, қадірлеп жолға салса, оның аруағы мен артында қалған отбасын да сондай қадірлеп, құрметтеп, көп уақытқа дейін ұмытпай, жиі-жиі еске алып отыруды өздерінің адамдық жəне азаматтық парыздары санап, түрлі той-мерекелер мен қуанышты бас қосуларда марқұм болған кісінің «жолы» деп арнаулы атап, киіт-кəделер беріп отырады. Міне, бұл «өлі кəде» деп аталады. Кей жерде «өлі киіт», кей жерде «жолы» деп те айтылады.





Өлі сыбаға беру




	Өлі сыбаға – туыс-туған, дос-жаран, көрші-қолаң, құда-жегжаттардың қайтыс болған кісілердің туыстары мен отбасыларына апарып беретін əртүрлі еске алу тағамдары.

	Өлі сыбаға көбінде мынадай жағдайларда беріліп отырады. Үйлеріне сыйлы қонақ келіп мал сойып күткенде, соғым сойғанда, аңға, базарға барып олжалы қайтқанда сол өлген кісілерді ерекше ескеріп, «марқұм тірі болса өзі келіп дəм тататын еді» деп, базарлығынан, соғымнан, сойған малынан, атқан аңының етінен марқұмның артында қалған туыс-туғандарының үйіне апарып береді. Міне, бұл «өлі сыбаға» деп аталады. Кей жерде «еске алу сыбағасы» деп те айтыла береді. Жоғарыдағылардан тыс, ертеде қазақ балықшылары панасыз жетім-жесірлер мен асыраушылары жоқ қарттарға аулаған балықтарының белгілі бір үлесін «өлі сыбаға» деп міндетті түрде беріп отырған.

	«Өлі кəде» жəне «өлі сыбаға беру» адамдардың бір-біріне деген достық-сүйіспеншіліктерін арттырып, қоғамдық қарым-қатынасын жиілетеді. Адамдарды ізгілікке, мейірімділікке, қайырымдылыққа баулып, береке-бірліктерін нығайтып, бай-бақытты өмір сүруге мүмкіндік жасайды. Дүниеқорлық, тойымсыздық, қайырымсыздық сияқты нашар іс-пиғылдардан арылтады.





Ерулік беру




	«Ерулік» – отырықты отбасылардың жаңа көшіп келген отбасына беретін сыйы. Мысалы, еру отырған үйдің қасына немесе маңайына басқа бір үй көшіп келіп қонса, үй салып кірсе, оған еру отырған үй ет асып, шай қайнатып, тіпті, мал сойып, оны «ерулік» деп апарып береді немесе үйіне шақырып дəм татқызады.

	«Ерулік» – еру отырған елдің жаңа келген көршілеріне көрсеткен құрметі, «дəм-тұзымыз жарасқан тату-тəтті көрші болайық» деген ізгі ниеті мен көңіл күйін білдіруі.





Шашу




	«Шашу» – қазақ халқының көл-көсір қуанышы мен дарқан көңілінің белгісі. Құт-берекесі мен ырыс-ынтымағының шынайы бейнеленуі. «Шашу» əдетте қант, кəмпит, бауырсақ, құрт сияқты дəмді тағамдардан əзірленеді де, оны үлкен қуаныш пен салтанатты жиын-тойларда, құдалық салтында, келін түскенде, бала алғаш атқа мінгенде жиналған жұртқа шашу қылып шашады. Осы арқылы əр адам өзінің қуанышы мен шаттығын көпке білдіреді. «Шашусыз қуаныштың сəні жоқ» деп, өмірлік мəні бар, ерекше қуанышты істерге шашу шашпау сараңдық, əбестік есептеледі.





Соғым басына шақыру




	Дағды бойынша, əрбір қазақ отбасы қыстың басында бірден, тіпті кейбір отбасылар екіден соғым сойып, көрші-қолаңдарын соғымның басына шақырады. Соғым басына келушілер «соғым шүйгін болсын» айтады.

	Əдетте, соғым сойысқан кісілер ірі қарадан «азат арқа», «бейнет белдеме» аталатын мүшелерін, ал ұсақ мал болса, «сорлы қабырға» (қара қабырға) аталатын мүшелерден қолүздік алады. Ал киім тігіскен, сырмақ сырысқан, сабын араластырысқан адамдарға жіп, бау-шу, бұзаушық, ішік тігіскендерге жаға-жеңге ұстайтын пұшпақ секілді нəрселер береді.

	Соғым басына шақырылғандар қыстың ұзақ түндерінде ертегі, өлең, əн айтып, күй тартып, жұмбақ, жаңылтпаш айтып көңіл көтереді. Соғым басына шақырудың аяғы «сыбаға беру», «түстену» деген сияқты салттарға жалғасып, ол наурыз мерекесіне дейін ұласады.





Белкөтерер беру




	Адамгершілігі асқақ, көңілі көл-көсір жомарт қазақ халқы адамдарды, əсіресе, қарттарды сыйлап-құрметтеудің алуан жолын тауып, оларды күтімдеп, қуандырып отырудың сан түрлі əдісін қолданып, осы бір тамаша əдетті ұлттық салт-дəстүрге айналдырған. Сондай салт-дəстүрдің бірі – қариялар мен науқас кісілерге «белкөтерер» беру.

	«Белкөтерер» тағамы əдетте, қоректік қуаты біршама жоғары – қазы, қарта, жал-жая, уыз, қаймақ, тары жармасы, сары май, қымыз, ақ ірімшік, жент, шұбат, бал сияқты заттардан мəнерлеп жұмсақ əрі дəмді етіп жасалады да, оны қариялар мен ауру-сырқау адамдардың көрші-қолаң, туыс-туғандары мен дос-жарандары əзірлеп апарып береді. Туыс-туғандары мен жанашыр жақын адамдарының бұл сыйына риза болған қариялар мен науқас кісілер оларға ақ баталарын беріп, ағынан ақтарылады. Қуанып, көңілдері көтеріліп, бір жасап қалады.

	Бұл салт қариялар мен ауру-сырқаулардың көңіл күйін көтеріп, ауруға қарсылық қуаттарын арттырып, өмірге көзқарастарын тереңдетіп, қарияларды үміткер, ауруларды ширақы, қағілез болуға жетелейді, əрі адамдар арасындағы сүйіспеншілікті тереңдетіп, қоғамдық қарым-қатынастарын нығайтады. Достықты, береке-бірлікті күшейтеді.





БƏСІРЕ




	Қазақ халқы ұрпақты болып өсіп-өнуді ерекше қуаныш санайды. «Бас екеу болмай – мал екеу болмайды» деп, басқа бас қосылуды бақыт-байлыққа балайды. Сондықтан да, бір отбасы перзентті болса, оның ата-əжесі мен туыс-туғандары перзентке «жасы ұзақ болсын» айтып, міндетті түрде жейде кидіреді. Сондай-ақ, бала қырқынан шыққанда, тұсауын кескенде немесе сүндет тойын жасаған кезде оған тай-тайынша, қозы-лақ атайды. Міне, бұл «бəсіре» деп аталады.

	«Бəсіре» ұрпақтарды көл-көсір қуанышқа бөлеп, баланың туыс-туғандарына деген сүйіспеншілігін арттырады. Қоғамдық қарым-қатынасын жақсартып, мейірімді, қайырымды, жомарт азамат болып есеюге баулып, еңбекке, шаруашылыққа ерте бастан дағдыландырып, адал еңбек, ащы терімен бақыт-байлық жарату жолына жетелейді. Малсақ, еңбекшіл болуға үйретеді.





АҚ ТАМЫЗУ




	Қазақ халқы ақты (айран, сүт, қымыз, шұбат секілді заттарды) ерекше қасиетті, киелі санап, оны жерге төкпейді жəне баспайды.

	Егер абайсызда төгіп алса, оған сұқ саусақтарын тигізіп маңдайларына ақырын тигізіп қояды. Ақ кез келген жамандық пен жауыздықтың жолын кеседі деп қарап, үйге кірген жыланды өлтірмей, басына ақ тамызып шығарып жібереді. Бұл – оның жан баласына жамандығым жоқ, осы ақ қандай болса, осы отбасындағылардың көңілі де сондай ақ, өзің тимесең, біз саған тимейміз дегені.

	Егер отбасынан үйірлі құмырсқа шықса, оны да өлтірмейді. Қайта оған ақ тамызады. Сонда құмырсқалар ол жерден кетіп қалады. Өрт кетсе, өрттің алдына ақ тамызады, су тасыса, суға да ақ тамызады. Ақ тамызу – қазақ халқының досым түгіл, дұшпаныма да қылдай қиянат жасамаймын, жан баласына жанашырлықпен қараймын деген ізгі ниетін білдіруі.





МЕРТІК ДƏМІ




	Қазақ салтында, бір адам мертігіп қалса, оташы шақырып, оның мертігін таңдырады əрі оташы кеткен соң, туыс-туған, дос-жарандары оның сүйіп жейтін тағамдарын апарып беріп жəне қызық-қызық əңгіме, əзіл-қалжың айтып, мертіккен жерінің тезірек жазылып кетуіне тілектестік білдіріп қайтады. Міне, бұл «мертік дəмін апару» деп аталады.

	«Мертік дəмін» апару адамдар арасындағы достық сүйіспеншілікті нығайтып, татулыққа, мейірімділікке, ізгілікке, береке-бірлікке жетелеп, алыс-беріс, барыс-келісті жиілетеді.





АСАР САЛУ




	Жұмысы біршама ауыр, қолғанаты аз адамдар өз шамасы келмейтін жұмыстарын көптің көмегімен істеп алу мақсатымен ағайын-туыс, көрші-қолаң, дос-жарандарына «пəлен күні асар саламын» деп алдын ала хабар береді. Мысалы, пішен шапқанда, егін орғанда, үй салғанда, т.б.

	«Асарға» шақырылғандар айтулы күні түгел жиналып, «асар» иесіне қауырт жұмыс істеп береді. Оған ешқандай ақы талап етпейді. Кешке таман жұмыс біткен соң, жиналған жұрт «асарға» сойылған малдың етін жеп, қымыз, шұбат ішіп, əн шырқап, əзіл-қалжың айтысып көңіл көтереді.

	Міне, бұл «асар салу» делінеді.

	«Асар салу» – қазақ халқының қиналғанда, қысылғанда бір-біріне қол ұшын беріп, көмектесіп отыратын тамаша қасиетінің белгісі.





САБА ПІСУ




	Алғаш бие байлағанда, бие байлаған үйдің көршілері барып сабасын пісіседі, мұнда, алғашқы пісуді «май көп түседі» деп іске пысық, ылпың-жылпың əйелдің біріне бастатады. Міне, бұл «саба пісу» деп аталады. Саба пісіп жатқан кезде, сырттан үйге кірген адам сабаны міндетті түрде бірнеше рет пісуі керек. Бұл оның «жұмысыңа əзірмін, ас ішіп, аяқ босатқалы жүрген жан емеспін» дегені.

	Алғаш саба піскенде, бір қасық майды саба піскен адам алақанына салып, оң қолынан сол қолына, сол қолынан оң қолына ауыстырып, алақанында қалған май жұғынын жалап, саба пісуді май таусылғанша жалғастырады. Сабадағы саумалдың бетіне май шыққан соң, ауыл-үй адамдары одан міндетті түрде ауыз тиеді. Бұл «қызғалдақ май» делінеді. «Қызғалдақ майдан» ауыз тию, алақандағы майды жалау алақанымыз майлы, қымыз көп болсын деген игі тілекті білдіреді.





КҮЗЕМ ШАЙ




	Әр жылы күзде ауылдың қырықтықшы жігіттерін шақырып қойын қырықтырып, күзем алып болған соң, оларды сыйлап берілетін ас-тағам «күзем шай» деп аталады, яғни, қойын қырқысып берген ер азаматтарға қойын сойып, шайын беріп рақметін айтады. «Күзем шайдың» соңы əн-күй, өлең-жырға ауысып, жиналған жастар күліп-ойнап, көңіл көтереді.





ТУЛАҚ ШАШУ




	Күздігүні күзем алынған соң, жүн сабасқан ауылдың қыз-бозбалалары мен əйелдер қауымына үй иесі жүнді сабасып болғаннан кейін, тулақ үстіне шашу шашады. Міне, бұл «тулақ шашу» деп аталады. Бұл – мал басы мол өсіп, жүн осындай көп болсын дегені.

	«Тулақ шашуға» жиналған жұрт жапа-тармағай шашуға таласып, күліп-ойнап көңіл көтереді. Соңында ас-тағам жеп, шай ішіп, ойын-сауық құрып, жастар мəре-сəре болады.





ШАШЫРАТҚЫ




	Қазақ халқы қой мен ешкінің уақытында ұрықтанып, төлді уақытында алу үшін, қошқар-текелерге байланатын күйекті «мал төлді болады» деп ырымдап, балалы-шағалы əйелдерге байлатады да, оны аларда ауылдағы ең үлкен бəйбішелерге алдырады. Алайда, күйек байлау мен күйек алудың өзіндік қызығы бар. Мысалы, бəйбіше күйекті шешіп жатқанда, бір əйел оның артынан барып белдемшесінің бауын ағытып жібереді. Тағы бір əйел «төл тарыдай көп болсын» деп майға араластырған бір уыс тарыны асатып жібереді. Онан соң, күйек иесі жиналған əйелдерді ет асып, шай беріп күтіп алады. Міне, бұл «шашыратқы» деп аталады.

	Күйек алынған соң, малдың алғаш қашқанын (ұрықтанғанын) көрген адам, мал иесіне барып «малбейне» айтып, шашыратқы алуына да болады.





КИІЗ БАСУ




	Ертеде жүн сабап, киіз басу күзем алынғаннан кейінгі қазақ ауылдарының ең маңызды жұмыстарының бірі болған. Мұнда, əр ауыл өзен, бұлақ бойларына барып күзеуліктеріне қонған соң, «пəлен күні киіз басамыз» деп маңайындағы көрші-қолаң, туыс-туғандарының əйелдері мен қыз-бозбалаларын шақырып, олар келген соң, алдыларына үлкен тулақтар жайып, қолдарына сабау ұстатып, жүн сабатып, киіз бастырады. Жүнді елден бұрын сабап болған сабаушылардың тулағына шашу шашады. Жүн сабап, киіз басылып болған соң, жиналғандар ет жеп, шай ішіп, əзілдесіп, сырласып көңіл көтереді.





ТАРЫ ҚАРАЛАУ




	«Тары қаралау» – «тары түю» деп те аталады. Ол ертеде ел жайлаудан қайтып, күзеуге қонғаннан кейінгі ауыл əйелдері мен қыз-бозбалаларының топтасып істейтін өзіндік мəн-мағынасы мен қызық думаны бар еңбек қимылдарының бірі болған. Онда тары жасайтын ауылдар бірінен соң бірі, жігіттер мен қыздарды шақырып, жарыстырып тары түйдіріп, бір жылға жетерлік тарыларын қаралатып алады. Қаралаған тарыны ұшырып, дағар, қаптарға нығап салып, ауыздарын тігіп тастайды. Тары жасасқандарға «келі түп» береді. Соңында ет желініп, шай ішіліп, əзілдесіп, əн айтып, күй тартылып, көңіл көтереді.





АЙРЫЛЫС ҚАЗАН АСУ




	Қазақ халқында біреу шаруа жайы, тіршілік қамымен басқа жаққа қоныс аудармақ немесе басқа бір елге кетпек болса, үн-түнсіз кете бермей, міндетті түрде «айрылыс қазан» асып, көрші-қолаң, туыс-туған, дос-жарандарын шақырып, мəн-жайын ұғындырып: «Көп уақыт дəм-тұзымыз жарасып тату-тəтті өттік, артық-кем сөзім, əбестік қылығым болса, кешіріңіздер! Іргем бөлінгенмен, ақ ниетім бөлінбейді!» – деп үйінен дəм татқызып қайтарады. Міне, бұл «айрылыс қазан» деп аталады.

	«Айрылыс қазанға» келгендер дастарқан үстінде тату-тəтті өткен күндерін тебірене еске алысып, көршілеріне «бет-алдыңнан жарылқасын» айтып, оған ақ жол тілейді. Көшкенде жүгін артысып, риза-қоштықпен аттандырып салады.





СЕРЕНЕ ЖЕУ




	Күздігүні жылқышылар семіз айғыр, мықты аттарына мініп, «серене жегелі келдік» деп, көңілдері тартқан бір ауылға түсіп көңіл көтереді. Жылқышылар түскен үй қарынға салынған жас етті қозданған отқа көміп пісіреді. Міне, бұл «серене» («сірне») деп аталады. Отқа көмген «серене» жарылып кетпеу үшін, екі басын шапқан асықты жілікті қарынның аузына ыстық бу шығып тұратындай етіп тығып, буып қояды.

	Қазақ салтында, «серене» жегелі келген адамдардың атын сұрамай, міне беретіндіктен, ауылдың бозбалалары айғырларға мініп, өрлі-қырлы шапқылап, бір жырғап қалады. «Серене» піскен соң, жылқышылар оны жеп, езген құрт ішіп, ауыл адамдарымен əзілдесіп, ойнап-күліп қайтады.





ҰЙҚЫ АШАР




	«Ұйқы ашар» – əр жылы көктемде мал төлдегенде түнде ұйықтап қалмай, төлді аман-есен алудың бір түрлі əдісі. Онда түнгі күзеттегілер қора шетіне от жағып, туған қойлардың уызын пісіріп ішіп, ет жеп, бір жағынан малға қараса, енді бір жағынан, бозбалалар мен бойжеткендер əзіл-қалжыңмен түнді күліп-ойнап ұйықтамай өткізіп, туған төлдерді аман-есен қатарға қосады. Міне, бұл «ұйқы ашар» деп аталады.





ДЕҢГЕНЕ (БƏС) ЖЕУ




	Ауылдың зеріккен жігіттері əзіл-қалжыңдары жарасатын ауқатты бір үйге барып: «деңгене» жегелі келдік, – дейді (кей жерде оны «бəс», кей жерде «бəсіре» дейді).

	«Деңгене» – қазақ азаматтарының бір түрлі сынасу ойыны, оның шарты: «деңгене жейміз» деп сұраушылардың талабы бойынша, үй иесі ең семіз малын сойып түгел асып, сорпасымен қосып алдарына бір-ақ қояды. Егер олар ет пен сорпаны түгел жеп, ішіп кетсе жəне үйден шыққанша құспаса – жеңген есептеліп, жеген малы төлеусіз кетеді жəне қалаған затын сұрап алуына болады. Ал, оны түгел жеп кете алмаса немесе есіктен шықпай жатып құсып қойса, онда жеңілген есептеліп, бір мал орнына екі мал береді, əрі жеңілген айыбын төлейді. Қазақ халқының өзгелерге беру, жегізу, ішкізу салттарының тəлім-тəрбиелік маңызы мен ғылыми негізі біршама терең. Ол ұрпақтарды алыс-беріс, барыс-келіс заңдылықтарын шынайы түсініп, ақкөңіл, ашық-жарқын, кеңпейілді, кешірімді, жомарт болуға дағдыландырады. Адамдардың бір-біріне деген махаббат-сүйіспеншілігін арттырып, қоғамдық қарым-қатынастарын кеңейтіп, адамдарды достыққа, береке-бірлікке жетелейді.





ЖОЛАЯҚ




	Қалыптасқан салт бойынша, ұзақ сапарға шығатын адам, сапар алдында көрші-қолаң, бауыр-туыс, дос-жарандарын шақырып, мəн-жайын ұғындырып, үйінен дəм татқызып, міндетті түрде ақсақалдар мен беделді, аузы дуалы адамдардан бата алады. Міне, бұл «жолаяқ» деп аталады.

	«Жолаяққа» жиналғандар жолаушылар сапарына ақ жол тілеп, ақсақалдар баталарын беріп, оның арттағы бала-шағасы мен мал-дүниесіне алаңдамай, аман-есен барып-келуіне тілектестік білдіріп, аттандырып салады.





ҚЫЗОЙНАҚ




	«Қызойнақ» – бойжеткен қыздардың əке-шешелері үйде жоқ кезде, өздері оңаша бас қосып, жігіттер оған жасырын қатынасып өткізетін ойын-сауық. Бұл ойын-сауықты көбінде қыздар ұйымдастыратындықтан, «қыз-ойнақ» деп аталған.

	Қызойнақта оңаша бас қосқан бойжеткен қыздар өздері ұнатқан өнерлі, əнші, күйші, ақын бозбалаларды шақырып, əн айтып, күй тартып, екі-екіден айтысып, өзара сырласып, əзілдесіп, алтыбақан, ақсүйек ойнап, көңіл көтереді.

	«Қызойнақ» қыздардың ұйымдастыру қабілеттерін жоғарылатып, оларды көпшілдікке, қонақшылдыққа баулиды. Қоғамдық қарым-қатынастарын нығайтып, достастықтарын күшейтіп, өрістерін кеңейтеді. Үміткерлік сезімдерін арттырып, өнер-білімге деген ынтасын жоғарылатады. Дербес күн көру қабілеттерін жетілдіреді.





АДАМДАРДЫҢ БЕТ ПІШІНІНЕ ҚАРАП, МІНЕЗ-ҚҰЛҚЫНА ЖОРАМАЛ ЖАСАУ




	Қазақ халқы бал ашып, құмалақ шашып, адамдардың тағдырын болжау – алдамшының ісі, «балға сенген пəлеге жолығады» деп қарайды, əрі бал ашып, құмалақ шашуға қарағанда, адамдардың қан тобы, кескін-келбетіне қарап баға беру ғылымға бір табан жақын деп есептейді.

	Кескін-келбетке қарап баға беруде, қазақ халқы ертеде адамдардың денесіндегі меңіне ерекше ден қойған, əрі сол меңдерге қарап, əрбір адамның мінез-құлқына баға беріп отырған.

	Меңге қарап мінез-құлыққа баға беруде, ең алдымен, адамдардың жыныс айырмасы басты назарда ұсталған, яғни, ер, əйел деп бөлген.





Ерлердің меңіне қарау




	Егер, ер адамдардың меңі оң жақ маңдайында болса, ол адам өзі армандаған бақытқа жетіп, атақ-даңққа бөленеді. Ал меңі сол жақ маңдайында болса, онда ол адам бұл өмірде айтарлықтай бақыт-байлыққа қол жеткізе алмайды. Алайда, махаббаты бақытты, баянды болады.

	Құлақтарында меңі бар еркектер еш нəрседен қам жемейтін, аспан түсіп жатса, астында жатып мəнті жеп отыратын сабаздың өзі болады.

	Ал, иектерінде меңі бар еркектер болса, ондай еркектер мол білім, жоғары мəртебе, атақ-даңққа қол жеткізе алмаса да, айналасындағы адамдардың сый-құрметіне бөленіп өтетін инабатты адам болады. Егер, шен-шекпен алғандары болса, атақ-даңқы жер жарады.

	Меңдері көздерінің айналасына біткен еркектер қызу қанды, ұшқалақ, ой-санасы таяз, ойынпоз келеді. Ғашық жолын қуып, от пен суға түсуден тайынбайтын, қиялына келгенді қырық жыл іздейтіндер көбірек шығады.

	Меңі оң жақ бетіне біткен еркектер махаббат-қызық дегеннің не екенін қаперіне алмайтын, сезімге сараң, арманға шабан келеді. Алайда, махаббат-неке істерінде ешқандай əуре-сарсаңға жолықпайды. Қосағымен қоса ағарып, өмір бойы тату-тəтті өтеді.

	Ал, меңдері сол жақ беттеріне біткен еркектер сезімге бай, өмірге құштар келеді. Махаббат ісіне ерекше ден қояды. Бақыт-байлыққа оңай қол жеткізеді, яғни, ісі сəтті, татқаны тəтті болады.

	Меңдері мұрындарының ұшына біткендер көбінде «аузың қане десе, мұрнын көрсететін» аңқау, сылбыр болады. Қашанда аңқаулығы мен сылбырлығы ілгері басқан аяғын кейін кетіріп отырады. Алайда, өмірден көп қиындық көрмейді.

	Меңдері еріндеріне біктен еркектер негізінен тұйық, біртоға болады. Сезімге бой ұрмайтын суыққанды, пайда десе барын салатын дүниеқор келеді. Келер-кетерді білмейді, өзіне пайдасыз істерді өз жауапкершілігіне алмайды. Түйені түгімен, биені бүгімен жұтатындар көбінде осы меңдері еріндеріне біткендерден шығады.

	Егер, ерлердің меңі үстіңгі еріндеріне біткен болса, ондай ерлер адал-арам, обал-сауапты парықтамайтын, кісілігі аз, мейір-шапағаты тапшы болады.

	Ал, меңдері еріндерінің астына бітсе, онда ондай еркектер махаббатқа өзімшіл, нəпсіқор болады.

	Меңдері төстеріне біткен еркектер елден көп сый-құрмет көріп, биік беделге ие болмағанымен, өмірден өз сыбағасын алып отырады.

	Егер, меңдері төстерінің оң жағына біткен еркектер болса, ондай еркектер бұл өмірде ащы-тұщының бəрін татады. Істемеген кəсібі, татпаған нəсібі жоқ адамдар көбінде осы меңдері оң жақ төстеріне біткендерден шығады.

	Ал, меңдері сол жақ төстеріне біткен еркектердің көбі ауыр мінезді, жер қозғалса жылжымайтын сабаз келеді. Алайда, тістеген жерімде тісім қалсын деп, көңілін қалдырғандар мен ренжісіп қалғандарға оңайлыққа жібімейтін бірмойын болады.

	Меңдері білектеріне біткен еркектер жоғары мəртебе, бақыт-байлық дегеннің не екенін білмейді. Өз тұрмыс салты мен жеке шаруасын бəрінен жоғары қояды.

	Ал қолдарында меңі бар еркектерде бақыт-байлық, ақыл-білімге бастайтын дарын тым кемшін болады. Алайда, жақсы өмір сүреді.

	Меңдері мойындарының бір жақ жанына біткен еркектер түрлі тауқыметті көп тартады. Сондай-ақ, қиындық пен кедергіге көп жолығады. Алайда, ең соңында мол табысқа жетеді.

	Меңдері мойындарының алдында болған еркектер аса бақытты болады. Тіпті, бас айналар бақыт-байлыққа жетеді.

	Ал, меңі сол жақ жағына біткен еркектердің денсаулығы нашарлау болады. Өмірі мəнсіз өтеді. Солайда, бақыт-байлықтан құралақан қалмайды.

	Меңдері иықтарының үстіне біткен еркектердің өмірі қиындыққа толы болады. Жұмыстан қолы босамайтын, еткен еңбек, төккен терінің жемісін аз көретін адамдардың көбі осындай меңі бар адамдардан шығады. Алайда, соңында табысқа жетіп, жақсы тұрмысқа кенеледі.

	Меңі сол жақ қабырғасына біткен ер адамдар ақ көңіл, ашық-жарқын, əзіл-оспақшыл келеді. Ал меңдері оң жақ қабырғаларындағылар морт мінез, өздерін көп жағдайда дөрекілеу ұстайтын бірмойын болады. Егер, ондай мінезі жоқтар болса, бүкілдей жасқаншақ, жасық, аузың қане десе, мұрнын көрсететін жуас болады. Алайда, бірбеткей, турашыл, адал болады.

	Жауырынында меңі бар ерлер көңілдеріне сыр бүкпейтін, жан дүниесі таза болады. Қулық-сұмдықты қатты жек көреді.

	Аяғында меңі бар еркектердің көбі өзіндік көзқарасы жоқ, өздігінен ешнəрсе істей алмайтын жалтақой болады.

	Ал, ол меңі үлкен болса, ұрпақты болады.

	Меңдері құйрығына біткен еркектерден кержалқаулар көп шығады. Əркімнің жетегінде кетіп, көрінгеннің айтағына жүгіреді. Алайда, жақсы тəрбие алып, кез келген істен нəтиже шығарады.

	Табанында меңі бар ер адамдар қыдырыншақ, кезбе болады. Алайда, кейбіреуі ақылды, əрі арманшыл келеді. Ал, оң табанында меңі барлары болса, олар қанша кезіп, қанша қыдырғанымен, ешнəрсе өндірмей, өмірін бос өткізеді.





Əйелдердің меңіне қарау




	Меңдері маңдайларына біткен əйел заттары, жалпы алғанда бақытты болады. Алайда, меңдері оң жақ маңдайларына біткен əйелдердің бақытқа жету жолы күрделі болып, атақ-даңққа қиындықсыз жете алмайды. Ал, меңдері сол жақ маңдайларына біткен əйелдердің бақыт-байлығы алдарынан күліп шығады.

	Егер, əйелдердің меңдері сол жақ қасында болса, ондай əйелдер жай некеленеді, əрі көбінің некесі сəтсіз болады. Алайда, ең соңында жақсы жар табады.

	Меңдері оң жақ қасында болған əйелдердің көбі ерте некеленеді, əрі бақытты болады.

	Меңдері көздерінің айналасына біткен əйелдер байсалды, білімді, көзі ашық, көкіректері ояу келеді. Махаббат-неке ісіне ой көзімен қарайды.

	Меңі оң жақ бетіне біткен əйелдер əсершіл, сезімтал, махаббат отына күйіп-жанғыш келеді, əрі көбірек ағаттық өткізеді.

	Ал, меңдері сол жақ беттеріне біткен əйелдер бақыт-байлыққа аса қиындықпен жетеді. Əуре-сарсаңға көп жолығады.

	Меңі құлақтарына біткен əйелдер елгезек, пысық келеді əрі саққұлақ, сөзуар болады.

	Меңдері мұрындарының ұшына біткен əйелдер өте айлакер, əдісқой болады. Тез табысқа жетіп, бақыт-байлықты уыстарында ұстайды. Меңдері еріндеріне біткен əйелдер ашық-жарқын болады əрі сезімтал, сергек келетіндіктен, тұрмыста тапшылық көрмейді. Сондай-ақ, өздеріне артық жауапкершілік алмайды жəне келер-кетерге онша мəн беріп жатпайды.

	Ал, меңдері үстіңгі еріндерінде болса, ондай əйелдер адал, пəк болады. Астыңғы еріндерінде болса, махаббат-сүйіспеншілік ісінде қандайда бодау беруден тайынбайтын тəуекелшіл келеді.

	Меңдері төстеріне біткен əйелдер беделді болады. Өмірде сый-құрметке бөленіп өтеді.

	Ал, меңдері оң жақ төстеріне біткен əйелдер бір кездері шарықтап биікке көтеріледі, бірде құлдилап төмен құлайды. Арман-мақсат жолында бірталай əурешіліктер көреді. Егер, меңдері сол жақ төстерінде болса, онда, ондай əйелдердің мінезі жеңілдеу болады. Алайда, кеңпейілді, кешірімді келеді.

	Меңдері мықындарына біткен əйелдер ұрпақты болады, яғни бақыт-байлығын отбасынан табады.

	Меңі иығына біткен əйелдердің қашанда жолы ашық, салымды келеді. Ал, меңдері сол жақ иығына біткен əйелдер бұл өмірден тапшылық көрмей, бай-бақытты болып өтеді.

	Меңдері білезіктеріне біткен əйелдер жоғары мəртебе мен ырғын байлыққа кенеліп өтеді, əрі оларда бақыт-байлыққа бастайтын ғаламат дарын болады.

	Жіліншіктерінде меңі бар əйелдер қажырлы, еңбек сүйгіш, барға тасымайтын, жоққа жасымайтын табанды келеді. Өмірлерінде ешбір жанға кіріптар болмай өтеді.

	Меңдері сол жақ жақтарында болған əйелдер сау денелі, қайратты, қажырлы болады. Сондай-ақ, өмірлері мəн-мағыналы келеді. Алайда, бақыт-байлыққа жету жолында бірталай қиындық көреді.

	Ал, меңдері оң жақ шықшыттарына біткен əйелдер боркеміктеу келеді. Алайда, тұрмыстары көңілді, отбастары бақытты болып өтеді. Қазақ халқының мінез-құлық туралы жорамалдардың өзіндік ғылыми негізі жəне тəлім-тəрбиелік мəні бар. Ол адамдардың азықтану, тұқым қуалау сияқты ерекшеліктеріне байланысты белгілі ықпалға ұшырап, əртүрлі мінез-құлық қалыптастырады. Адамдар арасында байланыс, яғни, алыс-беріс, барыс-келіс істерінде əркім қарсы жақтарының мінез-құлқын қанық білсе, өзара тіл табысып, түрлі өкпе-реніштер мен өштік-қастық, дау-жанжалдардан аулақ болып, тату-тəтті, береке-бірлікте өтеді. Тыныш, тату-тəтті ортада жасаған адамдар əртүрлі рухани қысымнан аулақ болып, сау-сəлемет өмір сүреді.





Кескін-келбет, қимыл-қылығына қарап жорамал жасау




	Қазақ халқы балалардың қимыл-қылығы мен сыртқы кескін-келбетіне қарап баға берумен бірге, балалардың туылған жылына негізделіп те баға беріп, өздерінше жорамал жасап отырған. Мысалы, тышқан жылы туылған балалардан мықтыдан қорқып, əлсізді басынғыш, жасырын қимылы мол, əшкере қимылы аз жандар көбірек шығады. Сондай-ақ, дарынды, алымды азаматтар да көп болады деп жорамалдаса, сиыр жылы туылған балалардан біртоға жəне ұсақшыл жандар көбірек шығады, сонымен бірге, батыр-палуандар мен бауырмал жандар да көп болады деп тұспалдайды.

	Барыс жылы туылған балалардан өзімшіл, өркөкіректер көбірек шығады, əрі серттен таймас адал жандар да аз болмайды деп жорамалдап, қоян жылы туылғандардан аңқау, аңғал, сужүрек жандар көбірек шығады, адал, момын жандар да аз болмайды деп қарайды.

	Жылан жылы туылған балалардан шадыр мінез, шақпа тілді, əшкере қимылы мен жасырын қимылы өте парықты адамдар көбірек шығады əрі білікті, беделді жандар да көп болады деп топшыласа; ал, жылқы жылы туылғандардан қайсар, жатырқауық, секемшіл, құбылмалы, оқыс қылықты адамдар көбірек шығады, сондай-ақ, ақыл-парасатты, тапқырлық қуаты күшті жандар да көп болады деп жорамалдайды.

	Ұлу жылы туылған балалардан үйкүшік, жасқаншақ жандар көбірек шығады. Қоғамдық қарым-қатынасқа шебер жандар да аз болмайды деп жорамалдаса; ал, қой жылы туылғандардан сыршыл, адал, жақсылыққа тасып, жамандықта жасымайтын жандар көбірек шығады, əрі жел қалай соқса, солай құлай кететін майдансыз, опасыздар да аз болмайды деп қарайды.

	Мешін жылы туылған балалардан есірік, қырыс, қылжақбас жандар көбірек шығады, ақылды, алымды-шалымды жандар да аз болмайды деп жорамалдаса; ал, ит жылы туылғандардан күйгелек, сабырсыз, шорт мінез адамдар көбірек шығады. Сонымен бірге, достыққа берік, уəдеге опалы жандар да көп болады деп тұжырымдайды.

	Тауық жылы туылған балалардан беделді, аузы дуалы, əділ адамдар көбірек шығады, əрі тойымсыз, қанағатсыз жандар да аз болмайды деп қараса; ал, доңыз жылы туылған балалардан құлқынқұмар, бір мойын томырық жандар көбірек шығады. Сондай-ақ, достыққа берік, адал азаматтар да аз болмайды деп жорамалдайды.

	Туылған жылға қарай мінез-құлық жорамалдаудың да өзіндік ғылыми мəні бар. Дəлірек айтқанда, ол отбасы тəрбиесі мен балалардың психикалық өзгерісі арқылы қалыптасатын мінез-құлқын меңзейді. Мысалы, бір баланы үнемі «бұл қой жылы туылған, өте жуас, ешкімге тиіспейді» деп орынды-орынсыз қайталай берсе, сол бала да психикалық жақта қой сияқты жуас болуға бейімделеді. Ал тағы бір баланы «бұл барыс жылы туылған, ешнəрседен қайтпайды, сұрағанын алмай, істеймін дегенін істемей тынбайды» деп, оның орынды-орынсыз талабын қанағаттандыра берсе, ол бала өркөкірек, өзімшіл болуға дағдыланады.

	Ал, ит жылы туылған бала кейде білместікпен үлкендердің бетінен алса, кейде жұмсаған істен «ой, қойшы» деп бас тартса, оларға үлкендер «бұл ит жылы туылған емес пе» деп, оған тəрбие беріп, жаман мінезін түзету орнына, ұдайы жол қоя берсе, сол баланың санасында «е, ит жылы туылғандар елдің бетінен ала берсе бола береді екен ғой» дейтін бір түрлі жаман мінез қалыптастырады, т.б. Демек, мінез-құлық – адамдардың қайсы жылы туылғанына байланысты болмайды. Қайта өмірдегі түрлі тəрбие мен қоғамдық ықпалға байланысты қалыптасады, яғни, үлкендердің «бұл солай болады, солай емес пе» деп алдын ала балаға мінез-құлық жасап беруіне байланысты болады деген сөз.





ТҮС ЖОРУ




	«Түс жору» – қазақ халқының ертеден келе жатқан ғұрыптарының бірі. Қазақ халқы бал ашу, жұлдызға қарау, алақанға қарап тағдыр-тəлей сынауға қарағанда, түс адамның рухани жан дүниесімен тіке қатысты болғандықтан, ол əлдеқайда сенімді, шындыққа жақын деп есептейді əрі түс жоруда түс көрушінің рухани жан дүниесі мен дене тазалығына, сондай-ақ, түс көрушінің түс көрген мезгілдегі жату жағдайы мен түс көрген уақытына қарай, түстерді жеті сағат, жеті күн, жеті апта, жеті ай, жеті жылда келетін түс деп бөледі. Мысалы, белгілі бір адам бүкіл жан дүниесі мен денесі ақаусыз, таза болып, ол оң жамбасынан жатып таң алдында түс көріп оянса, онда оның түсі жеті сағат пен жеті күннен аспай келеді деп жорылады. Ал жоғарыдағыдай шартпен түн ортасында немесе сол мезгілдің алды-артында түс көріп оянса, онда оның түсі жеті апта немесе жеті ай мөлшерінде келеді деп жорамалданады. Егер алғашқы ұйқыда көрген түс болса, онда ол жеті ай немесе жеті жылдан ары келеді деп жорылады. Сондай-ақ, түс көрушінің нелерді көріп, нелерді істегеніне қарай оны, тіпті де нақтылай түседі. Мысалы, егер, белгілі бір адам рухани көңіл күйі ақаусыз (жүйке ауруына шалдықпаған, жынды емес дегенді меңзейді), денесі таза болып, ол таңғы ұйқыдан, қайтыс болып кеткен бір адам өзіне бір нəрсе беріп жатып оянса, əрі ол сол кезде оң жамбаспен жатқан болса, онда, ол адам жеті сағат, жеті күн ішінде мол пайдаға кенеледі немесе олжалы болады.

	Ал, таза, оң жамбасынан жатып, түн ортасы немесе оның алды-арты мөлшерінде тұрымтай, сұңқар, қаршыға, шағала, аққу, т.б. құстар көріп жатып оянса, онда ол жеті апта немесе жеті ай мөлшерінде аңсаған арман-тілегіне жетеді.

	Егер, бір бойдақ жігіт немесе қыз өн бойы таза болып, оң жамбасымен жатып, алғашқы ұйқыда түсінде қолына көбелек немесе құс қондырып жүріп оянса, онда ол жеті ай немесе жеті жыл мөлшерінде өзі сүйген адамымен үйленеді. Ол үйленген адам болса, бастарына бақыт қонады.

	Ал, денесі пəк, оң жамбасымен жатып, таңғы ұйқыдан түсінде оң жақ азу тісі түсіп қалғанын көріп жатып оянса, онда оның аталас туыстарының бірі, сол жақ азу тісі түсіп қалғанын көріп жатып оянса, нағашылары жақтан бір адам қайтыс болған хабарын жеті сағат немесе жеті күн ішінде естиді деп жориды.

	Түстің жақсысы да, жаманы да, тіпті аянышты, қорқыныштысы да болады. Бірақ жорушылар оны көбінде жақсылыққа жориды. Мысалы, түстегі жылауды өңдегі қуанышқа, түстегі өлуді өңдегі ұзақ өмірге, түстегі жақсы көрген адамымен қауышуды өңдегі бақытқа, түстегі алтынды елден көретін рақым-шапағатқа, түстегі қойды өңдегі атақ-дəрежеге жориды. Қысқасы, «түсті көрушіден емес, жорушыдан сұра», «түсінде қорыққан өңінде қуанады, түсінде жылаған өңінде күледі» деген сөз осындай жақсы ниеттен туындаған. Тіпті, кейде жаман түс көргендерге «түс – түлкінің боғы» деп, ондай жаман түстен алаңдау қажетсіз екендіктерін де ескертіп отырған.

	Түс жору – адамдарды рухани тазалық жəне тəн тазалығына дағдыландырып, оларды болашаққа деген сенімге, үміткерлікке баулиды.

	Адамдарды бір қырынан, яғни, оң жамбасымен жатып, дағдыландыруға жебеп, жүректің қалыпты соғуына мүмкіндік жасайды. Сол жамбасынан немесе шалқасынан жатып, жүрек қызметіне кедергілік жасау, кеудесін қолы басып қалып, қорқынышты түс көру, шошып ояну сияқты кінəраттардан сақтандырады. Түсті қамтыған көптеген сырлы мəселелерді шешуге жəне оның сырын ашуға құлшындырып, адамдарды тапқырлыққа, жасампаздыққа, ізденгіштікке жетелейді. Ми жүгірту, талдау жасау, қиялдау қабілетін жоғарылатады.





БАЛАЛАРДЫ ЖАСЫНА, ЖЫНЫСЫНА ҚАРАЙ ТƏРБИЕЛЕУ. ҚЫЗ ТƏРБИЕСІ




	«Адам адамға қарап, ағаш ағашқа қарап өседі» деп білген қазақ халқы: «қызым жақсы болсын десең – қылықтылармен ауылды бол» дейтін халық даналығын берік ұстанып, қыз балаларды ес біліп, етек жаба бастаған кезде-ақ өнерлі, текті, тəрбиелі, адамгершілігі жоғары кісілермен барыс-келіс, алыс-беріс жасап, олармен көрші отыруға, бірге жүруге құлшынған, əрі ресми тəрбие жүргізе бастаған.

	Мұнда, білікті аналар сəби қыздарын бір тізерлеп отыру, қалай болса, солай отырып-тұрмау; үнемі «сіз, біз» деп сөйлеу, тасыр мінез, кеселді сөзден аулақ болу; кісі бетіне, əсіресе ер адамдардың бетіне қылымсып немесе тіке қарамау, тамақты ауыз толтыра асап, былшылдатып, шалпылдатып шайнамау; ыдыс-аяқты жуғанда, жиғанда сылдырлатпау; үлкен адамдар келгенде тұрып жол беру, аман-сəлем жасау, ата-ана мен үлкен кісілер арасында отырғанда білермендік істемеу, сөзге қыстырылмау, «шеше тұрып, қыз сөйлегеннен без» дейтін халық даналығын есте берік сақтау; көпшілік ортасында жыртақтап күлмеу, арын таза сақтау, ата-анадан рұқсатсыз, жөнсіз қыдырмау сияқты істерден егжей-тегжейлі тəрбие жүргізеді.

	Сонымен қатар, «үлгі арқылы» тəрбиелеуге де баса назар аударады. Онда ел ішіндегі тəрбиелі, үлгі-өнегелі қыздардың атын айтып: «шіркін, пəленнің қыздары-ай! Қыз болса сондай болсын, əдептісі-ай, ибалысын-ай!» деп, олардан үлгі-өнеге алуға шақырса; ал, тəртіпсіз, ұятсыз, көргенсіз қыздарды көрсе: «құрысын, пəленнің қызы! Ел көзінше ата-анасының тілін алмай, бетінен алыпты, үлкен кісілерге жол бермей, иығымен соғып өтіпті, қонақтарға тұрып орын бермепті, ата-анасын жерге қаратып қашып кетіпті, ондай қыздарға жоламаңдар!» деп, қыздарын жаман қылықты қыздардан жирендіріп, жаман қылық, жат мінезден аулақ болуға жетелейді.

	Онан кейін, болашақ отау тəрбиесіне көшеді. Онда «ұлы сөзде ұяттық жоқ» деп, қыздарына: болашақта ана боласың, ана деген қасиетті ұғым, оған кір келтірме, үйлі-баранды болып, перзент сүйесің, перзенттеріңді адал ақ сүтіңмен өсір, еріңді құрметтей біл, ер деген – ата, отбасының тірегі, ел мен жердің қорғаны, ерін сыйлау – əйелдік парыз, ерін сыйлап, отбасын қадірлемеген əйел ұрпағының обалын арқалайды деп ұғындырады.

	Отау тəрбиесіне қоса іскерлік, ісмерлік, еңбек тəрбиесін жүргізеді. Онда əр күні қыздарына: «ісмерлік пен еңбекшілдік – əйелдің көркі», «ісмер əйел – отбасын гүл етеді, олақ əйел отбасын жүдетеді» деп, ине-жіп ұстатып, құрақ құратады, жамау жаматып, кесте тіктіреді, шілтер тоқытып, кір жудырады, жүк жинатып, бау-шу естіреді, киім тіктіріп, тамақ жасатады, ыдыс-аяқ жудырады, тон, көйлек піштіріп, алаша, кілем тоқытады, ою ойдырып, сырмақ сырғызады, сиыр саудырып, май шайқатады, т.б. Қысқасы, бұл тəрбиеде білікті аналар қыздарына іскер бол, олақ, салақ болма, олақ, салақ болсаң, өмірде бейнет тартып, қиындық көресің, барған жеріңде тəрбиесіз, олақ болсаң, ата-анаңа, ел-жұртыңа сөз келтіресің деп, қыздарына адамгершілік, іскерлік, ісмерлік тəрбиеге қоса, өнер атаулының барлығын үйретуге күш салады.

	Қазақ халқы қыздарын ерекше аялап, құрметтейді, əрі «қыздың жолы жіңішке», «қызға 40 үйден тыйым» деп, қыздары есейген сайын олардың жүріс-тұрысы мен іс-қимылдарын қатаң қадағалап, тəжірибесіз, албырт кездерінде бір сəттік лап етпе сезімге бой ұрып, бірер оғаш іске ұрынып қалуынан алдын ала сақтандырып, бойжеткен соң, ар-абыройы таза күйінде құтты орнына қондыруды ата-аналық парыздары санайды.

	Қыз балалардың некеленбей тұрып жыныстық қатынас жасауы, ата-анасының ризалығынсыз күйеуге еріп қашып кетуі, ақ некелі күйеуінің көзіне шөп салу сияқтылардың жиренішті жаман қылық екендігі жүйелі түрде ұғындырылады.

	Текті, тəрбиелі отбасылар қыздарының жөнсіз қыдыруына, жалғызжарым жолаушы жүруіне жол бермейді. Басқа үйлерге қондырмайды.

	«Қызды – жеңге, жеңгені – теңге бұзады» деп, бойжеткен қыздарды жеңгелеріне орынсыз ертіп жібермейді. Тіпті, құда түсіп, өлтірісін беріп қойған өз күйеуіне де орынсыз жолатпай, қыздарын күндіз-түні қызғыштай қорғаштап, көз қарашықтарындай аялап өсіреді.

	Бұл тəрбие қыздарды арлы болып, адамгершілігін биік ұстауға; өнерлі, іскер болып, ар-абыройын таза ұстауға баулиды. Ерлерді қадірлеуге, құрметтеуге, отбасының ұйтқысы, перзенттерінің тəрбиешісі, ұстазы болып, адамдық арына дақ түсірмейтін өнегелі, үлгі-тағылымды адам болып есеюге баулиды.





ҚЫЗДАРДЫ СЕЗІМТАЛДЫҚҚА, СЕРГЕКТІККЕ БАУЛУ




	Бұл тəрбиеде тəжірибелі аналар қыздарына ең алдымен кісілік, кішілік, мейірімділік, жанашырлық, бауырмалдық, биязылық, тазалық, пəктік, ар-ұят, адамгершілік тəрбиесін жүргізумен қатар, ішіп-жеу, жүріс-тұрыс, іс-қимыл, тіпті махаббат, неке істеріне дейін кісіліктен аттамау, сергек, сезімтал болу тəрбиесін жүргізеді. Ас ішкенде бір тізерлеп отыру; ас-тағамды обырлана асамау, шай, қымыз секілді сұйық нəрселерді ішкенде сорпылдатып дыбыс шығармау; тамақты қалыпты ішу, мəдениетті азықтану, жатқанда, ұйықтағанда бір қырынан жиналып, жамбастап жату, шалқасынан қалай болса солай ашылып, шашылып жатпау, əртүрлі қауіп-қатерден сақ болып, өзін сергек ұстау, сезімтал болуға дағдылану жөнінде мұқият тəрбие береді. Қалай отыру, тұру, жүру, сөйлеу, күлу, барыс-келіс, алыс-беріс жасауға дейін ұғындырып, əрі үлгі-өнеге көрсетіп отырады.

	Жоғарыдағылардан тыс, ұлағатты аналар əр жолғы бас қосулар мен дастарқан бастарында қыздарына: «семіз қыз – жұт, арық қыз – құт», «ерте тұрған əйелдің бір ісі ілгері», «нəпсісін тежеген қыздың намысы қорланбайды», «елгезек қызды ел мақтайды», «бұрынғының қыздары бармағының шұңқырындағы асқа тояды» деген сияқты халық даналықтарынан дəйексөз келтіріп, қыздардың тамақты аз жеп, аз ұйықтап, ерте тұрып, қомағайлыққа, нəпсіқұмарлыққа, жалқаулыққа салынбай, ел-жұртқа үлгі-өнеге болып, сергек, сезімтал, іскер, сымбатты болып есеюі жөнінде ақыл-кеңес беріп, өнегелі, тəрбиелі, ар-ұятты, ізетті, ибалы, ақылына көркі сай болып жетілуге баулиды.

	Бұл тəрбие қыздардың психологиялық жəне медициналық жақтан ақаусыз өсіп-жетілуіне тамаша негіз қалап, рухани, сезімдік, ақылдық жақтан жан дүниесін кемелдендіріп, сезімтал, сергек етіп жетілдіреді.





СҰЛУЛЫҚ СЫМБАТ ТƏРБИЕСІ




	Сұлулық пен сымбат тəрбиесінде қазақ халқы жан сұлулығын басты орынға қойған. Сонымен бірге, тəн сұлулығына да баса назар аударып, дене мүшелерінің сымбатты болып өсіп-жетілу əдістерін тапқан.

	Мысалы, қыздардың жан сұлулығын арттыру үшін, оларға ең алдымен үлкенді сыйлап, кішіні аялаудан бастап, адамгершілік, арлылық, мейірімділік, ізгілік, кешірімділік, кеңпейілділік, жанашырлық, бауырмалдық, қормалдық, əдептілік, ибалылық, іскерлік, ісмерлік, сергектік, сезімталдық, ақылдылық, білімділік тəрбиесін мұқият жүргізе отырып, мұндай тамаша қасиеті жоқ əйелдер «қыз, ана, əже» деген қасиетті атқа лайық адам саналмайтындығын құлақтарына құйып, жүректеріне ұялатады. «Сұлу болғың келсе – алдымен сыртыңды түземе, сырыңды түзе» деп, тəн сұлулығынан бұрын, жан сұлулығын үйретеді.

	Ал, тəн сұлулығы тəрбиесінде, қыздарының жүріс-тұрыс, қимыл-қылықтарына баса назар аударып, дөрекі іс-қимылдардан қатты шектеген. Қыздары ес білгеннен бастап дене мүшелерін қалай болса, солай қоя бергізбей, оны белгілі бір тəртіпте ұстап, əсем жүруге, əсем тұруға, əсем сөйлеп, əсем күлуге дағдыландырған.

	Тəжірибелі аналар қыздары жеті жасқа келген соң, белдеріне белбеу байлап қойған. Он екіге келгеннен бастап, жататын орнына дəл жауырынының астына келетіндей етіп қос арқан керіп, соның үстіне жатқызған. Əр күні айнаға қаратып, қасы-көзін, жүріс-тұрысын түзетуді насихаттап отырған.

	Бұл тəрбие қыздардың мінез-құлық, жүріс-тұрыс, қимыл-қылығын түзеп, əсемдікке, мəдениеттілікке, ізгілікке, адамгершілікке тəрбиелейді. Мінезді, мұратты, əдепті-ибалы, кеңпейілді, кешірімді болуға жетелейді. Əр жақтан ақаусыз жетіліп, есейгенде тал шыбықтай бұралған бұраң бел, аршын төс, ақылына көркі сай сымбатты да сұлу болуға баулиды.





ШОЛПЫ, МАРЖАН-МОНШАҚ ТАҒУ




	Қазақ халқы ұл-қыздарына жан сұлулығы мен тəн сұлулығы тəрбиесін мұқият жүргізумен қатар, қыздарының киім-кешек, ат-көлік, ер-тұрман, безену істеріне дейін ерекше көңіл бөлген. Мұнда, əр отбасы қыздары ес біліп, етек жаба бастасымен оларға киімнің торқасын кидіріп, аттың жорғасын, ер-тұрманның əдемісін міндіріп, шаштарын өріп, оған шолпы; көйлек, камзолдарының өңіріне сөлкебай, маржан, моншақ тағып, көрген жанның көзі сүрінердей етіп, үлде мен бүлдеге бөлеп өсіреді.

	Қыздарды əсем киіндіріп, үлде мен бүлдеге бөлеп өсірудің үлкен ғылыми мəні бар. Шолпы, сөлкебай, маржан, моншақ сияқты бағалы заттар қыздардың сыртқы сəніне көрік қосса, өскен ортасы мен ел-жұртына қуаныш пен іңкəрлік, құштарлық пен сүйіспеншілік бағыштап, көптің мерейін өсіреді. Ал, оны таққан қыз балалардың жан сезімін сұлулыққа баулып, қимыл, қылық, жүріс-тұрысын əсемдікке, көркемдікке дағдыландырады. Мысалы, шолпы, маржан, моншақ таққан қыздар оқыс қылық, оғаш қимыл жасаса, шашындағы, киімдеріндегі шолпы, маржан, моншақтары салдырлаған жағымсыз дауыс шығарып, оқыс қылық, оғаш қимылын дереу тежеуге мəжбүрлейді. Ал, епті қимыл, əдемі жүріс-тұрыста болса, шолпы, маржан, моншақтары құдды əуен сияқты сыңғырлап, қыздарды əсем жүруге дағдыландырады.

	Қазақ халқы шолпы, білезік, жүзік, сақина сияқты сəндік бұйымдардың көбін ақ күмістен жасатқан. Халық ұғымында ақ күміс – адалдықтың, пəктіктің, бақыт-байлықтың нышаны деп қаралып, «алтын көрсе періште жолдан тайыпты» деп, алтынның жолын ауыр, тұйық деп есептеп, алтын бұйымдарын көп тұтынуды қаламаған.

	Бұл тəрбие ұрпақтарды шексіз байлық қуудан, дүниекорлықтан, қол жетпеске ұмтылып, орынсыз бəсекелесуден тыйып, перзенттерді нысыптылыққа, тойымдылыққа баулыған.





ҚЫЗДАРДЫ ОҢ БОСАСАҒАҒА ОТЫРҒЫЗУ




	Ежелгі салт бойынша, қыз бала он екіге толғанда үйдің оң босағасынан орын беріп, өзіне тиесілі киім-кешек, көрпе-жастығы мен жатын орнын шымылдық құрып көлегейлеп, бөлектеп тəрбиелеген. Бұл «қызды оң босағаға отырғызу» деп аталған. Ал, оны бүркеп, көлегейлеп тұрған үлкен перде – «шымылдық», шымылдық ішіндегі қыздың орны «көсеге» делінген.

	Қыз бойжетіп ұзатылғанда, көсегесін жасаумен бірге алып кетеді. Халықтық бата-тілектерде айтылатын «көсегең көгерсін» деген сөз содан шыққан.

	Қазақ халқының қыздарды жастайынан оң босағаға отырғызуының үлкен ғылыми негізі бар. Ол қыздардың дербес өмір сүру қабілетін жоғарылатады. Болашақ отауды қалай ұстап, қалай басқаруды, шаруашылық істерін реттеп, жөнге салуды үйретеді. Еңбекшілдікке, іскерлікке тəрбиелеп, ана, отау иесі болуға бейімдейді. Сондай-ақ, болашақ отбасы мен ұрпағы алдындағы жауапкерлік сезімін арттырады.





ҚЫЗДАРҒА АЙТЫС, КӨРІС, ЖОҚТАУ ҮЙРЕТУ




	Қыздарды оң босағаға отырғызған соң, оларға отбасын қалай басқарып, жөнге салу жөнінде тəрбие жүргізумен қоса, қазақ салт-дəстүрлері мен айтыс, көріс, жоқтау өнері баса үйретіледі. Мұнда білікті аналар ертелі-кеш оң босағада отырған қызына айтыс, көріс, жоқтаулардың сан алуан халықтық үлгілерін айтып үйретеді. Ал, оны өзі үйрету мүмкіндігі болмаса, айтыс, жоқтау, көріс өнеріне жүйрік адамдарды шақырып, соларға үйреткізеді. Онан соң, қыздарын торқалы той, топырақты өлімдерге ертіп барып, айтыс, көріс, жоқтау өнеріне машықтандырады.

	Бұл өнер қыздарды психикалық жақтан қайғы келсе жасымайтын, бақыт қонса тасымайтын, орнықты, байсалды болып, өмірге ой көзімен қарайтын, поэзия мен тіл өнеріне майталман, өнер сүйгіш, жаны жайсаң, мінезі биязы болып шығуға тəрбиелейді.





ҚЫЗДАРДЫ ОТАУЛАУ




	Қалыптасқан салт бойынша, бойжеткен қыздар ұзатылуға таяғанда шарт-жағдайы бар адамдар қыздарына арнаулы жеке отау тігіп, бір жеңгесін қосып, бөлек шығарып қояды. Қазан-ошағын, ыдыс-аяғын толықтап, жетерлік азық-түлігін əзірлеп береді. Міне, бұл «қызды отаулау» деп аталады.

	Бөлек отауға шыққан қыз күнде ерте тұрып, кеш жатып, өз алдына дербес қазан-ошақ ұстап, қонақ қабылдап, болашақ отаудың түрлі жұмыстарының қыр-сырымен алдын ала танысып, анасынан үйренген жəне көрген-білген үлгі-өнегесін пысықтап, отбасына қажетті кем-кетігін толықтайды.

	Қызды отаулау ата-ана тəрбиесін тəжірибеден өткізіп, қыздардың дербес өмір сүру қабілеті мен болашақ отаудың қандай шаруасы болсын қымсынбай, қиналмай істеп кетуіне мүмкіндік жасайды. Қыздардың еңбекшілдік, іскерлік қабілетін жоғарылатады. Болашақта үлгілі, өнегелі, іскер де ісшең ана болуына тамаша негіз қалайды.





ҚЫЗ СЫНЫ





Ақылды, білімді қыз




	«Ақылды, білімді қыз» деп жақсы-жаман істердің барлығын ақыл-біліммен жөнге салып, айбарлы жау, күрделі дауларды, дүлей күштерді ақылмен ауыздықтап, біліммен бұғаулап, ақыл-парасаты мен білімін жалпақ жұртқа танытып, өз қадір-қасиеті мен ар-намысын ешкімге таптатпайтын, ана тілін ардақтап, салт-дəстүрін қастерлейтін, береке-бірліктің ұйтқысы, ауыл-аймақтың көркі, ел-жұрттың мақтанышы болатын қыздарды айтады. Мұндай қыздардан болашақта тəрбиелі аналар, тəлімгер даналар, жезтаңдай шешендер мен бақ қонса тасымайтын, тайса саспайтын, жалпақ ел-жұртты билейтін көсемдер шығады. Тарихта қазақтың ақылды, білімді қыздары ішінен Тұмар патшайым сияқты көсемдер, Домалақ ана, Қызай ана, Аяқ, Мұрын, Темір сияқты елге əйгілі көптеген əулие, данышпан аналар шыққан. Ондай қыздарға ауылдағы барша қыз еліктеп, «шіркін, пəлен қыз сияқты біз де ақылды, білімді қыз атансақ» деп, олардан үлгі-өнеге алуға талпынады. Ата-аналары да ақылды, білімді етіп тəрбиелеуге күш салады.





Əдепті, арлы қыз




	«Әдеп пен ар-ұят – қыз көркі», «арлы қыз əдемі көрінеді», «ұятсыз қыздан ит те қорқады» деп, ар-ұят пен əдеп-ибаны бəрінен жоғары бағалайтын қазақ халқы, «əдепті, арлы қыз» деп – қандай жерде болсын адамгершіліктен аттамайтын, ар-ұят, əдеп-ибаны көз қарашығындай қастерлеп, арына дақ, атына кір келтірмейтін, қасиетті ана тілі мен салт-дəстүрін асылға балап ардақтап, адамгершілікке жат жаман қылықтардан бойын аулақ ұстап, суық жүріс пен сумақы қылыққа баспайтын, сыпсың сөзге ермейтін, жамандыққа ырық бермейтін, ата-анасы мен ел-жұрт, бауыр-туыстарын құрметтеп, іні-сіңлілерін аялайтын, бұзақылықтан, нəпсіқұмарлықтан, обырлықтан, қызғаншақтықтан, көрсеқызарлықтан, өзімшілдіктен, күншілдіктен, өсек-аяңнан аулақ, пəк, опалы, уəде-сертке берік, аузынан гүл, жүзінен нұр төгіліп тұратын адал қыздарды айтады.

	Əдепті, арлы қыздар адамгершілік пен ар-ұятты бəрінен жоғары қояды. Жеке өз басынан бастап, ата-анасының, ел-жұртының, тіпті, туған халқы мен Отанының бет-беделі мен атақ-абыройына кір келтірмейді. Ұятқа қалдырмайды, жерге қаратпайды. Қашанда «шіркін, пəленнің қызы-ай» дегізіп, ел-жұртының құрметі мен үлгі-өнегесіне айналады. Əке-шешесінің қызығы, ел-жұртының мақтанышы болады. Мұндай қыздардан болашақта өнер-білімді, үлгі-тағылымды, халқы қадірлеп, ел-жұрты сыйлайтын абзал аналар шығады. Сондай-ақ, ағайын, бауыр-туыс, құда-жегжат, ел-жұрт арасына татулық пен береке-бірліктің дəнекері болады. Қазақ жігіттері көбінде осындай əдепті, арлы, ақылды, білімді қыздарға үйленуге құлшынады.





Іскер қыз




	Қандайда қиын істің қисынын табатын тəтті сөз, тəрбиелі қылығымен ағайын-туыстың береке-бірлігіне, татулығына дəнекер болатын, ауыл-аймақ арасындағы түрлі өкпе-ренішті жуып-шайып, ел-жұртын бір жеңнен қол, бір жағадан бас шығаруға жетелейтін, алыс-беріс, барыс-келіс істерін шеберлікпен жөнге салып, ағайын-туыс арасында «сенікі, менікі» дейтін пенделік ұсақ есеп-қисапқа жібермейтін, қолынан да, тілінен де іс келетін тəрбиелі қыздарды «іскер қыз» деп атайды.

	Тарихта мұндай қыздардан батыл да батыр, ержүрек аналар көп шыққан. Ел басына күн туғанда баданасын киіп, бар қайратын жиып алып, елі мен жерін қорғаған.





Ісмер қыз




	Бармағынан бал тамып, саусағынан гүл төгілген, кілем тоқып, сырмақ сырып, киіз басып, кесте тігіп, шілтер тоқып, үй ішін гүл жайнататын, тон пішіп, киім тігіп, қой-сиыр, түйе-бие сауып, ірімшік қайнатып, іркіт пісіп, құрт жасап, май алып, отбасына молшылық орнататын, ыдыс-аяқ, көрпе-жастығын таза ұстап, шай қайнатып, тамақ жасап, қонақ күте білетін қыздарды «ісмер қыз» деп атап, қыз іздеген бозбалалар ең болмағанда осындай іскер, ісмер қыздармен бас құрап, болашақ отауының түтіні түзу ұшып, шаруашылығын шалқытуға күш салады.





Ақылсыз, білімсіз қыз




	«Ақылсыз, білімсіз қыз» деп адамгершілік пен əдеп-иба дегеннің не екенін ұқпайтын, үлкенді үлкен, кішіні кіші демейтін, аузын шеше, аяғын етік қыспаған тектеусіз, көргенсіз, ойына келгенді істеп, аузына келгенді сөйлейтін бейбас, өзімшіл, обыр, қызғаншақ, тойымсыз, мақтаншақ қыздарды айтады. Ондай қыздардан болашақта аузына сөз, ішіне сыр сақтамайтын бейпіл ауыз, бейберекет жүрісті өсекші, өтірікші, ұрысқақ, тырысқақ, дүниеқор əйелдер көп шығады. Ондай əйелдер екі үйді бір жерге қондырмайды, ағайын-туыстың ішін ала тайдай бүлдіріп, бүкіл ауылды алты бақан-алауыз етеді деп, жігіттер ондай ақылсыз, білімсіз жаман қыздардан ат бойларын аулақ салады.





Жалқау, олақ қыз




	«Жалқау, олақ қыз» деп еңбек етуге ерінетін, түске дейін ұйықтап керілетін, шаруаға қолы бармайтын, салған оты жанбайтын, шайы шапшаң қайнамайтын, тамағы піспейтін, піссе де тез түспейтін, өнер-білімге талпынбайтын, үйренуге ұмтылмайтын, шаруаға қыры, іске ебі жоқ, қолынан түк келмейтін жаман қыздарды айтады. Ондай қыздардан болашақта отбасы жиылмайтын, ыдыс-аяғы жуылмайтын, киген киім, ішкен тамағында тазалық, үйінде береке жоқ салақ, лас əйелдер шығады деп қарап, ондай жалқау, олақ, салақ қыздардан ауыл жігіттері ат бойларын аулаққа салады.





ҚЫЗДАРДЫ АНАСЫНА ҚАРАП СЫНАУ




	«Анасына қарап қызын ал, аяғын көріп асын іш» дейтін халық даналығын берік ұстанған қазақ жігіттері, қыздардың сыртқы кескін-келбетіне, ақыл-біліміне қарап сынаудан сырт, туған аналарына қарап та сынайды. Онда өзі сөйлеспекші болған қыз анасының адамгершілігіне, ақыл-біліміне, қимыл-қылығына, қонақ қабылдап, үй ұстауына қарап, ақылды, білімді, көргенді, тəрбиелі болса, онда «ата көрген оқ жонар, шеше көрген тон пішер» деп қарап, болашақта үлкен-кішіге мейірлі, жан жарына адал дос, отбасына тірек болады деп көрсетеді де, ресми сөз салу қамына кірісіп кетеді.





ҚЫЗДЫ АУЫЛЫНА ҚАРАП СЫНАУ




	«Текті ауылдың қыздары текті болады», «тəрбиелі ауылдың қыздарынан тəлімгер ана шығады» деп, ақылды, білімді жігіттер, сыртқы келбеті мен жүріс-тұрысын ұнатқан, бірақ тəрбиелілігі мен адамгершілігі беймəлім қыздардың ауылына барып сынайды. Онда олар сол ауылға белгілі бір сылтаумен барып, олардың аман-сəлемі, кісілігі, қонақ қабылдауы, сый-құрметі, ішіп-жеуі, тіпті, жеке бастың тазалығы мен үй тазалығына дейін мұқият қарап, қандай ауыл, қандай адамдар екендігіне баға береді.

	Тəрбиесіз, көргенсіз ауыл болса, онда ат бойларын аулақ салады. Ал, тəрбиелі, адамгершілігі жоғары болса, онда текті ауылдың қыздары да тəрбиелі, адамгершілікті болады; елін, ерін, ата-анасын жерге қаратпайды; отбасына құт-береке əкеліп, үй ішінің мерейін тасытып, абыройын асырады деп қарап, екіленбей сөз салуға бекінеді.





ҚЫЗДЫ КӨШКЕН ЖҰРТЫНА ҚАРАП СЫНАУ




	«Жақсылардың жүрген жері де, тұрған жері де өнеге» деп білген аңғарлы да ақылды қазақ жігіттері ең соңында қыздардың жүріп-тұрған, көшіп-қонған жерлеріне қарап сынайды, яғни, қыздардың көшкен жұртына барып қарап, олардың болашақта қандай адам болатындығына баға беріп, сын, мін тағып отырған. Мысалы, қыз іздеген жігіт өз көңіліне сыртқы кескін-келбеті ұнаған, бірақ, адамгершілігі мен тəрбиелілігі беймəлім əлгі қыз ауылының көшкен жұртына барып, болжайлап қарайды. Егер көшкен жұрты жау шапқандай шашылып, бықсып жатса, онда ол үйдің əйелдері мен қыздары жалқау, салақ, тазалыққа мəн бермейтін, тəрбиесі нашар екендігін; ал, көсеулерінің екі жағымен бірдей от көсеген болса, онда ол үйдің əйелдері мен қыздары парықсыз, тəртіп-тəрбие көрмегендігін аңғарады да, ат басын кері бұрады. Ал, көшкен жұрттары мұнтаздай тап-таза болып сыпырылып, жер ошағы мен көң-қоқыры көмулі жатса, онда ол ауылдың аналары мен қыздары текті, тəрбиелі, еңбекшіл, іскер екендігін біледі де, сол ауылдың қыздарымен үйленетіндігін білдіріп, дереу жаушы жіберу бекіміне келеді.

	«Көріспесең – таныспайсың, сынаспасаң – түсінбейсің» деп білген қазақ қыз-жігіттерінің бір-бірін сынау, өзара түсінісу барысы өте мұқият, жан-жақты жүргізіледі. Онда бас құрау ниетіне келген қыз бен жігіт бір-біріне сақина, жүзік, қолжаулық сияқты заттар ұсынысып, хат алып, хат берісіп, оңаша тілдесіп, сырласып, бір-бірінің өмірге, дүниеге, қоғамға, адамдарға деген көзқарастарын байқасады. Жұмбақ шешісіп, сұрау тастасып, адамгершілік пен ақиқатқа саятын салмақты мəселелер жөнінде емеурін тартып сынасу арқылы қарсы жақтарының адамгершілігі мен зейін-зердесін, ақ-қара, обал-сауапты парықтау қабілетін шамалайды. Ата-ана, аға-бауыр, үлкен-кіші, дос-жаранмен болған қарым-қатынасына, үлкен-кіші мен қонаққа жасаған мəмілесіне қарап, болашақ серіктерінің ақыл-парасаттарын таразылайды. Істеген істеріне, сөйлеген сөздеріне, жүріс-тұрыстары мен киініп, жасануына қарап, қандай адам екендіктеріне шынайы көз жеткізеді де, бір-бірімен үйлену-үйленбеу туралы шешім жасайды.

	Жоғарыдағылардан тыс, қазақ салтында білімді, тəжірибелі ата-аналар ұл-қыздарына болашақ жарды өздері сынап, көңілдеріне толғандарын айттырып алып беру, сондай-ақ, «теңін тапса – тегін бер» деп, қызын қияға, ұлын ұяға қондыратын да дағды бар. Мысалы, бір күн Бердіке би атқосшысын шақырып алып:

	– Алдағы сəрсенбінің сəтіне өзің бас құда болып Есен бидің ауылына құдалыққа барасың, – депті. Бидің бұл кесіміне таңғалған атқосшысы:

	– Биеке, ол баланың сізге қай жері ұнады? – деп сұрапты. Сонда Бердіке би күліп:

	– Болашақ келіннен əйел затында болуға тиісті төрт үлкен қасиетті байқадым. Бірінші байқағаным – бұл баланың шашы ұзын, бұрымы толық екен. Нағыз қарақат көз, қолаң шаштың өзі. Мұндай арудың махаббаты таза болады. Ерін ерекше сыйлайды. Күйеуінің алдына түсіп, билік жарыстырмайды. Екінші байқағаным – бұл баланың бөксесі толық, кең мықынды екен. Мұндай адамның құрсағы жайлы келеді, бойына біткен бала қысылмай еркін өседі, толғағы жеңіл болады. Үшінші байқағаным – жүрісі өте сəнді екен. Аяқ дыбысын шығармай, өкшесін жерге тигізбей, аяғының ұшымен жұмсақ жүреді екен. Мұндай жанның ұяңдығы – ибалылығы, адамгершілік пен əдептілік жолды берік ұстанғандығы. Өзіңе аян, ит мінезді, көргенсіз əйелдердің жүрісі тайдың тұяғындай жерді қажап, дүрсілдетіп жүреді. Долы, бейшара қатындар жүрісі мен қимылынан байқалады емес пе. Төртінші байқағаным – бұл бала бөгде адамның бетіне бедірейіп тіке қарамайды екен. Демек, бұл қыз иман жүзді, ұяты мол, арлы, əдепті, білімі терең, ақыл-парасатты əрі сабырлы болғаны. Құдайым бұйырса, осы келінім мен ұлымнан бір жақсы ұрпақ қалар, – дейді.

	Айтқандай-ақ, Бердіке би өзі ұнатқан Есеттің қызына құда түседі. Есет ұлан-асыр той жасап, қызын Бердіке ауылына аттандырады. Аттанарда қыз: «Атағым шықпайтын жерге бара жатырмын» деп сыңсып жылап, ел-жұртымен қоштасады. Мұны естіген Бердікенің атқосшысы қатты ашуланады, бірақ той шырқы бұзылмасын деп, тіс жармайды. Сөйтіп, Бердіке би ұлына қызды өзі сынап алып береді.

	Бір күні би қасына атқосшысын шақырып алып:

	– Шыныңды айтшы, біздің келін əке босағасынан аттанарында не деп жылады? – деп сұрайды. Сонда атқосшысы:

	– Əй, биеке! Сіз қанша мақтасаңыз да бұл келін менің көңіліме толмады. Əке босағасынан аттанарда ұялмай-қызармай: «Атым шықпайтын жерге кетіп барамын» дегенін қайтерсіз, – деп күйіп-піседі. Мұны естіген Бердіке рақаттана күліп:

	– Шүкір, тіл-көзім тасқа! Бұл келінім асқан ақылды, би келін болады екен. Бірақ атағы өзі айтқандай шықпайды. Себебі «Бердіке би, Бердіке бидің ауылы» деген сөз мəңгі өзгермейді. Тіпті мен өлген соң да келіннің аты аталмай, «Бердікенің би келіні» дей салады. Көрдің бе, ол кезде де келінімнің алдында асқар таудай болып тағы да мен тұрамын. Ақылды келін соны əке босағасында жүргенде-ақ білген. Ол қанша дана болса да «Бердіке» деген бір ауыз сөзден аса алмайтынын аңғарғандықтан солай деп жылаған. Айналайынның айтқаны қандай орынды, – деп атқосшысын сабасына түсіреді.

	…Қызығы мен шыжығы мол көп замандар өтеді. Дана би өмірден озады. Бірақ оның айтқандары айнымай келіп: сол келіннің азан шақырып қойған «Маржан» аты да аталмай, «Бердікенің би келіні» атанып кетеді.





ҚЫЗДАРДЫ ҚҰРМЕТТЕУ ЖƏНЕ ОЛАРДЫ АЯЛАУ САЛТЫ




	Қазақ халқы қыздарын «үйдің құты, ауылдың көркі, береке-бірлік пен татулықтың ұйтқысы» деп ерекше құрметтеп, аялап, өздері кимесе де, ішпесе де, ең алдымен қыздарын киіндіріп, қыздарына қамқорлық жасайды. Өздері қаншама қиыншылық тартса да, қыздарына қиындық көрсетпейді. Киімнің торқасын кидіріп, аттың жорғасын мінгізіп, маңдайларынан қақпай еркелетіп өсіреді. Қыздарының өз дарыны мен қабілеттерін көрсетуіне, жар таңдап, талап, тілек қоюларына, тіпті билік ұстап, ел билеулеріне де қарсы болмайды.

	Қыздарын ерекше құрметтеп, аялап, əйелдерін ардақтаудай тамаша салт-дəстүрдің арқасында, қазақ халқында ақыл-парасатымен ел билеп, ру-тайпа басқарған көсем, шешен, би, өнерпаз қыздар, аттары аңызға айналған, тіпті аттары ру-тайпа аты болып қалыптасқан батыр, əулие аналар, ел-жұрты аттарын ардақ тұтқан қасиетті, киелі əжелер өте көп болған. Мысалы, Айша бибі, Баба əже, Белең ана, Домалақ ана, Қызай ана, Абақ, Мұрын аналар…

	Ертедегі қазақ заңдары мен салт-дəстүрінде əйелдерді құрметтеу, əйелдерді аяқ асты еткендерді жазалау, жүкті аналарды қылмыстан босату туралы арнаулы тармақтар болған. Мысалы, Жеті жарғы заңында: «əйелді зорлау кісі өлтіргенмен бірдей ауыр қылмыс есептеледі», «əйелді ренжіткен адам одан кешірім сұрауы қажет, егер кешірім сұрамаса, арсыздығы үшін айып алынады», «ерін өлтірген əйел өлім жазасына кесіледі. Алайда, ол жүкті болса, өлім жазасынан босатылады» деген сияқты əйелдердің құқық-мүддесін қорғайтын тармақтары болған.





ҚЫЗДАРДЫҢ ЖАР ТАҢДАУЫ




	Қазақ салтында жігіттердің қалыңдық таңдағаны сияқты, қыздардың да жар таңдау, өзі сүйген жігітімен үйлену еркіндігі болған. Мұнда: «қыз көрелік, қыз көрелік, қыз көретін жігітті біз көрелік» дегендей, қыз іздеген атпал азаматтар мен ер жігіттерге де қыздар жағынан берілетін сын-сипат, баға аз болмаған. Мысалы, «ұлға – отыз жерден тыйым, мың сан үйден сын» дейді. Міне, бұл дəстүрлі тəрбие «жігіт сыны» деп аталған.

	Ақылды да алғыр, сезгір де сергек қазақ қыздары жігіттерге ақыл-білімі, адамгершілігі, мақсат-мұраты, арман-тілегі, іс-қимылы, кескін-келбеті сияқты толып жатқан шартпен қарап, əртүрлі сын тағып, бағаларын беріп отырған. Мысалы, қыздардың жігіттерге қоятын кескін-келбет сыны: еңсегей бойлы, өткір көзді, қыр мұрынды, қияқ мұртты, кең иықты, апай төсті, өткір тісті, жуан білекті, қапсағай денелі, бура санды, кең жауырынды, от ауызды, орақ тілді, темірдей саусақты, жау жүректі, сергек ойлы, ширақ қимылды, арыстандай айбатты, жолбарыстай қайратты, сұңқардай өр, көк бөрідей қайсар, қырандай алғыр, қабыландай сұсты, сауысқандай сақ, іскер де ісшең болу керек деп тұжырымдайды. Сондай-ақ, мұндай қасиеті бар жігіттерді: «жігіттің сұңқары», «жігіттің сұлтаны», «жігіттің қыраны», «жігіттің арыстаны», «жігіттің қабыланы», «жігіттің төресі», «жігіттің жампозы» деп мақтайды.





ҰЗАТАТЫН ҚЫЗҒА ЖАСАУ-ЖАБДЫҚ ЖАСАТУ




	Тəрбиелі аналар қыздарын, ес біліп, оң мен солын тани бастасымен-ақ, əртүрлі еңбекке баулиды, қолдарына ине-жіп, біз-қайшы, оймақ беріп, жастайынан кесте тіктіріп, киім жапқыш, жастық қап, аяққап, орамал-сүлгі кестелетіп, ою ойдырып, сырмақ сырғызып, кілем тоқытып, түйін түйдіріп, киім піштіріп, болашақ отауға қажетті жасау-жабдықтарды күнілгері өздеріне əзірлеткен.

	Ал қызы бойжетіп, ұзататын мезгілі белгіленген соң, қыз ата-анасы бардам адам болса, ауылына атақты ұсталар мен зергерлерді арнайы алдырып, қызының ер-тұрман, алқа-білезік, киім-кешек жəне отау үйін жасатады. Ал, қолы қысқа адамдар болса, онда əл-ауқаттарына қарай қажетті үй жабдықтары мен қолдағы тəуір нəрселерін қыздарының жасауына алдын ала əзірлеп қояды да, қыздарын ұзатқанда отаулап немесе жасау-жабдығын мүмкіндігінше толықтап береді.

	Ұзататын қызға арнаулы жасау-жабдық жасату – жаңа бас құраған екі жастың, əсіресе, қыздарының барған жерінде қиындық көріп, жылап-сықтап қалмауы үшін жасалған қамқорлық; сондай-ақ, қыз ата-анасының болашақ жас отаудың шаңырағы биік, босағасы берік болып, балаларының түтіні түзу ұшып, бай-бақытты тұрмыс өткізсін деген ізгі ниеті.

	Бұл ата-бала арасындағы сүйіспеншілікті нығайтады. Ұрпақ алдында ата-ананың беделін жоғарылатады. Ұрпақтарға жауапкершілік пен борыштылық сезімін ұялатады.





ҚЫЗ ҰЗАТЫП, КЕЛІН ТҮСІРУ. САРЫН АЙТУ




	Сарын айту ұзатылатын қыздың тойында «аужар» (жар-жар) басталуының дайындығы есептеледі. Онда:



	– Айтайын бастап сарынды, үкі-ау,

	Кейітпе жылап жаныңды, үкі-ау.

	Əкең – ұл,

	Шешең – қыз болған, үкі-ау,

	Солардан қалған «сарын» бұл, үкі-ау,

	Қосағыңмен қоса ағар, үкі-ау,

	Бақытты болып босағаң, үкі-ау! –



	деп жігіттер топтасып əндете бастайды. Одан соң, əуен ырғағы «жар-жарға» (аужар) өзгерісімен, қыз отырған үйдің жабығы ашылып, жиылған жұрт «сарын» тыңдауға ойысады. Сарын айтушылар:



	– Айтайын мен өсиет,

	Жылама, бикем, сөз тыңда.

	Ал, бикем, енді жылама,

	Көзіңнің жасын бұлама!

	Əуелде тусаң ұл болып,

	Өзіңді мұндай қыла ма?

	Бүркендіріп қоя ма,

	Қызығыңа тоя ма?

	Ата-ана деп жыларсың,

	Жыламай қайтіп шыдарсың?!

	Тыңдайын десең өсиет,

	Сөзіме құлақ саларсың,

	Жөн көрсең қабыл аларсың.

	Өкпелеме əкеңе,

	Кінə қойма шешеңе.

	Зорланып жылай бергенің,

	Жарамайды бекерге.

	Əлпештеп «балам» деген соң,

	Естияр жасқа келген соң.

	Неге өкпе қыласың,

	Өз теңіңе берген соң.

	Өсек айтып сумаңдап,

	Жүрсең, сірə, оңбайсың!

	Ұлық болсаң кішік бол,

	Рақат дəурен сүрерсің.

	Зылиқа мен Жүсіптей,

	Кісіге сырыңды алдырма.

	Пəленше солай дегізіп,

	Халқыңның көңілін қалдырма.

	Өзіңе бөліп дəм берер,

	Еншіңе деп мал берер.

	Ие болмай дүниеге,

	Жаман болсаң ел күлер.

	Ойлайсың, бикем, барсам деп,

	Үй тұлғасы болсам деп.

	Қабыл болсын, ойыңыз,

	Құтты болсын тойыңыз!

	Бүгінгідей шат күнде,

	Көп жылауды қойыңыз! –



	деп, ұзатылатын қызды жұбатып, оған алда кездесер істер мен түрлі шаруалардың қыр-сырына қанық болуын, ұзатылу, үйленудің табиғи заңдылық əрі ата дəстүрі екендігін егжей-тегжейлі ұғындырады.

	Сарын айту жат жұртқа аттанып бара жатқан қыздың көңіл күйін орнықтырады. Адам баласының туу, есею, онан соң, сүйген жігітімен бас құрап, жат жұртқа келін болып түсудің өмір заңдылығы, ата-баба жолы екендігін ұғындырып, жұбатып, барған жерінде жаман іс-қимылдардан аулақ болып, іскерлігі, ақыл-парасаты арқылы отауын жайнатып, шаруашылығын шалқытып, ата-енесі мен ел-жұртты өзіне тəнті етіп, тəрбиелі, іскер келін болуға құлшындырады.





АУЖАР (ЖАР-ЖАР)




	Аужар – қазақ халқының тəрбиелік мəні мен иландырарлық қуаты біршама күшті тамаша салттардың бірі. Оны айтудың мақсаты – əн салып, өлең айтып, ермек үшін күн өткізу емес, қайта жат жұртқа кетіп бара жатқан тəжірибесіз бойжеткенге ақыл-кеңес беріп, үлгі-тағылым айтып, құрдастары мен жанкүйер жақындарының ең соңғы рет қоштасып, бақыт-байлық пен ақ жол тілеу.

	Жалпы алғанда, «аужардың» мазмұны қалыңдыққа ең соңғы рет құрбы-құрдастарының жəне жанашыр жақындарының: «барған жеріңе үлгілі, əдепті, ибалы бол, барған ел-жұртың мен ата-енеңнен сый-құрметіңді аяма. Өзіңнің туған ел-жұртың мен ата-анаңның атына сөз, бетіне шіркеу келтірме» деп ақыл-кеңес беріп, жастық назын айтуы əрі шынайы кеңес беруі болса, ұзатылатын қыздың сүйікті ата-анасы мен құлын-тайдай бірге өскен дос-жаран, құрбы-құрдастарымен қимастықпен айырылып бара жатқанын, артына суық сөз, өсек-аяң ертпей, тату-тəтті бал жаласып өткен тамаша күндерін айтып, толқыған көңіл күйін білдіруі.

	Əдетте, аужарды бір жігіт бастап, қажетті қайырмасына келгенде, көп жігіттер қостап айтып отырады. Мысалы:



	Сөздің басын бастайын «жар-жарменен»,

	жар-жар,

	Айтқаныма құлақ сал, замандасым,

	жар-жар.

	Ата-баба жолы екен қыз ұзату,

	жар-жар,

	Бет алдыңнан Құдайым жарылқасын,

	жар-жар.

	Көңіліңді, қарағым, суытпағын,

	жар-жар,

	Жамандықты жаныңа жуытпағын,

	жар-жар.

	Жат жұрттық болып, қарағым, кетсең дағы,

	жар-жар,

	Ата-анаң мен ел-жұртты ұмытпағын,

	жар-жар, –



	деп, құлын-тайдай бірге өскен құрбыларына ақ жол жəне бақыт тілейді. Аужар айтылған кезде, қыздың жеңгелері де қызға қосылып, жігіттерге жауап қайтарады, əрі олар аужар айтқанда «жар-жар» сөзінің орнына «бикем» деген қайырма қосып айтады. Мысалы:



	Келе ғой, келші қасыма, бикем,

	Көп жылап мұнда жасыма, бикем.

	Пайғамбар қызын ұзатқан, бикем,

	Ақ жаулық салып басына, бикем.

	Құрдастай едім сенімен, бикем,

	Сырластай едім тегіннен, бикем.

	Жат жұртқа бүгін барасың, бикем,

	Бабалар салған жолменен, бикем, –



	деп бастайды да, онан соң, кезекті қыз жолдастары мен жігіттерге береді. Сонда жігіттер:



	Бір толарсақ, бір тобық санда болар,

	жар-жар,

	Сылдыр-сылдыр жапырақ талда болар,

	жар-жар.

	Əкем-ай деп жылама, ей, қарағым,

	жар-жар,

	Əке орнына қайын атаң əке болар,

	жар-жар, –



	деп айтады. Оған қыздар:



	– Жазғытұрым ақша қар жаумақ қайда,

	жар-жар,

	Құлын-тайдай айқасқан оң жақ қайда,

	жар-жар.

	Қанша жақсы болса да қайын атам,

	жар-жар,

	Айналайын, əкемдей болмақ қайда

	жар-жар,



	деп жауап береді. Ал жігіттер жағы:



	Бір толарсақ, бір тобық санда болар,

	жар-жар,

	Сыбдыр-сыбдыр жапырақ талда болар,

	жар-жар.

	Шешем-ай деп жылама, беу, қарағым,

	жар-жар.

	Шеше орнына қайын енең шеше болар,

	жар-жар, –



	деп, аужарды одан ары үдете түседі. Оған қыздар:



	Жазғытұрым ақша қар жаумақ қайда,

	жар-жар,

	Құлын-тайдай айқасқан оң жақ қайда,

	жар-жар.

	Қанша жақсы болғанмен қайын енем,

	жар-жар,

	Айналайын, шешемдей болмақ қайда,

	жар-жар, –



	деп, жігіттер мен қыздар бірталай уақытқа дейін ұзатылу, үйлену ісінің өмір заңдылығы, ата-баба салты екендігін, сондай-ақ, аға-жеңге, ата-ана, бауыр-туыс, іні-қарындас, ата-енелерін қосып, алма-кезек айтысып, жастық көңіл күйлері мен жүрек сырларын ақтарысады.

	«Аужардың» соңында ұзатылатын қыз:



	Базардан келген кеселер,

	Сан алуан деседі ел.

	Қайта айналып келгенше,

	Қош, аман бол, шешелер! –



	дей келіп:



	Қаладан келген ақ мата,

	Бұлғақтап өстім оң жақта.

	Айналайын, əкетай,

	Қолыңды жай, бер бата! –



	деп ата-анасымен қоштасып, олардың ризалығы мен ақ баталарының өзіне өмірлік рухани тірек, сағынғанда зарық басар күш-қуат екендігін аңғартады.

	Аужар айту – тек ұзатылатын қызға ғана емес, аужарды тыңдап отырған барша адамға терең ой салып, мол білім беріп, тамаша рухани азықпен сусындатады. Ұзатылатын қызды ойпыл-тойпыл көңіл күйден сергітіп, тамаша əдет, жағымды мінез қалыптастыруға жетелейді. Қашанда туған ел-жұрты мен құлын-тайдай бірге өскен құрбы-құрдастарын ұмытпауға баулиды.





СЫҢСЫМА (СЫҢСУ)




	Той думаны басылып, түрлі ырым-жырымдары біткен соң, құда-құдағилардың бірталайы келін баратын (қызды шығаратын) күнге келісіп алып, аттанып кетеді. Тек бас құда мен күйеу жігіт қана жолдастарымен келінді алып кетуге қалады. Осы арада қызды аттандырып салудың жосыны басталады. Қыз жеңгелері ұзатылатын қыздың жүрек қобалжуын тыйып, жолға жақсы əзірленуіне, қандай киім киіп, өзін қалай ұстауына дейін егжей-тегжейлі түсіндіріп, ақыл-кеңесін айтып, əзіл-қалжыңмен жебей жүріп, оған үйінен аттанар алдындағы өтеуге тиісті салтты, орындауға тиісті жол-жосынды үйретеді.

	Өзін үйден ертең шығарады деген күні қыз күйеу жігітпен бірге кешкі асты ең жақын бір туысының үйінен ішеді. Ауыл жастары да сол үйге жиылып, əзіл-қалжыңдарын айта отырып тамақтанады немесе қыздың өз үйінде тамақтанады.

	Ас ішіліп болған соң, қыздың жақын жеңгелерінің бірі орнынан тұрып, қыздың киіп жүрген үкілі тақиясын немесе бөркін алып кереге басына іліп қойып, оның орнына сəукеле немесе желегі желбіреген төбетай кидіріп қояды.

	Бұл ұзатылатын қыздың туған ел-жұртымен басына қасиетті киім киіп қоштасуының алғашқы белгісі есептеледі. Осы орайда, қыз «сыңсыма» жырын бастайды.



	Жат жұрттық боп барамын, өскен елім,

	Кір жуып, кіндігімді кескен жерім.

	Ата-ана, аға-бауыр, сіңлілерім,

	Көкейімнен мəңгілік кетпес менің.

	…Ақ отауым тіккен жер майдан болсын,

	Оның іші шат күлкі, сайран болсын.

	Басқа жұрт қанша əлпештеп бақса дағы,

	Өзімнің ата-анамдай қайдан болсын.

	Қыз дəуірім қызықты қайта келмес,

	Қайран ел, қайран жұртым аман болсын!



	Алтындай менің босағам, Аттап бір шығам деп пе едім? Күмістей менің босағам, Күңіреніп шығам деп пе едім? Базардан келген құйысқан, Таралмай шашым ұйысқан.

	Барып-келіп жүріңдер, Сағындырмай туысқан, – деп, перзенттік көңіл күйі мен шынайы жүрек сырын ақтарады.

	«Сыңсыма» – қазақ қыздарының зары емес, назы. Онда ұзатылатын қыз назды, сазды жырын, ең алдымен, ата-ана, аға-іні, əпке-сіңлілерінің көңілін аулаудан бастайды. Одан соң, ел-жұрты мен кішкентайдан ойнап-күліп бірге өскен құрбы-құрдастарымен қоштасады. Əке үйіндегі еркін өмірін, еркелеген көңіл назын айтып, құрбы-құрдастарының жан сезімін оятып, бірге жүрген тəтті күндерін еске алады. Бұл қыздың көңілге бүккен, жүрекке сақтаған ішкі сырларын емін-еркін ақтарып тастап, рухани жақтан сергуіне мүмкіндік жасайды, əрі достық сүйіспеншілікті арттырып, əлеуметтік қарым-қатынасты нығайтады. Образдауға, сөз тапқыштыққа баулып, ой толғамын байытады. Өмірді терең түсінуге жəне мəн-мағынасын шынайы ұғынуға жетелейді.





АУШАДИЯР




	Аушадияр – қыз ұзатыларда айтылатын тəлім-тəрбиелік қуаты жоғары нақыл, өлең-жыр. Қалыптасқан дəстүр бойынша, ол той үстінде де, той тарап, адам аяғы саябырлаған кезде де, тіпті қыз аттанар сəттерде де айтыла береді. Қазақ ішінде аушадиярдың бірнеше түрі бар. Мысалы, санамақ түрі былай айтылады:



	Аушадияр – бір болар,

	Жаманның көңілі кір болар.

	Ата-анасын сыйлаған,

	Ақ салмалы би болар.

	Аушадияр – екі дер,

	Ержеткенің осы дер.

	Əдеп-иба, ар-ұят,

	Қыз баланың көркі дер.

	Аушадияр – үш болар,

	Атан түйе күш болар.

	Екі жаман қосылса,

	Өле-өлгенше өш болар.

	Аушадияр – төрт болар,

	Қыз қылығы өрт болар.

	Екі жақсы қосылса,

	Опа қылар сертке олар.

	Аушадияр – бес болар,

	Жақсы жарың ес болар.

	Жаман жарға кез болсаң,

	Қайғымен күн кеш болар.

	Аушадияр – алты дер,

	Ата-баба салты дер.

	Ағайынмен өш болсаң,

	Берекесіз халқы дер.

	Аушадияр – жеті дер,

	Ер тілерін – ел тілер.

	Елін қорғау ерлердің,

	Уəделі серті дер.

	Аушадияр – сегіз,

	Су аяғы теңіз.

	Екі жақсы қосылса,

	Өле-өлгенше егіз.

	Аушадияр – тоғыз де,

	Күй төркіні – қобыз де.

	Жаудан қашқан ез жігіт,

	Жорғалаған қоңыз де.

	Аушадияр – он болар,

	Қой терісі тон болар.

	Көптің қамын ойласаң,

	Қылған ісің оң болар.

	Аушадияр – он бір-ді,

	Өлсең – орның үңгір-ді.

	Қияметте қыл көпір,

	Оны барып кім көрді?

	Аушадияр – он екі,

	Тұтынба арақ-темекі.

	Əйел атын ардақта,

	Қылма іс-қимыл дөрекі!

	Аушадияр – он үш-ті,

	Бұл жалғанда не күшті?

	Басын кесіп алса да,

	Шындықты айтқан тіл күшті.

	Аушадияр – он төрт-ті,

	Бұл жалғанда не текті?

	Қандай қиын сəттеде,

	Сертте тұрған қыз текті.



	Аушадияр, бір жағынан, қандай ел, қандай жұртқа барамын деп; тағы бір жағынан, туған жер, өскен елін қимай көңіл күйі ойпыл-тойпыл болып отырған қыздың күпті көңілін көтеріп, рухын сергітіп, жігерін шыңдайды. Ойнақы жыр арқылы тəрбиелі, ар-ұятты, уəде-сертке берік жақсы жар, адамгершілігі жоғары өнегелі адам болуға дағдыландырады.





ЖАСАУ КӨРСЕТУ




	Қыз ұзату тойы біткен соң, қыздың ата-аналары қызына жасап беретін жасауларын буып-түймей тұрып, бас құда мен құдағиларына «жасауын» көрсетеді. Міне, бұл «жасау көрсету» делінеді. Жасауды көрген құда-құдағилар ризалықтарын білдіріп, жасау көру көрімдігін береді. Қыздың ата-анасы оларға ат міндіріп, киіт кидіреді. Сондай-ақ, болашақ отаудың көш көлігі мен сойыс, сауынына атаған малдарын береді. Əдетте, ұзатылатын қызға беретін сойыс, бардам адамдар болса, бір жылға жетерліктей береді. Ал қолы қысқа адамдар болса, барымен базарлап, «орамал тон болмайды, жол болады» деген халық даналығына жүгінеді.

	Ертеде ұзатылатын қыздар əке малынан əр түліктен «мал құты» есептелетін бір-бір мал немесе бір түзу мылтық немесе берен сауыт қалайтын дəстүр болған жəне қызы қалаған қандай қимас заты болса да, ата-анасы қызының көңілін қалдырмай берген.

	«Жасау көрсету» – қыз ата-анасының «алғанды ғана біліп, бергенді білмейтін дүниеқоңыз, сараң емеспіз, қызымыздан еш нəрсемізді аямаймыз» деп, ақ жүрегін құдалар алдында жайып салуы. Бұл салт – адамдар əсіресе, құда-құдағилар арасындағы татулық пен береке-бірлікті, достық сүйіспеншілікті арттырады. Əртүрлі пенделік ұсақ есеп-қорлықтан арылтады. Адамдар арасында, сенікі, менікі демей, бір дəн болса бөліп жеп, жарты дəн болса жарып жейтін тамаша қасиет қалыптастыруға баулып, адамдарды жанашыр, мейірімді, қайырымды, ақкөңіл, ашық-жарқын, жомарт болуға дағдыландырады.

	Ал, қызының қалаған нəрсесін қақпай беру ата-ана мен перзенті арасындағы сүйіспеншілікті одан да тереңдетіп, ұзатылатын қыздың рухани жақтан жасымай, заттық жақтан қиналмай, барған жерінде бай-бақытты, қам-қайғысыз тұрмыс өткізуіне мүмкіндік жасайды.





СƏУКЕЛЕ КИДІРУ




	Қазақ салтында ұзатылатын қыздарға ақ босаға аттар сəтте сəукеле кигізеді. Сəукеле кигізуге құда-құдағилар мен ауылдың білікті кісілері түгел шақырылады. Мол шашу шашылып, жұрт мəре-сəре, көл-көсір қуанышқа бөленеді. Сəукеле киген қызға бағалы байғазылар ұсынылып, ақсақалдар ақ тілектерін ақ жаңбырша жаудырады. Бойжеткендер мен бозбалалар қызға қарап, осындай тамаша сəттің өз бастарына тезірек келуін армандайды.

	Сəукеле кигізу қыздарды қуанышқа бөлеп, мерейлерін өсіреді. Ата-анасы мен ел-жұртының ақ батасына лайық тəрбиелі, мұратты ұрпақ болуға баулиды. Ел-жұрт, туыс-туғандарына деген перзенттік сүйіспеншіліктерін арттырып, əрқашан мейірімді, қайырымды, адал, арлы, үлгі-өнегелі азаматша болып жетілуге дағдыландырып, туған халқы мен салт-дəстүрін қадірлеуге баулиды.





ҚЫЗ ШЫҒАРУ




	Той қызығы, абыр-сабыр басылған соң, ұзатылатын қызды туған үйінен аман-есен шығарып салып, құтты орнына қондыру қазақ салтында аса қуанышты, ерекше игілікті іс саналады.

	Əдетте, қызды тойын жасай салып ұзатпайды. Тойдың артын жиып, жасау-жабдықтарын толықтап, күннің сəтіне шығарады. Қыз осы аралықта əке үйіне тағы да бірнеше күн түнеп, дос-жарандарымен сырласып, бауыр-туыс, аға-жеңгелерінің жанында жүріп, қобалжыған көңіл күйін біраз орнықтырып алады.

	Қызды үйден шығаратын (аттандыратын) күні ертеңгі шайды ішкен соң, ауылдағы қол-аяғы жеңіл бала-шағаларды атқа қондырып, «бала шығарғалы жатырмыз» деген хабарды ел-жұрт, бауыр-туыс, көрші-қолаңдарына жеткізеді. Ел-жұрт жиналған соң, бас құданың рұқсатын алып, жасау-жабдықтар түгел буып-түйіліп, отау жығылып, буылған əрбір теңнің арасына құда-құдағилар мен сол ауылдағы əйелдер қауымына арналған үлкенді-кішілі киіт, кəде, жол-жоралар салынады. Күйеу жігіт пен қызға ауқатты адамдар арнайы жасалған күміс ер-тұрманды қызыл шұғамен жабулап, үкілеген жорға-жүйріктер мінгізеді. Қыз шешесіне жүрісі жайлы, мінезі жақсы көлік əзірлейді. Кейбір төрт түлігі сай адамдар қыздарын үстіне ақ отау тігілген салтанатты арбамен ұзатады.

	Қызды үйден ресми шығаратын сəтте, қыздың ата-анасы, туыс-туғандары, дос-жарандары мен құрбы-құрдастары, сондай-ақ, жиналған ел-жұрт түгел бір-бірден қоштасып (көрісіп) шығады. Ал, қызды аттандырарда екі жеңгесі екі жағынан қолтықтаған күйі жаяулатып ауыл сыртына таман алып шығады. Алқа-қотан қоршаған қыз-келіншектер онымен ең соңғы рет тағы бір қоштасып, қимастық сезіммен жыласып айрылысады.

	Қазақ салтында ұзатылатын қыз үйден шығатын сəтте, ең алдымен, ата-анасы жəне жақын бауыр-туыстарымен көріседі.

	Қызды осылай ел-жұрт болып салтанатпен шығарып салу – қазақ халқының қыз балаларға деген шексіз құрметі мен қимастық сезімдерінің белгісі. Сондай-ақ, жат жұрттық болып бара жатқан перзенттеріне ең соңғы рет ел-жұрт, бауыр-туыстарын тағы бір көріп, қоштасып, көңіл күйі мен жүрек сырын ақтаруына жаратып берген орайы. Бұл адамдар арасындағы сүйіспеншілікті тереңдетіп, жүрекке жақындық, жанашырлық сезімін ұялатады. Қарым-қатынасты нығайтып, адамдарды бұрынғыдан ары жақындастыра түседі. Ұзатылатын қыз жүрегіне туған елі мен жеріне деген мəңгі ұмытылмас сүйіспеншілік ұялатады.





КӨРІС




	Көріс – ұзатылатын қыздың ең соңғы қоштасу жыры, сондай-ақ туған босағасынан аттанар алдындағы өтеуге тиісті жосығы.

	Кешкі асты жақын туыстарының бірінің үйінен ішіп, «сыңсыма» айтып, ел-жұртымен қоштасқан қыз, ертесі күнгі таңертеңгі асты күйеу жігіті екеуі үлкен үйден ішеді. Тамақ ішіліп болып, бата жасалған соң, қыздың шешесі орнынан тұрып, қызының басындағы үкілі тақиясын алып, керегеге іліп қояды немесе киім ілгішке іледі. Онан соң, қыз жеңгелерінің бірі əзірлеп қойған сəукелені (немесе жібек жаулықты) алып келіп, қыз шешесіне ұсынады, қыз шешесі оны қолына алып, аналық ақ тілеуін тілеп, өз қолымен: «Бісміллə! Бақытты бол, қарағым! Құдай бет алдыңнан жарылқасын!» – деп, қызының басына кигізеді.

	Бұл кезде үлкен ақсақалдар мен ақ самайлы əжелерден басқа адамдар түгел орындарынан тұрып, қызға қарап тұрады. Дəл осы кезде қыз соңғы рет ата-ана, аға-бауырларымен бір-бірлеп қоштасып, əндетіп көріс жырын айтады.

	Міне, бұл «көрісу» деп аталады. Бұл кезде қыз:



	Есіктің алды ошаған,

	Қош, аман бол, босағам!

	Қайта айналып келгенше,

	Аман-сау бол, ата-анам!



	Есіктің алды тал ма екен,

	Ар жағы талдың жар ма екен?

	Жат жұрттық боп жаралған,

	Қыздан да мұңлы бар ма екен?! –



	деген сияқты көңілін күпті қып, жүрегін сыздататын жайлар мен назын айтып қоштасып, жаңа ел-жұртына аттанады.

	Жалпы алғанда, қазақ халқы – өмірге өлеңмен келіп, өлеңмен аттанатын ақын халық. Əсіресе, түрлі тəлім-тəрбие жүргізгенде ең алғашқы «шілдехана», «санамақтан» тартып, естен кетпес қуанышты, қайғылы сəттерінің барлығын да өлең-жыр, əн-күймен өрнектеген. Міне, бұдан қазақ халқының бүкіл өмірі мен тыныс-тіршілігі əн-күй, өлең-жырмен тоғысқан, əдебиет-көркемөнері ерекше дамыған мəдениетті ұлт екендігін аңғаруға болады.

	Қазақ халқы өлең-жыр, əн-күймен жүргізген үгіт-тəрбие адамның жан жүйесін тебірентіп, ақыл-сезімін толық оятып, жүрегін баурап, көкірегіне терең ұялайды, естерінен мəңгі кетпейді деп қарайтындықтан, қыздарының ұзатыларда мұншама көп жыр үлгілерінде сыр ақтаруының өзіндік мəн-мағынасы мен мол ғылыми құндылығы бар. Мысалы, қазақ қыздары мен жігіттері өздеріне болашақ жарды жеті ру, жеті өзеннен ары іздейтіндіктен, қыздары ұзатылғанда неше мың километр шалғайға кетеді. Оның үстіне, ұзатылып кеткен соң, кем дегенде бір нəрестелі болмай төркініне келмейді, бұған аз дегенде 2–3 жыл, тіпті 7–8, одан да көп уақыт кетуі де мүмкін. Одан сырт, жат жұртқа барып, ол жердің қыр-сырына қанығып, бауыр басқанша бірталай қиындықтар да көреді. Ол осы аралықта ата-анасын, туған ел-жұртын, еркелеп еркін өскен ауылын қаншама сағынады десеңізші! Міне, осыны зерек те, зерделі қазақ қыздары алдын ала біліп, жүректерін сыздатып, көңілдерін күпті қылар жайларды орамды өлең, өткір жыр жолдары арқылы ең соңғы рет ағыл-тегіл ақтарып, іштерін босатып, қысымды азайтып, көңіл күйлерін орнықтырады, сергітеді, көтереді. Ұрпақтарды салт-дəстүрді қадірлеп, ата дəстүрін мəңгі жалғастыруға баулиды. Адамдардың өмірдің мəнін, өсіп-өркендеу, ұрпақ жалғау заңдылықтарын терең түсінуіне мүмкіндік жасайды, ақын жанды, өнерлі, білімді болуға жігерлендіреді.





ҚЫЗ ҰЗАТУ




	Қызды ұзату дыр-думанды, салтанатты болады. Əдетте, қызды ұзатып, құтты орнына қондырып келуге қыздың туған шешесі, əжесі, жеңгесі жəне бірер досы, аға-бауыр, сіңлілерінен бірнешеуі еріп барады.

	Қазақ салтында қызды ұзатып бара жатқанда, жолда кездескен ауылдар жолға арқан керіп тұра қалып, «түйе мұрындық» сұрайды. Одан шашу шашып қарсы алып, сусындатып, тіпті қонақ қып аттандырады.

	Қызды алғаш өз үйінен ұзатып шығарар алдында қыз жеңгелері оны оңаша бір үйге апарып, отырғызып, қалаған-сұрағаны болса беріп, өкпе-реніші, арман-тілегі болса айтқызып, ел-жұртты ұмытпай ұдайы келіп-кетіп тұруын, сондай-ақ, барған жаңа ел-жұртымен де тату-тəтті өмір сүріп, ата-анасы мен ел-жұртына сөз келтірмеуге үгіттеп, түрлі əзіл-қалжыңдарын айтып күлдіріп, көңілін орнықтырып аттандырады. Ал, қызды ауылдан шығарып кеткенде күйеу жігіт жолдастарымен оңаша қалады. Оған ауылдың ақсақалдары мен қыз əкесі ақыл-кеңестерін айтып, барғанда қыздарын жылатып-сықтатпай жақсы қарауды тапсырып, бақытты болуларына тілектестіктерін білдіріп, баталарын беріп аттандырады.

	Күйеу жігіт ата-енесінің үйінен шығарда, үстіне киіп жүрген бағалы шапандарының бірін босағаға іліп кетеді. Ол – күйеу жігіттің «мен мəңгі осы үйдің баласымын, туыстық байланысымыз мəңгі үзілмейді» дегені.

	Ал, қызды ұзатып апарып салушылар жігіт ауылында бірнеше күн болып, ойнап-күліп, жігіт ауылының сый-құрметіне бөленіп, келін түсіру тойынан соң, ауылдарына құдалар берген аттарын мініп, киіттерін киіп қайтып кетеді де, тек қыздың шешесі ғана қалып, тағы бірнеше күн болып, қызына ақыл-кеңесін айтып, үй ұстаудың қыр-сырын үйретіп, қызының жат жұртқа тезірек бой үйретуіне жан-жақты жəрдемдеседі.

	Қызды ұзатқанда шешесінің аға-бауыр, жеңге, сіңлілері жəне дос-жарандарымен салтанатты түрде апарып салуы – жат ел, жат жұртқа алғаш ұзатылып бара жатқан қыздың көңіліне үлкен рухани тірек, көңіл күйін орнықты сақтауына медеу болып, оның жаңа ел-жұртпен біршама орнықты көңіл күйде танысуына мүмкіндік жасайды, əрі білмеген, ұқпаған кейбір жол-жосындар мен əдет-ғұрыптарды дер кезінде сұрап біліп алуына қолайлылық тудырады. Қызды жаңа жұртқа бой үйреткенше жабырқап, жатырқаудан аулақ қылады.





КЕЛІННІҢ АЛДЫНАН ШЫҒУ




	Ұзатылған қыз керуені жігіт ауылына бірнеше шақырымдай қалғанда күйеу жігіт немесе күйеу жолдас ауылға «сүйіншіге» шабады. Жігіт ауылға келін келе жатқан қуанышты хабарды алып жеткенде, оны жиналған жұрт шашу шашып қарсы алып, сүйінші береді. Қуанышты хабарды алысымен ауыл иелері ауылдағы қыз-қырқын, келін-кепшіктерді түгел атқа қондырып, келіннің алдынан шығуға жібереді де, құдай-аруақтарға арнап бір малдарын атап сояды.

	Келіннің алдынан шыққан топ, келіннің əжелері мен шешелеріне жəне басқа да құда бала, құдашаларға амандасып, одан соң «бұрынғы-соңғының жолы екен» деп келінді аттан түсіріп, басына желек жауып, мініп келген атын ауыстырып, басқа бір жорға міндіріп, ауылға салтанатпен алып жүреді. Міне, бұл «келіннің алдынан шығу» делінеді. Бұл жігіт ауылының болашақ келінге көрсеткен қошеметі мен қарсы алу салты есептеледі.

	Келіннің алдынан шығу – жас келінге көрсетілген қошемет пен кісілік құрмет. Ол келіннің қайын жұртына деген сүйіспеншілігін арттырады. Көңіл күйін орнықтырып, рухани қысымын азайтады. Қайын жұртымен тезірек танысып, емін-еркін араласып кетуіне мүмкіндік жасайды.





КЕЛІННІҢ АТЫНА МІНУ




	Қазақ салтында жаңа түскен келіннің атына міну аса игілікті, қуанышты іс есептеледі. Сондықтан да, «келін келеді» деген хабарды естісімен ауылдағы жігіттің отбасы мен көңілі жақын, барыс-келіс, алыс-берісі жиі адамдардың бəйбішелері жəне бозбалалары «келініңіздің атына мен мінейін» деп күнілгері келісіп қояды да, бір жорғаға мініп, келіннің алдынан шығатын топпен бірге барып, келінді аттан түсіріп, басына желек жабатын кезде, мініп барған жорғасын келінге қалдырып, өзі келіннің атына мініп, қуанышты хабарды тезірек жеткізу үшін ауылға қарай құйғытады.

	Əдетте, келіннің атына ауылдағы балалы-шағалы, төрт түлігі сай, үлгі-тағылымды əйелдер мінеді. Бұл – осы келін ұрпақты, үлгі-өнегелі, құтты болсын, оған атына мінген осы кісінің жолын берсін дегені. Келіннің атына мінген адам ауылға тізгін ұшында келеді, əрі келіннің ат көрпесінің арасына (тақымына) салынған «тақымтартар» деген кəдені алады. Келіннің атына мінген адам ауылға келгенде, оған шашу шашып қарсы алады.

	Кейде келіннің атына көп ағайынды бозбалалар мінсе, кейде батыр, шешен, үлгі-тағылымды кісілердің балаларын мінгізеді. Бұл – жаңа түскен келіннің ұрпақтары көп болсын, батыр болсын, шешен болсын, үлгі-өнегелі болсын дегені.

	Келінді жолда аттан түсіріп, басына желек бүркеу жəне атын ауыстыру – келінге жаңа елге деген тəуелділік жəне отбасына деген жауапкершілік сезімін тудырады. Сондай-ақ бұдан кейінгі жүріс-тұрыс, алыс-беріс, барыс-келіс өзі келін болып түскен елдің еркі, қалауы бойынша жүргізіледі дегенді аңғартады əрі қолы ашық, көпшіл болуға баулиды.





КЕЛІН ТҮСІРУ




	Ауылға құдағилар бастаған келін көші келгенде, оларды жігіт ауылындағы кəрі-жас, ер-əйел түгел есік алдына шығып, əйелдер шашу шашып, ерекше салтанатпен қарсы алады. Бірақ, келін де ауылға шешелерімен бірге келмей, отау тігілгенше жолда аялдап қалады. Осындай абыр-сабыр, қуаныш үстінде кімде-кім көш бастар түйе немесе басқа көліктің бұйдасын, я болмаса шылбыр-тізгінін елден бұрын ұстап ауылға жетелеп кірсе, ол «түйе мұрындық апа» немесе «түйе мұрындық ата» аталып, бір жол (кəде) алады. Ауыл адамдары жапа-тармағай құда-құдағилардың ат-көліктерін ұстап, құдағиларды түсіріп, жүктерді жөндеп, отау тігуге кіріседі. Əдетте, отау əке үйінің артына тігіледі. Отаудың шаңырағын балалы-шағалы, үлгі-өнегелі бір үлкен кісіге көтертеді. Бұл – жас отау иелерінің болашақта осы тұңғыш шаңырағын көтерген кісідей өсіп-өніп, көгеріп-көктеп, балалы-шағалы, үлгі-өнегелі жақсы кісі болсын дегені.

	Жаңа отау тігіліп, отауға келіннің жасау-жабдықтары тізіліп, көрпе-жастықтары жиылып болған соң, ауылдың сырт жағында тосып тұрған келінді ата-енесінің үйіне, екі абысыны екі қолтығынан сүйеп кіргізеді. Ата-ене табалдырығын тұңғыш аттаған келін, ұлы шаңырақ табалдырығын оң аяғымен аттап, оң тізесін бүгіп, сəл иіліп үш рет сəлем жасайды. Ата-енесі: «Көп жаса, қарағым!» деп баталарын береді. Онан соң, келіннің маңдайына ақ жағады. Бұл – «ақжолтай бол, Құдайым ақ жолын берсін» дегені. Одан соң, келінді отбасындағы жұмсақ тулақ немесе көрпеге отырғызады. Бұл – «жаңа түскен келіннің мінезі жұмсақ, тулақтай төзімді болсын» дегені. Одан кейін келінді тұрғызып, отқа май құйғызады. Онда келін отқа май құйып: «Май ана, шапағатыңды тигізе көр! Өзің жарылқағайсың!» – дейді. Сонда, келінді қоршап тұрған əйелдер от жалынына алақандарын қақтап, «оттай опалы бол!» деп, келіннің маңдайын сипайды. Бұл – «Келіннің қолы құтты, майлы болсын, ата-баба аруағы қолдасын! Сені өз баламыздай аялап, əлпештеп отырамыз» дегені. Осы жоралғыларды орындап болған соң, келінді өз отауына апарады. Онда келінге шашу шашып, сол жаққа тартылған шымылдық ішіне отырғызады. Келіннің алдынан шыққан жəне қуанышқа жиналған қыз-келіншектерге қыздың шешесі алқа-білезік, сырға, жүзік, сөлкебай сияқты заттар сыйлайды.

	Келінге алғаш ата-ене табалдырығын аттағанда сəлем жасату – жаңа түскен келінді үлкенді құрметтеп, кішіні аялайтын, ар-ұятты, əдеп-ибалы болуға жетелейді. Маңдайына ақ жағу қайын жұртына деген сүйіспеншілігін арттырады. Тулақ пен көрпеге отырғызу көмпістікке, төзімділікке, тіл алғыштыққа баулиды. Жаңа ел-жұрттың əдеп-ғұрпына тез əдеттендіреді. Отқа май құйғызу еңбекшіл болуға, отауының отын өшірмей, мəңгі маздатып жағуға құлшындырады. Келіннің маңдайынан алақанмен сипау келінге рухани күш-жігер береді. Жаңа ел-жұртқа деген сүйіспеншілігі мен құрмет сезімін арттырады.





БЕТАШАР




	Беташар – жаңа түскен келінге алғаш рет ата-енесі мен оның туыс-туғандарын таныстырып, əдеп-иба жөнінде тəлім беріп, тəрбие жүргізетін, сондай-ақ, жас келінге тұңғыш рет ескерту жасап, жақсы-жаман істер жөнінде құлаққағыс ететін тəлім-тəрбиелік қуаты жоғары халықтық жыр.

	Қазақ халқы «келінді – бастан, баланы – жастан» деп, келін мен бала тəрбиесіне ерекше мəн береді. Сондықтан да əр отбасы келіні табалдырығын аттасымен оған ел-жұрт, үлкен-кішілерін түгел таныстырып, нелерді істеу, нелерді істемеу, қалай жүріп, қалай тұру, қандай адам болу туралы мұқият тəлім-тəрбие жүргізіп, қатаң талаптар қояды. Бұл тұңғыш рет беташар жырында айтылады.

	Əдетте, жаңа түскен келіннің бетін алыстан шаршап келді деп, сол күні демалдырып, ертесі ел-жұрт, туыс-туғандары түгел жиналғанда ашады немесе той үстінде ашады. Кей жерде келін келісімен ата-ене табалдырығын аттатқан бойда бетін ашады. Алайда, жаңа түскен келін қашан бетін ашқанша, басына желек бүркеніп, шымылдық ішінде отырады. Бетін ашқан соң барып, орнынан тұрып шай құйып, жаңа ортаға араласып, ел-жұртпен таныса бастайды.

	Келіннің бетін ашатын кезде, оны екі абысыны екі қолтығынан демеп ата-енесінің үйіне апарып, босағада төрге қаратып ұстап тұрады. Беташар айтатын жігіт беташар кəдесін домбырасына байлап алып, домбырамен əнге қосып, келінге ата-енелері, қайнаға, қайын бикелері мен жақын туыс-туғандарын таныстырып, ата-ене, үлкен-кіші алдында əдепті, ибалы, еңбекшіл болу, өтірік-өсек айтпау, жамандық атаулыдан бойын аулақ ұстау туралы жыр жолдарын нөсерлетіп келіп, «пəлен атаңа» немесе «пəлен енеңе бір сəлем!» деген сайын келін иіліп сəлем жасап тұрады.

	Міне, осылайша, ауыл-аймақ, үлкен-кішіге тегіс сəлем жасатып, сондай-ақ, ақыл-кеңес беріп, жақсылық-жамандықты түгел ескерте келіп, келіннің бетін бүркеп тұрған желекті ашып, келінді көпшілікке көрсетеді. Міне, бұл «беташар» деп аталады.

	Келіннің бетін ашқан жігіт «беташар» кəдесін, келіннің екі қолтығынан сүйеп тұрған екі келіншек «қолтық сүйер» кəдесін алады.

	Беташардың жаңа түскен келін үшін тəлім-тəрбиелік мəні мен ғылыми негізі өте жоғары. Ол жаңа түскен келінге борыштылық жəне жауапкершілік сезімін тудырып, əдепті, ұятты, мұратты, еңбекшіл, іскер болуға дағдыландырып, үлкенді құрметтеп, кішіні аялайтын, түрлі жаман қылықтардан бойын аулақ ұстайтын, кеңпейілді, кешірімді, мейірімді, жанашыр болуға баулиды.

	Есею, ержету, жар сүю, перзент көру сияқты өмір заңдылығын шынайы ұғындырады. Кімнің алыс, кімнің туыс екендігін білгізіп, үлкен-кішімен болған қарым-қатынас жолын айқындап береді.





КҮЙЕУ АЯҚ (ЫҢЫРШАҚ КӨРУ)




	Қазақ салтында қызын ұзатып əкелген жолы енесі қайтарда оны күйеу жігіт (күйеу баласы) міндетті түрде ауылына апарып салады. Міне, бұл «ыңыршақ көру» деп аталады. Кей жерде «күйеу аяқ» дейді.

	Күйеу жігіттің «ыңыршақ көру» жолына ата-енесі ерекше мəн береді, яғни, əл-ауқаттарына қарай, күйеубаласына ат міндіріп, шапан кигізіп, тіпті, сауындық, сойыстық мал айдатады. Бұл – ата-ененің күйеу баласына деген ата-аналық мейірім-шапағаты. Жортқанда жолы болсын, басқан қадамы құтты, отбасы бай-бақытты болсын деген ізгі тілектерінің айғағы.

	Бұл салт – күйеу бала мен ата-ене арасындағы сүйіспеншілікті одан ары тереңдетеді. Барыс-келіс, алыс-берістерін жиілетіп, жүректеріне шынайы ата-балалық сезім ұялатады. Түсіністік, сыйластық, сырластық сезімдерін тереңдетеді.





КЕЛІННІҢ ПАРЫЗ-ҚАРЫЗДАРЫ




	Қазақ халқы келін түсіруді өмірдегі ең қуанышты, игілікті іс санайды. Тіпті, келіннің ата-енесі емес, ел-жұрт, ағайын-туыстар: «Басымызға бас, асымызға ас қосылды, досымыз көбейді, өрісіміз кеңейді» деп, түгел мəре-сəре болып шаттанады.

	Ата-ене, қайын жұртының үмітін ақтап, көңілдерінен шығу үшін, жаңа түскен келін де əр күні жай жатып, ерте тұрып, беті-қолын жуып болған соң, ең алғашқы жұмысты ата-енесі жатқан үлкен үйдің түңлігін ашып, отын жағып, шайын қойып, ата-енесінің дəрет суын əзірлеуден бастайды. Одан соң барып өз отауының отын жағып, шайын қайнатып, жүгін жиып, сыпырып, отауын тап-тұйнақтай таза, ретті ұстайды.

	Орындарынан таңертең ерте тұрған ата-енелер келіндерінің ең алғаш істеген істеріне қарап, оның тəрбие көрген-көрмегендігін, болашақта қандай адам болатындығын байқайды. Егер келіндерінің алғашқы істері көңілдеріне жақса, оған риза болып, «қадамың құтты болсын! Тіл-көзім тасқа!» деп алқап, ақ баталарын береді.

	Қазақ халқы басына желек жауып, келін болып түскен əрбір əйел затының мойнына мынадай қарыз-парыздар түседі деп қарайды.

	1. Əдеп-иба, мұрат арқылы ата-енесі мен бауыр-туыстарының тілегінен шығып, үміттерін ақтау. Сүйген жарының барлық қызметіне əзір тұру.

	2. Жеке басы мен ел-жұртының, əсіресе, өзін бағып өсірген ата-анасының бетіне шіркеу келтірмеу.

	3. Ата-енесін өзінің туған ата-анасындай көру, оларды құрметтеп, алдарынан қия өтпеу, күйеуіне адал жар, отбасының ұйтқысы, бала-шағаның үлгі-өнегесі болу.

	4. Өзін келін болып түскен ауылдың бір мүшесімін деп санап, ыстығына күйіп, суығына тоңып, жапа мен рақатты тең көтеру.

	5. Ағайын-туыс, үлкен-кішінің күліп-ойнап, тату-тəтті, береке-бірлікте болуына дəнекер болу, сыпсың сөз, сумақы қылықтан аулақ болу.

	6. Артына төрт мүшесі сау, ес-ақылы дұрыс, тəрбиелі, көргенді жақсы ұрпақ қалдыру.

	7. Дүниеқорлықтан, іштарлықтан, күншілдіктен, жалқаулықтан, ластықтан, сəнқойлықтан, қыдырымпаздықтан, тəкаппарлықтан аулақ болу.

	8. Ұқыпты, үнемшіл болу, сəн-салтанат пен орынсыз ысыраптан сақтану. Елмен бəсеке таласпау, тоқшылыққа шүкір, жоқшылыққа сабыр ету. Күйеуін жоқты тап деп əуре-сарсаңға салмау.

	9. Үйге қонақ келсе, қабақ шытпай қарсы алу. Келген адамдар мен қонақтарды жайдарлы қабақ, жақсы мінезімен риза ету. Адам баласын ренжітпеу, жəбірлемеу, қорламау, алаламау.

	10. Кердең мінез, кесір қылықтан аулақ болу. Адал еңбек, ащы терімен отбасы, бала-шағаларын бақыт-байлыққа кенелту.

	Бұл тəрбие жас келінге өмірдің мəнін терең түсінуге, қоғам алдындағы шынайы жауапкершілік, борыштық сезімін оятуға жебейді. Түрлі қарым-қатынас жəне өсіп-жетілу заңдылықтарын ұғындырады. Жас келіндерді əдепті, ибалы, мұратты, тəртіпті болудай тамаша адамгершілік қасиет қалыптастыруға баулиды. Үлкен-кіші жəне отбасына деген жауапкершілік, борыштық сезімін арттырады. Адал, арлы, үнемшіл, еңбекшіл, іскер, ісшең болуға дағдыландырады. Береке-бірлікті қорғағыш, жамандық атаулыға жаны қас, қайырлы, мейірлі, ұқыпты, үнемшіл болуға жетелейді.





КЕЛІНДІ ОТҚА ШАҚЫРУ




	Келін түсіп, «құтты болсын» айта келген адамдардың аяғы саябырлай бастағанда, жігіт ауылындағы туыс-туған, көрші-қолаңдары келінге өздерінің от жаққан жерін көрсетіп, үлкен-кіші бала-шағаларымен таныстырып, бұдан кейін барып-келіп, алып-беріп тұруына қолайлы болу үшін, бірінен соң бірі қонаққа шақырады. Міне, бұл «келінді отқа шақыру» деп аталады.

	Отқа шақырған үйлерге келінді қайын сіңлілері ертіп барады, əрі келінге шақырған үйдің жолы, барыс-келіс, алыс-беріс жағдайына қарай енесі «мынаны ілуге сал» деп (кей жерде «отына сал дейді») орамалдан тартып, кілем, сусар, құндыз, түлкі ішікке дейін апарып салдырады.

	Жаңа түскен келінді отқа шақыру – жігіттің туыс-туғандарының жас келінге көрсеткен сый-құрметі, сондай-ақ, туыстық жақындықтарын білдіруі, барыс-келіс, алыс-берісіміз үзілмесін деген ізгі ниеттері.

	Отқа шақыру жаңа түскен келіннің жігіт туыстарына деген құрмет сезімін арттырып, туыстық, жақындық сүйіспеншілігін тереңдетеді. Сондай-ақ, жас келінді əдепті, ибалы, қонақшыл, бауырмал болуға баулиды. Жақын адамдар алдында борыштық жəне жауапкершілік сезімін оятып, адамдар арасындағы қарым-қатынасы мен қоғамдық өрісін кеңейтіп, досын көбейтіп, жас келіннің көңілін көтеріп, рухын серпілтеді. Жатырқау, жабығу сезімдерінен арылтып, сау-сəлемет өмір сүруіне мүмкіндік жасайды.





ІЛУ САЛУ




	Қазақ салтында жаңа түскен келінді жігіттің жақын туыс-туғандары түгел отқа шақырып, арнаулы мал сойып, ерекше күтеді. Сонымен бірге, келіннің төркінінен келген (естелік болуға татиды-ау деген) бір бағалы затын қалап, оны «ілуге сал» (отқа салу) деп базына айтатын дағды бар. Сондықтан да, көңілдері жақын, алыс-беріс, барыс-келістері жиі, бір-біріне өткен өтісі бар туыстары мен үлкен шаңырақты ұстап отырған туыстары келінді отқа шақыруға барғанда: «келіннің төркінінен келген пəлен затын қаладық, соны ілуге салсын» (отқа салсын) деп, қалауын айтып кетеді. Енесі келінімен ақылдасып, шақырған адамның «ілуге сал» деп сұраған затын беруге лайық деп тапса, онда келін оны апарып береді. Ал, оны жөн көрмесе, басқа бір лайықты зат апарады. Міне, бұл «ілу салу» (отқа салу) деп аталады.

	Салт бойынша, жаңа түскен келін өзін отқа шақырғандар «ілу сал» деп бір затын мейлі қолқаласын, мейлі қолқаламасын, шақырған отбасына өз жағдайына қарай «ілу салады», ешқашан құрқол бармайды. Қалайда, жасауынан бір зат алып бару шарт.

	«Ілу салу» туыстар арасындағы қарым-қатынасты нығайтып, сүйіспеншіліктерін арттырады. Алыс-беріс, барыс-келістерін жиілетудің дəнекері болады. Жас келінді көпшіл, қолы ашық жомарт, кеңпейілді, кешірімді болуға дағдыландырады. Дүниеқорлықтан, өзімшілдіктен арылтып, кеңпейілді, кешірімді, ақ көңіл, ашық-жарқын, қонақшыл болуға баулиды.





ЕНЕНІҢ КЕЛІНІ АЛДЫНДАҒЫ ҚАРЫЗ-ПАРЫЗДАРЫ




	Тəлімді де тəрбиелі, көзқарақты да көреген енелер «келінді бастан» деп, жаңа түскен келінді тікелей өз тəрбиесіне алып, бастан үлгі-тағылым үйретіп, шаруаның қыр-сырына қанықтырып, жақсы келін, көргенді ана болуына жетекші, демеуші болады. Сондай-ақ, мынадай қарыз-парыздар арқалайды:

	1. Келінін өз қызындай көріп аялап, əлпештеп, ақыл-кеңесін беріп, тұрмыстағы жұмыстарды тезірек меңгеріп кетуіне жəрдемдесу.

	2. Артық-кем істеріне кешіріммен қарап, келініне əйелдік, ерлі-зайыптылық дегеннің не екенін егжей-тегжейлі түсіндіру.

	3. Ашық-жарқын, мейірімді ана, ене болу, сондай-ақ, алыс-беріс, барыс-келіс, кішілік, кісілік жолын ұғындыру, алыс-жақын, ағайын-туыстарды таныстыру.

	4. Ар-абыройын таза сақтау, үлкендер отырған жерге баса-көктеп кірмеу, ата-ене мен үлкендердің сөзіне, ісіне орынсыз араласпау, ата-ененің төсегіне жатпау, отырмау керектігін ұғындыру.

	5. Басқалардың алдында жалаң аяқ, жалаң бас жүрмеу, ата-ене мен үлкендердің атын атамау, үлкен кісілерге ат қоюды үйрету.

	6. Бір тізерлеп отыруды үйрету. Бүйірін таянуға, желбегей жамылып, кісіге қарап керіліп-есінеуге тыйым салып, əдепті, ибалы болу жолына баулу.

	7. Күтіну, бала емізу, бала тəрбиелеу, тазалық, денсаулық қағидаларын үйрету.

	8. Қонақ күту, ас-тағам əзірлеу, жол-жора ұсыну жолдарын ұғындыру.

	Бұл тəрбие ата-аналардың ұрпақтарына деген жауапкершілік сезімін арттырса, жастардың, əсіресе, жаңа түскен келіндердің борыштық сезімін жоғарылатады. Ене мен келіннің өзара қарым-қатынасын нығайтып, сүйіспеншіліктерін арттырып, келінді шаруаның қыр-сырын жылдам меңгеріп, əдепті, ибалы, мұратты, еңбекқор, кешірімді болуға жетелейді.





АТ ТЕРГЕУ




	Қазақ ғұрпында жасы кіші адамдардың өзінен үлкен кісілердің атын атауы өте əбестік саналады. Əсіресе, жаңа түскен келіндердің үлкен адамдар мен ата-ене, қайнаға, қайын бике, қайын сіңлі, қайын іні жəне абысындарының атын атауын тəрбиесіздік, көргенсіздік, тексіздік деп есептейтіндіктен, олар ат тергеп, қайын жұртының үлкен-кішілеріне түгел ат қойып алуы шарт. Жас келіндердің ат тергеп, ат қоюы – олардың үлкендерге деген кісілік құрметін əйгілесе, тағы бір жағынан, олардың тапқырлығын, зеректігін, зерделілігін байқататын үлкен сын болғандықтан, келіннің ат қоюына қарап, ауыл адамдары оның ақыл-ой, білім деңгейі мен зейін-зердесін бағамдайды. Сол себепті, жас келін өзі атын тергейтін адамдарының жасына, білім деңгейіне, беделіне, ерекшеліктеріне, мінез-құлқына, түр-тұрпатына қарай ат қояды. Мысалы, ата-енелері ауыл ақсақалы, ақылшысы болса, онда «би ата», «молда ата», «үлкен апа», «емші апа», «ісмер əже», «би əже» деп ат қояды. Ал, қайнаға, қайын бикелерінің мінез-құлқына, кескін-келбетіне, кəсібіне қарай, «мырза аға», «молда аға», «саятшы аға», «ұста аға», «үлкен жеңеше», «ақ жеңеше» деп ат қойса, қайын іні, қайын сіңлілеріне: «мырза жігіт», «ерке төре», «тентегім», «шырайлым», «еркем» деген сияқты жарасымды да жағымды аттар қояды. Тəрбиелі, ибалы келіндер өз күйеуін де құрметтеп, атын атамай, «сіз» деп сөйлеп, біреу күйеуінің атын сұраса, баласының атын айтып «пəленнің əкесі» деп отырады. Тіпті, өзі келін болып түскен руы мен ауылының да атын атамай, «үлкен ауыл», «би атамның ауылы», «үлкен үй» деген сияқты жанама аттармен атаған.

	Ат тергеп, ат қоюға келгенде қазақ келіндерінің тапқырлығы мен шешендігі сонша, оларды қанша жаңылдырамын десең де жаңылмайды, қанша сүріндіремін десең де сүрінбейді. Мысалы, ағайынды Қойлыбай, Бөрібай, Қайрақбай, Қамысбай, Өзенбай, Пышақбай деген алты кісінің келіні суатқа су алғалы барғанда, өзеннің арғы жағындағы қамыс ішінде қойларына қасқыр шапқанын көріп қалып, Сұлубай деген қойшы балаға айқайлап:

	– Əй, Сұлубай! Сарқыраманың арғы жағындағы сылдырамада ұлыма маңырамаға шауып жатыр. Шамасы, бірнеше маңыраманы жайратып салды. Сен дереу жаныма мен білемені алып тез бар! – деп, алты атасының бірде-бірінің атына соқпай, қойшы балаға өз ойын қас қағымда толық жеткізеді.

	Жас келіндердің үлкен кісілер мен құрметті адамдардың атын тергеп, оларға ат қоюы басқалардың келінге деген туыстық, жақындық, жанашырлық сүйіспеншілігін арттырып, келіннің қоғамдық қарым-қатынасын жақсартып, өрісін кеңейтеді. Келінді əдепті, ибалы, арлы, адал болуға баулып, адамгершілікке, ізгілікке, кеңпейілді, кешірімділікке, үлгілі, өнегелі болуға дағдыландырады, əрі ақыл-ойын кеңейтіп, зейін-зердесін арттырып, тапқырлыққа, сергектікке, сезімталдыққа жетелейді.





ƏЙЕЛДІҢ КҮЙЕУІ МЕН ОТБАСЫ АЛДЫНДАҒЫ ҚАРЫЗ-ПАРЫЗДАРЫ




	Ақ некесі қиылып, күйеуге тиген əрбір əйелдің мойнына мынадай парыз түседі:

	1. Ерін сыйлап құрметтеу, отбасының ашына айналып, тоғына толғану, күйеуінің рұқсатынсыз орынсыз қыдырмау, басқалардың үйіне қонбау.

	2. Барына қанағат қылу, бір түйір дəн, бір салым тұз болса да төкпей-шашпай пайдаланып, көрпеге қарай көсілу, үнемшіл, ұқыпты болу.

	3. Отбасына тыныштық, береке-бірлік орнатып, бастың амандығын, деннің саулығын тілеу. Үйді таза ұстау.

	4. Күйеуінің артық-кем істеріне кешіріммен қарау, қыңыр қылық, теріс іс əрекеті болса, жұмсақ мінез, жағымды күлкі, риясыз адамгершілігі арқылы жөнге салып отыру, əрқашан беттен алып, төске шаппау.

	5. Бойына бала біткен күннен бастап неғұрлым тежемді болып, іштегі перзентінің дені сау, ес-ақылы дұрыс, ата-анаға мейірлі болуын тілеу.

	6. Бойын, ойын жаман мінез, жат қылықтан таза ұстау. Перзентін адал еңбек, ащы терімен асырау. Арам, лас табыспен ауыздандырмау.

	7. Дене мүшелерін таза, пəк ұстау, үнемі жуынып, таранып, таза, ретті жүру.

	8. Ары, қолы, ниеті таза болу, адал кəсіппен шұғылдану, отбасына арам олжа, лас дүние-мүлік кіргізбеу.

	9. Бала-шағасын аш-жалаңаш қалдырмау, өзгелерге қорлатпау, жəбірлетпеу. Ана тіліне қандырып, адамгершіліктің ақ жолымен тəрбиелеу, түрлі өнер мен үлгі-тағылымнан мақұрым қалдырмау.

	10. Күйеуінің ретті, таза жүруіне жауапты болу. Кірін жуып, киімін жамап, тамағын уақытында əзірлеп беріп, бұйырған жұмысына əзір тұру.

	Бұл тəрбие келіннің отбасына, күйеуіне, ұрпағына, ата-енесіне, сондай-ақ, өзі келін болып түскен ауылына деген жауапкершілік жəне борыштық сезімін жоғарылатып, туыстық, жақындық, жанашырлық сүйіспеншілігін тереңдетеді əрі көпшіл, ұқыпты, үнемшіл, жомарт, ақылды болуға баулиды.

	Қорытып келгенде, бұл тəрбиенің келіндерге, сондай-ақ, бүкіл əйелдер қауымына берер тəлім-тəрбиелік рөлі мен ғылыми мəн-мағынасы өте жоғары.





ЕРКЕКТІҢ ƏЙЕЛІ МЕН ОТБАСЫ АЛДЫНДАҒЫ ҚАРЫЗ-ПАРЫЗДАРЫ




	Қазақ халқы бас құрап, отау көтерген əрбір еркектің əйелі алдында мынадай парыздары болады деп қарайды:

	1. Əйелінің ар-абыройы мен құқық-мүддесін қорғау. Басқалардың қорлауына, аяқ асты етуіне жол бермеу.

	2. Еш нəрседен тарықтырмай, зарықтырмай бағып-қағып, ақылына ақыл, біліміне білім қосып, артық-кеміне кешіріммен қарау.

	3. Əйелін сыйлау, құрметтеу, аялау. Қиналған сəттерінде жанынан табылып, қол ұшын беру. Қол, тіл тигізбеу, жəбірлеп, қорламау. Білмегенін ұғындырып, ұқпағанын түсіндіріп, тəрбиелеп, жетектеп отыру.

	4. Əйелінің, сондай-ақ, отбасы, бала-шағасының жақсы-жаман істеріне жауапты жəне борыштар болу. Ақ некесі мен отбасы істеріне басқаларды араластырмау.

	5. Өзін пəк, таза ұстау, суық жүріс, бұзақылықпен шұғылданбау. Əйелінің ел қатарлы киіп-ішуіне, күліп-ойнауына, өнер-білім, үлгі-тағылым алуына шарт-жағдай жасап, құрбы-құрдас, дос-жарандары алдында беделінің жоғары, мерейінің үстем болуына мүмкіндік жасап беру.

	6. Əйелінің шынайы рухани тірегі, отбасының қорғаны болу. Ер азаматтық ірілікті, тектілікті, кеңпейілді, кешірімділікті сақтау. Ұсақ-түйек алыс-беріс пен қазан-ошаққа араласпау.

	7. Отбасының шынайы ұйтқысы болу. Өз басынан үлгі-өнеге көрсету, əйелі мен бала-шағасын ащы тер, адал еңбегінің жемісімен ризықтандыру, арам пайда, олжадан келген нəрселермен игіліктендіруден аулақ болу.

	Қазақ халқы адам өміріндегі ең қуанышты, өте мəн-мағыналы нəрсе ержетіп, есейген соң, өз сүйгендерімен бас құрап, артына тəрбиелі тамаша ұрпақ қалдыру деп қараған. Яғни, барлық ер мен əйелдің жыныстық кемістігі мен жаман ауруы болмаса, кəмелетке толған соң, міндетті түрде өз сүйгендерімен некеленіп, перзент сүйіп, адамзаттың көгеріп-көктеуіне үлес қосуы парыз деп есептеп, ешқандай себепсіз үйленбей «кəрі жігіт, кəрі қыз» атануды ұят, намысқа тиер іс деп есептеген. Тіпті, ақ некелі болып, артынан, ұрпақ қалдырудан қашқалақтаған адамды адамдық қарыз-парызын өтемеген, адамзаттың өсіп-өркендеу жолын кескен жауапкерсіз, кесірлі жаман адам деп есептеп, ондай ерлер мен əйелдерге ел-жұрт басқаша қараған жəне ондай адамдардың ел іші мен қоғамдағы атақ-абыройы мен беделі төмен болған. Себебі, ондай адамдар «ата-ана» деген қасиетті есімнен құр қалады, бақыт-байлық жолы мəңгі ашылмайды деп білген.





КЕРЕГЕГЕ ОРАМАЛ БАЙЛАУ




	Керегеге орамал байлау – алғаш жүкті болған келін үшін жасалатын қуаныш жоралғысы.

	Жанашыр да жанкүйер ата мен ене келін түсіруді қаншалықты қуанышты, игілікті іс санаса, түсірген келінінің тезірек жүкті болып, перзент көруін де соншалықты қуанышты іс санап, оның көгеріп-көктеуін төрт көздерімен асыға күтеді. Сондай бір кездерде ауыл əйелдері жаңа түскен келіннің бойындағы болымсыз өзгерісті байқаған заман, оның енесіне барып, келінінің жүкті болған қуанышты хабарын тұспалдап жеткізеді. Келінінің енесі ол хабарды жеткізген əйелге «айтқаның келсін, аузыңа май!» деп ризашылығын білдіріп, оны сый-сыбаға беріп қайтарады да, ата-баба аруағы қолдап жүрсін деп, үлкен үйдің керегесіне үлкен ақ орамал байлап қояды. Міне, бұл «керегеге орамал байлау» деп аталады. Керегедегі орамалды көрген соң, келінінің жүкті болғандығы бүкіл ауылға белгілі болады да, үлкен-кіші оған ерекше ілтипатпен аялай, сүйсіне қарайды. Себебі, қазақ халқы «өмірдегі ең көрікті, ең ардақты адам – екіқабат əйел» деп қарап, əйелдің жүкті болғанын білгеннен бастап оған ауыр жұмыс істетпейді. Қол-аяғын суға матыртпайды. Жақсы азықтандырып, көңілінің көтеріңкі, рухының сергек болуына шарт-жағдай жасайды.

	Бұл салт жүкті аналарға деген құрмет жəне аяушылық сезімін тудырып, жан-жақты қамқорлық көрсететіндіктен, жүкті аналардың рухани көңіл күйлерін көтеріп, мақтаныш сезімін тудырып, жүкті ананың құрсағындағы перзент жақсы жетіліп, отбасының ес-ақылы дұрыс, сау денелі ұрпақ көрулеріне мүмкіндік жасайды. Сондай-ақ, жақсы күтініп, азықтанып, ауыр жұмыс істемеген, көңіл күйі көтеріңкі жүкті аналардың денсаулығы жақсы, түрлі ауру-сырқауларға қарсылық қуаттары жоғары болады.





ҚҰРСАҚ ТОЙ




	Құрсақ той – алғаш жүкті болған келінге арнап өткізілетін қуаныш салты. Бұл салтты келіннің тəбетін ашып, көңілін көтеру үшін өткізеді, яғни, жас келін жиі-жиі лоқсып, ас-тағамға тəбеті тартпаса, енесі оны «жерік болған екен» деп біледі де, келінінің жерік асын табу мақсатымен ауыл əйелдерін шақырып шағын той жасап, келіндерге əзіл-қалжың, қызықты əңгімелер айтқызып, əн салдырып, келінінің көңілін көтеріп, тəбетін ашады. Міне, бұл «құрсақ той», кей жерде «құрсақ шашу» делінеді.

	Құрсақ тойға шақырылған əйелдер үйлерінен əртүрлі тағамдар пісіріп, тəтті-дəмді нəрселер ала келеді, бұл «жерік ас» деп аталады. Тамаққа тəбеті тартпай жүрген келін ауыл əйелдері əкелген «жерік астың» əлде бір тəбеті тартқанын жеп жерігін басып, көңілін көтеріп, рухани жақтан сергиді.

	Қазақ халқының жаңа жүкті болған келіндерге арнап «құрсақ той» жасап, «жерік асын» жегізуінің үлкен ғылыми негізі бар. Ол ас-тағамға тəбеті тартпаған жас ананың азықтануын жақсартып, іштегі баланың ақаусыз өсіп-жетілуіне мүмкіндік жасайды. Ананың ауру-сырқауларға қарсылық қуатын жоғарылатып, болашақ перзент ақылды, алғыр, зерек, сергек те сезімтал болуына жол сілтейді. Ал, жүкті ананың жерігі қанбаса, оны «ит жерік» деп атайды. Жерігі қанбаған, азықтануы көңілдегідей болмаған, яғни, «ит жерік» болған бала əлжуаз, аурушаң, кем ақылды, салақ, жалқау, маубас болады. Тіпті, азамат болғанға дейін аузынан сілекейі шұбырып жүретін ашық ауыз, босбелбеу болады.





ЖҮКТІ АНАЛАРДЫ КҮТІМДЕУ ДАҒДЫСЫ




	Жүкті аналарды, əсіресе, тұңғыш жүкті болған жас келіндерді күтімдеу аналардың денсаулығын қорғап, ана құрсағындағы болашақ ұрпақтың толық жетіліп, сау денелі туылып, ес-ақылы дұрыс, кескін-келбеті сымбатты болуы үшін істеледі. Мұнда, тəжірибелі енелер келінінің жүкті болған күнінен бастап оны уақытында азықтандырып, уақытында демалдырып, сергек, көңілді жүруіне жан-жақты мүмкіндік жасап, денсаулыққа зиянды жұмыстарды мүлде істетпейді, яғни, нəрлі тағамдар мен денсаулыққа пайдалы сусындықтарды көбірек береді. Мысалы, келіннің тəбетін ашу үшін сарымсақ пен жуа қосқан ет береді. Айран, қымыз, сүт, шұбат ішкізіп, кілегей-қаймақ жегізеді. Іштегі бала шымыр да сымбатты, қарулы да қайсар болсын деп, қарағай шайырын шайнатады. Баланың көзі өткір, құлағы сақ болсын деп, рауағаш пен қымыздық жегізеді. Баланың сүйегі берік, күш-қуаты мол болсын деп, жас ет жегізіп, сорпа ішкізеді. Бала сұлу, сау денелі болады деп, запыран гүлінің суымен дəрет алдырып отырады. Қысқасы, ес-ақылы дұрыс, төрт мүшесі сау, ақылды, білімді перзент көру үшін аналар жүкті бола салысымен ерекше күтімге алады.

	Қазақ халқы тазалыққа ерекше көңіл бөлетін, тазалықты өте жоғары бағалайтын, адал мен арамның, таза мен ластың шет-шегін қатаң айыратындықтан, аптасына міндетті түрде бір рет суға түсіп жуынып, дəрет алып, қол жуып отыруды дағдыға айналдырған. Қол жумай тамақ ішпеген. «Тазалық – денсаулықтың кепілі», ауру-сырқаудың қайнары – ластық, сау денелі, күш-қайратты болу үшін, денені таза ұстап, ластықтан аулақ болу керек деп қарап, келіндері жүкті болғаннан бастап жақсы күтімге алудан тыс, тазалық істерін ерекше қадағалап отырады, яғни, келіннің бойындағы түрлі дерт-дербездерді жойып, денсаулығын жақсартып, іштегі баланың тыныс жолын ашу үшін маралшөпке арша бүрін қосып қайнатып, шомылдырып отырады. Бетіне дақ түсірмеу үшін саумалдың көбігін жағады. Ауыз тазалығын жақсарту үшін қара жусан мен қара тікен тамырын тұзға қосып қайнатып, онымен ауыз шайдырып отырады. Тіс түбінің шіріп, тісіне құрт түсірмеу үшін, тісін аршадан жасалған смөшекпен (масуақ секілді зат) жуғызып, аршамен тазартқызады. Киімдерін жиі-жиі жуып, ішкі киімдерді ауыстырады, т.б. Міне, осылайша, көзқарақты енелер келіні босанғанға дейінгі азықтану, тазалық істеріне ерекше көңіл бөліп, қамқорлық жасап отырады.

	Жүкті аналарды күту дағдысы – жүкті аналар мен құрсақтағы балалардың түрлі ауру-сырқауларға қарсылық қуаттарын арттырып, олардың ақаусыз, сау-сəлемет өмір сүру, сондай-ақ, өсіп-жетілулеріне зор мүмкіндік жасайды. Əсіресе, құрсақтағы перзенттің төрт мүшесі сау, ес-ақылы дұрыс, сапалы ұрпақ болып дүниеге келуіне ғылыми негіз қалайды.





ЖҮКТІ ƏЙЕЛДІ РЕНЖІТПЕУ ДАҒДЫСЫ




	«Жүкті əйелді жүгенсіз адам ренжітеді» деп қарайтын қазақ халқы, жүкті əйелдерді ерекше құрметтеп, оларды мүлде ренжітпейді, үрейлендіріп, қорқытпайды. Керісінше, жүкті аналардың көңілді, қам-қайғысыз, шат-шадыман жүруін дəріптейді. Себебі, қазақ халқы жүкті аналардың көңілді-көңілсіз болуы ана құрсағындағы болашақ ұрпақтың тағдыр-тəлейіне саятын өте маңызды іс деп қарап, жүкті аналарды ренжітетін, қорқытатын, үрейлендіретін, сондай-ақ, уайымға батырып, қайғы-қасіретке салатын қандайда іс-қимыл мен сөзге қатаң тыйым салады. Сонымен бірге, жүкті аналарға үнемі көңіл көтеретін қызықты əңгімелер айтып беріп, көрші ауылдарға ертіп барып көңілін көтеріп, емін-еркін күліп-ойнауына жағдай жасап беріп отырады. Тəжірибелі енелер ауыл əйелдері мен əнші-жыршы, əзілқой адамдарды жиі-жиі қонақ етіп, келініне əн-жыр, əзіл, əңгіме тыңдатып, оның көңіл күйі көтеріңкі, рухы сергек болуына шарт-жағдай жасайды.

	Қазақ ұғымында жүкті ана көңілді, рухты, сергек болса, сондай-ақ, əн-күй, өлең-жыр, əзіл, əңгімелерді көп тыңдаса, болашақ ұрпақ сезімге бай, өжет те өнерлі, ақ көңіл, ашық-жарқын, ақылды, білімді, өнер-сүйгіш болады. Ал, құрсақтағы кезінде анасы көп ренжісе, үрей мен қорқыныш, қайғы мен қасірет ішінде жүрсе, жылап-сықтаса, ұрыс-керіске көп ұшыраса, онда, болашақ перзент қатыгез, қаныпезер, дөрекі, арсыз, ұятсыз, мейірімсіз, қайырымсыз, ата-анаға опасыз болады деп қарайды. Сол себепті, жүкті аналарды үлкен-кіші түгел сыйлап, құрметтеп, дау-жанжал, ұрыс-керіс, уайым-қайғыдан аулақ ұстап, оларды ренжітпеуге күш салады. Қорықса, шошынса түсік тастайды, бала ақаусыз өсіп-жетіле алмайды деп, жүкті əйелдерді қорқытпайды, түнде далаға жалғыз шығармайды, жалғыз жолаушы жүргізбейді, т.б.

	Жүкті əйелдерді ренжітпеу дағдысының ғылыми мəн-мағынасы өте терең. Ол жүкті аналардың көңіл күй тұрақтылығын сақтап, оларды уайым-қайғыдан арылтып, рухты, сергек жүруіне мүмкіндік жасайды да, құрсақтағы перзенттің ақаусыз өсіп-жетілуіне, дүниеге төрт мүшесі сау, ес-ақылы дұрыс сапалы ұрпақ болып келуіне ғылыми негіз қалайды.

	Ал, жүкті аналардың көңіл күйі үнемі қобалжулы, үрейлі, қорқынышта болса, қам-қайғыдан арыла алмаса, онда ананың азықтануы да нашарлап, құрсақтағы перзенттің жетілуіне кері əсер жасайды. Уайым-қайғыны көп шегіп, көп ренжіген анадан туған баланың ес-ақылы мен зейін-зердесі өте əлсіз болады. Тіпті, дүниеге миғұла, меңіреу, сақау, керең, шұнақ, жырық сияқты мүгедек перзенттер əкеледі.





КЕЛІНДІ БОСАНАР АЛДЫНДА ШЫНЫҚТЫРЫП-ШЫҢДАУ




	Келін босануға таяғанда мейірбан да қамқор енелері келінін оңаша ертіп шығып, жалаң аяқ арлы-берлі жүргізіп жер басқызып, «кеудесі түкті жер ана, күш-қуат бер, пендеңе!» деп, келінінің жүйкелерін оятып, жүрек қызметін жақсартып, күш-қайратын шыңдайды. Одан соң, іштегі бала сұлу да, сымбатты болсын деп, Айлы түнде оңаша ертіп апарып көлге шомылдырып, денесінің қарсылық қуатын арттырады. Сондай-ақ, келіннің уақытынан бұрын босанып қалуынан, іштегі баланың қалыпты жетілмеуінен, толғағы ауыр болуынан сақтану үшін ауыр, лас жұмыстарды мүлде істетпейді. Тең будырып, су көтертпейді. Қолына балта, шот-кетпен, келсап, сабау сияқты ұратын, түйетін, шанайтын нəрселерді ұстатпайды. «Баланың еті қызарып кетеді» деп, қан, жас ет ұстатпайды. «Бала кіндігіне оралып қалады» деп, ине-жіп беріп тіктірмейді. Онан соң «жер-ана қолдап-қуаттап, нəрестенің ризығы мол болады» деп, жетелеп барып жеті бастаудың көзін тазартқызады. «Болашақ ұрпақ өсіп-өркендейді» деп, жеті тал ағаш ектіреді. Міне, осындай ырым-жырымдарды жасаған соң, келіннің аман-есен босануына ресми əзірлік жасайды.

	Келінді босанар алдында шынықтырып-шыңдау ана мен баланың түрлі ауру-сырқауларға шалдықпай, сау-сəлемет, ақаусыз өмір сүрулеріне мүмкіндік жасайды. Жалаң аяқ жүргізу мен көлге шомылдыру, келіннің ми жəне жүйке қызметін жақсартып, денесін тітіркендіріп, қан айналысын тездетіп, түрлі ауруларға болған қарсылық қуатын арттырады. Денесін сергітіп, рухын серпілтеді. Ал, бұлақ көзін ашқызу, ағаш еккізу – келіннің денесін шыңдап, шынықтырып, өмірге деген үміткерлік жəне құштарлық сезімін арттырады.





ЖҮКТІ КЕЛІНГЕ АРНАЙЫ ҮЙ ƏЗІРЛЕУ




	Келіннің босануына санаулы күн қалғанда, тəжірибелі енелер келін қысылып-қымтырылмай аман-есен босанып алсын деп, оған арнайы жеке үй тігіп немесе оңаша орын əзірлеп беріп, өзі басы-қасында болып, əр күні кеште құйымшағынан жауырынына дейін қойдың құйрық майымен сылап, қолды батыра уқалап, туыт үстінде қиналып қалмауының алдын алады. Сондай-ақ, үйге үзбей от жағып, үйді жылы ұстап, тазалық ісін ерекше жақсартады. Келінді босандыратын тəжірибелі туыт ана мен кіндік кесетін кіндік шеше белгіленеді. Келіннің толғатқан хабарын естісімен ауыл əйелдері жиналып, үй ішіне толғатқан ана асылып отыратындай етіп басқұр, желбау, арқан-жіп сияқты нəрселерді керіп байлайды. Босағаға қанжар, қылыш, қамшы секілді нəрселерді самсытып сүйеп қояды.

	Келінді босандырудың бар дайындығы біткен соң, дереу «жарыс-қазан» асылады. Жарысқазанға көбінде, қуырдақ сияқты тез пісетін тағамдар əзірленеді. Жағдайы бар кісілер қой сояды. Сонымен бірге, қуанышқа арнап сақталған қарындағы май, жент басталып, ірімшік, құрт, бал бауырсақ дастарқанға төгіледі. Арша тұтатылып, толғатқан əйелдің бас-аяғы мен үй ішін аластап шығады.

	Жарысқазан басындағылар əлсін-əлсін: «Қара қазан бұрын пісе ме? Қара қатын бұрын туа ма?» деп айқайлап отырады.

	Тұңғыш босанатын келінге арнайы үй əзірлеу – келіннің рухани жақтағы қысымын жеңілдетіп, өзін еркін, алаңсыз сезіндіріп, көңіл күй орнықтылығын сақтап, аман-есен босануына мүмкіндік жасайды. Ал, босағаға қылыш, қанжар, қамшы сияқты қару қою келіннің ойпыл-тойпыл көңіл күйіне рухани тірек жəне күш-қайрат бағыштайды. Жарысқазан асып, əлсін-əлсін айқайлап отыру – толғатқан ананы тез босануға шабыттандырады. Ал, арша тұтатып үйді аластау – толғатып жатқан ананың бойындағы жəне үй ішіндегі түрлі зиянды микробтарды өлтіріп, ана мен баланың түрлі ауру-сырқауларға шалдықпауының алдын алады.





«ТҮСТІ МЕ» ТУРАЛЫ




	«Түсті ме» – келіннің толғағы жиілеп, босана алмай қиналған кезде айтылады. Сондай кезде толғатып жатқан келіннің белін мықтап буып, оны үй ішіне керген арқанға асылдырып отырғызады да, ересек балалар немесе жас келіншектер қолына келсап, тоқпақ сияқты салмақты нəрселерді алып, үй сыртын солқылдатып айнала түйгіштеп: «Түсті ме?! Түсті ме?!» деп айқайлап отырады. Үйдегі əйелдер: «Түсті! Түсті!» деп оған үн қосады. Сол кезде ширығып, қысылып жатқан əйел денесін еркін қойып, бала аман-есен шар етіп жерге түседі.

	Егер бала теріс келген болса, онда тəжірибелі аналар жаңа сойылған малдың ішегін қолдарына теріс айналдырып киіп, баланы оңай салады. Ал, мал ішегі болмай қалса, толғатқан əйелдің табанын қыздырып, екі аяғын өрге көтеріп, арқанға байлап тұрып, баланы ана құрсағының сыртынан сипап оңап жібереді де, аман-есен босандырып алады.

	Бала жолдасы түспесе, ананың табанын қыздырады немесе баланың кіндігіне қарап (кіндігінен ажыратпай), жолдасын сəтті түсіріп алады. Алда-жалда, бала шаранаға оранып, үнсіз, жыламай, өлген бала сияқты түссе, онда бала жолдасын дереу түсіріп алса, баланың дауысы табанда шығып, тыныс алуы қалпына келеді. Егер бұл амалдар көмектеспесе, онда баланы қаз қауырсынмен құстырып, үш сағат ішінде дейін құтқарып алады.

	Қазіргі заман медицинасында бала жоғарыдағыдай үнсіз туылса, дəрігерлер баланың жолдасын кіндігінен бөліп алып, балаға суық су сеуіп көреді де, бала қимылдамаса, «өлі туды» деп қорытынды шығара салады. Сөйтіп, нəресте дүние есігін ашпай жатып өмірмен қоштасады. Алайда, қазақ халқы бала жерге түскен заман, жоғарыдағыдай үнсіз туылудың алдын алу үшін, баланы жерден құйрығына алақанмен жеңіл бір салып көтеріп алады. Міне, мұны əлемде теңдесі жоқ ғылыми салт деуге болады.

	«Түсті ме» айту толғатып, қиналып-қысылып жатқан ананың дене мүшелерін еркін ұстап (босатып), рухани жақта күш-қуат беріп, баланың тез түсуіне мүмкіндік жасайды. Арқанға асылдырып отырғызу емін-еркін күш алуына, табанын қыздыру, аяғын жоғары көтеріп, ішек киіп теріс келген баланы оңау – ана мен баланың өмірін қауіптен құтқару шарасы. Ал, нəрестені жерден құйрығына алақанмен жеңіл бір қағып көтеріп алу – баланың уақытылы сал күйде тұрған жүйке жасушаларын оятып, жүрек соғысы мен тыныс алуын тез қалпына келтіріп, баланың аман-есен қатарға қосылуына мүмкіндік жасайды.





КЕЛІНГЕ КИМЕШЕК-ШЫЛАУЫШ КИГІЗУ




	Жас келінге кимешек-шылауыш кигізу – келіннің сынақтан өтіп, оның ана жəне түскен жерінің ресми бір мүшесі болғандығының белгісі. Онда, жас келін тұңғыш нəрестелі болғанға дейін күнде ерте тұрып, жай жатып, ауылдағы ең бейнетті жұмыстарды істейді де, тұңғыш перзенті «ит жейдесін» тоздырған соң (тастаған соң), енесі оны ендігі жерде босағада отырып шай құйып, күнде ерте тұрып дəрет суын жылытудан босатады.

	– Қарағым, балам! Сен енді ана болдың, балалықтан қол үздің.

	«Басы қатты болса, аяғы тəтті болады» деген, істегенің бізге, үйренгенің өзіңе жақсы. Қаталдығымыз болса өзіңді шынықсын, ширасын, үйренсін, бойына жақсы қасиет дарытсын дегеніміз, артық кеткен жерімізді кеш, қалқам! – деп, оған əдемілеп зерлеп-кестелеген ақ кимешек-шылауыш кигізіп, жоғары шығарып өзі шай құйып береді. Туыс-туғандары алғыс-баталарын береді. Міне, бұл келінге «кимешек-шылауыш кигізу», яғни, қасиетті киім кигізу деп аталады.

	Кимешек-шылауыш киген күннен бастап келін біршама еркін жүріп-тұрады. Енесімен бұрынғыдан ары сыйласып, түсінісіп, араларында өзара сыйластық пен жарастық орнайды. Жас бөбек қырқынан шығып, ширай бастаған соң, енесі келінін төркініне жіберіп, төркіндету қамына кіріседі.

	Бұл келіннің көңіл күйін орнықтырып, жігер-күшін тасытып, үміткерлікке жетелейді. Өзін азамат ретінде еркін сезінеді. Адамдармен қарым-қатынасын кеңейтіп, өзара түсіністігін тереңдетіп, сүйіспеншілігін арттырады. Ал, күйеуі қайтыс болған əйелдер кимешек-шылауышты кестелемей, сидам ақ кездемеден ғана тігіп киеді. Киген кимешек-шылауыштарына қарап, қазақ əйелдерінің күйеуі бар-жоқтығын білуге болады.

	Жас келінге кимешек-шылауыш кигізу келіннің жауапкершілік жəне борыштық сезімін арттырып, отбасын бақыт-байлыққа кенелтуге құлшындыра түседі. Жанын, арын таза ұстап, «ана» деген қасиетті атқа, ел-жұрты мен ата-анасының бетіне шіркеу келтірмеуге құлшындырады.





ТӨРКІНДЕУ




	Төркіндеу – ұзатылған қыздың туған ел-жұртына «төркіндеп келдім» деп атақтап, арнайы барып аралауы. Бұл – ұзатылған қыздардың адамгершілігін, бауырмашылдығын жəне өсіп-өнген ел-жұртына сүйіспеншілігін сынайтын дəстүр. Қазақ халқы төркіндемеген, туыс-туғандарына аман-сəлем жасамаған, алыс-беріс, барыс-келіске мəн бермеген қыздарды «өзі болған қыз төркінін танымас деген осы» деп сөгіп, өкпе-реніш білдіреді.

	Əдетте, қыз əкесі қызым сағынды-ау деген бір мезгілде артынан іздеп барып амандасып, қайтарында құда-құдағиларына: «Балам үйін сағынып жүр екен, ауылға барып, сағынған мауқын басып қайтсын»,– деп, қызын ресми шақырып қайтады. Содан кейін қыздың ата-анасына қалаған уақытында барып қайтуына болады. Бірақ, ол ресми төркіндеу есептелмейді.

	Төркіндеудің белгілі уақыт мерзімі жоқ. Алайда, бір балалы болған соң төркіндей беруіне болады. Тіпті, жас кезінде жер шалғайлығынан немесе басқа себептерге байланысты төркіндеуге жағдайы келмесе, кəртейген кезінде де төркіндеуіне болады. Ұзатылған қыз қалайда бір рет төркіндеуі шарт. Олай болмағанда, ата-анасы мен ел-жұртының алдында перзенттік борышын өтемеген жетесіз ұрпақ деп қаралады. Алайда, төркіндеудің де өзіндік жол-жосыны, алыс-беріс тəртібі бар:

	1. Төркіндейтін қыз алдын ала дайындық жасап, төркіндеп баратын уақытын күні бұрын ата-анасы мен туыс-туғандарына түгел хабарлап қояды.

	2. Төркіндеген кезде ең жақын туыс-туғандарын бірін қалдырмай аралап, дəм татып, қонып, аунап-қунап шығады.

	3. Ата-анасы мен ата-əжелеріне арнаулы жолдық алып (сый-сыбаға), ат жетелеп барады. «Сыбағаңыз» деп жамбас береді. Қалған туыс-туғандарына жасы, жолына қарай əртүрлі киіттер мен жолдықтар апарады. Тіпті, бесіктегі балаларына дейін құр қалдырмайды.

	4. «Ата жолы», «ана жолы» деп, 40–50 кез ақ дабы болатындай немесе дəкі жəне қалампыр, қос-қостан иіс су (əтір), иісті сабын апарады. Бұл өте үлкен сыйлық есептеледі. Мұндай қыздарды ел-жұрт: «жөн білетін, білікті адам болыпты» деп мақтап, алғыстарын жаудырады.

	Төркіндеген қыздардың «ата жолы», «ана жолы» деп ақ кездеме мен иіссу, иісті сабын апаруы – ата-анасының қосағымен қоса ағарып, ұзақ өмірлі болсын, бақыт-байлықтан мəңгі ажырамасын деген перзенттік ақ тілегінің айғағы. Өзінің опалы, адал перзент екендігінің дəлелдеуі.

	Қыз анасы оны «ақ тілеу» деп, сандығының түбіне салып, көз жұмғанша сақтайды. Ата-анасы қайтыс болғанда, оларды сол қызы əкелген ақ кездемеге орап жерлейді.

	Төркіндеу – ұзатылған қыздардың өмірінде бір-ақ рет болатындықтан, төркіндейтін қыз күйеуін ертіп, балаларын алып ерекше салтанатпен барып, ата-ана, туыс-туғандарын кем дегенде бір ай аралап, емін-еркін күліп-ойнап, туған жерге аунап-қунап, сағыныш мауқын əбден басып қайтады.

	Ал, төркіндеген қыздары келгенде, ауылдағы үлкен-кіші етегінен сүрініп: «Пəлен ауылға берген қызымыз төркіндеп келіпті» деп, төгіліп-шашылады. Оны ерекше мақтаныш көріп, мəре-сəре болысады.

	Төркіндеген қыз қайтатын кезде, ата-анасы ауқатты адам болса, «сауыныңа» деп сиыр, «мінісіңе» деп ат, «сойысыңа» деп қой, жиендеріне «қырық шұбар тайың» деп тай, тайынша, серкеш айдатады. Еш нəрсесін аямайды. Ал, өзге туыс-туғандары шама-шарықтарынша қыздарына ат міндіріп, жиендеріне тай жетелетіп, көйлек, шапан кигізіп, ренжітпей, ризашылықпен жолға салады. Қалаған, сұрағаны болса, меселдесін қайтармай береді.

	Төркіндеу адамдардың туыстық сүйіспеншілігін арттырып, қарым-қатынастарын нығайтып, барыс-келіс, алыс-берістерін жақсартады. Ел-жұрт, ата-анаға деген сағынышын басып, көңіл күйін орнықтырады. Өзін қуанышқа, шаттыққа бөлеп, жігер-күшін тасқындатып, өмірге деген үміткерлік сезімін арттырады. Өзін көңілдегі уайым-қайғы мен кірбеңдіктерден арылтып, түрлі ауру-сырқауларға шалдығудың алдын алады.





ЕНШІ БЕРУ




	Қазақ салтында əрбір ата-ана үйленген ұлына «енші», қызына «жасау» беріп, іргесін бөліп отырады да, кенже ұлына енші бермей, қара шаңыраққа мұрагер етеді. Қазақ халқы «енші» деп – ұлы үйленіп, бөлек отау болған кезде «мынау сенің еншің» деп ата дəулетінен бөліп беретін мал-дүниені айтады. Əдетте, ұлға берген «енші» мен қызға берген «жасау» қарайлас болады. Яғни, ата-ана ұлын бөлгенде басына үй тұрғызып беруден тыс, əл-ауқатына қарай «еншің» деп ен салып мал береді. Балалы-шағалы болса, «қолғанатың болады» деп, ұлдың іні-қарындастарының бірін қосып береді. «Енші» алған ұл мен «жасау» алған қыздың енші мен жасауларын алған күннен бастап ата-анасының мал-дүниесіне қол сұғу құқығы болмайды.

	Енші алмай, қара шаңырақты басқан ұл (мейлі ол кенжесі, мейлі ортаншы, мейлі үлкені болсын) қалған ата дəулетіне ие болады да, ата-ананы бағып-қағу жауапкершілігін сол арқалайды.

	Ұлға «енші», қызға «жасау» беру ұрпақтарға жауапкершілік сезім ұялатады. Үйлі-баранды болған жас жұбайларға дербес тіршілік жолын іздеуге, адал еңбек, ащы тер төгіп, өз күштерімен бақыт-байлық жолын табуға, ерте бастан шаруаның қыр-сырына қанығып, өзгелерге иек сүйеп алудай жаман əдеттен арылтады. Үйі, күйі бөлініп, құқық-мүдде шегі айырылған күннен (енші алғанша) бастап, ата-ана мен бауыр-туыстарының мал-мүлкіне қол салудың жолсыздық болатындығын шынайы ұғындырып, ата-анасы көз жұмып кеткен жағдайда ата дəулетіне таласып, туыстар арасында дауласып-жауласудың алдын алады. Қысқасы, ұрпақтарды бақыт, байлықты елден емес, төккен терден күтуге дағдыландырады. Бауыр-туыстар арасында береке-бірлікті нығайтып тату-тəтті өтулеріне, туыстық сүйіспеншілікті суытпауларына мүмкіндік жасайды.





«ЖИЕНҚҰЙРЫҚ » (ҚЫРЫҚ ШҰБАР) БЕРУ




	«Жиенқұйрық» деп – нағашыларының жиендеріне берген мал-дүниесі мен тартқан тартулары, сыйлаған сыйлықтарын айтады. Қазақ халқы жиендерін төтенше жақсы көреді. Қандайда еркелігі мен тентектігін қабақ шытпай көтереді. Сол себепті, жиендер нағашыларынан қалаған затын, қалаған уақытында ала береді. Оның қолын ешкім қақпайды.

	Бұл тартулар мен сыйлықтардың «жиенқұйрық» аталып кету себебі бар. Ертеде Майқы бидің Сімет деген өте ақылды бір жиені болыпты. Бір жолы ол нағашысына барып:

	– Нағашы ата, маған келер жылғы төлден он қозы беріңіз, – депті.

	Сонда он қозыны бір жолда бір-ақ бере салуға қимаған би:

	– Əй, жиенжан! Он қозы дегеніңді қой! Келер жылы құйрығына түйме бітіп туған қозы қанша болса, соншасын бір-ақ ал! Одан артық аламын деп мені əурелеме. Қалай, осыған келісесің бе? – депті жиеніне. Оған жиені күліп:

	– «Уəде – Тəңір аты» деген, сөзіңізден таймайсыз ба? – депті. Алайда, бірде-бір түймелі қозы тумай қалып, жиенім ренжіп қала ма деп алаңдаған би:

	– Сөзім – сөз, жиенжан! Тіпті, сол түймелі қозыларыңның үстіне артық бір қозы қосып берейін, – депті.

	Қызық болғанда, келесі жылы Майқы бидің қойлары түгел түймелі құйрық қозы туыпты. Оны көрген ел-жұрт таңданып:

	– Биеке, бұл қалай?! – деп сұрапты. Сонда Майқы би:

	– Ой, оның несін сұрайсыңдар, бұл түгел «жиен-құйрық», – деген екен дейді. Сөйтіп, жиенге берілетін сый «жиенқұйрық» аталып кетіпті.

	Тағы сол Майқы биде 20 ешкі бар екен дейді. Тағы бір жылы əлгі Сімет жиені барып:

	– Нағашы ата, мына 20 ешкіңіздің келер жылғы онының төлін беріңіз, – депті. Сонда Майқы би:

	– Жоқ, жиенжан, саған жартысын бере алмаймын! Себебі, келер жылы кенже нағашың үйленгелі отыр. Егер мақұл көрсең, келер жылы туылған еркек лақтар түгел сенікі болсын да, еркек лақ тумаса, маған өкпелеме, – депті.

	Қызық болғанда, келесі жылы жиені барса, нағашысының 20 ешкісі түгел егізден-егізден 40 еркек лақ тауыпты. Тəлейлі Сімет 40 серкеш айдап қайтыпты. Кейде жиенге: «40 серкеші бар» деп айту содан қалыпты деседі.

	Сіметтің нағашысы Майқы биде 40 бие бар екен дейді. Тағы бір жолы жиені Сімет барып:

	– Ау, нағашы ата, мінетін атым қартайып қалды, ат қылып мінетін екі-үш тай беріңіз, – деп сұрапты. Сонда бір жолда 3 тайды бір-ақ беруге қимаған би:

	– Тайлардың түгел иесі бар. Келер жылы туылған шұбар құлындар түгел сенікі болсын. Одан артыққа ауыз ашпа! Бұдан кейінгі жұрт жиенінің сұрағанын үш-ақ рет берсін жəне бұл кейінгілерге салт болып қалсын, – деген екен дейді жиенінің қайта-қайта мал сұрағанына шыдамай.

	Əне-міне дегенше бір жыл өте шығыпты.

	Қызық болғанда, Майқы бидің 40 биесі 40 шұбар құлын туыпты. Араға тағы бір жыл салып, Сімет 40 шұбар тайын айдап алайын деп барса, Майқы би тайларын түгел тығып тастап:

	– Ойбой, жиенжан, сенен қатты ұят болды. 40 тайды бір айдың алдында түгел ұры əкетті, – деп, бермей, оған ренжімей қайт деп, бірнеше бұзау-тана айдатып қайтарған екен дейді. Содан бастап ол жиендердің нағашыларынан қанша мал-дүние алса да, «40 шұбар тайым бар» деп даулайтын бітпес дауына арқау болып қалыпты.

	Бұл салт – нағашылар мен жиендердің, қыздар мен төркіндердің алыс-беріс, барыс-келістерін жиілетіп, қарым-қатынастарын нығайтып, бір-бірлеріне туыстық сүйіспеншіліктерін арттырады. Қоғамдық өрістерін кеңейтеді. Сондай-ақ, адамдарды ақкөңіл, ашық-жарқын, жомарт болып, тыныш, орнықты, бай-бақытты қоғам құруға баулиды.





ӨҢІР САЛУ




	Қазақ халқы қыздарын ұзатып жіберген соң, артынан ата-ана, бауыр-туыстары үнемі іздеп барып, хал-жайын біліп, көмек қолдарын созып отырады. Əсіресе, қыздарының ата-ене қолынан бөлініп, өз алдарына отау көтеріп шыққандарын естігенде, төркініндегі туыс-туғандары балаша қуанып, шашулары мен жаңа отауға қажетті текемет, сырмақ, кілем, шыны-аяқ, т.б. заттарын апарып, отауларына құтты болсын айтады. Міне, бұл «өңір салу» деп аталады.

	«Өңір салу» салты адамдардың бір-біріне деген туыстық сүйіспеншілігін арттырып, береке-бірлігі мен достығын нығайтады. Жаңа отаудың еш қиындық көрмей, тезірек бай-бақытты отбасына айналуына мүмкіндік жасайды. Адамдарды бауырмал, рақым-шапағатты, ізгі ниетті, жомарт болуға дағдыландырады.





КИІНУ, БОЙ ТҮЗЕУ САЛТЫ




	«Адам көркі – бөз, тіл көркі – сөз» деп білген қазақ халқы ретті, таза, сəнді киініп, өз орталарына лайық бой түзеп жүруге барынша мəн берген. Сонымен бірге, шектен тыс жасанып, сыланып, сəнқойлыққа, көрсеқызарлыққа салынып, күнде бір киім алып киюге, шапанының екі жеңін кимей, желбегей жамылып жүруге, киім-кешекті теріс, қисық киюге қатаң тыйым салған. Мысалы, шапан, ішік сияқты киімдердің жеңін кимей, желбегей жамылуды, бас киімді теріс немесе қисық киюді тəрбиесіздік, көргенсіздік, мəдениетсіздік санаған. Қазақ ұғымында киімнің екі жеңін кимей желбегей жамылып жүру барынша шектен тыс тойып, тоқмейілсіп, қайтерін білмей əлінен асқан, шен-шекпен, атақ-даңқ пен байлыққа басы айналған менмен, көргенсіз, тəрбиесіз, надан адамдардың қылығы деп есептейді. Ол тек екі жеңін кие алмайтын қолы жоқ мүгедек адамдар мен ауру адамдарға ғана лайық деп қарайды. Тіпті, «екі жеңін кимеген – елге қырсық» деп, желбегей жамылуды кесірлік, бұзықтық санаған.

	Қазақ салтында қолда бар мал-дүниені орынды жұмсап, жақсы киіп, жақсы ішу, шектен тыс жасанбаумен бірге, қолында жетерлік мал-дүниесі тұрып, жамау-жасқау, кір-қожалақ болып жүруді «сасық байлық» деп қарап, адамдарды дұрыс азықтанып, киінуге тəрбиелейді. Тіпті, ретті, таза киіп бой түзеп, басқаларға əсем, əдемі киінуде үлгі-өнеге болуды адамдық жəне азаматтық парыз есептеген. Себебі, ретті, таза киіну адамдарға көркемдік лəззат бағыштап, өзгелердің құрмет сезімін тудырады. Кісілік беделді көтеріп, абыройын арттырады.

	Қазақтың əсем киінуде өзгелерге үлгі-өнеге болу салты, негізінен, реттілік пен тазалыққа қаратылған, Яғни, киім мейлі арзан, мейлі қымбат, мейлі жаңа, мейлі көне болсын, оны кірлетпей таза, ретті киіп, кірлесе жуып, жыртылса жамап, тап-тұйнақтай болып жүру деген сөз. Қазақ халқы киімді майлық, сулық, тойлық (бір киер) деп бөледі де, əдетте жұмысқа, отбасына майлық, сулыққа лайықты кір көтеретін киімдер кисе, жолаушы жүргенде, жиын-той, ас-нəзір сияқты халық көп жиналатын орындар мен мереке-мейрамдарда міндетті түрде тойлық (бір киер) киімдерін киіп, жуынып, таранып, көп ортасында жақсы əсер қалдыруға күш салады.

	Киіну, бой түзеу салты көркем, таза орта жаратып, адамдарды мəдениетті болуға дағдыландырады, əдемі кию, ішу, бақыт-байлықтан лəззат алуға баулиды. Сондай-ақ, заттық өркениет пен рухани өркениеттен тең игіліктенуге жетелейді.





ƏЙЕЛДЕРДІҢ АМАН-СƏЛЕМ ЖАСАУ ТƏРТІБІ




	Әдетте, əйелдер бір-бірімен амандасқанда ерлерше сəлем бермейді. «Амансыз ба, дені-қарныңыз сау ма, үй іші бала-шағаңыз аман ба?» деп, қос қолдарын беріп амандасса, тұрғылас, таныс, дос-жаран, құрбы-құрдас болса, құшақтасып, беттерін еріндерінің ұшымен сүйіп амандасады.

	Келіндер қайын ата, қайын ене, қайнаға, қайын бикелеріне қол беріп амандаспайды. Сəл иіліп, оң алақанының сыртымен оң тізесінің көзін басып (кей жерде екі алақанының сыртымен екі тізесінің көзін тең басып) сəлем жасап, онан соң, амандық сұрасады. Келін сəлем жасағанда ата-енесі, қайын аға, қайын бикелері: «Тəңір жарылқасын! Жасың ұзақ болсын! Ұл тап!» деген сияқты баталар береді. Енелері келіндерінің қолдары мен маңдайларынан сүйеді. Ал, келіндер ат үстінде, басқа көліктерде отырғанда ата-енесі мен сəлем жасайтын үлкен кісілер кезігіп қалса, онда, ат-көліктен түсіп сəлем жасамай-ақ, оң қолымен оң самайын (маңдайын) сипап құрмет көрсетеді. Бұл сəлем жасағанмен бірдей саналады. Қазақ дəстүрі бойынша, келіндер ата-енесі мен құрметті кісілердің үйіне атпен төте барып түспейді, ауылға жақындағанда ат-көлігінен түсіп, жаяулап барады. Аттанарда ауылдан ұзап барып аттанады. Аруақты үйлер мен молалардың тұсынан жəне көпірден өткенде ат-көліктен түсіп, жаяулап өтеді.

	Қыз балалар амандасқанда бір-бірін көрген жерден жүгіре басып барып қол алысады немесе құшақтасып, сүйісіп амандасады.

	Əйелдер мен қыздар өздеріне замандас, тұрғылас ерлер өздеріне бір қолын берсе – бір қолын, қос қолын ұсынса – қос қолын беріп амандасады. Бұл – жалпы аман-сəлемнің жөні. Алайда, қол берген адамның жасы өзінен үлкен, сыйлы адам болса, онда ол бір қолын берсе де, жасы кіші адам екі қолын беріп амандасқаны жөн.

	Жалпы, қазақ халқының аман-сəлем тəрбиесінде, адамдар бір-бірімен аман-сəлем жасасқанда ыстық-ықыласты, қызу мерейлі амандасу дəріптеледі. Біреу амандасқанда оны менсінбей, алымсынбай кекірейіп тұрып алу, бір қолын қалтасына салып шығармау, қол ұшын ықылассыз ұсыну немесе ұсынған қолды алмау сияқтылар өте əдепсіздік, мəдениетсіздік, көргенсіздік саналады.

	Əдетте, біреумен қол алысып амандасқанда, оның қолын ұзақ ұстап тұрып алмау жəне қатты қыспау керек. Алайда, ұзақ уақыт көріспеген дос-жаран, құда-құдағилардың қолдарын қаттырақ қысып, ұзағырақ ұстап тұруы əбестік болмайды. Қайта ол достық пен сағынышты білдіргендік есептеледі.

	Қазақта, көпті көрген, көп жасаған ақылды, білімді, беделді адамдарды жасы кіші адамдар іздеп барып: «сізге сəлем бергелі келдім» деп сəлем беріп, ақыл-кеңесін тыңдайды. Сондай-ақ, үлкен, бетті-беделді адамдар мен аруақты ауылдардың тұсынан өткенде, міндетті түрде үйіне түсіп, сəлем беріп өтеді. Олай етпесе, «əулиет аттаған оңбайды», «тəрбиесіз, көргенсіз, сəлем беруге жарамаған таяз неме» деп, қатты сөгіске ұшырайды.

	Қазақтың аман-сəлем тəрбиесінде үлкен ғылыми мəн-мағына, мол этикалық жəне адамгершілік өнеге бар. Ол ұрпақтарды үлкенді құрметтеп, кішіні аялауға, салт-дəстүрді үзбей жалғастыруға; ізгі ниетті, адал, турашыл, мəдениетті, тəртіпті, əдепті, ибалы болуға; өмірдің мəнін түсініп, ойлау, тұжырымдау қабілеттерін жетілдіруге баулиды.





ҰЛ ТƏРБИЕСІ




	Ұл тəрбиесінде, ұлдарға болашақ ел мен жұрттың қорғаны, отбасының ұйтқысы, халыққа бақыт-байлық жаратушы екендігін шынайы ұғындыру басты мақсат етіледі. Ер жігіттің қалай болу керектігі, ел-жұрт, үлкен-кіші, кəрі-жас алдында өзін қалай ұстап, əйелдер мен балаларға қамқорлық жасау, отбасы мен ел-жұртына үлгі-өнеге болу, қиын сəттер мен ел басына күн туған сын сағаттарда ерлік көрсетіп, азаматтық таныту секілді істердің барлығы мұқият үйретіледі.

	«Ұлым жақсы болсын десең, біліктімен ауыл бол» дейтін халық даналығына сай, ұлдары тайға мініп, өз тізгінін өзі ұстап жүруге жарай бастаған соң, адамгершілігі жоғары, білімі терең жақсы адамдармен көрші болып, өнерлі, үлгі-тағылымды кісілермен жиі барыс-келіс жасап, ұрпақтарының тамаша үлгі-өнеге алып өсуіне шарт-жағдай əзірлеп береді. Арлы, адал, өнерлі, білімді азамат болып шығуға талпындырады, түрлі жиын-тойлар мен үлкен-кіші ортасында əдепті, ибалы, тəртіпті, мəдениетті болуға, өзін дұрыс ұстап, жаман мінез, жағымсыз қылық көрсетпеуге дағдыландырады. Үлкен-кіші ортасында бейəдеп сөз сөйлеп, асып-таспауға, ашық-шашық жүрмеуге үйретеді. Қай жерде жүрсе де, қандай қызмет істесе де кішіпейіл, қарапайым, қажырлы болып, ер азаматқа лайық ерлік, серілік танытып, еркектік мінез, азаматтық тұрғыдан жазбауға жетелейді. «Еркек мінезді əйелден, əйел мінезді еркектен без» деп, еркекте еркектік, əйелде əйелдік қасиет болуын дəріптейді.

	Бұл тəрбие ұл балалардың жауапкершілік жəне қожайындық сезімі мен отбасына, балалар мен аналарға, ел-жұртына қамқоршы, қорған болу сезімін жоғарылатады.

	Ақыл-айла, күш-қайрат жақтан ақаусыз есейіп, туған жерге, Отанға, халыққа мол үлес қосу санасын жоғарылатады. Əрқашан өздерін ел алдында ер азаматтық биіктен көрсетуге тырысатын намысқой, батыл, батыр, халықшыл азамат болып шығады.





ҰЛДАРДЫ ЕҢБЕККЕ БАУЛУ




	Ұлдарды еңбекке тəрбиелеуде əр отбасы «еңбегің қатты болса, татқаның тəтті болады», «еңбек етсең ерінбей, тояды қарның тіленбей», «ерте тұрған еркектің ырысы ілгері», «еңбек – бақыт, байлықтың атасы» деп, ұрпақтары ес біліп, қолғабысқа жарай бастаған кезден бастап ерте тұрғызып, түрлі жұмыстарға жұмсап, шаруаларды істетіп, еңбек тəртібін үйретіп, мұқият тəрбиелей бастайды.

	Бұл тəрбиені жүргізгенде тəжірибелі ата-аналар ұрпақтарына еңбектің бақыт-байлық кілті екендігін, еңбексіз тапқан бақыт-байлықтың баянсыз болатындығын жанды мысал, нақты дəлелдермен көрсетіп, еңбектің қыры мен сырын егжей-тегжейлі түсіндіреді. Жалқаулық пен жатып ішерліктің арамтамақтық болатындығын ұғындырады. Сондай-ақ, мал бағып, от жағудың, егін егіп, бау-бақша өсірудің əдіс-тəсілдерін үйретеді. Мал күзетудің, ел қорғаудың, төл алып, түрлі дерт-дербездердің алдын алудың, егін жиып, қырман басып, күзем алып, қысырақ матаудың, күйек алудың қыры мен сырын таныстырады. Сарай салудың, үй тұрғызудың, түрлі жиһаздар жасап, алтынмен аптап, күміспен қаптаудың, т.б. жолдарын үйретеді. Сонымен бірге, ат үстінде тұрып жерге түскен қамшысын алдырған, төрде бос отырып есік жақта отырған адамға бір тал шырпы алдырған, бос сөзбен күн өткізіп, бір тиындық пайдалы жұмыс істемеген адамның, басқалардың еңбегін тамашалап қарап тұрған, көріп тұрып жұмысына қол тигізбеген адамның сол күнгі ішкен тамағы мен алған ақысын арам деп ұғындырады. Қаншалық асығыс болса да, «баламыздың белі бүкір болып қалады» деп, жұмыс істеп жатқан адамдарды көргенде ат үстінде болса да, аттан қарғып түсіп, жұмысқа міндетті түрде қол тигізіп, онан соң барып өз жолына түседі.

	Ұлдарды еңбекке тəрбиелеудің ғылыми мəн-мағынасы өте терең. Ол балаларды еңбекшілдікке, ержүректікке, іскерлікке, шеберлікке баулып, жалқаулық пен жатып ішерліктен аулақ болуға, еңбекті, өнерді қадірлеп, қос қолдарымен бақыт-байлық жаратуға жебейді. Сөйтіп, балалардың денесін шыңдауға əрі сау денелі, ақаусыз азамат болып жетілулеріне тамаша негіз қалайды.





ЖАСЫНА ҚАРАЙ ТАЛАП ҚОЮ




	Бұл тəрбиеде балалардың жасына, ақыл-ойы мен дене құрылысының жетілуіне қарай, тəрбиені таяздан тереңге, қарапайымнан күрделіге қарай, тəрбиенің мазмұны мен тəртібін бірте-бірте ауырлатып, қиындатып отырған. Мысалы, ер балалардың 7 мен 10 жас аралығын «қозы жасы» деп, бұл жастағы балаларға əр түлік мал мен оның төлдерінің бөгенайын, белгі, қасиеттерін жыға тану талабын қойған. Ал, 10 жастан 20 жасқа дейінгі жасты «қой жасы», «қотан жасы» деп атап, осы жас аралығындағы ер балаларға қойдың қырық қайырымын білу, астық жинаудың «ұрық таңдау, айдау, баптау, ору, жию, қамбалау» сияқты алты əдісін, бағбандықтың көшет отырғызу, баптау, жалғау, бұтау, үзу, сақтау сияқты амалдарын толық меңгеру талабы қойылған. 20 жастан 30 жасқа дейінгі жасты «жылқышы жасы» деп атап, бұл жастағы азаматтарға ел мен жер танып, тың жол тауып, жаңа бастама көтеріп, жылқының жиырма қасиетін меңгеріп, жеті қараңғыда адаспай жол табатын, қауіп-қатерге жолыққанда ерлік көрсете алатын, батыл да, батыр болу талабы қойылады. «Отызында орда бұзбаған қырқында қыр аспайды» деп, жас кезінде ел назарын аударып, өзіндік өнер көрсетпеген ер азаматтарды азамат деп санамаған. Ал, қырық жасты «жігіт ағасы», «дүр жігіт» деп атап, қырыққа келген əрбір азаматқа елге тірек, əлсізге қорған болып, ел-жұртының кеткен кегі мен өткен өшін алып, Отаны мен халқының мұңын мұңдап, жоғын жоқтау парызын жүктеген. «Ез тірліктен – ер өлім артық», «ерлік – жігіттің жігіттігін танытатын бағалы қасиет» деп, ел намысы, ер намысы үшін, сын сағатқа түсер сəтте бүгежектеп, жалтақтап, өзінің бас амандығы мен жеке мүддесін күйттеп, ел намысы мен ер намысын қорғай алмаған еркекті еркек деп санамаған, қайта ондай жігіттерге: «ез, намыссыз, жетесіз» деп, лағынет айтқан.

	Ұрпақтарға жасына қарай талап қою тəрбиенің жұғымдылығын арттырады. Мал бағып, от жағу, егін егіп, бау-бақша өсіру, қажетті мезгіл мен сын сағаттарда елінің, жерінің, халқының, Отанының ар-намысын қорғап, ер азаматтық таныту саналылығын өсіреді. Ар-намысты, атақ-даңқты жеке басы мен өз мүддесінен жоғары қоюдай ұлы мұрат, асқақ арман орнатуына тамаша негіз қалайды. Іскерлікке, еңбекшілдікке жетелейді.





ОТБАСЫ ТƏРБИЕСІН БЕРУ




	Ер балаларға 12–13 жастан бастап отбасы туралы тəрбие беріле бастайды. Мұнда, адам баласы үшін отбасының бақыт-байлық ұйтқысы, қуаныш ошағы, адамзаттың өсіп-өркендейтін алтын ұясы екендігі түсіндіріледі. Отбасына пайдалы адам – ең жақсы адам, қоғамға да, халыққа да, Отанға да пайдалы адам, отбасына зиянды адам – қоғамға да, халыққа да, Отанға да зиянды адам деп түсіндіріледі. Сондай-ақ, ер азаматтардың жар сүйіп, отау көтеріп, балалы-шағалы болып, өсіп-өркендеп, отбасын, алған жары мен ұрпақтарын ешнəрседен тарықтырмай бағып-қағып, жақсы тəрбиелеу бас тартуға болмайтын адамдық жəне азаматтық парызы екендігі жан-жақты ұғындырылады.

	Ер балаларға отбасы тəрбиесін жүргізгенде əйел – ана, анаға құрмет – барша аналарға құрмет, сондықтан əрбір ер азамат алған жарын (ананы) аялау, құрметтеу қажеттілігі баса дəріптеледі. Қандай жағдайда да əйелдерге қол, тіл тигізудің, қорлау мен мазақтың тəрбиесіздік, мəдениетсіздік, тіпті адамгершілікке жат пасық қылық саналатындығы, əйелдерге жасалған жамандық – барша аналарға жасалған жамандық, əйелдерге көрсеткен құрметсіздік – барша əйелдерге жасалған құрметсіздік болатындығы, отбасы мен алған жарын құрметтеп, перзенттерін жақсы бағып-қағып, тəрбиелеп, ел-жұртқа үлгі-өнеге көрсетуден асқан игі істің жоқтығы, үй іші ала болса, кереге басы пəле болатындығы егжей-тегжейлі түсіндіріледі.

	Қысқасы, қазақ отбасы тəрбиесінде, мейлі ұл, мейлі қыз болсын, отбасын сүю, қадірлеу, отбасына адал болу, мейірлі, шапағатты болу, ерлі-зайыпты болған күннен бастап бірін-бірі аялап, құрметтеп, үнемі бір-біріне қол ұшын беріп, отбасын көркейтіп, гүлдендіріп, үлгілі, өнегелі отбасына айналдыру, ата-анаға масыл болмау, жоқты тауып бер деп қинамау, мал-мүлкін ысырап қылмау, шашпау; отбасы мен ата-анасының ар-намысын қорғау əрбір ер азаматтың отбасы мен ата-анасы алдындағы бас тартуға болмайтын адамдық жəне азаматтық міндеті екендігі ерекше ескертіледі.

	Бұл тəрбие ұрпақтардың отбасын сүю, ата-анасын қадірлеу, ұқыпты, үнемшіл, мейір-шапағатты болу, отбасына, ел-жұртына, туған халқы мен Отанына пайдалы адам болу саналылығын жоғарылатады. Артына жақсы ұрпақ қалдырып, адамзат қоғамының өсіп-өркендеуіне үлес қосу, сондай-ақ, отбасы мен ұрпақтар алдындағы жауапкершілік сезімін жоғарылатады. Алғашқы адымда көпшілдік танымын орнатып, қоғамдық барыс-келіс, алыс-беріс істеріне дағдыландырады. Аналарды құрметтеп, балаларды аялау жəне оларға қамқорлық жасау санасын жоғарылатады.





ЕЛ-ЖҰРТ ТАНЫТУ




	Халықтық дəстүр бойынша, ер балалар ат жалын тартып мініп, ақ-қараны ажыратып, оң мен солын тани бастасымен, оларды əкелері ертіп жүріп алыс-жақын ел-жұртпен таныстырады. Үлкен жиын-тойларға апарып, аты шыққан би, ақын-жыраулар мен өнерлі, үлгі-тағылымды адамдарды сыртынан көрсетіп немесе жүздестіріп, олардан өнеге алып, өнер-білім үйренуге шабыттандырады. Сондай-ақ, баласын тəрбиелі кісілердің арнаулы тəрбиелеулеріне береді. Ел мен жерді аралатып, қоныс-суаттарын, жайлау, қыстау, күзеу, көктеулерін, ру-тайпалардың мекенді жер-суын көрсетіп, шекарасын ұғындырады.

	Бұл тəрбие ұрпақтардың көз аясын кеңейтіп, білімін молайтады, оларды Отаншыл, халықшыл болуға, туған жері мен өскен еліне деген азаматтық сүйіспеншілігін арттырып, қоғамдық қарым-қатынасын нығайтуға тəрбиелейді. Өрісін кеңейтіп, досын көбейтіп, көпшіл, халықшыл болуға жетелеп, қоғамдық бейімділігін арттырып, адамгершілік қасиетін жетілдіреді.





ЖІГІТ СЫНЫ. ЖІГІТТЕРДІҢ ЖАН ДҮНИЕСІНЕ ҚОЯТЫН СЫН




	Қазақ қыздары жігіттердің жан дүниесін сынағанда, əрбір азаматтың бойынан жан сезімінің тереңдігін, махаббат-кегі, мақсат-мұратының айқындығын, адамгершілігінің асқақ, мейір-шапағатының терең, ниетінің түзу, көзінің ашық, көкірегінің ояу, ақыл-білімінің мол болуындай тамаша қасиеттер іздейді. Яғни, тəрбиелі, текті, əдепті, ибалы, өнерлі, білімді, адал, арлы, нысапты, жанашыр, мейірбан, ізгі ниетті, əділ, терең ойлы, тамаша мінезді, сезгір де сергек, кеңпейіл де кешірімді, көреген де көсем болу керек деп қарайды, əрі оларға төмендегідей жеке-жеке анықтама береді.





Көсем жігіт




	Күллі халықты ұйымдастырып жол бастайтын, ел-жұрты жол таппай дағдарған сəтте дұрыс бағдар, тура жол көрсетіп, адасқандарды алға жетелейтін, көпке жол басшы, серке болып, туған жеріне бақыт-байлық жаратып, береке-бірліктің ұрығын себетін, ел басына күн туғанда қиындықтан құтқарып, халқының мұңын мұңдап, жоғын жоқтайтын, елін жанындай, Отанын арындай көретін, ақыл-ойы ерекше жетілген, білімі ұшан-теңіз, көреген көшбасшы жігіт.





Шешен жігіт




	От ауыз, орақ тілді, шаршы топта сөз бастайтын, ақылы мен біліміне сүйеніп халқының кеткен кек, өткен өшін алатын, дауын даулап, көңілін аулап, қылышқа тоқтамағанды қызыл тілмен тойтарып, елін жауға, жолдасын дауға бермейтін, қызыл тілін безеп, қылыштайын кезеп, дауда ойнайтын, ауыздыға сөз, аяқтыға жол бермейтін ерекше шешен жігіт.





Батыр жігіт




	Баданасын киіп, бар қайратын жиып жауда ойнайтын, өктемдік пен жауыздықты шаужайлайтын, жеріне қорған, халқына тірек болатын, яғни, дұшпанына жол, жамандыққа қол бермейтін, туған жері мен Отан, халқына қауіп-қатер төнгенде атойлап алға шығып, жауын ықтырып, дұшпанын бұқтырып, елі мен жерін, Отаны мен халқын қорғайтын жүректі де білекті жігіт.





Ақылды жігіт




	Өмірге, қоғамға, адамға ой көзімен қарайтын, барлық істі күшпен емес, ақыл-айламен шешетін, терең білімді, ұшқыр ойлы, өнерге жетік, халқының өткен-кеткенін хатқа жазып, қауым жұртына ұқтырып отыратын, арғы-бергі тарихқа қанық, адасқанға ақыл көрсетіп, алжасқанға кеңес беретін, егескендерді елдестіріп, жауласқандарды достастыратын, елін оятып, халқын береке-бірлікке шақыратын, бақ қонса тасымайтын, қайғыға жасымайтын, адамгершіліктен аттамайтын, жүрген-тұрған жерінде үлгі-өнеге, өнер-білім таратып жүретін саналы да салауатты жігіт.





Іскер жігіт




	Адамдық қарым-қатынас пен барыс-келіс, алыс-беріс істеріне шебер, барлық қиын істі қисынына келтіретін, кері кеткенді келістіріп, қисайғанды түзеп, ұшқынды жалынға, тамшыны теңізге айналдыратын, қолынан да, тілінен де не қилы іс келетін қолы епті, аузы дуалы жігіт.





Сері жігіт




	Құландай жүйткіген жүйрік атқа мініп, құмай тазы ертіп, қыран ұстап, ат құлағында ойнайтын, беліне кісе байлап, бес қаруын сайлап, асқақтата əн шырқап, күмбірлете күй тартып, ат əбзелдерін сəндеу мен мырзалық жүріс-тұрыста, киіп-ішуде ел-жұртқа үлгі-өнеге көрсетіп, халыққа өнер-білім, мəдениет таратып, даласын əнмен əлдилеп, күймен көмкеріп, саятшылық пен салтанаттың туын көтеретін өнерлі де өршіл жігіт.





Ісмер жігіт




	Ағаш пен темірден ою ойып, алтын, күмістен түйін түйіп, тері-терсектен өрім өретін, қолынан келмейтіні жоқ, бармағынан өнер төгілген, үй жасап, сарайларды сəндейтін, мүйізді оюлап, піл тісімен қиюлайтын, əртүрлі бұйымдарды алтынмен аптап, күміспен қаптайтын сегіз қырлы, бір сырлы, шебер, өнерлі жігіт.





Жалқау жігіт




	Ұйқысы қанбайтын, іске қолы бармайтын, кесір сөзді, кері қадамды, құдайдың құтты күнін сенделіп бос өткізіп, ас ішіп, аяқ босатқанды ғана білетін, еңбекке ебі, шаруаға икемі жоқ, бөспе, боркемік жігіт.

	Қазақ қыздары өздерінен дəмеленіп жүрген жігіттерге осындай толып жатқан сын, мін тағып, олардың артық-кемін алдын ала таразылап барып, өмірлік жар болу-болмау ісін онан соң барып шешкен. Сыннан өтпеген сырты бүтін, іші түтін, ақылсыз, білімсіз есер жігіттерден ат бойларын аулақ ұстаған.

	Қазақ қыз-жігіттерінің қалыңдық тауып, жар таңдау жəне бір-бірін жан-жақты, егжей-тегжейлі сынауының өскелең адамгершілік ақыл-парасат пен үлкен ғылыми негізі жəне тəлім-тəрбиелік мəні бар. Ол болашақ отбасының босағасының берік, түтінінің түзу ұшуына, екі жастың тату-тəтті өмір сүріп, қосақтарымен қоса ағаруына мүмкіндік жасайды. Болашақ ұрпақтардың сау денелі болып өсіп-жетілуін қамтамасыз етеді. Бір-бірін əбден сынап, терең түсінісіп бас құрған жастардың отбасы ұрыс-керіс, дау-жанжалдан аулақ, көңілді болады. Өмір сынынан сүрінбей өтеді.





САЛ




	Сал – қазіргі заманның опера-театрының бүкіл қызметін жалғыз өзі атқаратын аса талантты, ерекше өнерлі, əнші-күйші, ақын, сазгер ер адам. Салдардың киім үлгісі елден ерек, əрі қымбат, əсем болумен бірге, олардың жүріс-тұрысы жарасымды, сəнді, ер-тұрмандары көз жауын аларлық, алтынмен аптап, күміспен қапталған ерекше əдемі, сондай-ақ, артындағы қоржыны толған қымбат торғын-торқа, сан алуан маржан-моншақ, т.б. заттар болады.

	Салдық дəстүрде салдар ел аралап өнер көрсеткенде, баратын ауылына тіке бармай, ауыл маңына таяу жерге барып атынан түсіп, «ауылдарыңызға пəлен сал келе жатыр» деген хабар жібереді де, ауылдың қыз-келіншектері мен бозбалалары келіп өзін ауылға салтанатпен бастап баруын күтіп жатады. Сонымен, «сал келіпті» деген хабарды естіген соң, ауылдың қыз-келіншектері мен бозбалалары барып оны тұрғызып, ауылға алып барады да, қоржынындағы дүниелерді түгел бөлісіп алады. Оған сал ешнəрсе демейді. Салдық салт солай.

	Ертеде, салдар халықтың еркесі, той-думанның сəні, мырзалықтың үлгісі, ұлттық мəдениет пен өнердің үгітшісі жəне дамытып-жалғастырушысы, əн-күй мен өлең-жырдың қамбасы, халықтың рухани өмірін байытып, көркем өнерін ұрпақтан-ұрпаққа жалғастырушысы болған.

	Салдардың махаббат-сүйіспеншіліктері мен өмірлік жар болу ниеттерін білдіруі де елден ерекше болған. Егер салдар өздері əдейі іздеп барып, шынайы сүйген қызымен үйленгісі келсе, онда, ол барлық асыл киімін, күміс ер-тұрманын, тіпті, астындағы атын да сол ауылға тастап кетеді. Соған қарап оның қызбен сөз байласып, үйлену ниетіне келгендігін аңғарады.





СЕРІ




	Сері де сал сияқты əрі ақын, əрі сазгер, əрі əнші, əрі күйші болады. Алайда, оның киім үлгісі салға қарағанда сыпайы, ықшам, ыңғайлы болады. Одан тыс, серілер қыран ұстап, тазы ертіп, аң аулап, саятшылық құрып, даланы дуға, ауылды жырға бөлейді. Батырлық пен балуандықты, шешендік пен шеберлікті, ерлік пен ептілікті түгел меңгерген нағыз сегіз қырлы, бір сырлы болады.

	Сал-серілік екінің бірінің қолынан келе бермейді. Оған сан алуан өнер, мол байлық қажет, яғни, сал-серілердің бойынан ақындық пен сазгерлік, аңшылык пен күйшілік, адамгершілік пен жомарттық, мəдениеттілік пен парасаттылық жəне мол экономикалық байлық секілділердің барлығы табылған. Олар халыққа өнер-білім, үлгі-өнеге, тамаша кісілік мəдениет таратуды мұрат тұтқан.

	Сал-серілер халықтың басын біріктіріп, өзара таныстырып, табыстырып, адамдарды ізгілікке, мейірімділікке, мəдениеттілікке, көпшілдікке баулиды. Халықтың əдебиет-көркемөнерге деген ынта-ықыласын жоғарылатып, рухани жан дүниелерін байытады. Адамдарды өнер сүйгіштікке жетелеп, рухани өркениеттің өміршеңдік қуатын арттырып, əдебиет пен мəдениеттің дамып, түрленіп, мазмұнының байып, ұрпақтан-ұрпаққа мəңгілік жалғасуына берік негіз қалайды. Адамдардың қайғы-қасіретін ұмыттырып немесе жеңілдетіп, көңіл күйін көтеріп, рухын серпілтіп, түрлі ауру-сырқауларға қарсылық қуаттарын арттырады. Болашаққа деген үміткерлік сенімдерін күшейтеді.





САЛБУРЫН




	Салбурын – бір түрлі көңіл ашу жəне спорт қимылы. Қазақ халқы аңшы, саятшы адамдардың топтасып аң аулап, саят құруын «салбурын» деп атайды.

	Салбурынға шыққан аңшылар мен саятшылар күндізден кешке дейін ит жүгіртіп, құс салып, мылтық атып, аң аулап, əр жолы аулаған аңды жасы, жолына қарай бөлісіп алады. Алайда, ауыл ақсақалдарының, инабатты, сыйлы адамдар мен алыстан келген кісілердің жолы бөлек болады.

	Салбурынға шыққан адамдар жаз күндері болса, шатыр тігіп немесе қарағай түбінде, қыс күндері болса, ауқатты адамдардың үйіне барып, аулаған аңдарының етін былқытып асып тастап, бастарынан өткен ерліктері мен серіліктерін айтып көңіл көтереді. Əн салып, күй тартып, жүрген жерлерін дыр-думанға бөлейді.

	Салбурын – адамдардың ерлігі мен ептілігін, кісілігі мен жомарттығын сынайтын тамаша спорт жəне көңіл ашу қимылдарының бірі. Ол адамдардың көңілін көтеріп, рухын тасқындатады. Денесін шыңдап, шынықтырып, түрлі ауру-сырқауларға қарсылық қуаттарын арттырады. Адамдарды ерлікке, серілікке, мəдениеттілікке, өнерге баулып, тамаша мінез-құлық қалыптастыруға дағдыландырады.





САҚАЛ-МҰРТ ҚОЮ




	Қазақ халқы «сөз көркі – мақал, жігіт көркі – сақал» деп, ер азаматтары сақал-мұрт қоюды – азаматтықтың, инабаттылықтың, ақсақалдықтың белгісі деп қарап, балиғатқа толған бозбала кездерінен бастап мұрт қойса, балалы-шағалы болып, келін түсіріп, қыз ұзатып немерелі болған соң сақал қояды. Алайда, сақал-мұртты қалай болса солай қоя бермеген, қайта, сақал-мұрт қоюдың өзіндік жөн-жосығы болған. Мысалы, ер азаматтар мұртты балиғатқа толғаннан балалы-шағалы болып, тұңғыш қыз ұзатып, келін түсіргенге дейін қойса, келін түсіріп, қыз ұзатып, немерелі болған соң, ресми сақал қояды. Ал, келін түсіріп, қыз ұзата алмағандар 50-ден асқан соң сақал қояды.

	Қазақ халқы сақал-мұрт қоюды жігіттік əсемдік пен ақсақалдық салауаттылықтың, өмірге деген шүкіршіліктің, қанағатшылықтың белгісі деп қараған, яғни, білікті кісілер балалы-шағалы болып, немере сүйген соң, Құдайдың бергеніне шүкіршілік етіп, «болдым, толдым, ата болдым, кейінгілерге ақыл-кеңес беріп, үлгі-өнеге көрсетер кезім жетті, дүниенің ендігі қызығы – ұрпақтарға тəн. Енді бала-шағаның алдында көз жұмсам арманым жоқ» деп, сақал қойып, əрі сол күннен бастап өздерін дүние қызығынан шеттетіп, қызбалықты тастап, жастарға ақыл айтып, үлгі-өнеге көрсету жолына түседі.

	Əдетте, мұрт қойған жігіттер мұртын аузына түсірмей, əдемілеп шалғысын қайырып жүреді. Ал, сақал қойғандар, сақалды өздерінің бет пішіндеріне жарасатындай етіп қойып, əдемілеп жасап, жуып-тарап, таза ұстайды. Ешқашан кір-қожалақ, қауғадай қып өсіріп жібермейді. Қайта, сақалын ауық-ауық тарап, жасап, жарасымдылығын сақтайды. Тіпті, ел-жұрт 60-қа келгенше сақал-мұрт қоймай, бет-аузын жылмықтай қылып жүрген еркектерді «қартайғанын білмеген ақымақ» деп сылтың етеді.

	Қазақ халқы сақалды ерекше қадірлейді. Жасы кіші адамдар сақалды кісілерді көргенде, оларға міндетті түрде сəлем беріп, құрмет көрсетеді. «Ақсақал» деп алдарында əдеп сақтап, кішілік, кісілік танытады. Ешқашан оғаш қылық, оқыс мінез көрсетпейді. «Сыйға – сый, сыраға – бал» дегендей, сақал қойған кісілер де сақалының салауатын сақтап, «ақсақал» деген ардақты атқа дақ түсірмеуге тырысады, Яғни, өздерін ауыл ақсақалы болдым, отбасы мен ауыл-аймақтың ұйтқысымын деп есептеп, ел алдындағы ақсақалдық парыздарын өтеп, асқақ адамгершілікпен, жомарттықпен үлгі-өнеге көрсетуге тырысады.

	Қысқасы, сақалды «осы қасиетті сақалдың қадіріне жетемін, атына дақ түсірмеймін, ел-жұртыма үлгі-тағылым көрсетіп, халқымды береке-бірлікке шақырамын, пенделік былық-шылыққа бой ұрмаймын» деген кісілік қадір-қасиеті жоғары адамдар ғана қояды. Болмаса, сақалдың қадір-қасиеті қашады деп ұғынады. Сондықтан да, үлкен адамдар əбестік қылық көрсетсе, оларды «аузына ата сақалы шыққанша онысы несі» деп сөгеді. Ал, жаман іс-қимыл көрсетсе, «анау аузыңдағы сақал ма, не?! Сақалды басыңмен ұялсаң болмай ма?!» деп қатаң жазғырады. Сақал-мұрт қою ер адамдардың жауапкершілік жəне борыштылық сезімдерін күшейтіп, адамдарды ізгілікке, тектілікке, тазалыққа баулып, асқақ адамгершілікке дағдыландырады. Ер азаматтардың ел-жұрт арасындағы беделін көтеріп, қадір-қасиетін арттырады.





ЖЕКПЕ-ЖЕККЕ ШАҚЫРУ




	Қазақ халқының байырғы соғыстарының көбі жауларын жекпе-жекке шақырумен басталып, қоян-қолтық айқаспен жалғасын тауып, ең соңы не жеңіс, не жеңіліспен аяқталып отырған, яғни, жаумен бетпе-бет келгенде, жаужүрек батырлар елден бұрын атойлап алға шығып, қарсы жағының өзіне аты белгілі батырларының бірінің атын айтып жекпе-жекке шақырады. Оның артында тұрған жауынгерлері «жекпе-жек! жекпе-жек!» деп ұрандатып тұрады. Сол дəуірдің соғыс заңы бойынша аты аталған батырлар міндетті түрде жекпе-жекке шығуы шарт. Ал, шықпай қойса, оның беделіне дақ түсіп, соңына ерген жасақтарының сағы сынып, рухтары түседі.

	Жекпе-жекке шыққан батырлардың басына қандай қатер төнсе де, артындағы жақтасы көмек бермейді. Олай істеу соғыс заңына қайшылық жасағандық есептелген. Жекпе-жекте жеңген батыр жеңілген батырдың басын алуға, ат-көлігі мен құрал-саймандарын олжалауға құқықты. Тіпті, басын алмай, тірідей байлап əкетсе де, жанын қиып кешірім етіп жіберуге де ерікті болған.

	Жекпе-жекке шақыру өз жауынгерлерінің рухын серпілтіп, ерлік жігерлерін арттырып, күш-қуаттарын тасытса, қарсы жағының сағын сындырып, жауынгерлік қуаттарын əлсіретеді. Жүректеріне қорқыныш, үрей салып, соғыс тəсілдерінен алжастырады.





КӨҢІЛ АШУ ЖƏНЕ СПОРТ ОЙЫНДАРЫ





Ат бəйгесі




	Ат бəйгесіне той хабары тарап, ел-жұрт ат бəйгесі өткізілетіндігін білген соң, əр ауыл жүйрік аттарын ұстап арнайы жаратып, баптап, бəйгеге сақадай сайлайды. Шабандоздар іріктеліп, ат айдайтын қол-аяғы жеңіл, тəжірибелі жігіттер тағайындалады. Бəйге өткізетін күні ат айдайтын жігіттер бəйгелер мен шабандоздарды жиып алып, 30–40 шақырым, тіпті 60–80 шақырым жерге дейін тобымен айдап барып, мөлшерлі жерге барған соң, ат бастарын кері бұрғызып, түгел қатарластырып қойып, барлығын тең бір уақытта жарыстырып жібереді де, өздері жолшыбай бəйгелердің шабысын бақылай, ережеге қиғаштық жасаған-жасамағандықтарына төрелік айтады.

	Əдетте, бəйгеге аттар айдалып кеткен соң, артта қалған тойшыл қауым бəйгелер шаң бергенше ауылда қыз қуу өткізіп, жамбы атысып, теңге ілісіп, аударыспақ ойнап, арқан тартысып, күресіп, мəре-сəре болысады. Бəйгеден озып келгендерге тоғыз-тоғыздан; ал, одан кейінгілеріне өз лайығында бəйге береді.

	Ат бəйгесіне қазақ халқы ерекше мəн беріп, ат бəйгесі десе кəрі-жас, ер-əйел, бала-шаға елеңдеп, үйде отыра алмайды. Ат бəйгесі адамдардың рухын көтеріп, жігерін тасқындатып, үміт-сенімін арттырады. Адамдардың денесін шыңдап, денсаулығын күшейтіп, түрлі ауру-сырқауларға қарсы қуатын арттырады. Адамдарды қызуқанды, ашық-жарқын, көпшіл, думаншыл болуға дағдыландырады.





Қыз қуу




	Қыз қуу – қазақ халқының жиын-той, мереке-мейрамдарында үнемі өткізетін спорттық ойындарының бірі. Əдетте, қыз қууға бір жігіт пен бір қыз немесе бір еркек пен бір əйел атқа мініп шығып, ойын көрсетеді.

	Қыз қууға келген адамдар ру-ру, ауыл-ауыл болып екі немесе бірнеше топқа бөлініп, əр топ бір кезекте қыз, бір кезекте жігіт шығарып, қыздары мен жігіттерінің қимыл-қылықтары мен кісілік мəдениеттерін, ат өнеріне төселген-төселмегендігін, аттарының шабысы сияқтылардың барлығына өз бағаларын беріп отырады.

	Бұл ойынға көбінде оңаша сырласуға мүмкіндіктері болмай жүрген жігіттер мен қыздар шығады немесе ел қалауы бойынша ат өнеріне жетік, қимылы шапшаң, ақыл-айласы мол əйелдер мен ерлерді таңдап шығарып, оларға ауылындағы ең жүйрік атты мінгізіп, қарсы жақтарының сағын сындырып, ойынды қыздыруды мақсат етеді.

	Ойын тəртібі бойынша, қыз қууға шыққан қыз бен жігіт топтан шығып, көз көрім жерге дейін қатарласа жүріп əзілдесіп, сырласып барады да, мөлшерлі жерге барғанда жігіт атының басын шорт бұрып, өз тобына қарай тұра қашады. Қыз қамшысын үйіріп оны тұра қуады. Егер жігіт əзілдесіп бара жатқанда қызға дөрекі қылық, жағымсыз мінез көрсеткен болса, онда, қыз қашқан жігітті жолда қуып жетсе, оны көмбеге жеткенше қалағанынша ұрып баруға құқықты. Ал, оған жігіттің қол қайтару, қарсыласу құқығы болмайды. Тек қорғануға ғана құқықты болады. Сол сияқты қыз қууға шыққанда, мөлшерлі жерге жеткенше қызды жігіттің де құшақтауына, сүюіне болады. Оған қыздың да ашулануына, қарсыласуына болмайды. Тек қорғануы, айла-тəсілмен сытылып кетуі қажет. Ойынды қыздыру үшін аты мен өзіне сенген қыз-жігіттер əдейі батыл, дөрекі қылықтарға барып, қарсы жағының қарымын байқайды.

	Егер жігіт барар жолда қызға жылы-жылы сөйлеп, жарасымды əзіл айтып, көңілінен шыққан болса, онда қыз жігітті қуып жетсе де, жөн сипай қамшылап немесе құр қамшы үйіріп, ойын көрсетіп келеді. Кейде қызық үшін бас киімін қағып түсіріп жібереді. Сөйтіп, қағылез қыздар астындағы атының жүйріктігі мен өздерінің ат өнеріне шеберлігін көрсетіп, жігітті жеңген болады. Ал, аты жігітке жете алмай жолда қалса, онда қыз жеңілген есептеліп, күлкіге қалады.

	Қыз қуу ойынының да ғылыми мəн-мағынасы өте жоғары. Ол адамдардың бір-біріне деген достық сүйіспеншілігін арттырады. Адамдарды батыл, ер жүрек, көпшіл, ашық-жарқын болуға баулиды. Адамдардың қарым-қатынасын кеңейтіп, барыс-келістерін жиілетеді.





Теңге ату




	Теңге ату – адамдардың, əсіресе, жастардың қару ұстау өнері мен көзге атар мергендігін сынайтын ойын түрі. Оған түрлі жиын-тойларда əр ауыл, əр ру өздерінің мерген деген қыз-жігіттерін қатыстырады.

	Теңге ату көбінде ат үстінде орындалады. Онда, сайысқа түсуші адам ат үстінде шауып келе жатып, биік бағанға ілінген күміс теңгені мөлшерлі жерден садақ немесе мылтықпен атып түсіруі шарт. Сол жүлдегер болады. Теңге атудың жарыса ату, кезектесіп ату сияқты түрлері бар.

	Теңге ату ойыны – қыз-жігіттерді ерлікке, ептілікке, мергендікке баулып, ат өнері мен қару өнерінің қыр-сырына жаттықтыратын біршама күрделі əрі нəзік спорт ойындарының бірі. Адамдардың бəсекелік қабілетін арттырып, жастарды үміткерлікке, қайсарлыққа, батылдыққа, табандылыққа дағдыландырады. Өнерлі, өршіл болуға баулиды.





Теңге ілу




	Теңге ілу ойынында, түзулеу, жазық жерге теңгелерді қызыл, көк, ақ шүберектерге түйіп, оларды бір сызық бойына келтіріп үш, бес, жеті жерге көміп, теңге түйген шүберектің шетін көзге анық көрінетіндей етіп шығарып қояды. Онан соң, шабандоздар шығып, оны ат үстінде шауып бара жатып, еңкейіп іліп алады. Теңгені бір жолда кім түгел іліп əкетсе, сол жүлдегер болады.

	Теңге ілу ойынында əр шабандозға үш кезек беріледі. Шарт: көмілген теңгені шауып бара жатып, ат басын ірікпей, түгел іліп алу керек. Бірақ, теңгені ілген кезде ат басын іркіп тоқтатуға немесе атты ақырын жүргізуге болмайды. Олай етсе, қанша теңге ілсе де есепке алынбайды. Жүлдегерлер жалпы қанша теңге ілгеніне қарап анықталады.

	Теңге ілу – бозбалалар мен ер-жігіттерді ептілікке, ерлікке, күрделі ат үсті өнеріне баулитын тамаша спорт ойындарының бірі. Бұл ойынға ат тізгінін еркін меңгеріп, ат құлағында ойнайтын, шауып бара жатып, ат бауырынан өтіп кететін епті де ер жүрек жігіттер шығады.

	Теңге ілу жастарды батылдыққа, ерлікке, қайсарлыққа, шеберлікке баулып, оларды ақылды, айлалы, іскер болуға дағдыландырады. Бəсекелік жəне үміткерлік қабілетін жетілдіреді. Адамдардың денесін шынықтырып, сау денелі, күш-қайратты, тепсе темір үзетін атпал азамат болып жетілуіне мүмкіндік жасайды.





Аударыспақ




	Аударыспақ ойынында, екі топтан атқа мінген екі қарулы жігіт шығып, көп ортасында бір-бірімен аударысып, өздерінің күш-қайрат, ақыл-айласы мен аттарының мықтылығын байқатып, өнерлерін көрсетеді.

	Əдетте, аударыспаққа шыққан жігіттер қапысын тауып, бір-бірін аттарынан аударып тастауына да, шамасы жетсе, атынан жұлып алып, өңгеріп əкетуіне де болады. Қарсыласын атынан аударып тастаған немесе атынан жұлып алып, алдына өңгеріп əкеткен жігіт жүлдегер болады.

	Аударыспақ – ат үстінде ойналатын, жігіттердің күш-қайратын, ақыл-айласын сынайтын спорт ойындарының бірі. Бұл ойын адамдардың рухын шыңдап, денесін шынықтырып, олардың ақаусыз өсіп-жетілуіне мүмкіндік жасайды. Əрі адамдардың бəсекелік жəне үміткерлік сезімін оятып, оларды батыл, ержүрек, қайсар, табанды, епті болуға дағдыландырады. Күш-қайратын молықтырып, ақыл-айласын байытады.





Күрес




	Күрес – екі адамның топ ішінен суырылып шығып белдесіп, бірін-бірі жығуды мақсат еткен күш сынасу өнері. Сондай-ақ, қазақ халқының өте ертеден жалғастырып келе жатқан дəстүрлі спорт ойындарының бірі.

	Қазақ күресінің қағидасында: күресуші палуандардың жасы, жынысы, үлкен-кіші, арық-семіздігі, ауыр-жеңілдігі ескерілмейді. Қайта, «əлі жеткен алып та, шалып та жығады», «күш атасын танымас» деп, күресетін адам мейлі ер, мейлі əйел, мейлі шал, мейлі бала болсын, қарсы жағымен «күресемін» деп, беліне мықты белдік байлап ортаға шықса болғаны, оны шектемейді. Қайта күрескен екі адамның қай-қайсысы да қарсыласын нендей амалмен болса да жығып, жауырынын жерге тигізсе болғаны, жеңген есептеліп, жүлде алады.

	Ертеде күрес өнері белгілі бір ауылдың, рудың жəне елдің атақ-абыройына ерекше əсер еткен. Сол себепті əр ру, əр ауыл, əр ел өздерінің ең күшті, қарулы деген азаматтарын үлкен жиын-тойларға арнайы алып келіп күрестіріп, атақтарын асырып, абыройларын көтеруге күш салған.

	Күрес өнері адамдардың бұлшық еттерін жетілдіріп, денесін шыңдап, шынықтырып, күш-қуатын арттырып, ақаусыз өсіп-жетілулеріне зор мүмкіндік жасайды. Сонымен қоса, бəсекелестік, үміткерлік сезімін арттырып, оларды батыр, батыл, ержүрек, қайсар, табанды болуға дағдыландырады. Ақыл-айласын, ептілігін кемелдендіре түседі.





Жорға жарысы




	Жорға жарысы – ат жарыстырудың бір түрі. Дəлірек айтқанда, төрт аяғын тең салып, ырғатыла, тайпала басатын аттардың өнер сайысы.

	Қазақ салтында, жорға жарысына қатысатын жорға аттардың ер-тұрманы өте сəнді, шабандоздардың киім-кешегі əлем-жəлем, көз жауын аларлықтай əдемі болады. Бəйге атқа балалар мініп шапса, ал, жорғаға үлкен адамдар мініп өнер көрсетеді.

	Жорға жарысына («жорға салу» деп те аталады), əр ауыл, əр ру тайпалған жорғаларын іріктеп қатыстырады, жорғалардың жорғасынан танбай озып шығып, көмбеге бұрын жеткені жүлде алады. Жорға жарысы көбінде айналма жарыс түрінде өтіп, көрермендер əрбір жорғаның аяқты қалай тастап, жорғалағанын бастан-аяқ қадағалап көріп отырады. Жорғалар алда-жалда жорғасынан танып кетсе, оған үш ретке дейін ескерту беріледі де, үштен артық жорғадан танса, жарыс нəтижесі күшін жояды. Сондықтан жорға жарысында жорғалардың жарыстағы қимылы ерекше қадағаланып отырылады.

	Жорға жарысы да – ат спортының бір түрі. Ол шабандоздардың ерлігін, батылдығын, ат өнеріне деген құштарлығын, төзімділігін, табандылығын арттырады. Денелерін шыңдап, шынықтырады. Бəсекелік жəне үміткерлік қабілеттерін жоғарылатып, адамдарды ашық-жарқын, көпшіл, халықшыл болуға баулиды.





Арқан тарту




	Арқан тарту – жиын-тойларда арқанның екі жағынан ұстап тартысып, күш сынасатын ойын түрінің бірі. Бұл ойынның жеке тартыс, жұптасып тарту, топтасып тарту, бұқаша тарту сияқты бірнеше түрі бар.

	Арқан тартуға көбінесе қабырғасы қатып, бұғанасы бекіген атпал азаматтар түседі де, қай жақтың күші басым келіп, белгілі шектен сүйреп өткізіп кетсе, сол жақ жеңіп, жүлде алады.

	Арқан тарту – адамдардың күш-қайраты мен ақыл-айласын, табандылығы мен төзімділігін, қайсарлығы мен ерлігін сынайтын ертеден келе жатқан спорт ойыны.

	Ол адамдардың бұлшық еттерінің жақсы жетіліп, ақаусыз өсіп-жетілуіне мүмкіндік жасайды. Денені шыңдап, шынықтырып, түрлі ауру-сырқауларға қарсылық қуатын арттырады. Адамдарды табандылыққа, төзімділікке дағдыландырып, ақыл-парасатын жетілдіреді. Үміткерлік, бəсекелік қабілетін жоғарылатады.





Жаяу жарыс




	Жаяу жарыс – адамдардың ешбір көліктің көмегінсіз, тіке жаяу жүгіріп жарысатын ойын түрлерінің бірі. Жаяу жарысқа ауылдағы ересек балалар мен бозбалалар қатыстырылады. Жарысқа қатысушылар іріктелген соң, белгілі бір орыннан көмбе белгілеп, одан кейін жүгірушілерді бір-екі, кейде, төрт-бес шақырым жерге апарып, барлығын көмбеге қаратып қатарластырып тұрғызады да, басқарушы «жүгір» деген белгі беріп қоя береді. Көмбеге бұрын жеткен адам жүлдегер болып саналады.

	Жаяу жарыс – ғылыми мəн-мағынасы мен тəрбиелік қуаты жоғары ойын түрлерінің бірі. Ол жастарды жылдамдыққа, ширақылыққа, қайсарлыққа, табандылыққа баулиды. Үміткерлікке жетелеп, бəсекелік қабілетін арттырады.





Бəйге беру




	Таңертең кеткен бəйге түс ауа шаң берген кезде, ауылдағы «арқан тарту», «қыз қуу», «теңге ату», «палуан күрес», «жаяу жарыс» сияқты түрлі ойындар да аяқталып, əр ауыл, əр рудың ұшқыр, шапшаң аттарға мінген азаматтары бəйге тартуға жөнеледі. Олар əр 50–100 метрдей жерге дейін (екі-екіден бəйге атты тосып тұрып) өз ауылдарының бəйгесі тұстарынан өте бергенде жанамалай шауып барып: бірі шылбырынан, бірі құйысқанынан демей тартып, алдыңғы тоспада тұрған жігіттерге дейін жеткізіп салады. Ол тоспадағы жігіттер де алдыңғы тоспадағы жігіттер сияқты бəйгені демей тартып, олар да алдыңғы тоспада тұрған жігіттеріне жеткізіп салады. Осылайша, тоспада тұрған жігіттер бəйгелерін бірінен соң бірі демеп, бəйгенің белін бір көтеріп тастайды. Сөйтіп, көмбеге бұрын жеткен ат бас бəйгені алады. Ал, одан кейін келген аттар келу реті бойынша қалған бəйгені еншілейді.

	Ертеде ауқатты адамдар бас бəйгеге түйе бастатқан тоғыз, екінші бəйгеге ат бастатқан тоғыз, үшінші бəйгеге жай тоғыздан бəйге берген. Іледе өткен əйгілі Нұптебектің асындағы бас бəйгеге 100 жылқы тігілген… Сөйтіп, неше күнге жалғасқан салтанатты той соңғы мəреге жетіп, ат бəйгесі біткен соң, жиналған қауым ауылдарына тарай бастайды да, жігіттер жағы көкпарға ыңғайланады.

	Қазақ бəйге беру салтында: той-томалақ өткізген адамның өзіне тəуелді туыс-туған, құда-жегжаттарының аттары бəйгеден келсе, онда, той-нəзір иесінің бəйгеге тіккен мал-дүниесі өзінде қалады. Бəйгеден аты келген туыс-туған, дос-жарандар «бəйгемді аламын» деп ешқашан сұрамайды.

	Бəйге беру – адамдардың ат өнеріне деген қызығушылығын арттырып, ат таңдау, баптап-бағу қабілеттерін жоғарылатады. Үміткерлік жəне бəсекелік қуатын арттырады.





Көкпар тарту




	Әртүрлі ойын-сауық қимылдары түгел өтіп, ат бəйгесі біткен соң, жүйріктерге мініп, сайгүліктерін ойнатқан ер азаматтар той жасаған үйдің есігі алдына барып, ат үстінен бата жасап, игі тілектер білдіріп, көкпар сұрайды. Той иесі оларға бір серке (ертеде тайынша берген) немесе бір лақты бауыздап, басы мен төрт сирағын кесіп алып, ішек-қарнын алып тастайды да, көкпаршыларға беріп қоя береді.

	Көкпаршылар алған көкпарын кең, жазық бір жерге апарып, ауыл-ауыл, ру-ру бойынша бөлініп, көп алдында өз азаматтарының қайрат-күші мен ақыл-айлаларын, аттарының жүйріктігін сынау үшін кейде жекпе-жек, кейде екі-екіден көкпарға шығып, «сынасу» тартысын өткізіп, жиылған жұртқа өз өнерлерін көрсетеді.

	Көкпар тарту салтында, көкпарды алып қашқан адам жолда кездескен үйлерге паршаланып кеткен лақты апарып тастап, басқа лақ сұрап алуды немесе жол-жора беріп, өз лақтарын қайта алуды игілікті іс есептеген.

	Көкпар тартудың да өзіндік жол-жосыны мен ереже-тəртібі бар, оны қалай болса солай тарта бермейді. Мысалы, көкпар тартқанда адам тек көкпардан ғана ұстап тарту шарт. Адамның киімінен, аттың тізгін-шылбырынан немесе ер-тұрманынан ұстауға; атты, адамды ұруға мүлде болмайды. Сондай-ақ, көкпарды қанжығаға, үзеңгі бауға байлап алуға мүлде жол берілмейді. Көкпарды алып шауып келе жатқан адамның алдын кес-кестеп шабуға, жолын бөгеуге қатаң тыйым салынады. Жоғарыдағыдай қағидаларға қиғаштық жасағандарға айып салынады. Яғни, көкпар заңдылықтарына қайшылық істеп, ат-көлік, адам зақымдалса, немесе адам өлсе, шығын жəне құн төлейді.

	Əдетте, жалпылама «көкпар» деп аталғанмен, ол тарту тəсілі жəне көкпарды алып-беруіне байланысты бірнеше түрге бөлінеді.





Ойын тартыс




	Ойын тартыста, бір адам көкпарды алдына алып, оны 2–3 шақырым жерге апарып тастайды. Одан соң, жиналған екі топтан екі-екіден жұптасып, төрт жігіт майданға шығып, олардың бір-бір серігі жолда тоспада қалып, сығайланған екеуі майданға апарып тастаған көкпарды ат үстінен іліп алып, өз топтарына немесе көмбеге қарай алып қашады. Оны өзімен бірге майданға шыққан қарсы топтың жігіті қуып жетіп, қолындағы көкпарды тартып əкетуге тырысады. Олар солай бір-бірімен таласып жүріп тоспаға тастаған жігіттерінің тұсына келгенде олар да қарсыластарының алып бара жатқан лағына таласады. Ақырында көкпарды күші жеткен, аты жүйірік жағы тартып алып, көмбеге апарып тастап, күш-қайраты мен ақыл-айласының молдығын, аттарының жүйріктігін көрсетеді. Одан соң, кезекті басқа жігіттерге береді.

	Ойын тартыста: көкпаршылардың екі-екіден жұптасып шығуына да, үш-үштен шығуына да, жеке-жеке шығып, көкпарды тақымға басып тартуына да; аттың екі жақ қапталына алма-кезек ауыстырып, қарсыласынан қорғануына да; біресе артына, біресе алдына алып айла-тəсіл қолдануына да болады. Бірақ, көкпарды алып шауып бара жатқан адамның алдын кес-кестеп қарсы шабуына, шылбыр тізгініне жармасуына, киімінен ұстап, атын немесе өзін ұруына мүлде болмайды.





Дода




	Сынасу тартысы ақырласқан соң, жиылған қауым жаппай додаға түседі. Онда əр ауылдың азаматтары топ-топ болып бөлініп, бір жақ болып тартысады. Яғни, бір адамы топқа кіріп, көкпарды тақымға басып шетке тартқанда, серіктері оның атының шылбырынан, құйысқанынан тартып демеп, топтан жырып, алып шығады да, оңаша тосып тұрған аты жүйрік серіктерінің біріне бере қояды. Ол көкпарды қағып алып, ұшырта жөнеледі. Егер оны былай шыға бере басқалар қуып жетіп, көкпарын тартып алатындай болса, онда, ол қолындағы көкпарын жақын маңдағы бір сыйлы адамның үйіне апарып тастайды. Көкпаршылар ол үйге «көкпар жолын» беріп, қайта сұрап алады.

	Алда-жалда көкпар додаға көп түсіп, тартуға келмей бара жатса, онда, оны мақсатты түрде басқа тапшы бір адамның немесе инабатты кісілердің бірінің үйіне апарып тастап: «Көгерт! көгерт! көгерт!» деп, есігінің алдында тұрып алады. Немесе «маңдайы кере қарыс ұл берсін, талшыбықтай қыз берсін!» деп, бата тілек жасап, көкпар сұрайды. Үй иесі «көп тілеуі – көл» деп, міндетті түрде бір көкпар береді де, көкпаршылар əкеп тастаған көкпардың етін ырымдап асып жейді. Ең соңында, көкпарды білек күші мол, аты жүйрік бір адам басқаларға ұстатпай алып кетіп, көпке дейін елдің мақтап-марапаттауы мен қызық əңгімесіне айналады.





КӨКПАРДЫҢ ТҮРЛЕРІ




	«Көкпар» – түрлі жиын-той, мереке-мейрамдарда ойналатын көңіл ашу жəне спорт ойындарының бірі. «Көкпар» жалпы үш түрге бөлінеді: Бірінші – лақ, екінші – көкпар; үшінші – аламан. Алайда, бұлардың тартылу ерекшелігіне қарай: сынасу (сын тартыс), дода (жалпылама) дейтін екі түрлі тəсілі бар.





1. Лақ




	Лақ тарту – көкпардың ең жеңіл түрі. Оған «лақ» деп өзі айтып тұрғандай, лақты көкпар етіп тартады.

	Əдетте, лақ тартысқа тойға жиналған үлкен-кіші, кəрі-жас түгел араласып, жас балалар шабытқа қонып, қарттар қайратына мініп, дода тартысқа түсіп, ақыл-айла, күш-қайраттарын көрсетеді. Əр ауыл аттарының жүйріктігін, азаматтарының қажыр-қайратын байқатып, мəре-сəре болысып, көкпаршылар шер-құмарларын бір қандырады.





2. Көкпар




	Көкпарға көбінде ересек адамдар, күш-қайраты мол жігіттер түседі. Себебі, көкпарға үлкен серкелер, тіпті, тайынша берілетіндіктен, оны тартуға кəрі-құртаң адамдар мен бала-шағалардың күш-қуаты жетпейді.

	Салт бойынша, көкпарға берілетін серкенің бас-сирағы кесіп алып тасталып, ішек-қарнын алып тастаған соң, ішін қайта тігіп қояды.





3. Аламан




	Көкпардың бұл түрінде ерен күш-қайратты, ең мықты деген жігіттер ғана өнер көрсетеді. Өзара күш сынасып, ел-жұртқа қажыр-қайраттарын байқатады.

	Əдетте, аламан көкпарға тайынша-торпақ беріледі. Онда тайыншаның бас-сирақтары кесіліп, ішек-қарны алып тасталады да, жарылған жер қайта тігіліп қойылады. Сондай-ақ, бір-екі бел омыртқасын алып тастайды. Сонда алдыға алып жүргенге, тартысқанға қолайлы болады.

	Қорытып айтқанда, көкпар – жігіттің сұңқарын, аттың тұлпарын сынайтын ең тамаша спорттық ойын.

	Ол адамдардың денесін шыңдап, шынықтырады. Түрлі ауру-сырқауларға деген қарсылық қуатын арттырып, адамдардың сау денелі болып өсіп-ержетуіне мүмкіндік жасайды. Қан айналысын жақсартып, жүрек қызметін күшейтеді. Адамдарды ерлікке, батылдыққа, табандылыққа, қайсарлыққа баулып, бəсекелік қабілеті мен үміткерлік сезімін жоғарылатады.





ТОБЫҚ САҚТАУ ОЙЫНЫ




	Тобық сақтау ойыны алыс-жақын адамдар өзара бас қосып, қой-қозы, лақ секілді ұсақ малдың етін жеп отырғанда, адамдардың бір-бірін ақыл-төзім, айла, адамгершілігін сынау мақсатында ойналады. Онда тобық ойнауды ниет еткен адам өзімен бір дастарқанда дəмдес болып отырған біреуді ұнатып, оның адамгершілігі мен азаматтығын, уəде-сертке берік, берік еместігін сынағысы келсе, əбден мұжылған бір тобыққа жасырын белгі салып, оған: «мына тобық сізге аманат. Мұны өзім қалаған бір кезде (оң немесе сол қолыңның) бармағыңның астынан аламын, я, болмаса, алақаныңнан аламын. Осыны өзім сұраған заман айтқан жерден алып бере алсаң, уəдеге беріктігің, азаматтығың, адамгершілігің үшін бір ат міндіремін. Немесе бір алтын сақина беремін. Ал, егер айтқан жерден алып бере алмасаң, маған не бересің?» деп, отырған көптің алдында тобықты алатын, беретін уақытын белгілеп серттеседі де, тобық беруші адам айтқан мерзімі толғанда тобығын əлгі адам қарбалас бір жұмыспен шұғылданып жатқанда немесе жуынып, жолаушылап деген сияқты бір ыңғайсыз кезде тұйықсыз барып сұрайды. Сонда ол тобықты иесі сұраған заман алып бер деген жерінен алып берсе, тобық берген адам жеңіліп, атаған затын береді. Ал, тобық берген адамы айтқан жерінен алып бере алмаса, онда, тобық сақтаушы ұтылады да, айып төлейді.

	Егер тобық ойнаушылар уəде-серттерінде тұрып, бір-бірінің көңілінен шықса, олар тату-тəтты достарға айналады.

	Тобық ойынында: тобық тығуды 3 ай, 6 ай, тіпті, бір жыл деп те серттесе береді. Алайда, сол серттескен уақыт тобықты сұраудың ең соңғы шегі (соңғы күні) есептеледі де шекті мерзімнен бір күн асып кетсе, тобық тығушы адам қасына куəлардың бірін ертіп барып, иесіне тобығын: «мə, аманатыңды ал» деп қайтарып тастап, уəделескенде айтқан атына қоса, үстіне айып алып қайтады.

	Əдетте, тобықты берген адам (арада бір ай өткізіп барып) тобықты аламын деген шекті мерзімі біткенге дейінгі аралықта қарсыласынан тобығын кез келген уақытта, кез келген жерде сұрауына болады.

	Алайда, бір айға толмай сұрауына болмайды. Тобық ойынының шарты солай. Оны ер-əйел, кəрі-жас демей, барлық адам ойнай береді.

	Тобық ойыны – адамдардың уəде-сертке беріктігін, адамгершілігі мен адалдығын сынайтын тамаша ойындардың бірі. Бұл ойын адамның ми қызметін жақсартып, ұмытшақтықтан, ойсоқтылықтан арылтады. Əрі табандылық, қайсарлық, уəде-сертке беріктік, жауапкершілік сияқты тамаша қасиет қалыптастыруға дағдыландырады. Адамдардың түсіністігін тереңдетіп, достық сүйіспеншілігін арттырады. Өзара қарым-қатынасты нығайтып, барыс-келіс, алыс-берісті жиілетіп, өрісті кеңейтіп, досты молайтады.





АЛТЫБАҚАН




	Алтыбақан – қыз-бозбалалардың кеш батқан соң бір араға жиналып, жіппен жұптасып арлы-берлі тербеліп тұрып, əн айтатын жəне өзара сырласып-сұхбаттасатын тамаша ойын түрлерінің бірі.

	Əдетте алтыбақанды ұзын үш сырықтың басын айқастырып байлап (екеуін жасап), аралықтарын 4–5 метр шамасында екі жерге тіктеп, оның бастарына үш қатардан арқан байлайды. Байлаған арқанның екеуі бір деңгейде, қалған біреуі одан жарым метрдей төменірек тұрады. Бір деңгейде байланған екі арқанға бір қыз, бір жігіттен қарама-қарсы, кейде қатарласып отырып немесе тұрып, төменірек байланған арқанға аяқтарын тіреп алады. Оларды қарама-қарсы екі жақта екі адам тербетіп тұрады. Тербеліп тұрған қыз бен жігіт əн салады, өзара сұхбаттасады, тіпті айтысады. Кейбіреулері жұмбақ шешісіп, жаңылтпаш айтысып, қаумалап тұрған жастарға өнер көрсетеді. Ең соңында, олардың орнына басқа тағы бір қыз бен жігіт шығып, олар да көп көңілінен шығуға тырысады. Осылайша ойын түннің бір мезгіліне дейін жалғасады. Бұл ойынды екі-екіден жұптасып та ойнай беруге болады.

	Алтыбақан ойыны – жастарды ұйымшылдыққа, тəртіптілікке баулып, адамдардың көңіл күйін көтеріп, жігер-күшін тасытып, үміткерлік сезімдерін оятады. Болашаққа деген сенімдерін бекемдеп, өнер-білімге деген ынта-ықыласын арттырады. Қан айналысы мен ішкі дене мүшелерінің қызметін жақсартады. Қайсарлыққа, қағылездікке, өжеттілікке, мəдениеттілікке дағдыландырады. Жастардың өзара сырласып, сұхбаттасып, танысып-білісіп, барыс-келістерін жиілетіп, қоғамдық қарым-қатынастарын нығайтатып, достарын көбейтіп, өрістерін кеңейтіп, достық сүйіспеншіліктерін арттырып, оларды көпшіл, халықшыл азамат болуға жетелейді.





БАЛТАМТАП




	Бұл ойынды ойнайтын балалар дөңгеленіп тізіліп отырады. Көптің ұйғаруымен немесе жеребе тартып бір бала ойын бастайды. Онда ойын бастаушы бала оң жағындағы отырған балаға: «балтамды тап» деп, оны иыққа нұқып қалады. Ол: «балтаңды көрген жоқпын» деп, ойын бастаған баланың өзін түртіп қалады. Сонда, ойын бастаушы бала: «сен алмасаң, кім алды?» деп, оны қайта түртіп қалғанда, ол «балтаңды мынау алған» деп, өзінің жоғары жағында отырған баланы нұқып қалады. Ол «балтаңды көргемін жоқ» деп, өзіне жала жапқан баланы қайта нұқиды. Ол «сен алмасаң, кім алды?» деп, өзінен жоғары отырған баланы нұқып қалады… Міне, ойын осы тəртіппен алғашқы ойын бастаған балаға жетсе, ол: «сен саларда мен салар, атқа жемді кім салар» деп, екі жағында көрші отырған екі құрбысын нұқып қалып, өзі ойыннан шығып қалады. Ал, егер ойын реті мен сөзді жоғарыдағы қағида бойынша ойнай алмай немесе айта алмай жаңылғандар болса, онда ойын бастаушыға жетпей, ойыннан сол жаңылғандар шығады əрі ойыннан шыққандар отырғандарға бір өнер көрсетеді.

	Ойын одан ары жалғаса береді.

	Бұл ойын балаларды сергектікке, сезімталдыққа баулып, өзгелер өзін орынсыз талап, өтірік жала жапқан жағдайда да сасқалақтамай, қорықпай табандылық танытатын қажырлы, қайсар, батыл азамат болуға баулып, жасөспірімдердің үміткерлік жəне бəсекелік қуаттарын арттырады. Ұйымшыл, тəртіпті болып, қоғамдық қарым-қатынас қабілеттерін жетілдіреді.





ТЕҢ КӨТЕРУ




	Кілем, киіз немесе көгалдың үстіне бір бала етпетінен жатады. Екі бала оның екі жағынан барып, аяқтарын оның арқасына салады. Онан соң, бірінің аяғын бірі мықтап ұстап алады да:



	– Тең-теңімен,

	Тезек қабымен.

	Ең алдымен сен көтер,

	Екеумізді тең көтер,



	– деп əндете жөнеледі. Сол кезде етпетінен жатқан бала қол-аяғын жиып, үстіндегі екі баланы көтеріп, еңбектеп жүреді. Міне, бұл «тең көтеру» деп аталады.

	Екі баланы тең көтере алмаған бала жеңілген есептеліп, көпке ойын көрсетеді. Ал, көтеріп кетсе, тең болған екі бала ойын көрсетіп, онан соң тең көтереді.

	Бұл ойын балалардың денесін шыңдап, шынықтырып, күш-қуаттарын арттырып, сау денелі атпал азамат болып өсіп-жетілулеріне мүмкіндік жасайды. Жасөспірімдердің бəсекелік сезімдерін арттырып, үміткерлік сенімдерін бекемдеп, қажырлы, қайсар, табанды болуға дағдыландырады.





ƏКЕКЕ, ШЕШЕКЕ




	Бұл ойынды көбінде енді ғана қара табан болып, оң-солын тани бастаған балалар екі топқа бөлініп алып, бір-бірінің етегінен ұстап айналып жүрген сайын:



	– Əкеке, шешеке,

	Əкеке, шешеке,



	– деп қайта-қайта айтып, екі топ бір-біріне қарама-қарсы тоқтаған кезде, бірінші топтағы балалар:



	– Əкем етті еңбек,

	Бақыт-байлық бермек, –



	деп тақпақтаса, екінші топтағы балалар оған:



	– Шешемде – ақыл мол кені,

	Үлгілі адам бол деді, –



	деп жауап қайырады. Онан соң, екі топ:



	– Əкеке, шешеке,

	Əкеке, шешеке,–



	деп əндетіп бір айналып келіп, қайта қарама-қарсы тұра қалып, бірінші топ:



	– Əкем берді базарлық,

	Мен істедім тазалық, –



	деп тақпақтағанда, оған екінші топ:



	– Шешемде – ақыл мол кені,

	Əдепті бала бол деді, –



	деп жауап қайтарады. Ойын осы қағида бойынша, бір жағы жауап таба алмай жеңілгенше жалғасады. Жауап таба алмаған топ жеңілген есептеліп, топтық əн айтып немесе би билеп, ойын көрсетеді.

	Бұл ойынның ғылыми жəне тəлім-тəрбиелік мəні өте жоғары. Бұл ойын балалардың поэзиялық қабілеттерін арттырып, өлең құрағыштыққа, сөз тапқыштыққа баулып, ана тілдеріне жаттықтырады. Балалар бір-біріне еліктеп, бір-бірінен үйреніп, өнер-білімді қадірлейтін жақсы азамат болып жетіледі əрі еңбек сүйгіштікке баулиды. Еңбек пен өнерге деген сүйіспеншіліктерін арттырады.





АҚ САНДЫҚ, КӨК САНДЫҚ




	Бұл ойын – балалар бас құрап топтаса қалғанда ойналатын қазақ балаларының байырғы көңіл ашу əрі спорт ойыны. Мұнда, балалар екі топқа бөлініп, əр топ дүркін-дүркін өз топтарынан ортаға бір-бірден бала шығарып ойнатады.

	Ортаға шыққан екі бала арқаларын бір-біріне тигізіп тұрып, білектеріне-білектерін іліп, мықты қысып тұрып, бір-бірін кезекпен көтеріседі əрі бірінші көтеру кезегін алған бала:



	– Ақ сандық, Көк сандық,

	Қазынасы көп сандық.

	Ақ сандықта асыл бар,

	Көк сандықта айыл бар.

	Сен болғанда ақ сандық,

	Мен болғанда көк сандық.

	Екеуінде біздерге

	Керек-керек көп жабдық! –



	деп, ол арқасындағы баланы əлі жетсе бірнеше көтеріп, бірнеше түсіреді. Көтеріп-түсірген саны қанша көп болып, тақпақты жаңылмай жақсы айтса, сонша жақсы. Себебі, оның қарсыласын қанша көтеріп, əнді қалай айтқанын əр екі топ қалт жібермей санап тұрады да, ойын соңында қорытынды шығарады.

	Бірінші баланың кезегі біткен соң, оны көтеру кезегі екінші балаға келеді. Екінші бала да қарсыласын басып түсу үшін бар қайратын бойына жиып, оны көтеріп:



	– Ақ сандық, Көк сандық,

	Қазынасы көп сандық.

	Ақ сандықта асыл бар,

	Көк сандықта айыл бар.



	Сен болғанда ақ сандық,

	Мен болғанда көк сандық,

	Екеуінде біздерге

	Керек-керек көп жабдық! –



	деп қаруын қайтарады.

	Соңында, олардың бір-бірін көтеру саны мен əн айтуына төрелік айтылып, жеңілген жағы көпшілікке бір өнер көрсетіп береді.

	Бұл ойынның «ақ сандық – көк сандық» аталуында үлкен мəн бар. Ондағы «ақ сандық» – аналарға қажетті; «көк сандық» – əкелерге қажетті құрал-жабдықтарды салатын орын. Демек, зерделі де зерек қазақ балаларының өздерінің балғын қиял, бала тілдерімен сол ата-аналарына қажетті ауыр жүкті көтеруге қашанда əзір екендіктерін білдіруі, еңбекшіл, ержүрек, қайсар азамат болуға бел буулары.

	Бұл ойынның ғылыми мəн-мағынасы да өте жоғары. Балалардың денесін шыңдап, шынықтырып, сау денелі азамат болып жетілулеріне мүмкіндік жасайды. Ата-анаға опалы, адал-арлы, еңбекқор, қайсар болуға дағдыландырып, олардың бəсекелік қуатын арттырып, үміткерлік сенімдерін бекемдейді. Тілдерін жетілдіріп, сөз тапқыштыққа, шешендікке, өлең құрауға шабыттандырып, еңбек пен өнер-білімді ардақтайтын көзі ашық, көкірегі ояу мəдениетті азамат болып шығуға баулиды əрі ұйымшылдық қабілеттерін арттырып, өзара үлгі-өнеге, өнер-білім үйренуге жігерлендіреді.





БЕЛБЕУСОҚ




	«Белбеусоқ» ойынына қатысатын балалар дөңгелене тізіліп отырады. Бұл ойын кей жерде «тақия тастау», кей жерде «қолжаулық тастау» деп те аталады. Ойын тəртібінде дөңгеленіп тізіліп отырғандардың артына бұрылып қарауына, арт жағын қолымен сипалауына болмайды. Бұл тəртіпке қайшылық жасағандар айыпты саналып, ойыннан шығарылады.

	Ойын былай басталады. Барлық бала дөңгелене тізіліп отырып болған соң, көптің ұйғаруымен бір бала қолына жұмарлана бүктелген шүберек белбеуді (немесе тақия, қолжаулықты) алып, отырғандарды айналып жүріп, қолындағы белбеуді олардың артына тастаған бейне байқатып жүреді де, бір кезде осы сезбейді-ау деген немесе өзі сезгірлігін сынап көрейін деген біреудің артына білдірмей тастап кетеді де, жалғасты жалған көрініс беріп отырғандарды айнала береді. Егер артына белбеу тасталғанын отырған бала дер кезінде сезсе, онда ол орнынан атып тұрып, белбеу тастаған баланы қуып жетіп, өз орнына жеткенше шүберек белбеумен сабап барады. Ал аңырып отырып, белбеу тастаған бала өз артына қайта айналып келгенге дейін сезбесе, онда белбеу тастаған бала оны отырған орнында келістіріп соғады əрі оған аңқаулығы үшін ортаға шығарып бір өнер көрсеткізеді. Ол көпке өнер көрсетіп болған соң, жеңген баланы өз орнына отырғызып, қолына белбеуді алып, ойынды ары қарай жалғастырады. Ал, сергек болып, белбеу тастаған баланы қуып жетіп сабай алса, онда жеңген болып, ойынды оған қайта бастатады.

	Бұл ойын балаларды сергектікке, сезімталдыққа, қырағылыққа баулып, жауапкершілік сезімдері мен бəсекелестіктерін арттырады. Денелерін шыңдап, шынықтырады. Сау денелі азамат болып жетілулеріне мүмкіндік жасап, ұрпақтарды ұйымшыл, тəртіпті, көпшіл болуға баулиды.





СОҚЫРТЕКЕ




	«Соқыртеке» де – өте қызықты ойындардың бірі. Бұл ойынды ойнағанда, балалар іштерінен біреуін «мынау соқыртеке болады» деп ортаға алып шығып, көзін қалың кездемемен ешнəрсені көрместей қып таңып тастайды да, оны ортаға алып, анауы бір, мынауы бір түрте қашып ойнайды.

	Егер, соқыртеке болған бала өзін түртпектеп ойнап жүргендердің біреуін ұстап алса, онда өзі табанда соқыртеке болудан құтылып, сол өзі ұстап алған баланы соқыртеке етіп, көзін таңып береді. Сөйтіп, соқыртекеге ұсталған бала көптің түртпегіне түседі. Ал, соқыртеке болған бала маңайындағылардың бірде-бірін ұстай алмаса, онда ол біресе тамды, біресе ағашты сүзіп, бір жағынан серіктерінің түртпегіне түсіп, күлкіге қалып, бірталай əуреге түседі.

	Бұл ойын балалардың жігерін шыңдайды. Балаларды қиындықтан қорықпай, қиын сəттерден жол таба алатын тапқыр, табанды, қайсар болуға баулиды. Сезгірлік пен сергектілікке дағдыландырады. Сыртқы қысымға қарсылық, бəсекелік қуатын арттырып, ақыл-айласын молайтып, өмірге деген ынтасын жоғарылатып, үміткерлік сенімдерін күшейтеді.





ЖАСЫРЫНБАҚ




	Бұл ойынды ойнау үшін, балалар белгілі бір орыннан көмбе сайлап алады да, іштерінен бір баланы «іздеуші», бір баланы «бақылаушы» етіп көмбеге қалдырып, қалған балалар жан-жаққа тарыдай шашылып, жасырынуға кетеді.

	Ал «бақылаушы», «іздеушінің» көзін таңып немесе оны жан-жағына қаратпай күзетіп отырып, балалар əбден жасырынып болған соң, оның көзін шешіп қоя береді. Бұл ретте ол ең болмағанда өз орнына көзін байлап отырғызып қоятын бір баланы тауып алуы қажет. Олай болмағанда, жасырынған балалар мерзімді уақыт толған соң, «бақылаушының» бұйрығымен тығылған орындарынан атып-атып шығып, оны екінші рет тағы да «іздеушіге» қалдырып кетеді. Сөйтіп, ол серіктерін іздеп, тағы да бірталай əуре-сарсаңға түседі.

	Ойын ақырласқанға дейін бірде-бір рет табылмаған (қолға түспеген) бала жүлдегер болады.

	«Жасырынбақ» (бұғынбақ деп те аталады) – балаларды қырағылыққа, сақтыққа, сергектілікке баулитын ойындардың бірі. Бұл ойын балалардың түрлі қауіп-қатерге жолыққанда жасырыну, қорғану жəне бір-бірін құтқару қабілеттерін арттырып, қиын сəттерден құтылудың айла-тəсілдеріне машықтандырады əрі ұрпақтарды сергек, ширақ, қырағы, сезімтал болуға дағдыландырады.





АҒАШ АЯҚ




	«Ағаш аяқ» ойнаушы бала, алдымен, екі түзу сырық немесе екі бақан алып, өзінің бой тұрқы мен шеберлігіне қарай (сырықтың ортасынан төмен) 20, 30, 40, 50, 60 сантиметр мөлшеріндегі аралықтың біріне екі аяқпен басып тұратындай бір көлденең ағаш қағады немесе өзі қалаған жеріндегі бақанның бұтақтарын пайдаланады. Яғни, «ағаш аяқ» ойнайтын бала өзі қағып қойған сырықтағы көлденең ағашқа екі аяғын қойып, сырықтың екі басын қолтығына қыса сүйеніп ұстайды да, ары-бері жүріп, серіктеріне ойын көрсетеді, судан, бөгеуден өтеді, тіпті, өзара соқтығысып, бір-бірін сынайды. Соңында, «ағаш аяқтан» жығылмай, ерен өнер көрсеткен бала жүлдегер болады.

	Бұл ойын балаларды қайсарлыққа, батылдыққа, табандылыққа баулып, олардың бəсекелік қуаттарын арттырады. Балалардың көңіл күйлерін көтеріп, қуаныш пен шаттыққа бөлеп, көпшіл, ұйымшыл, тəртіпті болуға дағдыландырады.





ҚУЫРШАҚ




	«Қуыршақ» ойыны – қазақ қыздарының зейін-зердесін арттыратын, өмірге, тұрмысқа шынайы бейімделуінің тəжірибесі іспетті тамаша ойындарының бірі. Бұл ойынды көбінде 7–12 жас аралығындағы балғын қыздар ойнайды.

	Бұл ойынды ойнауда, алдымен, əртүрлі заттардан отау тұрғызады, онан соң, əртүрлі кездеме қиықтарынан көрпе-жастық, ағаш жаңқасы, тас, т.б. заттардан қазан-ошақ, ыдыс-аяқ жасап, жапырақ, гүл секілді нəрселерден тамақ əзірлеп, бір-бірін үйлеріне қонаққа шақырып күтеді. Сиыр сауып, киіз басу əрекеттерін жасайды. Кесте тігіп, шілтер тоқу ойындарын ойнайды.

	Бұл ойынның ғылыми негізі мен тəлім-тəрбиелік мəні өте жоғары. Ол балғын қыздарды қаршадайларынан еңбекшілдікке, қонақшылдыққа, болашақ отбасын қалай ұстап, ас-тағамды əзірлеп, қонақтар қабылдап, қалай аттандыру жөнінде алдын ала сауаттандырып, олар болашаққа деген үміт-сенімін арттыра түседі. Сондай-ақ, еңбекшіл, үнемшіл, іскер, ісшең, бай-бақытты отбасы құруларына мүмкіндік жасайды.





ТЕҢГЕ ЖАСЫРУ




	«Теңге жасыру» ойыны – балалар өзара бас қосқанда, үйде отырып ойнайтын ойын. Кей жерде бұл ойын «тебен жасыру» делінсе, кей жерде «сақина жасыру» делінеді. Алайда, аттары қалай аталғанмен, ойын тəртібі ұқсас болады.

	Бұл ойынды бастар алдында ойыншылар бір ойын басқарушы сайлайды. Онан соң, ойын басқарушы болып сайланған бала бір домбырашы (музыкант), бір теңге жасырушы, бір теңге іздеуші белгілеп, отырғандарға ойын тəртібін түсіндіреді де, теңге іздеушіні далаға шығарып жіберіп, теңге жасырушы теңгені өз бойына жасырып болған соң, немесе өзге біреудің бойына жасыртқан соң, далаға шығарып жіберген теңге іздеушіні қайта үйге шақырып алып, теңгені мерзімді уақытта табуға бұйырады. Сонымен, теңге іздеуші отырғандарды жағалай, қойын-қоныштарын ақтарып іздей бастайды. Себебі, ойын шартында: теңгені мейлі кім жасырса да, өз бойынан басқа жерге жасыруына болмайды.

	Теңге іздеуші үйге кіріп, теңге іздеуге кіріскен заман домбырашы күй тарта бастайды. Тіпті, ол теңге іздеуші нысанаға жақындаған сайын домбырасын құйқылжыта тартса, ал, нысанадан шалғай кетсе, баяулатып отырады.

	Егер теңге іздеуші мерзімді уақытта теңгені тауып шыға алмаса, онда, өзі əн айтып, күй тартып немесе би билеп, айыбын жуады жəне жалғасты теңге іздеуші болады. Ал, теңгені тауып алса, сол теңгені жасырған бала өнер көрсетеді əрі ол теңге іздеуші болады. Ойын осы тəртіппен жалғаса береді.

	Бұл ойын балаларды қырағылыққа, сезгірлікке, сергектікке баулып, зейін-зерделерін ашады. Сондай-ақ, бəсекелік қабілеттерін арттырып, тапқырлыққа, алғырлыққа жетелейді.





АҚСҮЙЕК




	Ақсүйек – қыздар мен бозбалалардың айлы түнде ойнайтын ойындарының бірі. Ойынға ұсақ малдың аппақ болып қураған жауырын, жілік сияқты сүйегі немесе (екі тұтамдай) қабығы аппақ болып аршылған ағаш əзірленеді де, ойынға жиналған жастар екі топқа бөлініп, бір көмбе сайлап алып, қарсы жақтарын жеңіп, ұпай алуға əзірленеді.

	Бұл ойын былай басталады: алдымен, бір адам ойын басқарушы болып ортаға шығып, топ мүшелерін тəртіпке шақырады да, ақсүйекті қолына алып тұрып:



	Жылға-жылға сайдан табыл,

	Көзі өткір қыранға табыл.

	Жел өтпейтін құланға табыл,

	Ақыл-айлалы ұланға табыл! –



	деп, ақсүйекті алысқа бар пəрменімен лақтырып жібереді. Екі топ мүшелері ақсүйек түскен жаққа лап қояды да, оны елден бұрын тауып алып, өз көмбелеріне əкеліп тастауға асығады. Қайсы топтың адамы оны бұрын тауып, ешкімге ұстатпай көмбеге əкеліп тастаса, сол топ жеңіп, ұпай алады да, жеңілген топ өнер көрсетеді.

	Екінші кезекте ақсүйекті жеңілген топ адамы лақтырады. Ойын тəртібінде: ақсүйекті тауып алған адамды қарсы топтың адамдары сезіп қалса, оны қуып жетіп ұстап алып, ақсүйекті таратып алуларына болады. Сондықтан ақсүйекті тауып алған адам басқаларға сездірмей немесе ұстатпай, көмбеге өзгелерден бұрын апарып тастауға күш салады. Ойын осылайша өз тəртібімен жалғасып, жеңілгендер өнер көрсете береді.

	Ақсүйек ойыны – жастарды сергектік пен сезімталдыққа, көрегендікке, ептілікке баулиды. Денені шыңдап, шынықтырып, түрлі ауруларға қарсылық қуаттарын арттырып, сау денелі, күш-қайратты азамат болып жетілуге мүмкіндік жасайды. Өзара ұйысу, сəйкесу қабілеттерін жоғарылатып, ақ көңіл, ашық-жарқын, көпшіл болуға баулиды.





ƏЙКЕРЕК




	Әйкерек – өлең мен жыр, береке-бірлік пен батылдық ұштастырылған байырғы балалар ойындарының бірі. Бұл ойынды ойнаушылар екі топқа бөлініп əрі əр топ өз іштерінен бір-бір топ бастығын сайлап, аралықтарына 15–20 метрдей жер тастап, бір-бірлеріне қарама-қарсы қол ұстасып тұрады. Сол кезде бір қолына ақ, бір қолына қара тас немесе екі түрлі түйме жасырған бір адам ортаға шығып, екі топтың топ бастықтарынан:

	– Бір қолымда ақ, бір қолымда қара тас бар, ақ тасты тауып алған топ ойын бастайды. Қəне, қайсы қолымдағыны қайсысың аласыңдар? – деп сұрайды. Ақ тасты тапқан жақ ойын бастайды. Алдымен ойын бастаған топ:



	– Əйкерек-ау, əйкерек,

	Айдың жүзі дөңгелек.

	Күш-қайраты тым ерек,

	Шепті бұзар ер керек, –



	деп əндетеді. Оған екінші топтағылар:



	– Əйкерек-ау, əйкерек,

	Айдың жүзі дөңгелек.

	Күш-қайраты тым ерек,

	Мұнда бізден кім керек?! –



	деп жауап қайырады. Сонда алғаш ойын бастаған топтағылар:



	– Əйкерек-ау, əйкерек,

	Айдың жүзі дөңгелек.

	Күш-қайраты тым ерек,

	Сізден бізге пəлен керек! –



	деп, қарсы топтағы өздері қалаған біреудің атын атайды.

	Аты аталған адам өз тобынан шығып, қарсы топқа қарап тұрып:



	– Əйкерек-ау, əйкерек,

	Айдың жүзі дөңгелек.

	Өз тобымнан тез шықтым,

	Шеп бұзуға мен шықтым! –



	деп, екпіндете жүгіріп барып, қарсы жақтың қол ұстасып тұрған осалдау бір тұсынан жарып өтпек болады. Егер ол сол екпінімен топты жарып өтіп кетсе, сол топтағы өзі таңдаған бір адамды өз тобына əкеліп қосады. Ал, жарып өте алмаса, өзі сол топта қалып қояды. Осыдан соң, ойынды екінші топ бастайды. Сөйтіп, ойын жалғаса береді.

	Бұл ойын жастар мен өрендерді сергектікке, сезімталдыққа, батылдыққа, табандылыққа баулиды. Өзара селбесу, сəйкесу қабілеттерін жоғарылатып, көпшіл, халықшыл болуға дағдыландырады. Денелерін шыңдап, рухтарын көтеріп, сау денелі болып, ақаусыз өсіп-жетілулеріне зор мүмкіндік тудырады. Достық сүйіспеншіліктерін арттырады.





АСЫҚ ОЙЫНДАРЫ




	Ерте замандардан бері, қазақ балалары өмірде кездесетін түрлі заттардан өздеріне лайық ойыншықтар жасап, ойын түрлерін молайтып отырған. Əсіресе, қой, ешкі, таутеке, тауешкі, арқар, құлжа сияқты жануарлардың асығы мен тайынша-торпақтың томпайларын пайдаланып көңіл көтеріп, зейін-зердені ашатын сан алуан ойын түрлерін шығарған.





Хан ойыны




	«Хан» ойыны – асық арқылы ойналатын ойын. Ол екі түрге бөлінеді. Оның бірі – «терме», енді бірі «аламан хан» деп аталады. Сол себепті, бұл ойынды ойнар алдында ойыншылар: «хан терме» ойнаймыз ба, əлде, «аламан хан» ойнаймыз ба деп келісіп алады.

	«Хан» ойынын ойыншылар негізінен бір жолда екі адамнан кезектесіп ойнайды. Екі-екіден, үш-үштен ойнауға да болады. Мұнда, əр ойнаушы бір реткі ойынға жеті асықтан жоғары асық қосып, одан сырт, үлкен, əдемі боялған асықтан біреуін хан сайлап, оны екі жақтың асығымен қосып араластырып, кілем, киіз үстіне шашып жібереді де, шашылып жатқан асықтың жағдайына қарай отырып, үйіліп немесе бір-бірін басып түскен, қағып алуға қолайсыз асықтың бірін алып, оны жоғары лақтырып жіберіп, сол аралықта жерге шашылған асықтың бірін іліп алып, өзі лақтырған асықты жерге түсірмей қайта қағып алып, осы қағида бойынша асықты бір-бірлеп тере бастайды. Ең соңында жалғыз қалған ханды қолына түсірсе, яғни, ханды да қағып алса, ол жеңімпаз болады да, жеңген жағының басынан кертоқай алады немесе суға салған жүзікті аузымен ілдіріп жəне əн айтқызып, күй тартқызады.

	Ал егер, ойыншы жердегі асықты теру барысында өзі қосқан асық санына жеткізіп үлгірмеген аралықта теретін асығы теру барысында басқа асықты қозғап кетсе немесе қолы жердегі басқа бір асыққа тиіп кетсе жəне лақтырған асығы жерге түсіп кетсе, онда асық ханталауға түсіп, екінші ойыншы жердегі асықты бір-ақ сыпырып алып, ойыншының қолындағы асығымен қосып араластырып-араластырып, жерге қайта шашып ойнайды.

	Егер ойыншылар теріп алған асық санын өздері қосқан асық санына жеткізіп алған соң, жоғарыдағыдай ойын шартына қиғаш келсе, онда оның қолындағы асығы ханталауға түспей, өз қолында қала береді де, ойынды серігі жалғастырады əрі ол да ойын ережесіне қиғаш келгенге дейін асық теріп əрі терген асығына ие болып қала береді. Ойын кезегін серігі алады. Осылайша ойын жерге шашылған асық таусылып, ең соңында ханды алғанға дейін жалғасады. Соңында, терген асық сандары мен ханның кімнің қолында екендігіне қарай, жеңілген жағынан кертоқай алынады немесе оған басқадай ойын көрсеткізеді.





Аламан хан




	Бұл ойында ойыншылар бір жолда екі адамнан алма-кезек (бірі қалса, екінші) ойнайды. Екі-екі, үш-үш, төрт-төрттен ойнауға да болады.

	Ойын тəртібі мынадай болады, яғни, ойынға қатынасушы əрбір адам əр реткі ойынға жетіден жоғары асық қосып, одан сырт, үлкен əрі əдемі бір асықты хан сайлап, оны ойнаушылардың асығына қосып араластырып, кілем, киіз сияқты таза жерге шашып жібереді де, шашылған асықтың жағдайына қарай отырып, бас бармақ немесе сұқ саусақпен ханға дəл тиеді-ау деген бір асықпен атып ханды алады да, ханды атқан асықпен оның маңайындағы тағы бір асықты атып алады əрі хан атқан асықпен үшінші рет тағы бір асықты атып, бұл рет атқан асығы мен атылған асығының қалаған біреуін алады да, ендігі жерде шашылған асықтардың кез келген жерінен бір-біріне оңай тиетін асықтарды бір-біріне атып, қалаған бірін асық таусылғанша алып отырады. Егер ойнау барысында ойнаушының қолы немесе атқан асығы басқа асықтарға өзі ойынға қосқан жеті асығының санына жетпеген аралықта тиіп кетсе, қолындағы атып алған асықтарымен қоса барлық асық ханталауға түсіп, ойын кезегін екінші адам өткізіп алады. Ал, алғашқы ойнаушы атып алған асық санын (ханды қосып есептейді) жетіге толтырып алғаннан кейінгі жерде қолы мен атқан асығы басқа асықтарға тисе, онда қолындағы асығы ханталауға түспей, өзінде қала береді де, ханталауға жерде қалған асықтар түсіп, ойынды екінші бір адам жалғастырады əрі ойында осы реттен бастап ойнаушы əр кезекте қанша асық атып алса, соншасына ие болып отырады да, соңында ұтқан асық саны мен ханның кімнің қолында екендігіне қарай қорытынды жасалып, ұтылғандардан кертоқай алынады немесе оларға ойын көрсеткізеді.





Үш табан




	«Үш табан» ойынын бір жолда бірнеше бала ойнай береді. Онда, ойыншылар қолдарына бір-бір сақа алып, əр реткі ойынға бірден, тіпті, бірнешеден асық тігіп қояды да, мөлшерлі жерге барып, бір көлденең сызық сызып, сол арада сақаларын сайыстырып, сақаларының алшы тұру ретіне қарай əрқайсысы ойын кезегін алып, сызған сызықты баса тізілген асықтарды атады да, атқан асығын үш табаннан асырса, ала береді. Ал, үш табаннан асыра алмаса, ойын кезегі өзінен кейінгі серіктеріне беріледі. Ойын тəртібінде: асық атушының атқан асығы үш табаннан асқан-аспағандығын, асық атушы емес, қайта оның серіктері анықтайды.

	Бұл ойында балалар бір-біріне пай салмайды жəне бір-бірінен кертұқыл алмайды. Керісінше, əрбір ойыншы үш табаннан асырып атып алған асығы қанша болса, соншасына ие болып қала береді, яғни ұтып алған асықтарының заңды иесіне айналады.





Бүк-шік




	«Бүк-шік» – асық ойындары ішіндегі біршама қарапайым түрлерінің бірі. Бұл ойынды бір жолда бірнеше бала ойнай береді.

	Ойын тəртібі мынадай болады: ойыншылар қолдарына сақаларын алып, əр реткі ойын сайын бірден, тіпті бірнешеден асық тігіп қояды да, мөлшерлі жерге барып: «асықты осы арадан атамыз» деп, бір көлденең сызық сызып қояды. Онан соң, сақаларын сайыстырып (сақаны үйіріп жерге тастап), сақаларының алшы түсу ретіне қарай ойын кезектерін алып, сызған сызықты басып тұрып, тізіп қойған асықтарды дəлдеп атып қалады. Содан сақасы тиіп, бірі бүге, бірі шіге түссе немесе сақасы алшы тұрып, тіккен асық бүге-шіге түссе де (тек тəйке түспесе болғаны), «келді» деп, оны ала береді əрі ойынды да асығы қашан келмей қалғанға немесе сақасы атқан асығына тимей қалғанға дейін жалғастырады. Сақасы атқан асыққа тимесе немесе атқан асығы келмесе, ойын кезегін өзінен кейінгі ойыншы алады. Ойын осы тəртіппен жалғаса береді.

	Бұл ойында да ұтылған ойыншыдан кертоқай алынбайды жəне одан түрлі ойын көрсету талап етілмейді. Тек əр ойыншы қанша асық ұтса, соншасын иелеп қала береді. Ұтылған жақ оны қарсы жағынан қайтарып алу құқығынан айырылады.

	Асық ойындары да басқа ойындар сияқты балаларды ептілікке, шеберлікке баулып, зейін-зерделерін ашады. Жасампаздық қабілеттерін арттырып, бəсекелік қуаттарын жоғарылатады. Əсіресе, «хан ойынының» балаларға беретін ғылыми мəн-мағынасы өте жоғары. Ойын барысында балалар əділ, турашыл, адал болып, халықты тəртіпті, тыныш басқару қажеттілігін, ел тəртібі мен халық тыныштығын бүлдірсе, ханталауға түсіп, халықтың жазасына ұшырайтындығын ұғындырады. Сөйтіп, осы ойын арқылы балалар бір жағынан, көңіл көтеріп, зейін-зерделерін ашса, енді бір жағынан, ел басқару, көш бастау ісінен хабардар болады.





ШОҚПАР ДОП




	«Шоқпар доп» ойынын ертеде үлкен жиын-тойлар мен мереке-мейрамдарда, сондай-ақ, түрлі бас қосуларда жастар мен бозбалалар ат үстінде ойнаған.

	Бұл ойынды ойнаушылар сайгүліктеріне мініп екі топқа бөлініп, ұзындығы 40–50 метр, ені 30–35 метр көлемдегі түзу жерден бір жарыс майданын белгілеп, майданның екі басынан екі қақпа жасап, қолдарына 120–150 сантиметр шамасындағы басы домалақ əрі салмақты бір-бір таяқ ұстап, сырты жарғақпен (арасына кепіл салынып домалақтап) қапталған сиырдың томпайын немесе жүннен жасалған допты ұрып ойнайды. Мұнда, қайсы жақтың шоқпаршылары шебер, аттары машықтанған жүйрік болса, сол жақ қарсы жағының қақпасынан допты көп өткізіп, жеңімпаз атанады.

	Ойын тəртібінде мынадай əрекеттер шектеледі əрі мұндай əрекеттің бірін кезіктіргендер жазаланып, ойын кезегін қарсы жаққа береді:

	1. Қарсы жақтың алдын кес-кестеп шауып, атын сүріндірсе, жықса, ұрса, үркітсе;

	2. Қарсы жағының атының тізгін-шылбырынан тартса;

	3. Қарсы жағының киімінен, қолынан ұстаса;

	4. Допты белгіленген майданның көлемінен шығарып жіберсе;

	5. Əр рет ойын кезегін алған жақ допты майданға ұрып кіргізе алмаса, яғни, таяғы допқа тимей қалса, т.б.

	Бұл ойын балалардың денесін шыңдап, шынықтырып, əртүрлі ауру-сырқауларға қарсылық қуаттарын арттырып, сау денелі, шымыр, тепсе темір үзетін атпал азамат болып жетілулеріне мүмкіндік жасайды, сондай-ақ, олардың əдіс-амал, айла-тəсілдерін молайтып, бəсекелік қуаттарын арттырады. Қайсар, табанды, батыл, батыр азамат болуға дағдыландырады.





АСАУ КӨК




	Б ұл ойынды əртүрлі бас қосуларда үлкен-кіші, кəрі-жас түгел ойнай береді. Мұнда, алдымен бір жуан арқанды жерден 40–50 сантиметрдей биіктікте жалаң керіп, əрбір ойнаушы қолына 50–60 сантиметрдей ұзындықтағы бір таяқты алып, керген арқанның үстіне малдасын құрып отырып, қолындағы таяғымен біраз жер тіреп орнығып алғанша тұрады да, онан соң:



	– Əне, кетті асау көк,

	Міне кетті асау көк.

	Үйретпесек болмайды,

	Жылқымызда асау көп, –



	деп, өзі малдас құрып отырған арқанның астынан қолындағы таяғын оңнан-солға, солдан-оңға қарай алма-кезек өткізіп отырады. Соңында, арқанның астынан таяқты жығылмай отырып кім көп өткізіп алса, сол жеңімпаз болады. Ал, алғашында жығылып қалғандар əн айтып, би билеп, өнер көрсетіп береді.

	Бұл ойын балаларды қауіп-қатерден тайсалмайтын батыл да батыр азамат болып есеюге баулып, айла-тəсілдерін молайтып, бəсекелік қуаттарын арттырады. Өмірге деген құштарлығы мен үміткерлік сезімдерін оятып, зейін-зерделерін ашады.





ДОЙБЫ




	Бұл ойында 24 тас болады. Оның он екісі қызыл, он екісі ақ (немесе қара) болып, ол бір тақтаның бетіндегі 32 үй (ұяшық) ішінде ойналады. Ойынды көбінде екі адам қарама-қарсы отырып ойнайды. Екі-екі, үш-үштен бірлесіп, ақылдасып ойнауға да болады. Ойын тəртібі негізінен мынадай болады:

	Бір майданда ойнайтын екі жақтың бірі ақ, бірі қызыл тасты алып, ойын тақтасының ұзын үй жағын сол қол, қос үй жағын оң қолдарына туралап алдарына қойып, өз тастарын 12 үйге тігіп, тек тастарының алдындағы иық үй, ашық үй, шашық үй, қашық үйлерін ғана бос қояды. Əр жолы ойын кезегін алған адам тек бір қадам ғана (бір үйден екінші үйге) жүреді жəне жай тастарын артқа мүлде жүруіне болмайды.

	Мысалы, бірінші кезек алған адам есік үйдегі тасын – иық үйге немесе ашық үйге ғана жүре алады. Оны жүрмесе, машық үйдегі тасын шашық үйге немесе ашық үйге жүреді. Бұл екеуін де жүрмесе, онда қолқа үйдегі тасын шашық үйге немесе қашық үйге жүреді. Егер ол үшеуін де жүрмесе, онда желке үйдегі тасын қашық үйге ғана жүре алады. Бірінші кезекте əр екі жақтың да жоғарыдағы тастардан басқа тастарды қозғауы мүлде мүмкін емес, ал, бұдан кейінгі жүрістерде қарсы жағының жүрісіне қарай қалаған бір тасын жүре беруіне болады. Тіпті, ойын қажеті үшін қарсы жағына мəжбүрлеп тас жегізуіне жəне өзі тас жеуіне де болады. Алайда, əр екі жағы да қарсы жағы жеу кезегін бергенде, сол берген тасын шартсыз жейді. Ал, қарсы жақтары жеймін деп шабуыл жасаса, тиісті қорғану шараларын қолдануына болады.

	Бұл ойында тас жеу жəне тас жегізу тəртібі мынадай болады: Мысалы, A жақ қолқа үйдегі тасын қашық үйге жүргенде, B жақ машық үйдегі тасын ашық үйге жүрген болса, онда осы тасын қарсы жағының жеуіне берген болады да, қарсы жағы оны табанда машық үйдегі тəсімен жеп, B жақтың машық үйіне қонып алады. Ал, егер A жақ қолқа үйдегі тасын қашық үйге жүрген кезде, B жақ есік үйдегі тасын иық үйге шығара қойса, онда A жақ жүрген қашық үйдегі тасты «жеймін» деген шабуылы болып, қарсы жақ оның артындағы бос үйді бекітпесе немесе сол тасын B жақтың ашық үйіне жүріп, машық үйіндегі тасына жегізбесе, онда B жақ A жақтың қашық үйіндегі əлгі тасын жеп, қолқа үйіне барып қонады. A жақ оны жұлын үйіндегі тəсімен жеп, шашық үйге қонады немесе бұлтақ үйіндегі тəсімен жеп, қашық үйге қонады.

	Егер осындай күрделі алыс-беріс, жүрістерден екі жақтың қайсыбірінің қанша тасы қарсы жақтарының ұзын үй, келте үй, көрпе үй жəне оң үйлерінің қайсыбіріне аман-есен барып жетсе, ол «би» аталады жəне ол өзі тұрған үйінің бас-аяғына жəне басқа үйлердің қалаған жеріне қонып, алды-арты, оң-солы демей жүре береді жəне өз жолындағы қалаған тастарын жей беруіне болады. Алайда, екі жақтың билері бір-біріне қарсы жүрмейді.

	Бұл ойында жеңген жақты қарсы жағына «тайынша айдатты», «закүт байлады» деп атаса, ал, қалған жақты «тайынша айдады», «закүт болды» деп атайды. Бұл олардың қай дəрежеде жеңіп, қай дəрежеде жеңілгенін аңғартады.

	1. Тайынша айдату. Мұнда A жақ B жақтың немесе B жақ A жақтың тастарын түгел жеп болған кезде тақта бетінде қанша тас қалса, сол қалған тас қарсы жақтарына «тайынша» есебінде ұпай болып есептеледі, яғни 5 тас қалса, 5 тайынша, 4 тас қалса, 4 тайынша айдатқан болады.

	2. Құл закүт. Мұнда A жақ B жақтың немесе B жақ A жақтың тастарының алдын бүкілдей бөгеп тастап, оған жүру мүмкіндігін қалдырмаса, мұны «құл закүт» дейді, яғни, қанша тасы жүру мүмкіндігінен айырылса, сонша «құл закүт» болады.

	3. Би закүт. Бұл əр екі жақтың қарсы жақтарының билерін жүру мүмкіндігінен айыру əдісі болып, онда қарсы жақтарының қанша биі жүру мүмкіндігінен айырылса, соншасы «би закүт» болған болады.





ТОҒЫЗ ҚҰМАЛАҚ




	Бұл ойынды екі адам қарама-қарсы отырып, бір тақта бетіндегі 18 отау, екі қазан көлемінде өздеріне тəуелді 9 отаудың əрбіріне тоғыз-тоғыздан құмалақ салып, сол салынған құмалақтарын солдан-оңға қарай жүріп ойнайды, яғни, əрбір ойыншы өзінің қажетіне қарай кез келген бір отауындағы 9 құмалақты алып, сол құмалағын алған отаудан бастап солдан-оңға қарай əрбір отауға бірден салып шығады əрі ең соңғы құмалақ салған отаудағы құмалақ жұп сан болса, сол отаудағы құмалақты бір-ақ ұтып, өз қазанына салып алады. Алайда, өз жағындағы отауын жұп жасағанмен, оны ала алмайды.

	Бұл ойында тақ санды құмалағы бар отаулар «ашық отау», жұп санды құмалағы бар отаулар «жабық отау» деп аталады да, «жабық отаулар» қашанда қарсы жақтарының қазанына түсіп кету қаупінде тұратындықтан, əр екі жақ та өз отауларын «ашық отауға» айналдырып отыруға ерекше күш салады.

	Біліп алуға тиісті кейбір ережелер: егер жүруге тиісті отауда жалғыз құмалақ болса, оны алып, оң жағындағы отауға салуға болады. Сөйтіп, ол отау құмалақсыз қалады.

	Егер қарсы жақтың бір отауында екі құмалақ болып, құмалақты қыдырта салып келе жатқанда ең соңғы құмалақ сол отауға түссе, сол «тұздық» болады. Ол табанда алынады əрі сол отауға белгі салынады да, сол отауға қайсы жақтың құмалағы түссе де, алғаш тұздық алған жақ сол түскен құмалақты өз қазанына салып алып отырады. Алайда, тоғызыншы отаудан тұздық алуға болмайды. Сонымен бірге, қарсы жағы тұздық алған отаумен нөмірлес отаудан да тұздық алмайды. Мысалы, бір жағы төртінші отаудан тұздық алған болса, екінші жақ оның төртінші отауынан тұздық алмайды. Кейде тұздық алу мүмкін болса да, оны əдейі алмай, қарсы жағының құмалағы көп «бай» отауының бірінің құмалағын ұтып алуына да болады. Одан тыс, ойын аяқталуға жақындағанда, бір жағының құмалағы екінші жағына өтіп кетіп, жүрерге құмалағы қалмай қалса, мұны «атсырау» деп атап, қарсы жағы өз отауларындағы барлық құмалақты өз есебіне кіргізіп алады.

	Дойбы мен тоғыз құмалақ ойыны адамның зейін-зердесін ашады. Тез есептеу, ой қорыту қабілетін арттырып, бəсекелік қуаттарын жоғарылатады. Адамдарды тапқырлыққа, жасампаздыққа баулиды.





СЫРЫҚ-СЫРЫҚ




	Бұл ойынды көбінде естияр өрендер мен бозбалалар ойнайды. Ойын алдында арбаның үстіне адамды емін-еркін көтеретіндей бір мықты сырық орнатады, онан соң, арбаны бір атқа жегіп, оны бір адам майданды айналдыра, тоқтаусыз қуалап айдап отырады (кейде оны ойыншы өзі атқарады). Міне, осы ойыншы сырыққа өрмелеп шығып, шыр көбелек айналып, төбесімен шаншылып зырлап бара жатқан арбаның үстіндегі сырықта сан алуан ойын көрсетіп, небір қиын, күрделі əрекеттер жасап, көрермендерін таңғалдырып, таңдай қақтырады. Міне, бұл ертеде «сырық-сырық» немесе «сырық ойыны» деп аталған.

	Бұл ойын адамды жүректілікке, ерлікке, қайсарлыққа баулып, шеберлігін арттырады. Денелерін шыңдап, шынықтырып, көңіл күйлерін көтеріп, рухтарын тасқындатады.





ХАНОРДА




	Бұл ойын жаз-күз күндері жастар мен бозбалалар бас қосқанда ойналады. Мұнда, алдымен, жүннен немесе ағаштан доп жасап, онан соң, үлкен дөңгелек шеңбер сызып, оның дəл ортасынан бір ұяшық қазып қояды. Оны «ханорда» деп атайды. Кей жерде «қазан-қазан» делінеді. Одан кейін, ойынға қатысатын адам санына қарай, шеңберді айналдыра (арақашықтықтарын бірдей етіп) бірден ұяшық қазып, əр адам қолдарына таяқ алып, өз ұяшықтарына таяқтарын сүйеп ұстап тұрады. Барлық дайындық біткен соң, ойын жүргізуші шеңбердің сыртында тұрып таяғымен допты ұрып, оны айнала тізіліп тұрған ойыншылардың арасымен өткізіп, ортадағы ұяшыққа (ханордаға) түсіруге тырысады. Сол кезде тізіліп тұрған ойыншылар таяқтарын сайлап, оның ұрған добын ұяға түсірмей, шеңбер сыртына қағып шығарып жіберуге дайындалады.

	Бұл ойында допты ары-бері ұру барысында ойыншылардың қайсысы таяғын допқа тигізе алмай қалса əрі өз ұяшығынан алыстап кетсе, онда жүргізуші таяғын тастай салып, оның ұяшығын иелеп алады. Сөйтіп, ұяшық иесі ұтылады əрі шеңбер сыртына барып, ойын жүргізушінің қызметін істейді. Егер ойын жүргізуші допты «ханордаға» түсіріп жіберсе, онда сол допты алдынан өткізіп жіберген адам ұтылады. Ал, ойыншылардың бірінің ұяшығына түсірсе, сол доп түсірген ұяшыққа ие болып, ұяшық иесін шеңбер сыртына тайдырады.

	Бұл ойын балаларды ептілікке, сезгірлікке, тездікке баулып, бəсекелік қабілеттерін жоғарылатып, қиын жерде жол табатын қайсар, батыл азамат болуға дағдыландырады.





БИ ӨНЕРІ




	Қазақ халқының би өнері де оның басқа өнерлері секілді өзіндік дара қасиетімен талайларды таңғалдырып, адамзат мəдениетінің алтын қорынан ойып орын аларлық дəрежеде болған.

	Ертедегі қазақтың халықтық билерінде қазақ халқының наным-сенімі, психикасы, этикасы, мимикасы, философиялық ой толғамдары, тұрмыс-тіршілігі, көзқарасы, наным-сенімі, мақсат-мұраты өте айқын бейнеленіп, жалпы, халықтық сипат алған əрі ол қоғам дамуы мен көзқарастың кеңеюіне сай үздіксіз дамып, түрленіп, стиль жəне ойнау шеберлігі жағынан кемелденіп, толысып, бүгінгі күнге жеткенде, сапалық жақта мемлекеттік, тіпті, халықаралық дəрежелерге көтерілген.

	Ертеде, қазақтың халық билері ел-жұрт мол топтасқан мереке-мейрамдар мен жиын-тойларда, сарайларда, көк шалғында, тіпті ат үстінде де ойналған. Қазақтың халықтық билері: «қыз би», «қара жорға», «аққу би», «қотан биі», «бөкенжарғақ», «мерген», «орман биі», «дауылпаз», «айжарық», «аю биі», «бақсы биі», т.б. деп кете береді. Төменде соның бірнешеуімен танысамыз.





Қыз биі




	Бұл би əу баста қыздардың сұлулыққа, сымбаттылыққа, биязылыққа, жарасымдылыққа жəне жағымдылыққа талпынуынан туғандықтан, «қыз биінде» қазақ қыздарының жағымды қимыл-қылықтары, биязы да əсем жүріс-тұрыстары бейнеленген, яғни, бидегі əрбір қимыл-қылықтар мен жасаған əрекеттерде, жүріс-тұрыстарда, назды күлкі, сазды ырғақтарының бəрінде олардың арман-тілегі, мақсат-мұраты, этикасы мен мимикасы, көзқарасы мен наным-сенімі түгел қамтылып жататындықтан, барша көрерменді өзіне еріксіз тəнті еткен.





Аққу биі




	Бұл биде аққуға еліктеу қимылы өте басым болып, онда аққудың көл бетінде еркін қалқуы, таранып-сылануы, өзара мойындарын айқастырып, бір-біріне деген іңкəрлігін білдіруі, қанат қағуы, көкте самғауы, қалықтауы, сұлу мүсін, сыңғырлы үні секілді жағымды қимыл-қылықтарын айқын бейнелеп, адамдардың табиғат дүниесі мен жан-жануарларға, əсіресе, аққу сияқты қасиетті, бағалы құстарға деген құштарлығы мен аялау сезімін қозғайды.





Қара жорға




	Бұл бидің халықтық сипаты өте күшті, оны білмейтін қазақ баласы кемде-кем.

	«Қара жорға» биі жерде де, ат үстінде де ойналады. Ертеде бұл биді өте шебер орындайтын бишілер жерде билей-билей барып, қыза келе атына қарғып мініп, ат үстінде сыңар аяғымен, төбесімен, бір қолымен тік тұрып, аттың бауырынан арлы-берлі өтіп билеп, көрермендерін қайран қалдырған. Ал, ат болмаған жағдайда, майданда билеп жүріп, көп ортасынан бір жігітті ишаратпен ортаға алып шығып, оны ат қып ұстап, сипалап, жүгендеп, ерттеп, тағалап жатқан қимыл-қылықтар шығарып, онан соң, оны мініп алып, аттың жорғасын, шабысын салып, көрермендерін күлкіге қарық қылады.





Бөкенжарғақ




	«Бөкенжарғақ» биі көбінде ым-ишарат, айла-тəсіл жəне тездік арқылы сан құбылып, əртүрлі қимыл-қылық шығарып ойналады.

	Бұл бидің басқа билерден өзгешелігі биді ойнаушылар бірде бөкеннің немесе басқа аңдардың терісін жамылып аң болса, бірде қолына мылтық деп таяқ алып, аңшы кейпіне еніп, бұғып, бүгежектеп, сырғып, аңдып, нысанаға алып, нетүрлі қызық қылықтар көрсетіп билейді.





Қотан биі




	Бұл биді көп адам қол ұстасып, дөңгелене айналып, əнмен орындайды. Биде көбінде аяқ пен бас əрекеттеніп, əн ырғағына ілесіп, оң мен солға алма-кезек толқып, əдемі қимыл-қылықтар шығарып ойнайды.

	Бұл бидегі басты мақсат адамдарды биге машықтандыру болғандықтан, билей алмағандар мен би əрекетінен жаңылғандарды ортаға шығарып əн салғызып, күй тартқызып, айыбын жудырады. Ал, өнер көрсете алмаса, көзін таңып ортаға шығарып, жан-жағынан түртпектеп, ол өзін түртпектегендердің біреуін ұстап алғанша маза бермейді.





Айжарық




	«Айжарық» биін айлы түндерде қыз-бозбалалар отты далаға лаулатып жағып тастап, қоралана тізіліп, белгілі бір ырғақпен айналып жүріп ойнайды. Сарайлар мен клубтарда ойнауға өте қолайлы.

	Бұл би былай ойналады: бір жігіт, бір қыздан қарама-қарсы тұрып, шапалақтарын екі ұрып, үшінші ретте оң аяқтарын алға қарай сəл созып, өкшелерін жерге тигізіп, оң алақандарымен қарсы жағының оң алақандарын бір ұрып, одан өз алақандарын екі ұрып, сол аяқтарын алға қарай сəл созып, өкшелерін жерге тигізіп, сол алақандарымен қарсы жағының оң алақандарын бір ұрып, одан соң, тағы да шапалақтарын екі ұрып, қос алақанын қарсы жақтарының қос алақандарына бір тигізіп барып, жігіт оң қолының шынтағымен қыздың сол қолының шынтағын ұстап, солға қарай екі қадам жүріп барып, жігіт оң аяғын, қыз сол аяғын алға қарай ақырын бір сермеп, онан соң, қол ауыстырып, оңға қарай екі қадам жүріп барып, жігіт оң аяғын, қыз сол аяғын алдыға қарай ақырын сермеп тастап, онан соң, артқа шорт бұрылып, жігіт қыздың қолын ұстап жоғары көтеріп, қызды екі рет айналдырады да, бастан қайта шапалақ соғып, ойынды өз заңдылығы бойынша жалғастыра береді.

	Би өнері адамдарға мол рухани лəззат бағыштайды, адамдарды жан тазалығына, əсемдікке, сұлулыққа баулиды. Адамдардың өмірге деген ынта-ықыласын арттырып, жігер-күшін тасытады. Көңіл күйлерін көтеріп, уайым-қайғыдан арылтады, дене мүшелерінің сымбаттылығын арттырып жəне шыңдап, шынықтырып, түрлі ауру-сырқауларға деген қарсылық қуаттарын жоғарылатады.

	Өзара достастырып, қоғамдық қарым-қатынастарын кеңейтіп, береке-бірліктерін нығайтады.





БАТА-ТІЛЕКТЕР. БАТА СҰРАУ САЛТЫ




	«Бата» – жақсылық пен игі ықыластың, яғни, ақ тілектің айғағы. Ал, «бата сұрау – өзі қалаған адамнан ықылас пен ризалық, жақсы тілек пен жарасымды алғыс сұрау деген сөз».

	Қазақ халқында үйіне келген қонаққа барын беріп, жасы, жолына қарай мүшелі сүйектерін тартудан тыс, білімді, мəртебелі, сыйлы қонақтарына бір малын көлденең тартып, батасын алып, сойып беретін салт бар, яғни, үй иесі малын əкеліп, қонағына «Əумин!» деп қолын жайғанда, қонақ та қолын жайып:



	Мал-басың көп болсын,

	Өрісің шөп болсын.

	Қам-қайғың жоқ болсын,

	Ел-жұртың тоқ болсын.

	Ұл-қызың ақты болсын,

	Отбасың бақытты болсын! –



	деп батасын береді. Міне, бұл «бата сұрау» жəне «бата беру» деп аталады.

	Ет піскенде малдың басын малға бата жасаған адамның алдына тартады. Қонақ оны қолына алып ырымын жасап, үй иесіне қайырып береді. Бұл оның «сыйыңа рақмет» дегені.

	Əдетте, қонаққа, тойға соятын малдарға батаны келген кісілердің жасы, жолы үлкені жасайды. Ал, ас-нəзірлерге соятын малдарға бата жасамай, құран оқып сояды.

	Қазақ бата-тілектерінің өзіндік мəн-мағынасы мен жол-жосыны, талғам-таразысы бар. Ол кез келген жерде, келсе-келмес айтыла бермейді. Қайта ол үлкен той-мерекелер мен маңызды бас қосуларда, игі бастамалар көтеріп, ұлы істерді бастарда айтылады. Қазақта батаның түрлері өте көп. Бірақ солардың барлығы көркем де көсем, өткір де шешен сөздермен шебер өріліп айтылып, адамдар көкірегіне жатталып, жүректерінен өшпестей орын алатындықтан, оның баурау қуаты мен тəрбиелік рөлі өте жоғары болады.





АҚСАҚАЛДАР МЕН БЕДЕЛДІ КІСІЛЕРДЕН БАТА АЛУ




	Қазақ халқы үшін бата – өте қасиетті, киелі ұғым. Сол себепті «батамен ер көгереді, жаңбырмен жер көгереді», «баталы ұл – арымас, батасыз ұл – жарымас» деп қарап, игі бастама, ұлы мақсатқа талпынғанда немесе жорыққа, алыс сапарға аттанарда, əрбір азамат ата-аналары мен ауыл ақсақалдарынан, сондай-ақ, ауылдағы аузы дуалы, елге қадірлі, инабатты кісілерден міндетті түрде алдарына барып баталарын алады. Ал, əдеттегі кездерде де ел-жұртқа сыйлы, өнер-білімді, үлгі-тағылымды ақсақалдар мен ұлағатты кісілерді үйлеріне шақырып дəм татқызып, олардың ақ баталарын алып отыруды өздерінің адамдық жəне азаматтық міндеті санаған. Міне, бұл «ақсақалдар мен инабатты кісілерден бата алу» деп аталады.

	«Жақсы сөз – жарым ырыс», «бата – бақыт-байлық бастамасы» деп білген қазақ халқы, ата-аналары мен ақсақалдарынан бата алумен қоса, қасиетті, өнерлі, білімді кісілердің «шарапаты жұғады» деп, сарқыттарын балаларына сұрап алып ішкізіп, отырған орындарына балаларын аунатып алып, бармағын тістетіп, бірер бұйымын сұрап алып беріп, қалайда, ұл-қыздарының сол кісілер секілді өнерлі-білімді, үлгі-тағылымды азамат болып есеюлері үшін қолдарынан келген игіліктердің барлығын да жасап берген. Сонымен бірге, ата-аналары мен ақсақалдарының ықылас-батасын алмаған перзентті ел-жұрт «ақылсыз, білімсіз, көргенсіз, тəрбиесіз, жетесіз» деп қатты сөккен. Тіпті, ата-аналары мен ақсақалдарын сыйламаған, ренжіткен, тіл жəне қол тигізген адамдарды «адам емес, хайуан» деп, адам санатына қоспай, оларға теріс баталарын беріп, қарғыстарын жаудырған, «жаманның кесапаты жұғады» деп, ондай өнегесіз, тəртіпсіз жаман ат кеселді, кесапатты адамдарға жуымаған.





БАТАНЫҢ ТҮРЛЕРІ




	Қазақ халқы бата-тілектерді өзіндік берілу жағдайына қарай мынадай түрлерге бөлген.





Ықылас батасы




	Қалыптасқан дəстүр бойынша, ақсақалдар мен үлкен кісілер өздерін сыйлап, құрметтеп, бір шыны қара шайы болса да қабақ шытпай беріп, ықылас-бата сұраған адамдардан адал ниетімен ықылас батасын аямаған. Алайда, ықылас батасы үй иесінің кісілігі, мақсат-мұрат, талап-тілегі бойынша əр алуан мазмұн, түрлерде беріле береді. Мысалы, үй иесі жас сəбилері үшін бата сұраса, онда батагөй қариялар:



	Балаларыңның жасы ұзын болсын,

	Жолдасы Қызыр болсын,

	Өнері тасып-толсын,

	Басына бақыт қонсын!

	Басты болсын,

	Малды болсын,

	Өз құрбысының алды болсын!

	Тілді болсын,

	Жақты болсын,

	Ел мақтайтын жақсы болсын!



	деген мазмұндарда бата береді. Егер жаңа үйленіп, жас отау көтерген азаматтар болса, онда:



	Басты болыңдар,

	Малды болыңдар.

	Өз құрбыларыңның алды болыңдар!

	Кейінгілерге аға болыңдар,

	Тоңдырмайтын жаға болыңдар,

	Қиналғанда пана болыңдар!

	Ақ сақалды, сары тісті,

	Болашақта дана болыңдар! –



	деп бата береді. Ал, ұзақ жыл перзент көре алмағандар бата тілесе, онда оларға:



	– Балалы-шағалы болыңдар,

	Ағалы-жағалы болыңдар.

	Немере-шөберелі болыңдар,

	Туажат-неменелі болыңдар!

	Пейілдерің тарылмасын,

	Есіктерің жабылмасын.

	Асыр салып ұл-қызың,

	Күндіз-түні дабырласын! –



	деп ықылас білдіреді.

	Ойда жоқта келген құдайы қонақтарға бір малын көлденең тартып:

	«Əумин» деген ізгі ниетті, жомарт жандарға батагөй кісілер:



	Малың семіз болсын!

	Төлің егіз болсын!

	Бізге бірді сойсаң,

	Орнына тоғыз болсын!

	Далақтатар даудан сақтасын,

	Жалақтаған жаудан сақтасын,

	Ашыққан бөріден сақтасын,

	Ашынған ұрыдан сақтасын!

	Артқаның түйе болсын!

	Сауғаның бие болсын!

	Дастарқаның берекелі болсын!

	Отбасың мерекелі болсын!

	Мəртебең асып тұрсын,

	Бақ-дəулетің тасып тұрсын,

	Біз секілді сыйлы қонақтар,

	Күнде үйіңде басып тұрсын! –



	деп игі тілек пен ықылас батасын жаңбырша жаудырады.





Ақ бата




	Ақ бата – ата-ана мен ақсақалдардың, сондай-ақ, ел ағаларының ұрпақтарына білдірген жүрекжарды тілегі мен елі үшін еңбек сіңірген азаматтарына ақтарыла айтқан алғысы, яғни, ата-анасының ризашылығын алған перзенттер мен жас талаптарға, жорыққа, бітімге аттанғандарға, игілікті іс бастаған азаматтарға, құдалық жəне достық салтына, өнер қуған, ел тізгінін жаңа ұстаған талапты жастарға, жас отаулар мен «батаңызды беріңіз» деп өтінген адамдарға берілетін ықыластың бір түрі. Ол түрлі орта жəне нақты жағдайға қарай əр алуан мазмұнда жасала береді. Мысалы, көп үшін еселі еңбек етіп, үлкен қызмет көрсеткен жастарға:



	Ел-жұртыңның гүлі бол,

	Шам-шырағы, нұры бол,

	Көп жасай бер, қарағым!

	Болашақта ірі бол,

	Ірілердің пірі бол!

	Батырлардай санды бол,

	Сал-серідей сəнді бол,

	Бақ-дəулетті, малды бол,

	Өз құрбыңның алды бол! –



	деген мазмұнда бата берсе, ал ата-анасының ризашылығын алған адал, арлы, кісілігі жоғары перзенттерге:



	Көзімнің нұры бол,

	Көңілімнің жыры бол!

	Бақ құшып,

	Бал жұтып,

	Бабырдай ұлы бол!

	Балдай бала бол,

	Нардай дара бол,

	Таудай талапты,

	Фарабидей дана бол!

	Майқыдай сыйлы бол,

	Қорқыттай күйлі бол!

	Асандай ақылды,

	Бұқардай жырлы бол!

	Аллаһуакбар! –



	деп, ақ батасын ақ жаңбырдай жаудырады.





Ас батасы




	Ас батасы (дастарқан батасы деп те аталады) – алдыға дастарқан жайылып, ас келгенде немесе тамақтанып болып, дастарқанды жияр кезде жасалатын ықылас. Міне, бұл «ас батасы» деп аталады. «Азған елде бата болмайды, тозған елде мата болмайды» деп білген қазақ халқы, асқа (дастарқанға) бата жасамауды азғындықтың белгісі, сондай-ақ, көргенсіздік, тəрбиесіздік санап, дастарқан жайып, ас ішкен сайын қол жайып, «асқа адалдық, денге саулық бер» деп бата жасап, тілек тілеп отыруды өздерінің адамдық парызы деп білген. Қазақ ұғымында астан ұлы, дастарқаннан қасиетті ешнəрсе жоқ. Себебі, ас – адамның арқауы, тіршіліктің кепілі жəне тірегі.

	Əдетте ас баталары да үй иелерінің ынта-ықыласы, əуесі, тілегіне қарай əртүрлі жасала береді. Мысалы:



	Астарыңа адалдық берсін,

	Бастарыңа амандық берсін!

	Бала-шағаң бақ құшып,

	Отбасыларыңа жақсылық енсін!

	Дастарқандарың мол болсын,

	Абыройларың зор болсын!

	Көре алмаған дұшпаның,

	Көрге кіріп жер болсын!

	Дəмдеріңе дəм қосылсын,

	Əндеріңе əн қосылсын,

	Сəндеріңе сəн қосылсын,

	Сан-санақсыз мол қосылсын!

	Көк жайлауды жайласаң,

	Тай-құлынды байласаң,

	Сабаң толсын қымызға,

	Шараң толсын уызға,

	Өрісіңе мал толсын,

	Ақ тілеуің жар болсын!

	Аллаһуакбар! –



	дейді.





Алғыс батасы




	Алғыс бата – ақсақалдар мен беделді кісілердің азаматтардың аса игілікті істері, ерен қызметі мен ел-жұртқа көрсеткен еңбектеріне деген ризалығы əрі ықыласы. Мысалы, ондай азаматтарға:



	Өмір-жасың ұзақ болсын,

	Жүрген жерің шуақ болсын,

	Құдай өзі қуат берсін,

	Сарқылмайтын суат берсін!

	Жандарыңа жамандық бермесін,

	Бастарыңа қам-қайғы келмесін,

	Қойын-қоныштарың ақты болсын,

	Ұрпақтарың бақытты болсын! –



	деп алғыс баталарын жаудырса, ал кісілік, кішілік көрсетіп, қолдарына су құйып, қолтықтарынан демеп аттандырып жатқан жастарға:



	Бақ-дəулетті, малды бол,

	Өз құрбыңның алды бол!

	Жаратқан ием жебесін,

	Басыңа жамандық келмесін,

	Аллаһуакбар! –



	деп ықылас білдіреді.





Теріс бата (қарғыс)




	Теріс бата – ел-жұртты шулатып, халықты жылатқан, ата жолынан тайып, салт-дəстүрді бұзған бұзақы, сатқын, қанішерлерге, ата-анасына қол жəне тіл тигізген азғын, мүттəйім ұрпақтарға, діннен шығып, ата-баба аруағын қорлаған, Отанын сатқан опасыздарға алақанды теріс қаратып тұрып айтылатын лағынет, қарғыс. Мысалы:



	Құдай сені қор қылсын,

	Дұшпаныңды зор қылсын!

	Жетейін дегенде жер қылсын,

	Еңбегіңді сор қылсын,

	Басқан жеріңді шөл қылсын,

	Көз жасыңды көл қылсын!

	Қайғың қалың шемен болсын,

	Шыға алмайтын терең болсын!

	Аузыңа жылы су тимейтін,

	Күнің иттен төмен болсын!

	Өмірден мəңгі қор болып өт,

	Ел бетіне қарай алмай, жер болып өт.

	Еш жақсылық, қызық көрмей,

	«Не болдым» деп зарланып өт!

	Іздегенің табылмасын,

	Қасіретің жазылмасын,

	Басыңнан пəле арылмасын,

	Өлсең бетің жабылмасын!



	Теріс бата (қарғыс) ел ішінде өте сирек қолданылады. Себебі, ол өкпе-реніш, ашу-ыза, жиреніш-кектің өте қатты əрі ауыр түрде ауыз-екі бейнеленуі. Теріс батаға (қарғысқа) жолыққан адамның сүйегіне өшпес таңба түсетіндіктен, ел-жұрт ондай жаман адамдарға жирене қарап, олардан атбойларын аулаққа салады, Яғни, теріс бата (қарғыс) ел-жұртты жамандықтан жирендіріп, кектендіріп, күшті тəрбиелік рөл атқарады.





Игі бастамаларға берілетін бата




	Қазақ халқы бір игі істі бастау үшін, ауылдағы ақсақалды қариялар мен аузы дуалы білікті кісілерді шақырып, міндетті түрде баталарын алады. Бұл аузы дуалы қариялардың айтқаны айнымай келіп, ісім сəтті, шаруам табысты болса екен дегені. Ондай кезде қариялар:



	Істеріңе сəт болсын,

	Бастарыңа бақ қонсын!

	Ата-баба аруағы,

	Жебей берсін, жақ болсын!

	Құдай өзі оңдасын,

	Қызыр келіп қолдасын!

	Сəтті болып бастама,

	Бақыт-байлық мол болсын!

	Ашық болсын күндерің,

	Бассын ісің ілгері.

	Талаптанған тайларың,

	Болсын мəңгі жүлделі!

	Аллаһуакбар! –



	деп ағынан ақтарылады.





Мереке батасы




	Бейбіт күнге жаны құштар, əр таңым арайлап атып, əн-күй, мереке-мейрам, дыр-думанмен өтсе екен деп аңсайтын қазақ халқы, мереке-мейрам, айт-наурыз күндері мəре-сəре қуанып, күліп-ойнап, бір жасап қалады əрі ондай мерекелік бас қосуларда мынадай бата-тілектер беріледі:



	Мереке – мерекеге ұлассын,

	Береке – берекеге ұлассын,

	Қуаныш-күлкі тынбасын,

	Бұлт баспасын шың басын!

	Ұзағынан қуантсын,

	Ұзағынан күлдірсін,

	Ұзағынан сүйінтсін,

	Ұзағынан сүйдірсін!

	Жаратқаным жақ болсын,

	Халқымызға бақ қонсын!

	Кетпей бастан бейбіт күн,

	Ел-жұрт мəңгі шат болсын!

	Аллаһуакбар! –



	деп ықылас білдіреді.





Сапар-жорық батасы




	Жат жұрттан теперішті көп көріп, əккі жау, айлалы дұшпаны аяғынан көп шалған қазақ халқы сапарға, жорыққа аттанар алдында бауыр-туыс, ел-жұртын жиып, ақсақалдары мен аузы дуалы білікті кісілерінен міндетті түрде бата алуды дағдыға айналдырған. Бұл сол қариялардың айтқаны келіп, сапарым оң, жорығым сəтті болса екен деген игі тілек негізінде қалыптасқан. Мұндайда батагөй қариялар:



	– Жортқанда жолың болсын,

	Сапардың оңын берсін,

	Тұлпардың тоғын берсін,

	Жігердің шоғын берсін!

	Бет алдың оң болсын,

	Мəртебең зор болсын,

	Дұшпаның қор болып,

	Алды-арты ор болсын!

	Жолың ашық болсын,

	Жауың қашық болсын,

	Мерейің тасып-толсын,

	Аман-есен қауышу

	Барымызға нəсіп болсын!

	Аллаһуакбар! –



	деп бата береді.





Наурыз батасы




	Наурыз мерекесі күні кəрі-жас, ер-əйел, бала-шаға үй-үйді қыдырып жүріп «наурыз көже» ішіп, бір-бірімен кездескенде:

	«Жасыңыз құтты болсын! Өмір-жасың ұзақ болсын! Көктем көңілді, ұрпақтар өмірлі болсын! Ұлыс береке берсін, пəле-жала жерге енсін!» деген сияқты игі тілектер айтысып, бір-бірлерін құттықтап, əр үйге кіріп көже ішіп, дастарқан жиярда:



	– Басымызға бас қосылсын,

	Жасымызға жас қосылсын,

	Жанымызға жан қосылсын,

	Малымызға мал қосылсын!

	Ұлыс – шуақ болсын,

	Құдай қуат берсін,

	Маңайымыз суат болсын,

	Жайқалған құрақ болсын!

	Жылымыз қызырлы болсын,

	Мерекеміз дүбірлі болсын!

	Жылқымыз үйірлі болсын,

	Сиырларымыз бүйірлі болсын,

	Қойларымыз қоралы болсын,

	Көлдеріміз қоғалы болсын,

	Ұрпақтарымыз бағалы болсын,

	Мəртебелері жоғары болсын!

	Өрісіміз көкті болсын,

	Ұлдарымыз отты болсын,

	Қыздарымыз текті болсын,

	Беделді, бетті болсын!

	Аллаһуакбар! –



	деп наурыз батасын жасайды.





Той батасы




	Той батасы тойға жəне тойға сойылатын малға жасалады. Мысалы:



	Той тойға ұлассын,

	Тойдан кенде қылмасын!

	Өлең-жыр боп күндіз-түн,

	Ауыл-аймақ жырғасын!

	Құтты болып қуаныш,

	Еш жамандық болмасын!

	Қызыр дарып, бақ қонып,

	Құдай өзі қолдасын!

	Болсын тойың торқалы,

	Қуандырсын баршаны.

	Қарық болсын кəрі-жас,

	Өлең айтып, əн салып!

	Көрген досың сүйінсін,

	Көре алмаған күйінсін!

	Берекелі тойыңа,

	Игі жақсы жиылсын!

	Аллаһуакбар!





Ас-нəзір батасы




	Әдетте, ас-нəзірге сойылатын малға бата жасалмайды, тек мойнына немесе жалына ақтық байлап, Құран оқып, мал сояды, əрі дастарқан жайылған сайын марқұмға арнап Құран оқылып отырады да, дастарқан жиярда:



	Марқұмның арты той болсын,

	Ұрпақтары бай болсын!

	Қам-қайғысыз күн кешіп,

	Көңілдері жай болсын!

	Ат тұяғын тай бассын,

	Төңірегін жайнатсын!

	Ата-баба дəстүрі,

	Мəңгі үзілмей жалғассын!

	Аллаһуакбар! –



	деп тілек айтады.





Қарияларға берілетін бата




	Қазақта бата-тілекті тек жастар ғана ала бермеген. Кей кездері жетпіс-сексенге келген ақ сақалды аталар мен ақ самайлы əжейлер де өздері ұнатқан қадірлі, аузы дуалы кісілерді шақырып баталарын алып, оны өздеріне рухани азық етіп, көңілдерін көтеріп, жігерлерін шыңдап отырған.

	Əдетте қарияларға берілетін бата мынадай болып келеді:



	– Уа, қария, күйлі болыңыздар,

	Ел-жұрттарыңызға сыйлы болыңыздар!

	Немере, шөбере, шөпшек көріп,

	Тоқсан отау үйлі болыңыздар!

	Түндеріңіз тыныш болсын,

	Үйлеріңізге ырыс толсын!

	Ұлдарыңыз десті болсын,

	Келіндеріңіз есті болсын!

	Орындарыңыз төр болсын,

	Мəртебелеріңіз зор болсын,

	Ел-жұрттарыңыз тоқ болсын,

	Қатарларыңыз көп болсын,

	Қам-қайғыларыңыз жоқ болсын!

	Аллаһуакбар! –



	дейді.





Сəбилерге берілетін бата




	Қазақ халқында «батамен ер көгереді» деп, көпті көрген білікті қариялардан, сондай-ақ, халық қадір тұтқан аузы дуалы қасиетті кісілерден «мына жаман шаранаға батаңызды беріңіз!» деп, жаңа туған сəбилеріне де бата сұрайтын салт бар. Сондай кезде батагөйлер:



	Өмір-жасы ұзақ болсын,

	Маңайы аққан бұлақ болсын,

	Əр күні қызық, шуақ болсын,

	Жер-ана жайлы тұрақ болсын,

	Жомарттың қолын берсін,

	Жортқыштың жолын берсін,

	Қыздың қылығын берсін,

	Судың тұнығын берсін,

	Даланың кеңдігін берсін,

	Батырдың ерлігін берсін,

	Ақынның өрлігін берсін,

	Иасауидің даралығын берсін,

	Фарабидің даналығын берсін!

	Аллаһуакбар! –



	деп бата-тілектен бал ағызады.





Балаларға берілетін бата




	Балам адамгершілікті, өнер-білімді болса екен, өз құрбыларынан оза шауып, Отаны мен халқының қалаулы азаматы болса екен деп, жатса-тұрса жар құлақтары жастыққа тимейтін ата-аналар балалары ес біліп, өнер-білімге талпына бастаған кезде ауылдағы қадірлі, өнерлі қариялардың бірін үйлеріне шақырып: «Мына балаңызға батаңызды беріңіз, жолыңызды ұстап, арман-мұратыңызды жалғастырсын», – деп, балаларына бата сұрайды. Осы кезде батагөй қариялар:



	Ұрпағың өнерлі болсын,

	Өрісті болсын,

	Іс-қимылы келісті болсын,

	Ата-баба аруағы қолдап,

	Еңбектері жемісті болсын!

	Жары жібектей болсын,

	Ары түлектей болсын,

	Өнері өрлей берсін,

	Жас басы төрлей берсін!

	Аллаһуакбар! –



	деп аталық ықыласын білдіреді.





Қыздарға берілетін бата




	Қазақ халқы қыздарының ақылына көркі сай, өнерлі де білімді, іскер де ісшең болып есеюін тілеп, аузы дуалы, қасиетті қарттардың ықылас-баталарын алып отыруды өте бір игілікті іс деп қарап, қыздарына ұлағатты кісілерден бата алып отырған. Сондай кезде қадірменді қарттар қыз ата-аналарының талап-тілегі бойынша:



	– Қыздарың құлықты болсын,

	Ғаламат білікті болсын.

	Күндей нұрлы болсын,

	Гүлдей түрлі болсын.

	Өлмес өнер берсін,

	Əн-жыр, өлең берсін.

	Теңдессіз дарын берсін.

	Ізгіліктің бəрін берсін.

	Талдай бой берсін,

	Таудай ой берсін.

	Жаздай жамал берсін,

	Оттай жанар берсін!

	Аллаһуакбар! –



	деп үміт-тілекке толы баталарын береді.





Келіндерге берілетін бата




	Қазақ келіндерінің ата-енелері мен ақсақалдарға шай құйып, ас-тағам əзірлеп, тік тұрып күтуі қалыпты құбылыс. Сондай кезде, төрде отырған қариялар оларға дəм ұсынады немесе табақтың түбін береді, кейде ішіп отырған шайларын береді. Сол сəтте келін орнынан тұрып, ұсынған дəмді алып, қарияларға иіліп сəлем жасағанда қариялар:



	Жасың ұзақ болсын,

	Күнің шуақ болсын.

	Басыңа бақыт қонсын,

	Үйіңе жақұт толсын.

	Балалы-шағалы бол,

	Ағалы-жағалы бол.

	Өркенің өсе берсін,

	Бақытқа қолың жете берсін! –



	деп, аталық алғысын жаудырады.





Жас жұбайларға берілетін бата




	Қазақта жаңа отау көтеріп, өз алдына түтін түтеткен жас жұбайлар үйлерін реттеп, шаруаларын ыңғайлап алған соң, ауылдағы қадірлі қарттар мен білікті кісілерін шақырып, отауларынан дəм татқызып, баталарын алады. Осындай ғұрыптан соң қарттар оларға:



	Отауларың от болсын,

	Бақыт-байлық көп қонсын.

	Ұрпақты боп лайым,

	Еш қам-қайғы жоқ болсын!

	Пейілдерің тарылмасын,

	Есіктерің жабылмасын.

	Сыйлы қонақ күнде кеп,

	Төрлеріңе дамылдасын!

	Өмірлерің бал болсын,

	Ұрпақтарың нар болсын.

	Ата-баба аруағы

	Өздеріңе жар болсын!

	Аллаһуакбар! –



	деп бата береді.





Шаңыраққа берілетін бата




	Қазақ салтында алыс жерден, өзге ру-тайпалардан келген білікті кісілер өздерін сыйлап, құрметтеген қасиетті қара шаңырақтарға мынадай мазмұндарда бата береді:



	Шаңырақтарың шайқалмасын,

	Бақ-дəулеттерің ортаймасын.

	Жаратқан Иең жар болып,

	Не сұрасаң да қайтармасын!

	Шаңырақтарың сыйлы болсын,

	Отбасыларың дулы болсын.

	Қоныстарың нулы болсын,

	Өрістерің сулы болсын!

	Аллаһуакбар! –



	деп алғысын ақтарады.





Ел мен жерге берілетін бата




	Қазақта бөтен ел, бөтен жерден келген кісілер ерекше сыйлы болады. Оларды барған елі тік тұрып күтеді. Сондай кезде қонақтар ел мен жерге деген ризалықтарын білдіру үшін мынадай баталар береді:



	Ырыс қонған жеріңе бата,

	Меймандос еліңе бата,

	Аққан суыңа бата,

	Асқар тауыңа бата,

	Қолдасын Қызыр ата!

	Жерлеріңде жұт болмасын,

	Төрлеріңе құт орнасын.

	Ел-жұрттарың жамандық көрмесін,

	Ұрпақтарыңның десі өрлесін!

	Аллаһуакбар!





Күйеубалалар мен қарындастарға берілетін бата




	Әдетте, бастарына үй тігіп, бауырларына қазан асып, үйлі-баранды болған білікті күйеу балалар мен қыз-қарындастар ата-ана, аға-бауырларының ықылас-баталарын алу үшін оларды үйлеріне шақырып қонақ еткенде: «бізге баталарыңызды беріңіздер» деп үлкендердің баталарын алады. Осы кезде батагөй қариялар:



	Дастарқандарың берекелі болсын,

	Отбасыларың мерекелі болсын.

	Өмір-жастарың ұзақ болсын,

	Жолдастарың Қызыр болсын!

	Қораларыңнан қой кетпесін,

	Есіктеріңнен той кетпесін.

	Көшкенде көлікті болыңдар,

	Өлшеусіз өрісті болыңдар!

	Халық сүйер аға болыңдар,

	Тоңдырмайтын жаға болыңдар.

	Қиын жерде жол табар,

	Дарқан ойлы дана болыңдар!

	Аллаһуакбар! –



	деп аталық ақ баталарын береді.





Соғым батасы




	Қыс күндері қазақ халқы үй басы сайын түгел бір-бір ірі қарадан соғым сояды əрі бірін-бірі соғым басына шақырып қонақ етеді. Соғымға шақырылған қонақтар: «соғым шүйгін болсын» деген игі тілек айтады. Ал, ет пісіп, алдыға соғым басы тартылып «Əумин» дегенде, жасы, жолы үлкен кісілердің бірі:



	Соғым шүйгін болсын,

	Ұрпақтарың тұйғын болсын.

	Татқандарың тəтті болсын,

	Келер күндерің жақсы болсын!

	Отбасыларың аман болсын,

	Бай-бақытты заман болсын.

	Үйлеріңнен қонақ кетпесін,

	Май қуырдақ-табақ кетпесін!

	Аллаһуакбар! –



	деп бата жасайды. Міне, бұл «соғым батасы» деп аталады.





Мал басына берілетін бата




	Ақ көңіл де ашық-жарқын, қонақшыл қазақ елі құда-жегжат, бауыр-туыстарынан сырт, өнер-білім, үлгі-тағылымды адамдарды құшақ жая қарсы алып, бір малдарын алдарына көлденең тартып: «Əумин» деп бата тілейтін қасиетін күні бүгінге дейін сақтап келген жомарт халық. Сондай кездерде қонақтар үй иелерінің ынта-ықыласына сай мынадай баталар береді:



	Сұрасаң бата берейін,

	Үстем болсын мерейің.

	Дастарқаның мол болсын,

	Абыройың зор болсын!

	Кең жайлауды жайласаң,

	Тай-құлынды байласаң,

	Сабаң толсын қымызға,

	Шараң толсын уызға.

	Өрісіңе мал толсын,

	Ақ тілеуің жар болсын!

	Өрендерің өр болсын,

	Өрт мінезді ер болсын.

	Көре алмаған дұшпаның,

	Көрге кіріп жер болсын!

	Аллаһуакбар! –



	деп, адал көңіліне ақ тілек арнайды.





Шен-шекпенділерге берілетін бата




	Әдетте, ел тізгінін жаңа ұстаған азаматтардың ауыл ақсақалдары мен өнер-білімді, бет-беделді кісілерді, сондай-ақ, туыс-туған, дос-жарандарын шақырып: «алдағы қызметімді қолдап-қуаттап, ақыл-кеңес бере жүріңіздер» деп бата сұрайтын дағдысы бар. Сондай кезде батагөй қариялар:



	Əумин десең есе берсін,

	Қызырың кеп жетелесін.

	Айларың аман кете берсін,

	Күндерің күліп өте берсін.

	Бақ-дəулет пен дəрежең,

	Одан ары өсе берсін!

	Құлағың сақ болсын,

	Ниетің ақ болсын.

	Құлқының пəк болсын,

	Көңілің шат болсын!

	Дау-дамайдан қашпа,

	Араныңды ашпа.

	Қиындықтан саспа,

	Қара қылды қақ жарып,

	Елді түзу баста!

	Аллаһуакбар! –



	деп бата береді.





Сараңдарға берілетін сырбаз бата




	Кейбір кезде сараң адамдар сыйлы қонақтар келгенде мал соймайын десе елдің сөзінен қорқып, бір жағынан қонақтың «сараң» деп сөгіп кетуінен именіп, сояйын десе малын қимай, ақырында қиналып жүріп, жаман лақ, қотыр тоқты əкелетін əдеттері болады. «Сараңдарға берілетін сырбаз бата» сондай кездерде беріледі.

	Бір күндері, Бердіке би Қабан деген қарау байдың үйіне барып қонады. Қарау бай оған бір жапырық мүйіз лақ əкеліп: «Əумин, биеке!» деп бата сұрайды. Сонда Бердіке би тоқталмай:



	Əкелдің лақ жапырық,

	«Əумин!» деп ақырып.

	Бұл сорлыны сойғанша,

	Тары берсең болмай ма.

	Шекесін майға матырып,

	«Мал жеді» атақ алғанша,

	Қанына ортақ болғанша,

	Шай ішіп жатсақ болмай ма,

	Алаңсыз таңды атырып.

	«Əумин» десең қоя бер,

	Алмасаң тілді соя бер.

	Қармаққа шаншыр еті жоқ,

	Мен түгіл балаң тоя жер.

	Аллаһуакбар! –



	деп бетін сипағанда, қарау бай:



	– Ау, балам! Мына кісінің батасы тоқтылық бата екен. Лағыңды қоя бер де, бір тоқты ұстап əкел! – деп бұйырыпты баласына. Бала лақты қоя беріп, бір тоқты əкеліп, Бердіке биге: «Əумин!» депті. Бердіке би іркілмей:



	«Əумин» деген сұрақ па?

	Айтшы жөнін шырақтар.

	Тілімді алсаң бұдан соң,

	Лақ əкеп жылатпа!

	«Əумин» десең тоқтыға,

	Ал батамды көп мына:

	Өзі білер қалғанын,

	Басын айтса жақсыға!

	Мына тоқтың тоқ па өзі?

	Басқа малың жоқ па еді?!

	Мұны соймай малдансаң,

	Саулық болар көп-көрім…

	Мұны тағы қинама,

	Қиналып мені сыйлама.

	Көме қатып қаймағын,

	Шайың болса құй маған.

	Аллаһуакбар! –



	депті. Мұны естіген бай сасқалақтап:

	– Мына кісінің батасы қойлық бата екен. Дереу барып бір қой əкел! – депті баласына. Бірақ байдың баласы əкесінен өткен сараң екен, ол əлгіндегі арық тоқтыны қоя беріп, сүйегі кішкене бір қой əкеліп, тағы да «Əумин» депті. Сонда Бердіке би бай мен баласының қылығына күліп:



	Бекем екен ойыңыз,

	Шегірткедей қойыңыз.

	Жұдырықтай лағың,

	Кесірткедей қозыңыз.

	Тышқандай болып жүрмесін,

	Енді əкелсең тайыңыз.

	Бұдан артық дəметпен,

	Аллаһуакбар, сойыңыз! –



	деп бірақ кесетеді. Міне, осылай өз разы-қоштығымен болмай, сараңдықпен тілек тілегендерді, аузы дуалы кариялар аямай сыбайтын батаны сараңдарға берілетін сырбаз бата дейді.





Жезде, құрбы-құрдастарға берілетін əзіл бата




	Әдетте құрбы-құрдас, дос-жаран жəне жезде, балдыздар арасында бір-бірінің сый-құрметтеріне көңілдері толмаса, əзіл-қалжың, сын-сықақ баталар береді. Мысалы, қой соймай, лақ сойғандары болса, онда бір-бірлеріне мынадай бата жасайды:



	Сойғаның жаман лақ,

	Зорға сойдың жылап.

	Бір келгенде тай сойсаң,

	Ең болмаса қой сойсаң,

	Қалар ма едің құлап!

	Ал, енді «Əумин» десең:

	Малдарың семіз болсын,

	Қойларың егіз болсын.

	Бізге бірді сойсаң,

	Орнына тоғыз келсін!

	Сəйгүлігің желісті болсын,

	Ұрпақтарың өрісті болсын.

	Шаруаң келісті болсын,

	Еңбегің жемісті болсын.

	Аллаһуакбар! –



	деп бата жасайды. Егер сол кезде үй иесі қалжыңды орынды деп тапса, лағының орнына басқа мал сояды.

	Ал, құрбы-құрдас немесе жезделердің бірі тоқты-торым əкеліп бата сұраса, онда батагөйлердің бірі:



	Əкелгенің арық қозы,

	Зорға əкелдің өзін.

	Бір келгенде қой сойсаң,

	Кедейлесіп кетер ме едің өзің!? –



	деген сияқты əзіл баталар береді.

	Қазақ халқының бата тілектерінде жақсы лебіздерімен бірге, əзіл-қалжың, сын-сықақ жəне қонақ иесінің іс-пиғылы, адамгершілігі, мінез-құлқы сияқтылар да қамтылып жатады, яғни, қорасында мыңғырған малы тұрып, сыйлы қонағына мал соймай, дайын ет асып берген немесе арық ешкі, тоқты-торым əкеліп бата сұраған сараң адамдарға жəне балдыз-жезделеріне, құрбы-құрдастарына қонақтар əкелген малдарының сапасына, түр-түсіне қарай бата жасап, сараңдықтарын беттеріне басып ұялтып, адамдарды көпшіл, қонақшыл болуға баулып отырады.

	Қазақ бата-тілектерінің ғылыми мəні мен тəлім-тəрбиелік қуаты өте жоғары болғандықтан, оны қасиетті дұғаға балап, үлгі-тағылымды, өнер-білімді адамдардан «шарапаты тиеді» деп баталарын алу ешқашан да жайдан-жай болмаған. Ғылымға жүгінер болсақ, əрбір адамның бойында белгілі зарядтық толқын жиілігі болады. Физика тілімен айтқанда, магнит жəне электр өрісі болады. Адам бойынан тоқтаусыз шығып тұратын сол зарядтық толқын адам аяқ басқан, отырған, тұрған жерлерге тарайды да, сол толқынды қабылдаған жер белгілі уақытқа дейін оны кері қайтарып тұрады, яғни, адам бойынан тараған сол толқын – «шарапат» немесе «кесапат» сол адамның отырған орны мен басқан жерінде белгілі уақытқа дейін сақталып, бірте-бірте ауаға тарайды жəне маңындағы (қасындағы) адамдарға белгілі ықпал көрсетеді. Сол ғылыми ғаламатты əуелден-ақ жақсы білген қазақ халқы «сынықтан басқаның бəрі жұғады» деген қорытынды шығарып, жақсы адамдардың ықылас-баталарын алып, өнер-білімді, кісілік қасиеті жоғары адамдармен жақын жүріп, үнемі алыс-беріс, барыс-келіс жасап отыруды өте игілікті іс санаған. Керісінше, кісілігі жоқ, тəрбиесіз, көргенсіз, бұзық адамдардан «кесапаты жұғады» деп, ат бойларын аулақ ұстаған.

	Мұны тіпті жете түсіндірер болсақ, адамның тілі арқылы жіберілген теріс əл-қуаты (қарғыс, лағынет) адам денесіне тисе, сол тиген бөлегінде ауру ошағын пайда қылса, ал, тіл арқылы жіберілген оң əл-қуаты (алғыс, бата-тілек, мақтап-марапаттау) жүйке жүйелері мен дене мүшелеріне тамаша əсер беріп, қан айналысын жақсартып, дененің ауру-сырқауларға қарсылық қуатын жоғарылатады.

	Себебі, дене мүшелері мен жасушалар өзіне айтылған сөздерді түсіне алмағанымен, ой жүйесі əсерін дəрменмен бірге қабылдай алады. Мұны қазіргі заман ғылым-техникасы дəлелдеп отыр. Мысалы, сау денелі бір адамды микро таразының үстіне жатқызып, оған «екі аяғым қатты ауырады, тіпті ауырлап, басуға келмей қалды» деп ойлатқанда, оның аяқ жағы ауырлап кеткен. Онан соң, оған: «аяғым сауықты, енді басым қатты ауырып, көтертпейтін дəрежеге жетті» деп ойлағанда, аяқ жағы дереу жеңілдеп, бас жағының салмағы артып кеткен. Міне, біз бұдан қазақ халқының бата-тілекке не себепті сонша құштар болғандығының ғылыми мəнін көре аламыз.

	Қорытып айтқанда, қазақ бата-тілектерінің ғылыми негізі өте күшті, тəлім-тəрбиелік рөлі жоғары. Ол ұрпақтарды ізгілікке, жомарттыққа жəне қонақшылдыққа баулып, үміткерлік сенімдерін жоғарылатады. Адамдарды, үлкенді сыйлап, кішіні аялаудай тамаша мінез-құлық қалыптастыруға дағдыландырады. Өзара барыс-келіс, алыс-берісін жақсартып, қоғамдық қарым-қатынасын кеңейтеді. Өмірдің мəні мен ішкі заңдылықтарын түсінуіне мүмкіндік жасап, жаман, жиіркенішті қылықтардан өздерін аулақ ұстауға баулиды. Сонымен бірге, адамдардың көңіл күйін жақсартып, дененің қарсылық қуатын арттырып, түрлі ауру-сырқауларға шалдығу мүмкіндігін азайтып, олардың ақаусыз өсіп-жетіліп, сапалы ұрпақ көруіне үлкен ғылыми негіз қалайды.





ТОЙ-МЕРЕКЕЛЕР. НАУРЫЗ МЕРЕКЕСІ




	Наурыз – қазақ күнтізбесі бойынша жаңа жыл, яғни, көктем мерекесі. Дала төсінде қой қоздап, бота боздап, тың тіршілік басталатын береке мен мерекенің айы, сондай-ақ, халықтық той күні есептеледі.

	Наурыз əрбір қазақ отбасы үшін ерекше қастерлі, ерекше қасиетті күн саналады. Себебі, наурыз асынан дəм татқан адам тағы бір жасқа шықты деп есептеледі. Наурыз күні адамдар арасындағы өкпе-реніш, өштік-қастық түгел кешіріліп, қам-қайғы ұмытылып, кəрі-жас шат-шадыман бейнеде барын киіп, тəтті-дəмді, жылы-жұмсағын қазанға салып пісіріп, көпшілікке дəм татқызып, барлығы мереке шаттығына бөленді. Кездескендер бір-бірімен қуана амандасып:

	– Жасыңыз құтты болсын, өміріңіз ұзақ болсын!

	Ұлыс басты болсын, төрт түлік ақты болсын! Ұлыс береке берсін, пəле-жала жерге енсін! – деген сияқты игі тілектер айтысып, бір-бірін ынайы құттықтап, ерлер қос қолдап амандасып, төс соғыстырады (қауышады), ал, əйелдер бір-бірімен құшақтасып, беттеріне-беттерін тигізеді. Сөйтіп, наурыз күні үлкен-кіші, кəрі-жас мəре-сəре шаттыққа бөленеді.





ТІЛЕУ КӨЖЕ




	Наурыз айында жүрегі түкті Жер-ананың тоң кеудесі иіп, Самарқанның көк тасы жібіп, Жер-ана тіршілік иелерінің тілектеріне сай мол несібе, көл-көсір бақыт-байлық сыйлайды деп қараған қазақ халқы, наурыз айының тақ күндері əр отбасы кезекпен (1, 3, 5, 7, 9, 11, 13, 15, 17, 19, 21) көже жасап, отбасыларына амандық, дендеріне саулық, ел-жұртына тыныштық, халқына бақыт-байлық тілейді. Міне, бұл «тілеу көже» деп аталады. Ал, 22 наурыз күні бүкіл халық болып Наурыз мерекесін өткізіп, «наурыз көже» ішеді.





НАУРЫЗ КӨЖЕ




	«Наурыз көже» – тек наурыз тойына ғана тəн, көпшілікке арналған мерекелік тағам. Онда наурыз көже жасардан бір күн бұрын ауқатты адамдар қой, тіпті, бірден ірі қара сойып, оның етіне наурыз күні арпа, бидай, тары, жеміс-жидек, тұз, сүт, құрт сияқты жеті дəмді қосып, ал, қолы қысқа, əл-ауқаты төмен адамдар болса, барымен базарлап, қысқы соғымнан қалған кəрі жілік, қазы-қарта, жал-жая секілді жылы-жұмсақтарын түгел қазанға салып, қазанның төрт құлағына үлкен төрт жапырақ май қойып, бір күнге жетерлік көже жасайды. Міне, бұл «наурыз көже» делінеді.

	Наурыз көжені Наурыз мерекесін құттықтап, үй-үйді аралаған жұрт ішеді. Оларға үй иелері: «мынау келмеген пəлен туысыңның, мынау түген туысыңның сыбағасы» деп зорлап сый көже беріп, мереке қызығын арттыра түседі.

	Наурыз көже жасағанда, қазанның төрт құлағына төрт жапырақ май қойып пісіру – төрт түлігіміз сай, бай-бақытты болайық деген игі тілекті; жеті түрлі дəм қосу – арман-тілегімізге жетіп, қасиетті өсімдіктер секілді өсіп-өнейік, көгеріп-көктейік дегенді; ал кəрі жілік асу – өмір-жасымыз ұзақ болсын, ел-жұртқа қадірлі болайық деген арман-мақсатты білдіреді.





НАУРЫЗНАМА




	Наурызнама – Наурыз күні өтетін үлкен ойын-сауық. Онда ауыл ақсақалдары ұрпақтарының есінде мəңгі жатталып қалатын аталы сөзін айтып, ақ батасын береді.

	Молда-қожалар (оқымыстылар) «салдама» оқып, «наурызнаманың» шымылдығын ашып береді. Онан соң, көкбар, қыз қуар, аударыспақ, балуан, алтыбақан, балтамтап, тең көтеру, айтыс, жұмбақ шешу, теңге ату сияқты ойын-сауық ресми басталып, жиналған жұрт мол қуанышқа бөленеді.

	Ұлы сəске мезгілінде адамдар ауыл сыртына нар қазан алып шығып, астына от жағады. Атпал азаматтар қазан басына өкіртіп əкеліп өгіз сояды. Талтүсте тойшыл қауым биік төбенің басына жайылған дарқан дастарқан басына жиналады. Бұл дастарқан «береке дастарқаны» делінеді. Онда қарияларға «бел көтерер» деп, өгіздің қос шекесі салынған сый табақ тартып, қалған жұрт жасы, жолдарына қарай сыбағалы тамақтарын жеп, көже ішеді.

	Күн еңкейгенде екі ақын ортаға шығып, жақсылық пен жамандықтың, суық пен жылының күресін бейнелейтін «өлі мен тірінің» айтысын бастайды. Сол кезде ортаға аңыз кейіпкерлер – қалтырауық кемпір мен оның Ақпан, Тоқпан атты екі ұлы, олармен шайқасатын Ақборан, Əз мырза жəне Ұт бикештер шығады. Айтыста, күн ұясына кіре бере өлі жеңіледі, зұлымдық иелері – қалтырауық кемпір мен Ақпан, Тоқпан, Əз мырзалар тым-тырақай қаша жөнеледі. Қараңғы түскенде екі жерге от жағылып, жастар жағы таң атқанша ойын-сауық құрады.





НАУРЫЗ КҮНІ ІСТЕЛЕТІН ҒҰРЫПТАР




	Наурыз күні ел-жұрт «Ұлыстың ұлы күні» деп орындарынан ерте тұрады. Ерлер қолдарына кетпен-күрек, қыз-келіншектер əртүрлі азық-түлік, сусын алып далаға шығады да, «бастау көрсең көзін аш» деп, төңіректегі бұлақтардың көзін тазалайды. Қариялар «атаңнан мал қалғанша – тал қалсын», «бір тал кессең, Наурыз күні он тал ек» деп, өзен мен бұлақ бойларына ағаш егеді. Əжелер шығып келе жатқан күнге тəуəп қылып: «Армысың, қайырымды Күн-ана!» деп, күнге иіліп сəлем береді. Одан соң «кеудесі түкті, жан-жануар, өсімдікке жүкті Жер-ана, құт дарыт, жарылқа!» деп, аршылған бұлақ көздеріне май тамызып, жаңа отырғызылған ағаштарға ақ бүркеді.

	Қазақ халқы Наурыз күнін береке мен мерекенің, қуаныш пен шаттықтың күні жəне қара жердің иіген қасиетті күні есептейтіндіктен, бұл күні ешкім түс шайысып, бет жыртыспайды. Хан мен қараның, шал мен баланың терезесі теңеліп, бір дастарқанда қатар отырып тамақтанып, күліп-ойнап көңіл көтереді. Өкпе-реніш, тіпті, өткен өш, кеткен кек кешіріледі. Суық сөз, сумақы қылық доғарылады. Ақсақалдар мен билер көк төбеге жайылған «береке дастарқаны» үстінде бас қосып:

	– Ал, ағайын, ақылдасайық! Арамызда жарым көңіл жесір, шер көкірек жетім жоқ па, кемдік, қорлық көріп жүрген кімдер бар? – деп, ел ішінде азып-тозып жүргендерге ақыл-көмек көрсетеді. Араздасып, бір-біріне қырын қарап жүрген адамдар мен ауылдарды бір араға бастарын қосып, береке дастарқанынан дəм татқызып татуластырады.

	Одан соң: «Қисыны келмей, үйлене алмай жүрген кімдер бар? Қатын-баласын аздырып, отбасын тоздырып жүргендер бар ма?» – деп сұрау салып, үйлене алмай жүргендерді үйлендіріп, берекесі кеткендерді жөнге салып, кейбір жетім-жесірлерге отау көтеріп береді. Одан кейін «бетке салық, сүйекке таңба болмасын» деп əл-ауқаты нашарлап, қайыршылық шегіне жеткен кедей, мүгедек жандарды ауқатты, бардам кісілерге жəне туыс-туғандарына бағып-қағуға тапсырып, түрлі пəле-қаза, өрт, жұт жəне нəубет, зұлыматқа ұшырағандарға жылу жиып беріп, олардың отбасы тыныш, бала-шағаларының бақытты өмір өткізуіне мүмкіндік жасап береді.

	Ал, сотқар-сотанақтар мен ел ішіне ірткі салған басбұзарларды көп талқысына салып тектеп, жақсы адам болу жөнінде олардың аузынан көп алдында уəде-серт алады, тіпті ант ішкізеді. Сөйтіп, наурыз күнін мереке мен қуаныштың, береке мен бірліктің, татулық пен достықтың күніне айналдырады.





НАУРЫЗ ТУРАЛЫ ХИКАЯ




	Ерте заманда, қазақ елін əлсін-əлі жау шауып, ел бірде олай, бірде бұлай ауып, мал-жандары қырылып, ел басына ауыр күн туыпты. Сондай қайғылы да қасіретті жылдың бірінде, Наурыз деген қария өзіне қарасты елін бастап, жаудан қорғануға ыңғайлы, мал-жанға жайлы бір қорыс-қопалы аймақты қыстапты. Құдай оңдап, сол жылы азаматтары шабуыл жасаған жауды жеңіп, мал-жандары қыстан аман-есен шығып, ел-жұрты мəре-сəре болыпты.

	Наурыз қария үлкен есепші, астроном екен. Ол күн мен түннің теңелген, жер бетінің бусанған дəл 22 наурыз күні ерте тұрып елін аралап:

	– Бүгін – ұлы істің басталар күні. Күн мен түннің теңелген, бота боздап, қой қоздайтын қасиетті күн. Жан-жануар, өсімдіктердің өсіп-өнетін, Жер-анадан қуат алып, ерекше күйге енетін күн. Сондықтан барлық үй той жасаңдар! Бұдан былайғы атар таң, көрер жылдарымыз бүгінгідей қуаныш, мерекемен басталар болсын! Ұрпақтарымыздың көңілін қайғы-қасірет торламасын! – деп əмір беріпті. Сонда қарияға кемпірі:

	– Ау, шал! Еліңе арықшылық уақытта той жаса дедің, қысылып əрең шыққан жұрт тойды несімен жасайды? – деген екен. Оған қарт күліп:

	– Той қызығы байлық пен қарын тойдыруда емес, қайта көңіл көтеріп, рухани азық алуда. Көппен бірге көңілді отырып ішкен бір ұрттам қара су мен бір аяқ көженің нарқы есерлікпен өткізген 40 күндік сауық пен 40 жыл жиған байлықтан артық. Ал енді кемпір, отырмай сен де қабыңның түбін қақ, – депті. Қаптан бір кəрі жілік пен бірнеше кесек ет шығыпты. Оны көрген қария кемпірін мақтап:

	– Жарайсың, кемпірім! Тұп-тура бір тойдың етін сақтапсың, дереу қазанға сал! Қазанның төрт құлағына төрт жапырақ май қой, оның біреуін пысқанда өзің же, біреуін үлкен балаңа, біреуін күйеу-балаңа, біреуін немереңе бер, кəрі жілікті қарияларға тарт. Қалған еттерді турап, көжеге салып жібер жəне көжеге арпа, бидай, тұз, құрт (айран-қатық) сияқты жеті түрлі дəм қосылсын! Кəрі жілік – бабалар дəстүрін жалғасын; дəн – өсіп-өркендеуіміздің белгісі болсын; су мен тұз – ұрпақтарымыздың дəм-тұздары жарасып, мəңгі тату-тəтті өтуіне дəнекер болсын; айран-қатық – айрандай ұйып, басымыздың өмірлік бір болып, ақкөңіл, адал ниетте болатындығымыздың куəсі болсын; ал, қазан құлағына қойып пісірген төрт жапырақ май – төрт түлігіміз сай, бай-бақытты тұрмыс кешуіміздің өмірлік бастамасы болсын. Бүгінгі осы той тамағынан дəм татқан үлкен-кіші, кəрі-жасқа түгел бір-бір жас қосылып, осы той əр жылы, дəл осы күні əрбір отбасында міндетті түрде өткізіліп отырсын! – деген екен. Сөйтіп, Наурыз қарттың елі қап түбінде қалған еттерін түгел қазанға салып, ұлан-асыр той жасап, жадап-жүдеген көңілдерін көтеріпті. Ел қарияға алғыстарын жаудырып, той қызығын əлденеше күнге жалғастырыпты.

	Əне-міне дегенше жаз шығып, күз келіп, көзді ашып-жұмғанша қыс өтіп, тағы бір көктем келіпті. Ел-жұрт Наурыз қарияның ұйғарымы бойынша, көктем тойына ерекше əзірленіпті. Қария бұл ретте жан-жаққа ат шаптырып, тойға маңайындағы алыс-жақын елдің бəрін шақырыпты. Тойға шақырушының бірі Алаша ханға барып:

	– Тақсыр, Сізді ауылымызда өтетін тойға шақырып келдім, – депті. Хан одан:

	– Ау, бұл қай уақытта жасалған той? Той деген жаз бен күзде жасалмаушы ма еді? Ол кімнің тойы? – деп таңдана сұрапты. Тойға шақырған жігіт не дерін білмей, сасқалақтап:

	– Наурыз деген қарияның тойы, Наурыздың тойы, – деген екен.

	Сол күні ауа райы аса жайлы болса керек. Хан шапанын жамылып далаға шыққан екен, төбесінен қиқулап қаздар ұшып өтіпті. Көзіне дала төсінде тебіндеп келе жатқан жасыл өркендер шоқтай басылыпты. Сонда хан көкірегін кере дем алып:

	– Бұл бір өміршең, өлмес той болып, ғасырдан-ғасырға жалғасқалы тұр екен, – деп сүйіне тіл қатыпты. Сөйтіп, сол той: «Наурыз тойы», жеті дəмді біріктіріп жасаған көже «Наурыз көже», той өткен ай «Наурыз айы» аталып кетіпті.





ОРАЗА ҰСТАУ




	Ораза ұстау – əр жылы рамазан айында жасы тоғызға толған қыз, 12-ге толған ұл балалардан жоғары үлкен-кіші, кəрі-жас, ер-əйелдердің діни парызы. Яғни, ауыздарын бекітіп, Алланың ризалығы үшін ғаріп-міскіндер мен жетім-жесірлерге қол ұшын беріп, жақсылық жасайтын, пенделік былық-шылықтан арылып, көңіл кірлерін жуып, күнəдан тазаратын ай.

	Ораза ұстаған адам əр күні таңертең ерте тұрып, сəресін ішіп болып, оразаға ниет еткен соң, сол күні күн батқанша тағам жемейді, сусын ішпейді, түрлі ішімдік-шегімдіктен, өзара мейірім-махаббат білдірісуден, жыныстық жəне əртүрлі нəпсілік істерден мүлде аулақ болып, айналасына, тіпті, күллі ғаламға мейірімді-шапағатты болып, бір ай бойы Жаратқан Аллаға ғибадат етіп, кешірім тілеп, жүректері мен көңілдеріндегі кірді жуып, жандарын тазартуға күш салады. Адал, қайырымды, мейірімді болуға дағдыланады. Біреу боқтап-янаттаса да, тіпті ұрып, қорласа да, онымен жанжалдаспай, оған төзімділік көрсетіп, кешіре біледі.

	Шариғат заңында ауру-сырқау, қаусаған кəрі, бала емізетін əйел жəне жолаушы жүрген адамдардың ораза ұстамауына кеңшілік етілген. Алайда, ораза айты өткен соң, өз жағдайлары келген басқа бір айда ораза ұстап, бір айлық ораза парыздарын өтеулері шарт. Бірақ, кейін де ораза ұстауға шамалары келмесе, 30 ғаріп-міскінді бір уақыт тойдыру қажет немесе сонша адамды тойындырарлық ақшалай не болмаса заттай кедей-кепшік, жоқ-жітіктерге бодау төлеу шарт. Олар сонда ғана ораза парызын ада еткен болады, болмаса күнə саналады. Ес-ақылдары дұрыс емес жынды адамдарға ғана ораза парыз емес.

	Ораза ұстау адамдардың еркін шыңдап-шынықтырады. Күнделік өмір қызығы, яғни, ойын-күлкі, дыр-думан, ішіп-жеу, нəпсілік құштарлық пен əуейлік алдында Жаратқан Иеге деген адалдығы мен мызғымас сенімін сынап, ғаріп-міскін, аш-жалаңаш жандардың хал-жайын шынайы түсінуге жетелеп, адамдардың бір-біріне деген мейірім-шапағатын арттырып, бір жағадан бас, бір жеңнен қол шығаруға баулиды. Обырлық, ашкөздік, көрсеқызарлық, тұрлаусыздық, алдамкөстік сияқты нашар іс-пиғылдардан арылып, төзімді, қайсар, адал, текті-тежемді, уəде-сертке берік, айтқанын айнытпай орындайтын əділетті адам болуға дағдыландырады. Адамдар арасын-дағы қарым-қатынасты нығайтып, тыныш, орнықты, тамаша қоғамдық орта жаратуға мүмкіндік жасайды.





ОРАЗА АЙТ МЕРЕКЕСІ




	Ораза айт – жер жүзіндегі ислам дініне сенетін барша халықтардың ең үлкен мерекелерінің бірі. Бұл 30 күндік ораза бітіп, 31-інші күні таңертең «ораза айт намазын» өтеп, ауыз ашқаннан кейін басталады.

	Мұнда, əр отбасы жеті шелпек пісіріп, намаздан келген соң, ата-баба аруақтарына арнап Құран оқиды. Одан соң, жасы кішілер алдымен үлкендерге, балалар ата-аналарына барып сəлем беріп, «айт қабыл болсын» айтады.

	Мереке құрметі үшін барлық отбасы дастарқандарын кең жайып, оған тəтті-дəмді тағамдарын толтырып салады. Үлкен-кіші, кəрі-жас, ер-əйел, бала-шаға бір киер жақсы киімдерін киіп, шат-шадыман, күліп-ойнап туыс-туған, дос-жаран, көрші-қолаң, таныс-білістерін түгел аралап айтшылап, «айт қабыл болсын» айтып, бір-бірлерінің хал-жайларынан хабар алады. Сөйтіп, айт күнін достық пен татулықтың, береке мен бірліктің, қуаныш пен күлкінің мерекесіне айналдырады.





АУЫЗ АШТЫРУ




	Қазақ халқы ораза айын ерекше ардақтап, осы ораза айында ораза ұстаған адамдарды ерекше құрметтейді. Сол себепті, ораза ұстаған, ұстамаған адамдар ораза ұстаған кісілерді əр күні кешке үйлеріне шақырып ауыз аштырып, адамдарды ізгілікке, адалдыққа, мейірімділікке, қонақшылыққа жетелеп отырады. Тіпті, ораза айының құрметі үшін күндіз той жасап, ас-нəзір бермейді. Ораза айында той жасап, ас-нəзір беруді – халықтың наным-сеніміне құрмет етпегендік, тіпті, надандық, бұзақылық деп қарайды.

	«Ауыз аштыру» адамдардың достық сүйіспеншілігін арттырып, құрмет сезімін жоғарылатады. Адамдарды ізгілікке, мейірімділікке, қонақшылыққа баулиды. Адамдар арасындағы қарым-қатынасты нығайтып, достықты, татулықты, береке-бірлікті күшейтеді.





ЖАРАПАЗАН АЙТУ




	Жарапазан – ораза айында, күнде кешкі тамақтан таң атқанша айтылатын, елді ораза ұстап, ізгі ниетті болуға насихаттайтын тұрмыс салт жыры. Мұнда, əр күні ауыл азаматтары мен əйгілі жарапазаншылар екі-екіден немесе топ-топ болып, əр үйдің есігі алдына барып, үй сыртында тұрып жарапазан жырын айтады. Ересек бала-шағалар да өз алдарына топтасып жарапазан айтуға дағдыланады.

	Жарапазан айтушыларға ешкім қабақ шытып ренжімейді жəне оларды құры қол, құры ауыз жібермей, бет орамал сыйлап, тəтті-дəмді тағамдардан дəм татқызып қайтарады. Ерте заманда кейбір өнер қадірін білетін дəулетті адамдар атақты жарапазаншыларға таң атқанша жарапазан айтқызып, таң атқан соң оларға ат мінгізіп, шапан жапқан.

	Жарапазан адамдарды қуанышқа, шаттыққа бөлеп, өмірге деген көзқарастарын тереңдетіп, адамдарды адамгершілікке, адалдыққа, ізгілікке баулиды.





ЖАРАПАЗАН ЖЫРЫ




	Ассалаумағалейкүм, сəлем бердік,

	Айында оразаның аман келдік.

	Айтты деп жарапазан сөге көрме,

	Пайғамбар жолын қуған адам едік.

	Ей, Мұхаммед үмбеті айтқан жарапазан,

	Оразаң қабыл болсын, ұстаған жан!

	Айтылар оразада жарапазан,

	Мекке мен Мединадан шығар азан.

	Мəңгілік зияпатқа бөленесің,

	Ораза-намазыңды күтіп барсаң.

	Ей, Мұхаммед үмбеті айтқан жарапазан,

	Оразаң қабыл болсын, ұстаған жан!

	Үйің, үйің, үй екен,

	Үйдің көркі ши екен.

	Сандық көркі түйе екен,

	Саба көркі бие екен.

	Ақ ордадай көрінген,

	Қандай байдың үйі екен?

	Айтайын жарапазан есігіңе,

	Ұл берсін қошқардайын бесігіңе.

	Ұл берсе қошқардайын бесігіңе,

	Таусылмас байлық берсін несібеңе.

	Сақтасын отбасың мен мал-басыңды,

	Дұшпанның сан алуан кесірінен.

	Ей, Мұхаммед үмбеті айтқан жарапазан,

	Оразаң қабыл болсын, ұстаған жан!

	Біреуі бес намаздың – таң намазы,

	Қайнайды күндіз-түні бай қазаны.

	Ораза, намазыңды күтіп барсаң,

	Алдыңда жайылулы жайнамазың.

	Біреуі бес намаздың – бесін дейді,

	Кей адам кірін жуып шешінбейді.

	Ораза, намазыңды күтпей барсаң,

	Күнəңді Қақ Тағалаң кешірмейді.

	Біреуі бес намаздың – екінті еді,

	Ауызын шын мұсылман бекітеді.

	Ораза, намазыңды күтпей барсаң,

	Жаратқан періштеге жекіртеді.

	Біреуі бес намаздың – ақшам дейді.

	Шын діндар Жаратқанға жақсам дейді.

	Ораза, намаздарын күтпей барған,

	Қиямет күн болғанда қақсар дейді.

	Біреуі бес намаздың – яшиық дейді,

	Жараспас мұсылманға қастық дейді.

	Ораза, намазын шын күтіп барған,

	Есігін жұмақтың таптық дейді.

	Мінгені пайғамбардың сары атан-ды,

	Əр үйде мұндай тұрсақ таң атады.

	Бұл үйдің ұлы қайда, қызы қайда?

	Кемпір-шал ерінген соң көп жатады.

	Ей, Мұхаммед үмбеті айтқан жарапазан,

	Оразаң қабыл болсын, ұстаған жан!

	Үйің, үйің, үй екен,

	Үйдің көркі ши екен.

	Сандық көркі түйе екен,

	Саба көркі бие екен.

	Ақ ордадай көрінген,

	Қандай байдың үйі екен?





ЖАРАПАЗАН БАТАСЫ




	Бөлшіл, бөлшіл, бөлшіл бол,

	Бозторғайдай төлшіл бол.

	Бəйтеректей бүрлі бол,

	Пайғамбардай нұрлы бол.

	Ай жағыңа қарасаң,

	Алтыннан терек орнасын.

	Айына келген мейманың,

	Айнала атын байласын.

	Күн жағыңа қарасаң,

	Күмістен терек орнасын.

	Күніне келген мейманың,

	Күліп бір атын байласын.

	Менің атым – Сырыбай,

	Жарапазан жыры бай.

	Таң мезгілі болғанда,

	Төсегіңнің басынан,

	Жастығыңның астынан.

	Бөденедей пырылдап,

	Бозторғайдай шырылдап,

	Қызыр келіп дарығай!

	Аллаһуакбар!



	«Жарапазан жыры» мен «жарапазан батасы» адамдарды адал, ізгі ниетті болуға, басқалардың көңілін ауыртпай, ел-жұрттың ықыласын алуға жігерлендіреді. Адамдық салт-дəстүр мен наным-сенімді құрметтеуге, ақкөңіл, ашық-жарқын, ізгі ниетті, жомарт болуға баулиды. Адамдар арасында барыс-келіс, алыс-берісті жақсартып, достықты күшейтіп, береке-бірлікті нығайтуға жебейді. Əдеби жақта, адамдарды суырыпсалма ақын болуға, өнерлі, өршіл азамат болуға жетелейді.





ҚҰРБАН АЙТ МЕРЕКЕСІ




	Құрбан айт – ислам дініне сенетін əлем халықтарының ораза айттан 71 күннен кейін тойлайтын мерекелерінің бірі. Бұл мереке үш күнге жалғасады.

	Айт болатын күні ер-əйел, кəрі-жас орындарынан ерте тұрып, жуынып, дəрет алып, таза, жақсы киімдерін киеді де, мешітке, мешіт жоқ жерлерде таза, кең бір араға жиналып, «құрбан айт намазын» оқиды. Намаздан келген соң, аруақтарға арнап Құран оқып, шай ішіп, онан кейін құрбан шалады. Құрбандыққа түйе, сиыр, қой, ешкі секілді малдардан дендері сау, дене мүшелері бүтіндері шалынады. Ауру-сырқау, ақсақ-соқыр жəне жаралы малдар мен туғанына алты ай толмаған малдар құрбандыққа жарамайды. Құрбан шалу əл-ауқаты нашар, мойнында елдің қарызы бар адамға міндет емес.

	Құрбан айт күні халық ауылдан-ауылға, үйден-үйге қыдырып жүріп айтшылайды. Кездескендер бір-біріне қуана сəлем беріп: «айт қабыл болсын!» деп айтады. Айт күні өткен өш, кеткен кек, өкпе-реніш түгел кешіріледі. Бұрын бір-біріне қырын қарап жүргендер мен бір-біріне бара алмай жүргендер айт құрметі үшін барысып, келісіп, аман-сəлем жасасып, хал-жайларын сұрасады.





ҚҰРБАН ШАЛУ




	Құрбан шалу – қазақ халқына ұлттық салт ретінде қалыптасып кеткен жосындардың бірі.

	Құрбанды құрбан айт намазы оқылған соң шалады. Құрбан айт намазы оқылмай тұрып сойылған мал құрбандық есептелмейді. Əдетте, құрбанды құрбан айт намазы оқылғаннан бастап, айттың үшінші күніне дейін ауру-сырқаудан аман, дене мүшелері бүтін қой, ешкі, сиыр, түйе секілді малдар шалынады. Туғанына алты ай толмаған қозы, лақ, бұзау, боталар құрбандыққа жарамайды. Құрбандықтың терісі қолы қысқа адамдар мен мешіттерге, еті жарлы-жақпай, ашарықтар мен айтшылап келген адамдарға беріледі. Құрбандықтың терісі мен етін сатып пайдалануға болмайды. Олай етсе, құрбандық қабыл болмайды деп қаралады. Сондай-ақ, қолында жетерлік мал-дүниесі жоқ адамдардың құрбан шалуы дəріптелмейді.

	Құрбан шалу адамдарды көпшілдікке, адалдыққа, ізгілікке, кешірімділікке баулиды. Өзара барыс-келісін жиілетіп, қоғамдық қарым-қатынасын кеңейтеді.





АЙТТЫҚ БЕРУ




	«Айттық» – айт күндері шат-шадыман қыдырып айтшылап жүріп, барған үйдің балаларына беретін түрлі ойыншық, ақша, қант, кəмпит сияқты ұсақ-түйек заттар.

	Айттық беру – мерекенің мерейін асырып, тату-тəттілікті, береке-бірлікті нығайтудың, əсіресе, балаларды мəз-мейрам қуандырудың дəнекері. Айттық алған балалар қуанышқа бөленіп, мəңгілік айт-мереке, қуаныш бола берсе екен деп тілеп, тыныштық пен бейбіт күнді аңсап өсетін болады. Балаларды ізгілікке, адалдыққа, көпшілдікке баулиды.





ТОЙ-ТОМАЛАҚТАР




	Қазақ халқының бүкіл өмірі – той, ағаш бесіктен жер бесікке дейінгі бар ғұмыры той-думан, өлең-жыр, əн-күйдің əлдилеуінде өтеді. Бала туыла салып жасалатын «шілдехана тойы», «бесік той», «тілашар тойы», «сүндет той», «ашамай тойы», «сырға той», «ұрын той», «болыс той», «құдалық той», «есік-төр көрсету тойы», «қыз ұзату тойы», «жыртыс той», «келін түсіру тойы», «отау той»… деп кете береді. Алайда, əрбір тойдың өзіндік мəн-мағынасы, терең тəлім-тəрбиелік рөлі мен көздеген арман-тілек, мақсат-мұраты бар, яғни, қуанышын туған халқымен бөлісу, жеткен жетістігін көрсетіп, тапқан табысын көпшілік ортасына салу, тіпті, төл алса да, қырман басса да, белгілі бір жетістіктер мен тамаша табыстарға қол жеткізсе де, оны міндетті түрде тойлап, ел-жұртты өзімен бірге шаттандырады.





Көген той




	Көген той – əр жылы көктемде қой түгел қоздап, қозыларды алғаш көгендеген күні өткізетін той. Көген тойда, үй иесі көген басына мол дастарқан жайып, туыс-туған, дос-жаран, көрші-қолаңдарын дəмге шақырып, қой-ешкілерінің аман-есен төлдеп болған қуанышын құт-тықтайды.

	Көген тойға келгендер көген бұршақтары мен қазықтарға ақ жағып, бата-ырым жасап, той иесінің мал басының аман, денінің сау, бала-шағаларының бақытты болуын тілейді. Сондай-ақ, қызықты əңгімелер айтып, өлең-жыр, əн-күйдің тиегін ағытып көңіл көтереді.





Мизам (сабан) той




	Мизам той – қазақ диқандары мен бағбандары күзгі жиын-терін ақырласқанда өткізетін мол өнім тойы, əрі еңбек мерекесі, яғни, диқандар мен бағбандар бірлесіп өткізетін (жекелей де өткізіле береді) халықтық сипаты басым, ауқымы кең, дүбірі күшті бұқаралық қимыл. Мизам тойына халық өте көп жиналады. Онда, түрлі спорт жəне ойын-сауық қимылдары өтеді. Сондай-ақ, бағбандар жетім-жесір, аш-арық, кедей адамдарға қайыр-садақа ретінде жеміс-жидек, диқандар кеусен таратады. Халық көл-көсір шаттыққа бөленеді.





Бие байлау




	Қазақ халқының бие байлауының өзі бір той.

	Мұнда, үй иесі бие байлайтын күні ауыл ақсақалдары мен қарымды, қайратты жігіттерді аналар мен əжелерді шақырып, желі басына жайылған кең-мол дастарқан басына əкеліп əңгіме шерткізіп, дастан айтқызып қойып, жігіттерге асау құлындарды ұстатып байлатқызады. Бие байланып болған соң, ас-тағам ішіп, əн айтып, күй тартып, көңіл көтереді.

	Бие байлауға келген əйелдер қауымы шашу əкеледі жəне келген əрбір адам «байлар көбейсін, тартар молайсын!» деген сияқты игі тілектер білдіреді. Қариялар биебауға май жағып, ақ тамызып, биелер мен айғырлардың жалына, сауырына май жағып, «ақ мол болсын!» деп тілек тілейді.





Үме өткізу




	Үме – шөп шабу кезінде қыз-бозбалаларды шақырып өткізетін еңбек пен ойын-сауық қимылы ұштастырылған шағын той.

	Əдетте, үмеге қарулы жігіттерден тыс, əнші, күйші, ақын, қыз-келіншектер де шақырылады. Онда, жігіттер жағы шөп шауып, қыз-келіншектер шөмеле (үймек) салады да, кешке таман үмеге арнап сойылған малдың етін жеп, қымыз ішіп отырып өзара айтысып, əзілдесіп, əн айтып, күй тартып сауық құрады.





Тоқым қағар




	«Тоқым қағар» – ауылдан бір кісі алыс сапарға жолаушылап кетсе, оның үйіне көрші-қолаң, дос-жарандары жиналып барып, өткізетін шағын бас қосу əрі көңіл ашу қимылы.

	Салт бойынша «тоқым қағарға» жиналғандар, жақында ғана алыс сапардан сəтті оралған бір адамның тоқымын əкеліп, жолаушы кеткен жаққа қаратып үш рет сілкіп, «қызыр жолдас болсын, осы жолаушының жолын берсін!» деген игі тілектерін білдіреді. Бұл – жолаушының тоқымы жерде қалмасын, ат-көлігімен аман оралсын дегені.

	«Тоқым қағарға» жиналғанда тоқым қағар ырымын жасаған соң, əзіл-қалжың айтып, əн салып, күй тартып, көңіл көтереді.





Бастаңғы




	«Бастаңғы» – қазақ қыздарын тұрмыс тіршілігіне ертерек дағдыландырып, олардың дербес күн көру қабілетін жетілдіретін тамаша салттардың бірі. Онда аналар қыздары бойжеткен соң, қызым дербес қонақ қабылдап, қонақ күтуді үйренсін, құрбы-құрдастарымен араласып ашылсын деген оймен, мақсатты түрде жолаушылап немесе көрші ауылдарға қыдырып кетіп, қызын үйде жалғыз қалдырады. Сол кезде көрші-қолаң, ағайын-туыстардың қыздары мен бозбалалары келіп, «билік өзіңде қалды» деп оған қолқа салып, тамақ жасатып жеп, əн айтып, күй тартып, күліп-ойнап қайтады. Міне, бұл «бастаңғы» деп аталады.





Қазан шегелеу




	Жұмыстан қолдары босап, азырақ ас ішіп, əзіл-қалжың айтқысы келген адамдар бір реткі салған салмағымызды көтереді-ау деген бір үйге топтасып барып, «қазан шегелегелі келдік» дейді. Оларға үй иелері əзілдей жауап қайтарып: «Жақсы келдіңдер ғой, қазір өзіміз де қазан шегелегіш ұсталарды шақырғалы отыр едік» деп ашық қабақ танытып, қазандарына барын салып, тік тұрып күтіп алады. Міне, бұл «қазан шегелеу» деп аталады.

	«Қазан шегелеу» адамдардың бір-біріне деген достық сүйіспеншілігін арттырады. Қуанышқа бөлеп, мерейлерін тасытады. Қарым-қатынасын нығайтып, барыс-келіс, алыс-берістерін жиілетеді. Тамаша орта қалыптастырып, береке-бірлікті, тыныш қоғамдық орта жаратуға жетелейді.





Мəшіреп жасау




	Қазақ халқы көк жайлауға барып қонып, əбден орнығып алған соң, ауыл ақсақалдарының бірі немесе қонақ күтуге шебер, ұйымдастыру қабілеті жоғары басқа бір азамат жақын маңда отырған ел-жұрт, көрші-қолаңдарын «пəлен күні мəшіреп жасаймын» деп шақырып, келген қонақтарының аз-көптігіне қарай тай, тайынша, қой сойып, қойдың төсінен басқасын қазанға салып түгел асып, келген адамдарды қонақ қылып, ойын-сауық өткізіп береді. Міне, бұл «мəшіреп жасау» деп аталады.

	Қалыптасқан дағды бойынша, мəшірепке келгендер саба-саба қымыз артып келіп, қонақ иесі көгалға төсеген кілем-киіздерге алқа-қотан отырып ет жеп, қымыз ішіп, əн салып, күй тартып, би билеп, жырлап, екі-екіден айтысып, бір күн бойы күліп-ойнап отырып қайтады.

	Бұл салт адамдарды меймандостыққа, қонақшылыққа, жомарттыққа баулып, береке-бірлікке шақырады. Күліп-ойнап көңіл көтеру рухты серпілтіп, қан айналысын, жүйке қызметтерін жақсартып, уайым-қайғыдан арылтып, адамдардың сау-саламат өмір сүрулеріне мүмкіндік жасайды. Бір-біріне деген сүйіспеншіліктерін арттырып, қоғамдық қарым-қатынастарын нығайтады, достарын көбейтіп, өрістерін кеңейтеді.





Төс байлау




	Бір күн бойы күліп-ойнап, көңіл көтерген жұрт «ендігі мəшірепті пəлен өткізіп берсін» деп қолқалаған соң, қонақ иесі көптің қалауы бойынша, мəшірепке сойылған қойдың төсін сол адамның қанжығасына байлап жібереді.

	Міне, бұл «төс байлау» деп аталады.

	Дағды бойынша, төс байлаған адам арада көп уақыт өткізбей, өзіне қолқа салған көпшілікке мəшіреп жасап береді жəне тағы да көптің қалауы бойынша, өзінен кейін мəшіреп жасап беретін адамға төс байлайды. Сөйтіп, ел жайлаудан қайтқанша əр ауылға қонақ болып, жайлау қызығын күліп-ойнап өткізеді.





Қымыз мұрындық беру




	Қалыптасқан салт бойынша бие байлап, биебауды майлаған соң, үй иесі екі-үш күн қорланып, алғаш ашыған қымызды көпшілікпен бірге ішу үшін көрші-қолаң, туыс-туғандарын шақырып, «көпке бұйырсын!» деп, салтанатпен қымыз ұсынып, көпті риза етеді. Ақсақалдар бата-тілектерін білдіріп, алғыстарын жаудырады. Міне, бұл «қымыз мұрындық беру» деп аталады.

	«Қымыз мұрындыққа» жиналған жұрт өлең айтып, əн салып, бір-біріне қымыз ұсынып, көңіл көтереді.





Сірге жияр




	Әр жылы күзде бие ағытқан күні бие байлаған үй иесі мал сойып немесе үйде бар жылы-жұмсағын асып, ауыл ақсақалдары мен көрші-қолаңдарын шақырып, ең соңғы қымызын құйып беріп, қонақ қылады.

	Міне, бұл «сірге жияр», кей жерде «сірге мөлтілдетер» деп аталады.

	«Сірге жиярға» келген қауым: «осы дəмді татқан барлығымыз аман-есен болайық!» деп тілеу тілесіп, соңында əн салып, күй тартып жəне өзара айтысып көңіл көтереді.





Дүкен майлау




	Ұсталар мен зергерлер жаңа дүкен ашқанда немесе дүкенін жаңа орынға көшіріп, алғаш жұмыс бастарда, ұсталардың пірі Дəуіт атаға сиынып мал сойып, ет асып, шағын бас қосу өткізіп, түрлі ырымдар жасайды. Көрік пен отқа май құйып, майлап, ақ тамызады. Міне, бұл «дүкен майлау» деп аталады.

	Дүкен майлау салтына келген қауым «дүкен құтты болсын, Дəуіт ата қолдасын!» деген игі тілектерін айтып, əзірленген ас-тағамдардан жеп, əзіл-қалжың айтып, көңіл көтеріп қайтады.

	Егер дүкен иелері дүкенін өздігінен майламаса, дос-жаран, көрші-қолаңдары «дүкеніңді майла» деп қолқа салып, міндетті түрде майлатып, ойын-сауық құрады.





Үй майлау




	«Үйі жоқтың – күйі жоқ, үйлі болмай күйлі болмайсың» деп қараған қазақ халқы, басына үй тұрғызып, бауырына қазан асып, сол жаңа үйлеріне алғаш кіргенде ел-жұрт, туыс-туғандарын шақырып, «үйімнің босағасы майлы болсын, ішінен құт-береке, дыр-думан, ойын-күлкі үзілмесін» деген мақсатпен мал сойып, шағын той өткізіп береді. Міне, бұл «үй майлау» деп аталады.

	Үй майлауға келген қонақтар: «Үй құтты болсын! Іші жайлы, босағасы майлы болсын» деген игі тілектер білдіреді. Онан соң, ет жеп, қымыз ішіп, əзіл-қалжың айтып, əн салып, күй тартып, көңіл көтереді.





Қысырақ матау




	«Қысырақ матау» – əр жылы көктемде бір рет өткізілетін шаруашылық еңбек тойы, яғни, енелік қабілеті пісіп-жетілген (əр айғырдың үйірінде жүрген) дөнежін (4 жасар) биелерді жиып, жаңа бір айғыр үйіріне қосу қимылы. Міне, бұл «қысырақ матау» делінеді.

	Қысырақ матарда, жылқылы ауыл көрші-қолаң, туыс-туғандардың қарулы азаматтарын шақырып, əр айғырдың үйірінде жүрген дөнежін биелерді қуалап жүріп ұстатып, бір жерге мататып, айғыр салады да, қысырақты матап болған соң, «қысырақ төлді болады» деп, балалы-шағалы бəйбішелердің біріне қысыраққа салатын (қосатын) айғырдың жалына, сауырына май жақтырып, ақ тамыздыртады. Онан соң, маталып тұрған қысырақтарға тағы бір бəйбіше «тарыдай көп бол, жануар!» деп, тары немесе арпа-бидай шашады. Соңында жиналған жұрт ет жеп, қымыз ішіп, əзіл-қалжың айтып, əн салып, күй тартып, көңіл көтереді.





Мерейтой




	«Мерейтой» – халыққа танылған, ел құрметіне бөленген беделді, өнер-білімді кісілер, сондай-ақ, ақын-жазушы, əнші-күйші, т.б. адамдардың алпыс, жетпіс, сексен, тоқсан, жүз жасқа толған қуанышты күндері мен Отанға, халыққа сіңірген еңбектерін құттықтап, көпшілікпен бірге қуаныш бөлісетін мəн-мағынасы терең, тəрбиелік мəні мен шабыттандыру қуаты күшті тойлардың бірі.

	«Мерейтойда» той иесінің елге көрсеткен елеулі еңбектері мен өнегелі қасиеттері, өнер-білімі, жеткен жетістіктері мен тапқан табыстары еске түсіріліп, мақтап-марапатталады. Əн-күй, өлең-жыр айтылып, сауық-сайран өткізіледі. Той иесіне туыс-туған, дос-жарандары бағалы тартулар ұсынып, ат міндіріп, шапан кигізеді.





Күміс той




	«Күміс той» – ұлағатты ұл, тəрбиелі қыз өсіріп, ширек ғасыр өмірдің ащы-тұщысын бірге татып, қызығы мен шыжығын тең көріп, қайғы мен қуанышта, ыстық пен суықта жұптары жазылмаған ерлі-зайыптылардың ақ некелі болғандарына 25 жыл толғанда өткізетін тойлары.





Алтын той




	«Алтын той» – жарты ғасыр тату-тəтті өмір өткізіп, ұлдарын ұяға, қыздарын қияға қондырып, немере-шөбере сүйген, ақ некелерін ардақтап, өмірдің ыстық-суығы мен қиын-қыстау сəттерінде бірге болған, қосақтарымен қоса ағарған ерлі-зайыпты қариялардың некеленгендеріне 50 жыл толғанда өткізетін мəн-мағынасы терең, үлгі-тағылымы мол тойлары.





Қуаныш тойы




	Ұлы мақсат-мұраты мен арман-тілегі іске асып немесе ерен табысқа жетіп, бақыт-байлыққа кенелгенде, қуаныш үшін жасалатын той – «қуаныш тойы» деп аталады.

	«Қуаныш тойы» əдетте, өмірінде күтпеген, ой-қиялына кірмеген жақсылыққа ойда жоқта жеткенде, тағдыр тəлкегімен бір-бірінен ажырап қалған туыстар ойда жоқта қауышқанда, ұзақ жыл перзент көре алмай жүріп, перзентті болғанда, сондай-ақ, қуаныш иесі тойлауға татитын игілікті іс деп қараған өзіндік мəн-мағынасы бар істердің барлығына да жасала береді. Əсіресе, ұзақ жылға жалғасқан қырғын соғыстан аман келген туысқанын көргенде, боздатып ақ түйенің қарнын жарады. Қойдан екі «көк қошқар», түйеден екі «ақ бураны» сойып, ұлан-асыр той жасайды. Тіліміздегі «ақ түйенің қарны жарылды» деген сөз осы қуанышты тойға байланысты қалыптасқан.





Жеңіс тойы




	«Жеңіс тойы» – қазақ халқының ертеде жауға аттанған азаматтары жеңіспен оралғанда, өз алдарына есе теңдік алып, азаттық пен бостандыққа қол жеткізгенде бүкіл халық болып тойлайтын тойларының бірі əрі бірегейі.

	«Жеңіс тойының» көлемі өте кең, халықты ұйымдастыру, баурау, шабыттандыру қуаты ерекше күшті болған. Мұнда түрлі ойын-сауық жəне спорт қимылдары өте көп болғандықтан, ол бірнеше күнге, тіпті, бір-екі аптаға дейін жалғасатын аса салтанатты, дыр-думанды болып өткен. Ертедегі қазақтың кейбір «жеңіс тойлары» 30–40 күнге дейін жалғасқан.

	Қазақ халқының мереке-мейрам, той-томалақтарының ғылыми мəні терең, тəлім-тəрбиелік қуаты өте жоғары. Ол халықты ұйымшылдыққа, тəртіптілікке, береке-бірлікке, достыққа, ынтымақтылыққа, еңбекқорлыққа, тазалыққа баулып, қоғамдық қарым-қатынастарын нығайтып, достарын көбейтіп, өрістерін кеңейтеді. Ортаны жасылдандырып, табиғатты аялап, жан-жануарлар мен өсімдіктерді қорғап, жер ананы ардақтауға баулиды. Адамдарды ақкөңіл, ашық-жарқын, меймандос, жомарт болуға дағдыландырады, əрі жігер-күшін тасқындатып, үміткерлік сезімдерін оятады. Өмірдің мəн-мағынасын шынайы түсініп, тамаша мінез, мол рухани лəззат алуларына мүмкіндік жасайды.





АЖАЛ-ӨЛІМ ТУРАЛЫ КӨЗҚАРАСТАР МЕН САЛТ-ДƏСТҮРЛЕР




	«Ағаш бесікке түскен – жер бесікке де түседі, тумақ бар жерде – өлмек те бар, ажалдан ешкім қашып құтылмайды, өлім қорқынышты емес, тірлігінде игілікті іс істемеу – қорқынышты» деп қараған қазақ халқы өлім мен өмірге саналы, ғылыми негізде қараған. Қысқа ғұмырында адам баласына қолдарынан келгенінше жақсылық жасап, ұрпақтарына өнер-білім, адал еңбек ету жолын үйретумен бірге, «жұмыр басты пендеге ерте ме, кеш пе бір өлім бар» екендігін ерекше ескертіп, ажалдан қорқып, үрейленудің ешқандай қажеті жоқ екендігін, керісінше, бір күндік, бір сағаттық, тіпті, бір минуттық уақытты да ғанибет біліп, тіршілікте жақсы істерді көп істеп, халыққа көп қызмет көрсетіп, жамандық атаулыдан бойды аулақ ұстап, артына өлмес еңбек, жақсы ат, тамаша хат қалдырып кетуді адамдық жəне азаматтық парыз деп ұғындырған.

	«Жақсы адамның өлімі де – өнеге» деп қараған қазақ халқы, өлген адамдардың тірлігіндегі істеген істері мен көз жұмар алдында бала-шаға, бауыр-туыс, дос-жарандарына айтқан өсиеттері мен арыздасу мезгілінде айтқан ақылдарына қарап, оның қандай адам екендігіне көз жеткізеді. Өлер алдында тірліктегі кеткен кек, өткен өшін кешіріп, ел-жұрт, туыс-туған, дос-жарандарын берекеге шақырып татуластырып, достастырып кеткен кісілерді ерекше ардақтап, олардың өлімінің өзінен үлкен адамгершілік сабақ, үлгі-өнеге алып отырған. Қорытып айтқанда, қазақ халқы өлімді қорқынышты емес, сын деп қарайды. «Өлім қайда барасың, сынға барамын» дейтін мысал осыдан.

	Қазақ халқының өлім-өмір туралы көзқарастары туу, өмір сүру, өлу ісінің табиғи заңдылық екендігі сынды ақиқатты шынайы ұғынып, адамдық өмірді мəнді, мағыналы өткізіп, адамзат үшін мол еңбек сіңіріп, артына жақсы ат, өлмес еңбек қалдырып кетуге баулиды. Өлімнің өте қорқынышты емес, қайта артына мол үлгі-өнеге қалдырып, халықты береке-бірлікке шақырып кетудің болашақта жыр болар даңқты іс екендігін шынайы сезіндіреді. Адамдарды жігерлі, жалынды, үміткер болуға баулиды. Алаңдау, қорқу, үрейлену сияқты жаман əдеттерден арылтып, адамдардың қам-қайғысыз, сау-сəлемет өмір сүруіне мүмкіндік жасайды.





Артына мұра қалдыру




	«Артыңа пұл қалдырғанша ұл қалдыр, бөз қалдырғанша сөз қалдыр», «артына тек байлық тастап кеткен адам – сорлы, өнеге қалдырған адам – кемеңгер», «артына өлмес еңбек қалдырған адамның өзі өлсе де аты өлмейді» деп қараған қазақ халқы, тірліктерінде ел-жұрты мен халқына игі істерді көп істеп беруден сырт, арттарына мынадай мұра қалдырып кетуді азаматтық жəне адамгершілік парызымыз деп есептеген.

	1. Ақыл-білімді, үлгі-өнегелі, еңбек сүйгіш адал ұрпақ.

	2. Шөлге шығарған су, жол, көпір, мешіт, жетімхана, емхана.

	3. Мол ақыл-білім беретін, халыққа жақсы-жаманды ұғындырып, өткен-кеткенін есіне салып, ізгілікке жетелейтін кітап.

	4. Бау-бақша, саялы ағаш.

	5. Жақсы ат, үлгі-тағылым.





Өлімге келгендердің алдынан қарсы алып шықпау жəне аттандырмау




	Қаралы үйге көңіл айта келген адамды қарсы алып, алдынан шыққан адамды қатты жек көретін қазақ халқы, қаралы үйге көңіл айта келген адам хан болса да алдынан шығып қарсы алмайды жəне қайтатын кезде аттандырып шығарып салмайды. Қазақ ұғымында: қаралы үйге келгендердің алдынан шығып қарсы алу – «өлім шақырғандық», тіпті, «аруақты қорлағандық» деп қаралады. Себебі, қаралы болған адамдарды жұбатып, көңіл айту жəне марқұмды жерлеп, соңғы жұмыстарын ойдағыдай істеу – барша (хан-қараны қамтыған) тірі адамдардың парызы есептеледі. Сондықтан, өлімге келген адам қанша бай, қанша шен-шекпенді болса да, алдарынан шығып қарсы алмайды жəне оларды аттандырмайды.





Арыздасу




	Қазақ салтында, дүниеден өтер адам «енді дəм-тұзым таусылды-ау» деген соңғы сағатында алыс-жақындағы бала-шаға, туыс-туған, дос-жарандарын шақыртып алып, олармен ең соңғы рет қоштасып, тірлігінде істеген пендешілік істерін, артық-кемін кешірулерін сұрайды. Алыс-беріс, қарыз-құрыздарын адақтайды да, ақтық өсиетін айтады. Міне, бұл «арыздасу» деп аталады. Арыздасуда айтылған ақтық өсиетті, айтқан өтінішті артта қалған адамдар міндетті түрде орындайды.

	Арыздасуға шақырылып, дүниеден өтер алдында жатқан адамның соңғы рет жүзін көріп, ақтық өсиетін ет құлақтарымен естіген туыс-туған, дос-жаран, бала-шағалары онымен бақұлдасып қоштасып, тірлікте істеген артық-кем істері болса кешіріп, «сен де біздің артық істеріміз болса кеш! Бақұл бол» деп теріс айналып, көз жастарын көрсетпей сығып алады. Сол себепті, «арыздасу» кей жерде «бақұлдасу» делінсе, кей жерде «ант-тəуба мезгілі» деп аталады.

	Қазақ халқының адамгершілік пен адалдыққа беріктігі сонша, о дүниеге аттанар алдында да əрбір азаматы арттарына жақсы сөз, жарасымды өсиет қалдырып кетуді адамдық жəне азаматтық парызымыз деп қарайтындықтан, бұл дүниеден аттанған қандайда азаматтың артында жаман сөз, дау-дамай, өкпе-реніш қалмайды. Қайта, артында қалғандар оның жақсы іс-əрекеттерін үлгі-өнеге тұтып, өсиеттері негізінде бұрынғыдан да ынтымақтасып, береке-бірлік жасап, адамдық өмірді тату-тəтті өткізуге құлшынады. Мысалы, дəм-тұзы таусылуға жақындаған білікті кісілер тірлігінде кектесіп, бір-бірін көрместей болып жүрген адамдарын шақыртып алып, «жаман əдет, жат қылық менімен кетсін! Артымда қалған ел-жұрт, бала-шаға ендігі жерде тату-тəтті өтіңдер! Кеткен кек, өткен өшің болса кешір!» деп, артында қалған ел-жұртын берекеге шақырып, татуластырып кетеді.

	«Арыздасу» бұл дүниеден аттанар адамның артында қалып бара жатқан ел-жұртына жан сырын ақтарып, арманын тарқатса, көңілге алған кейбір істерін өз көзінің тірісінде біржақты етіп, көңіл күйін орнықтырып, «өлім» атты ұлы сапарға армансыз аттануына мүмкіндік жасайды. Жаны қиналмай, көзі тез жұмылады, ішінде айтылмай қалған арман-дерт кетпейді. Оның артында қалған туыс-туған, дос-жарандары бұрынғыдан ары ынтымақтасып, қоғамдық қарым-қатынастарын нығайтады. Достары көбейеді, өрістері кеңейеді. Адамзат қоғамы мен тіршілік заңдылықтарын терең ұғынуларына мүмкіндік жасап, адамдарды адал, ізгі ниетті, мейірімді, қайырымды болуға баулиды. Кеңпейіл, кешірімді болып, тыныш, орнықты, баяшат қоғам құруына негіз қалайды.





Өсиет




	Өсиет – көп жасап, көпті көрген білікті қариялар мен түрлі себептерден ауырып-сырқап мертігіп өлім аузында жатқан адамдардың пəни дүниеде қалып бара жатқан ел-жұрт, туыс-туған, бала-шағаларына айтып кеткен ақылы мен келелі кеңесі жəне ең соңғы тапсырмасы мен өтініші. Міне, бұл «өсиет» деп аталады.

	Ертеде көреген, білімді адамдар көздері тірі кезде, яғни, ес-ақылы дұрыс, тілі түзу мезгілде туыс-туған, жанашыр жақындарын қасына шақырып алып өштескендері болса достастырып, өш-кектері болса кешіртіп, артта қалып бара жатқан бала-шағалары мен мал-жандарының қамын орналастырып, көз жұмғаннан кейін сүйегін кімдер ұстап, қай жерге жерлеу керектігіне дейін айтып, өсиет қалдырып кететін дəстүр болған.

	«Өсиет» адамдарды адалдыққа, тектілікке, сондай-ақ, өскелең адамгершілікке баулиды, əрі достыққа, береке-бірлікке, татулыққа жетелеп, адамдар арасындағы өштік, қастық пен жауласуға тыйым салады. Кісілік қарым-қатынасты жақсартып, тыныш, орнықты қоғам құруға дағдыландырады.





Атау-кере




	«Енді көз жұмар шағым жетті» деген адамның «арыздасу» салтынан соң, оның бала-шаға, туыс-туғандары «ел аяғын ауырлайды» деп, хал үстінде жатқан адамды оңаша қарайды. Сондай бір сəтте ел-жұрт, бала-шағаларына арыз-арман, үміт-тілегін ақтарып тастап, көңіл күйі орныққан науқас адам сергіп, басын көтеріп, əңгіме, тіпті, əзіл-қалжың айтып, ас-су ішіп, ақырын жүріп-тұра бастайды. Дүниеден өтер адамның бұл қимылын қазақ халқы «бой жазу» деп атайды, əрі оған сол кезде ең соңғы рет «атау-кере» деп аталатын тамақ əзірлеп ішкізеді. Осы күні тілімізде қолданып жүрген «атаукереңді іш» деген қарғыс, міне, осы іске байланысты айтылған.

	Көз жұмар адамға «атаукере ішкізу» адамдарды мейірімділікке, жанашырлыққа баулып, ауру-сырқау адамдарға өмірінің соңына дейін қабақ шытпай жақсы қарап, не ішіп, не жеймін десе соны əзірлеп беріп, олардың бұл дүниеден риза-қоштықпен аттануына мүмкіндік жасайды. Сонымен бірге, ауру адамдарды бағып-қаққан адамды түрлі өкініш пен күдік-күмəндардан арылтып, уайым-қайғы мен өкініштен туындайтын түрлі ауру-сырқаулардан сақтайды.





Имансу ішкізу




	Көз жұмарға жақындаған адамның жарық дүниеге таласып, жан азабы мен тəн азабын қатты тартатын, тіпті, бір ұрттам су сұрап ішуге де зəру болатын кезі болады. Сондай кезде оның басы-қасында болған жанашыр жақындары мүмкіндігінше тілін калимаға келтіреді. Оған мүмкіндік болмаса, иман айтып суға дем салып, науқас адамның аузына ауық-ауық тамызып отырады. Бұл «имансу ішкізу» деп аталады. Ал, науқас адам жан тапсырса, имансу берген адам білген иманын айтып, көзін сипап жұмдырып, қол-аяғын созып, шалқасынан түзу жатқызып, жағын ақ дəкемен таңып, бетін жауып қояды. Сол кезде үйдегі бала-шаға, туыс-туғандары дауыс салып жылайды. Дауысты естіген көрші-қолаң, туыс-туғандары дереу келіп, марқұмның бала-шағаларымен көрісіп, көңіл айтады. Қаралы үйдің жөн көрсетуімен дереу жан-жаққа хабаршы шаптырады. Одан соң, ауылдан іскер, пысық бір адам марқұмның артқы жұмыстарын басқару ісіне жауапты болып, туыс-туғандарына қаралы хабарды жеткізу, көңіл айта келгендерді орналастыру, қабір қаздыру, сүйекті жудыру, кебіндеп қойдыру, сондай-ақ, жерлеуге, сүйекке түсуге қатысты алым-берім істері мен марқұмның жеті-нəзірі өткенге дейінгі барлық ісін басқарып, жөнге салып отырады.

	Марқұмның əйелі мен қыз-қырқын, келін-кепшіктері үйде қораланып отырып, күндіз-түні жоқтау айтады. Ал, еркек кіндікті бала-шаға, туыс-туғандары есік алдында қаз-қатар тізіліп тұрып, «ой, бауырымдап», келгендермен көріседі.

	«Имансу ішкізу» көз жұмғалы қиналып жатқан адамның о дүние жұмаққа деген сенімін арттырып, жанының қиналмай тезірек шығуына мүмкіндік жасайды. Себебі, қазақ ұғымында көз жұмар кезде «имансудан татқан адам жұмаққа барады» дейтін наным бар. Сондықтан да, жаны қиналып не қыларын білмей жатқан адам «имансудан» татқан соң, бұл өмірден мүлде күдер үзіп, болашақ жұмаққа тезірек кетсем екен деп, іштей əзірлене бастайтындықтан, жаны қиналмай тез шығады.





Оң босағаға салу




	Қалыптасқан салт бойынша, адам қайтыс бола салысымен жағын таңып, қол-аяғын түзеп, дереу арнаулы үй, шатыр тігіп немесе оңаша бір үйге алып шығып сақтайды. Ондай арнаулы үй тігуге жағдайы келмесе, марқұмның жатқан үйіндегі азық-түлік, шыны-аяқ түгел сыртқа шығарылып əкетіледі де, марқұмды жерлегенше сонда жатқыза тұрады.

	Қазақ халқының қайтыс болған адамды қалай жатқызып, сүйегін қалай сақтауының да өзіндік жол-жосыны бар. Мысалы, қайтыс болған адамды үйдің оң жақ босағасына басын солтүстікке, бетті (жүзін) құбылаға қаратып, астына төсеніш төсеп, шалқасынан түзу жатқызады да, үстіне жеңіл, жұқа мата жауып, шымылдық тартып, көзден көлегейлеп тастайды. Міне, бұл «оң босағаға салу (жатқызу)» делінеді.

	Əдетте, жеті-нəзірі өткенше марқұм болған кісінің бала-шағалары мен тіке туыстары қазан-аяққа араласып ас-су əзірлемейді. Тек көңіл айта келгендермен көрісіп, жоқтау айтып отырады. Алыс-жақыннан көңіл айта келгендерді күту көрші-қолаң, құда-жегжаттарының міндеті болады.





Дəрет суын беру




	Қайтыс болған адамды оң босағаға салар алдында туыс-туған, бала-шағаларынан жөн білетін үш-төрт адам марқұмның үстіндегі киімдерін жыртып-жыртып алады. Марқұмды таза сумен жуып шығады. Міне, бұл «дəрет суын беру» деп аталады. Кей жерде ол «мейрам суы», кей жерде «шілде суы» деп те айтылады.

	Марқұмның «дəрет суын беруде» оны жуған адамдар білгендерінше иман айтып, ең алдымен астын (жыныс мүшелерін) аз дегенде үш реттен жоғары жуады. Одан соң, екі қолын шынтағына дейін үш реттен жоғары жуып, аузы-мұрнына су жібермей, үш реттен сипай жуады. Əдеттегі дəрет алдырып, онан соң басынан бастап, алдымен, оң жақ дене мүшесі, онан соң, сол жақ дене мүшесін əбден тазар-тып жуып, құрғақ кездемемен сүртіп денесін құрғатқан соң, оң босағаға жатқызып, үстін ақ кездеме немесе матамен жауып қояды.

	«Оң босағаға салу» жəне «дəрет суын беру» түрлі жұқпалы аурулардың тарап кетуінің алдын алады жəне марқұмның жаназасын шығарар алдында сүйегін жууға қатынасатын кейбір тəжірибесіз адамдардың сескеніп, ұшынып қалуынан сақтайды. Адамдарды туылғаннан өлгенге дейін ұдайы жуынып таза жүруге дағдыландырады.





Сүйек күзету




	Қазақ халқы қайтыс болған адамды мүмкіндігінше тез жерлеуге тырысады. Алайда, ұлан-ғайыр кең далаға бытырай қоныстанғандықтан, туыс-туған, бала-шаға, құда-жегжаттары келгенше сүйекті бір-екі күн сақтап, туыс-туғандары түгел келген соң, дереу жерлейді. Егер, тоспаса болмайтын өте жанашыр, жақын адамдары бір-екі күн ішінде үлгеріп келе алмаса, онда мүрдені (бұзылып кетпеу шартымен) астына мұз төсеп немесе балауса жоңышқаға орап, сақтайды.

	Əдетте, адам қайтыс болып, бойынан жан кеткен соң, оны дереу оң босағаға салып, сүйекті жалғыз тастамай, ауыл адамдары мен молда-қожалар иман үйіріп, шариғат айтып, күндіз-түні қасында отырып күзетеді. Білікті қариялар марқұмның тірлігіндегі игі істерін еске алып, өмірдің баянсыздығын, дүниенің жалғандығын, жұмыр басты пендеге сұм ажалдың қашанда бір келетіндігін, сондықтан марқұм болған осы адам сияқты артына өлмес өнеге қалдырып кету керектігін ұрпақтарының құлағына құйып отырады. Кеште алыс-жуықтан көңіл айта келгендер мен сүйек күзетушілерге арнаулы қонағасы беріледі жəне арнаулы бір үйде ауық-ауық шай құйылып тұрады.

	«Сүйек күзетудің» де өзіндік ғылыми негізі жəне тəлім-тəрбиелік мəні бар. Ол тірі адамдардың өлген туысқандарының артқы жұмыстарын адалдықпен атқарудай жауапкершілік жəне борыштық сезімдерін күшейтеді. Өлген адамның дене мүшелерін құрт-құмырсқа, мысық, тышқан тектес жəндіктердің зақымдап кетуінен қорғайды. Ұрпақтарға адам баласының түбінде бір өлетіндігі сынды ақиқатты ұғындырып, адамдарды ізгі ниетті, адал, арлы болып, тірлігінде халыққа көп үлес қосуға баулиды.





Естірту-хабарлау




	Қазақ халқының кісілік қарым-қатынас салтында марқұм болған адамның өлім хабарын оның жақын туыс-туғандары мен ел-жұртына неғұрлым тез жеткізіп, марқұмды уақытында кешіктірмей жерлеу тірі адамдардың, айналасындағы көрші-қолаң, ауылдас, жерлестерінің бас тартуға болмайтын адамдық əрі азаматтық парызы саналады. Сол себепті, ауылдарынан біреу қайтыс болса, оның көрші-қолаңдары мен ауылдас, жерлестері мойындарына түскен өз қарыз-парыздарын адалдықпен атқаруға ерекше күш салады.

	Қазақ халқының өлім хабарын жеткізуінің өзіндік жөн-жосығы мен үлгі-өнегесі бар. Өлім хабарын елге жеткізуші адам өте сұсты, суыт жүреді, əрі қалыптасқан өлшемді сөз, өнегелі тəсілімен өлім хабарын тұспалдап жеткізеді. Мысалы, əдеттегі таныс-білістеріне «пəлен деген кісі, пəлен уақытта қайтыс болып кетті, пəлен уақытта, пəлен жерде жаназасы шығарылады» деп өлім хабарын ашық айтып жеткізсе; ал марқұмның ұл-қыздары мен тіке туысқандарына өлім хабарын ашық жеткізбей, алдымен сол ауылдағы ел ағалары мен қарияларына барып, мəн-жайды түсіндіреді. Онан соң, олар дереу топтасып барып шешен тіл, көсем сөздермен суық хабарды ашық айтпай, оған тұспалдап жеткізеді. Сондай кезде сергек те сезімтал адамдар бір топ сыйлы адамдардың ойда жоқта жетіп келуіне қарап, əлде бір сұмдықтың болғанын аңғарып, көңіл күйі астаң-кестең болып дағдарып қалады. Дəл, сол сəтте бұлбұл көмей, жез таңдай қариялар алыстан орағытып, алдымен көңіл аулар, одан соң ой салар, соңында басқа түскен қайғыға қара нардай қайрат көрсетер əңгімелер айта келіп, ақырында қаралы хабарды тұспалдап, астарлап отырып ұғындырады, əрі тоқтау айтып жұбатып, ат-көлік əзірлетіп, оны көп кідіртпей жолға салып жібереді. Əдетте, қайтыс болған адамның жасы, білім деңгейі, атақ-даңқына қарай, қаралы хабарды оның өз ел-жұрт, бауыр-туыс, ру-тайпаларына жеткізуден тыс, маңайдағы өзге ұлт, өзге ұлыс, өзге ру-тайпалардың беделді адамдары мен ел ағаларына да жеткізеді. Егер өлім хабарын, əсіресе, беделді адамдардың өлімін ағайын-туыстарына жəне қанаттас отырған ауылдар мен ру-тайпаларға естіртпей, өздері жерлесе, ол əдеттегі өкпе-наздан асып, бір-бірін сындыратын сықақ пен ажуаға айналады. Тіпті, бетке салық, сүйекке таңба боларлық əңгімелерге арқау болып, ағайын мен ел-жұрт арасына жік түсіреді.

	Қалыптасқан салт бойынша, тірліктерінде бір-бірімен дауласып, жауласып өткен жəне бір-біріне кешпес кек байлағандар (мейлі ол бауыр-туыс, құда-жегжат болсын) өлер алдында «егер көз жұмсам, пəленге хабар берме, сүйегімді оған ұстатпа (жудырма), топырақ салдырма» деп өсиет қалдырса немесе марқұмның артында қалған бала-шаға, туыс-туғандары жеке бастық өштік-қастықтары себепті оларды қаралы салттан хабарсыз қалдырса, ол қарсы жақтағы адамдар үшін өте үлкен жаза əрі қатты қорлау, масқаралау есептеледі. Сондықтан да, қазақ халқы өлім хабарын ел-жұртқа жеткізу ісіне өте мұқият қарап, хабарға өте сенімді, іскер, ат-көлігі жарамды адамдарды жұмсайды.

	«Өлім хабарын естірту əдістері» адамдарға адам өмірінің шектілігі мен өмірге біреу келсе, біреу кетіп тұратын ұласпалылығын (кезектілігін) ұғындырып, аз күндік өмірде игі істерді көптеп істеп, адамдармен тату-тəтті өтіп, артына жақсы ат қалдырып кету қажеттілігі туралы ой салады. Ойда-тұста жоқ қорқынышты, суық хабарды аяқ астынан естіп, жүрек қызметі бұзылу, қан қысымы өрлеу сияқты құбылыстардан сақтайды. Адамдарға бас аман, ден сау кезде өзгелермен өштесіп-қастаспай, ынтымақты болу қажеттілігі жөнінде терең ой салады. Адамдарды махаббат-кегі айқын, адал, арлы, ізгі ниетті болуға баулиды.





ӨЛІМНІҢ ТҮРЛЕРІ




	Қазақ халқы «артына жақсы ат қалдырып өлу – ерлікпен барабар», «жақсы адамның өлімі де өнеге» деп қарап, халыққа мол еңбек сіңіріп, артына жақсы ат жəне тамаша үлгі-өнеге қалдырып өлуді өте игілікті іс санап, өмірге келген барша адам баласының адамша өмір сүріп, адамша өліп, соңына жаман атақ, жиіркенішті əсер қалдырудан аулақ болу қажеттілігін ұрпақтарының құлақтарына құйып, көкіректеріне ұялатуға барынша күш салған, яғни, ез тірліктен ер өлімді жоғары бағалап, жалпы өлім атаулыны мынадай бірнеше түрге бөлген:





Ақ өлім




	«Ақ өлім» деп құдайдың бұйрығымен, яғни, өз ажалымен өлген, асарын асап, жасарын жасап, артына жақсы өсиет жəне үлгі-өнеге қалдырып, атаукере, имансуын ішіп, бала-шаға, туыс-туғандарының алдында армансыз көз жұмғанды айтады. Сондай-ақ, ел-жұрт, ауыл-аймағы ішінде құдайдың ажалы жетіп, дəм-тұзы таусылып өлген үлкен-кіші, кəрі-жастың өлімі түгел «ақ өлім» деп аталады.





Ер өлім




	«Ез тірліктен ер өлім – артық екен дер едім» деп, ез тірліктен гөрі ерлікпен өлуді жоғары бағалаған қазақ халқы Отаны мен ел-жұртын, халқының мал-мүлкін, жер-суын, тіпті, өз отбасы мен бала-шағасын қорғау жолында қаза болған, өзгелерді қауіп-қатерден құтқару жолында өз өмірін қиған адамдардың өлімін де «ер өлім» деп, ондай өлімдерді үлгі-өнеге етіп, олардың ерлік істерін ұрпақтар бойы жыр еткен. Тіпті, Отаны мен отбасын қорғау жолында өлген адамдардың өлімін «шейіт» деп, өте жоғары бағалайды.





Арам өлім




	«Арам өлім» деп у ішіп, буынып, асылып, бауыздалып, өзіне-өзі қол салып өлген жəне жалғыз өзі қараусыз жалғыз жатып «атаукере», «имансуын» ішпей көз жұмып кеткен өлімді айтады.

	Жоғарыдағылардан тыс, Отанға сатқындық, опасыздық жасап, қашып-пысып жүріп өлген, ұрлық, арамдық, қаралық үстінде көз жұмған, өзгелермен ерегес, төбелес үстінде жан берген адамдардың өлімі де «арам өлім» деп қаралады. Сондай-ақ, мұндай адамдардың сүйегін «аруақ тебіренеді» деп, жалғыз бір жерге жерлейді.





Ез өлім




	«Ез өлім» деп отбасы мен бала-шағасына, сондай-ақ, ел-жұрты мен Отанына қауіп-қатер төнгенде, жеке басын қорғаймын деп қашып-пысып, жан сауғалап жүріп өлген, махаббат-кегі айқын болмауы себепті, жауын аяп жаралы болып өлген, дұшпанына жалынып-жалбарынып жатып көз жұмған, жалқаулық, ынжықтық, олақтық, салақтық, бойкүйездік салдарынан аштан өлген, қайыр тілеп жүріп өлген адамдардың өлімін айтады. Қазақ халқы мұндай өлімді қатты жек көреді. Ездікпен өмір сүріп, ездікпен өлуден гөрі ерлікпен өлуді өте жоғары бағалайды.





Ит өлім




	«Ит өлім» деп ешқандай себеп-салдарсыз қаңғырып жүріп, елсіз, күнсіз айдалада өліп, сүйегі ит пен құсқа жем болған, сондай-ақ, жамандық, қулық-сұмдық жолында жүріп көз жұмып, сүйегі айдалада сасып-шіріп қалған, шектен тыс дүниеқорлық себебінен пайда қуып жүріп мерт болған, жетерлік мал-дүниесі тұрып, емделмей қиналып жатып жан тапсырған, т.б. адамдардың өлімін айтады.





Сұраусыз өлім




	«Сұраусыз өлім» деп шектен шыққан ұры-қарақшы, қанды қол, бұзақы, қанша тəрбие берсе де түзелмеген, елден қуған бас бұзар адамдардың кісі қолынан өліп, ешбір сұраусыз кетуін айтады. Тіпті, ондай бұзақы адамдарды біреу өлтіріп кетсе де, олар үшін сұрау салып, құн сұрап, жоқтау айтпайтындықтан, ондай адамдардың өлімін «жоқтаусыз өлім» деп те атайды жəне ондай жаман адамдардың сүйегін ру, ауыл бейіттеріне жолатпай, жалғыз жерлейді.





ӨЛІМГЕ БАРУ ЖƏНЕ МАРҚҰМДЫ АҚЫРҒЫ САПАРҒА АТТАНДЫРУ




	Қазақ халқы туыс-туған, дос-жаран, ел-жұртын тірлігінде қандай сыйлап, құрметтесе, оның өлімін де сондай қадірлеп, құрметтеп, көз жұмған күні оларды өз қолдарымен арулап жуып, жерлеп бір күрек топырақ салуды адамдық жəне азаматтық парызымыз деп білген. Сондықтан, өлім хабарын естіген заман қандай маңызды жұмысы болса да қайырып тастап, дереу қаралы үйге барып, марқұмның туыс-туған, бала-шағаларының қайғысына ортақтасып, оларға көңіл айтып жұбатады. Марқұмның артқы жұмыстарына көмектеседі. «Торқалы той, топырақты өлімде табылмаған туыстың кісілікке сəні жоқ» деп, өлім хабарын естіген адам күн-түн демей дереу атқа қонып, марқұмның жаназасына үлгеріп барып, бір күрек топырақ салуға асығады. Себебі, қазақ ұғымында өлім жеке бір адамның немесе белгілі бір отбасының қайғысы емес, қайта оның тірлікте бірге жүрген ағайын-туыс, ел-жұрт, ауыл-аймақ, құда-жегжат, дос-жарандары түгел көтеретін ауыр қайғы деп қаралатындықтан, «ағайынның азары болса да, безері болмайды» деп, ондай кезде ағайын-туыс арасындағы өкпе-реніш ұмытылып, өлімге шығаратын шығынды «сен, мен» демей бөліп көтеріп, ағайын-туыс, құда-жегжаттар «азаға қосқаным, азаға атағаным, Құран жолына» деп, ақшалай-заттай қолдан келген көмектерін көрсетіп, марқұмның аруағын құрметтеуге, риза етуге күш салады.

	Қазақ халқының өлімге бару жəне марқұм болған адамның жаназасына қатысып, оны өз қолдарымен жуып-жерлеуді парызы санаулары адамдарды «жұмыр басты пендеге қашанда бір өлім бар, атаңа не қылсаң, алдыңа сол келеді» деген халық даналықтарының мəн-мағынасын шынайы ұғындырып жəне жауапкершілік, борыштылық сезімдерін күшейтеді. Адамдарды əрқандай істе адамгершілікті, ізгілікті, адалдықты, жанашырлықты жоғары қоюға дағдыландырады. Түрлі өкініш пен күдік-күмəн жəне алаңдаушылықтардан арылтып, көңіл күйді орнықтырады. Адамдар арасындағы достық сүйіспеншілікті арттырып, өзара қарым-қатынастарын нығайтып, өрістерін кеңейтіп, достарын көбейтеді.





Көрісу жəне көңіл айту




	Қазақ салтында, марқұмның туыс-туғандарына көңіл айта барған адамдар ауылға жақындағанда (ерлер алдыда, əйелдер артта) лекіте шауып, жаяу болса əудем жер қалғанда (қайтыс болған адам үлкен кісі болса) «Асқар тауым-ай! Берекем-ай! Қормалым-ай! Бəйтерегім-ай! Басқалқам-ай! Атам-ай! Əжем-ай!» деп, ал қайтыс болған адам замандасы болса, «Сырласым-ай! Ақылшым-ай! Замандасым-ай!, Бауырым-ай!» деп, ал жасы кіші балалар қайтыс болса, «Құлыным-ай! Жал-құйрығым-ай! Жеткіншегім-ай! Асылым-ай! Атбайларым-ай!» деп дауыс шығарып барып, есік алдында тізіліп жылап тұрған ерлер мен үйде жылап отырған марқұмның туыс-туған, бала-шағаларымен бір-бірлеп құшақтап көрісіп болып, беті-қолдарын жуған соң, даладағы жəне үйдегі марқұмның туыс-туған, бала-шағаларына: «тоқтау қылыңыздар» деп, жылауларын тоқтатып жəне олармен бір-бірлеп қол алысып, қайтыс болған ересек адам болса, «Жаны жаннатта болсын! Топырағы торқа болсын!», жас бала болса, «Алтын босаға аман болсын! Артының қайырын берсін!» деген сияқты сөздермен көңіл айтып жұбатады. Үлкен ақсақалдар үйдегі əйелдермен көрісетін кезде, оларды жас жігіттердің бірі қолтығынан сүйемелдеп жүріп, көрісуге тиісті адамдармен ғана көрістіріп шығады. Келіндерімен көрістірмейді.

	Қазақ халқының салт-дəстүрінде əлдеқандай себеппен марқұмның қазасына уағында барып жаназасына қатысып, өз қолдарымен марқұмға бір күрек топырақ сала алмаған кісі, жыл нəзірін бергенге дейінгі аралықта қалайда бір барып, марқұмның туыс-туғандарына көңіл айтып, марқұмға арнап құран оқып қайтуы шарт. Басы қаралы, көңілі жаралы кезде келіп жұбатпаған, бата оқырға келмеген ағайын-туысқа қатты өкпелейді. Тіпті, ондай туысқандардың адамгершілікке жат қылықтарын кешпейді.

	Қазақ халқының қаралы адамдарға көңіл айтып жұбатуының мынадай үлгілері бар: арты қайырлы болсын, топырағы торқа болсын, артта қалған бала-шағаға жасын берсін, артының берекесін берсін, жаны жаннатта болсын, иманы жолдас болсын, қайырын сұра, тұрымдысын берсін, болмас іске болаттай берік бол, қараңғы қабірі нұр болсын, арты той болсын, қаза қайырлы болсын т.б. көңіл айтып жұбатуды қанатты сөздермен де, өлең-жырлармен де айта берген. Мысалы, кəмелетке толмаған балалар қайтыс болса, «алтын босағаң аман болсын, отбасы толған балаң болсын, екі арыс аман болсын, бергенінен жазбасын, балалардың шапағатшысы болсын» деген сияқты үлгілермен көңіл айтып жұбатады. Себебі, қазақ ұғымында кəмелетке толмаған күнəсіз сəби о дүниеде тек жұмақ-бейіштен орын алып, ақыретте ол ата-аналарына қол ұштарын беріп, олардың күнəларын жеңілдетеді деп қараған.





Жоқтау айту




	«Жоқтау» – дүниеден өткен адамның жақсы қасиеттері мен ел-жұртқа, ағайын-туысқа, Отанға, халыққа сіңірген еңбегі жəне рақым-шапағаты, үлгі-өнегесі дəріптелген зарлы, азалы жыр. «Жоқтауды» əдетте, белгілі ақын-жыраулар немесе қайтыс болған адамның əйелі мен жақын туыстары да шығара береді. Өлімді қадірлеу қай деңгейде болғаны марқұмның əйелі мен келін-кепшік, қыз-қырқындары жыл уағына дейін айтатын «жоқтау жырынан» байқалады. Салтқа құрмет етуден ақындық, əншілікке бой ұрып, сол өнер жолына бел шеше кірісуге жетелейді. Міне, бұл ұлттық салт-дəстүрмен қабысып кеткен ақындық, жыраулық өнердің қазақ елінде қаншалық қасиетті, қадірлі екендігін түсіндіреді.

	Əдетте, қайтыс болған кісінің қаралы жесірі немесе қыздары мен келіндері көңіл айта келген адамдармен көрісіп, жоқтау айтқаннан тыс, марқұмның асын беріп «тұл аударғанша (жүк түзегенше) əр күні таңертең-кеш дауыс шығарады. Өте-мөте, халық көп жиналған үші, жетісі, қырқы жəне асын (жылдығын) бергенде, сондай-ақ, алыстан сыйлы адамдар мен құда-жегжаттары көңіл айта келгенде адамның сай сүйегін сырқыратар аса зарлы-мұңлы дауыспен жоқтау əнін үдете түседі. Сондықтан да, қазақ халқы «той көркі – жырлау, өлім көркі – жылау» деп дұрыс айтады.

	Жоқтау айтқанда көл-көсір жас төгу шарт емес. Қайта, өлген адамның тірлігіндегі істерін, адамгершілігін, батырлығын, іскерлігін ерекше сезім, терең толғаныспен мұңлы əн əуені арқылы жиналған жұртқа жеткізу қажет. Бұл əр ауыл, əрбір рудың кісілік деңгейін, тəрбие көрген-көрмегендігін сынайтын дəстүрдің бірі болғандықтан, өз жандарынан өлең шығара алмайтын адамдар, «пəлен адам жоқтаусыз қалыпты» деген жаман атқа қалмау үшін, ақындарға арнаулы жоқтау жаздырып алып айтады.

	Əдетте «жоқтау» көріс, дауыс, арнау деп үш түрге бөлінеді. Көрісте, негізінен, марқұм қайтыс болғанда алыс-жақыннан келгендер мен туыс-туғандар қысқа-қысқа қайыратын, марқұмды тірлігінде көре алмай, тілдесе алмай өкінген өкінішті көңіл күйлері айтылады.

	Дауыста, марқұмның тірліктегі барлық жақсы қасиеттері толық қамтылады. Ол ойлы, образды, көлемді болып, белгілі ырғақ, əуенмен, əйелдер жағынан айтылады.

	Ал арнауда, марқұм болған кісінің туыс-туған, дос-жарандары өз көңіл күйлерін білдіріп, жоқтаған күйініш-сүйініштері жырланады. Арнау кез келген адамға айтыла бермейді. Қайта ел-жұртқа əйгілі ардагерлер мен ерен ерлерге, жезтаңдай шешен, көреген көсем, білікті би, атақты ақын-жырауларға, сондай-ақ, батыр-балуандарға ғана айтылады.





Дауыс айту




	Қазақ ұғымында, «торқалы тойда» əн-күй, өлең-жыр маңызды болса, «топырақты өлімде» естірту, көрісу, жылау, жоқтау, дауыс соншалық мəнді болған. Əсіресе, «дауыс айту» қаралы ауылдың кісілік мəдениетінің қаншалықты жоғары, қайтыс болған адамның беделді, ықпалды, қадір-қасиетінің биік екенін байқататын сын, сондай-ақ, ұлттық ерекшелікке ие, шоқтығы биік салттарының бірі есептелген. Алайда, мейлі естірту, мейлі көріс, жоқтау, дауыс болсын, олардың əрқайсысының өзіндік тəртібі, айтатын ой, шертетін сыр, көтеретін дара мазмұндары болған. Мысалы, «естірту» – қаралы қайғыны марқұмның жанашыр жақындарының білім деңгейіне, жасына, орнына қарай қанатты сөз немесе жыр жолдары секілді тəсілдермен тұспалдай жеткізсе; «көріс» марқұмның жалпы таныс-біліс, дос-жарларының «ой, бауырымдап» барып, оның туыс-туғандарының қайғысына ортақтасып, оларды жұбату үшін айтылады. Ал «жылау» – марқұм болған кісінің туыс-туғандары мен дос-жарандарының күйініш-сүйініштерін айтып, жылап егілуі. «Жоқтау» – марқұмның əйелі немесе анасы, сондай-ақ, апа-қарындастары мен жеңге-келіндері қатарлы кісілердің жанкүйер жақындарын қайғылы сезіммен əнге қосып жоқтаған мұң-зары. Əдетте, қаралы жиындарда көріскен, жылаған, жоқтау айтқан адамдарға жиналған жұрт «тоқтау етіңіздер, сабыр етіңіздер» деп жұбатып, жылауларын қойдырып, олардың қолдарына су құйып, беті-қолдарын жудырып, əлсін-əлсін сабырға шақырып отырады.

	Ал «дауыс» – көрісіп, жылап-сықтаушылар басылып, жоқтау айтқандар тоқтаған соң, марқұмның əйелі немесе қыздары мен келіндері құрылған шымылдық ішінде отырып, марқұмның тірлігіндегі игі істері мен қадір-қасиеттерін еске алып, өмірдің келтелігін, қазаның қайырымсыздығын ерекше бір мұңлы əуенмен айтатын, баурау қуаты күшті, тəлім-тəрбиелік мəні терең ғибратты жыр. Ол əр жолы біршама ұзақ айтылатындықтан, оны шымылдық ішіндегі қыз-келіншектер кезектесіп айтуына да болады. «Дауыс айтуда» көз жасты көлдей төгіп, ағыл-тегіл жылау шарт емес, қайта мəнді, мазмұнды айту қажет.

	Қазақ салтында, қаралы ауыл көшсе, онда марқұмның ауылындағы қыздары мен келіндері марқұмның тұлданған атын жетелеп, көштің ең алдында жүреді де, жолдағы еру ауылдардың тұсынан өткен сайын «дауыс» айтып өтеді. Еру ел олардың алдынан шығып көңіл айтып жұбатып, сусын беріп аттандырады. Алайда, көшкенде «дауыс» айтудың өзіндік тəртібі мен жол-жосыны болады. Мысалы, көшкенде ат үстінде дауыс айтатын əйелдер көп болса, онда олар екі-екі, үш-үш қатардан, тіпті, 4–5 қатардан тізіліп жүреді де, «дауыстың» алдыңғы бір шумағын бірінші қатардағылар айтса, екінші, үшінші шумағын 2–3-қатардағылар іліп əкетіп, ерекше бір мұңды əрі сазды ырғақпен жалғастырып отырады. Міне, бұл «дауыс айту» деп аталады.

	Көрісу, көңіл айту, жоқтау айту жəне дауыс айтудың үлкен ғылыми негізі мен аса жоғары тəлім-тəрбиелік мəні бар, яғни, онда қайтыс болған адамның өмір тарихы мен жаратылыс заңдылықтары, туылу, өлу, артқа ұрпақ жəне үлгі-өнеге қалдыру туралы терең ойлар айтылып, тыңдаушыларына мол рухани сабақ беріп, адамдарды адамгершілікке, адалдыққа, ізгілікке, мейірімділікке, қайырымдылыққа баулиды. Қысылмай қатты жылау жəне көңіл күйдегі айтпақшы ой-пікірді емін-еркін ақтара жылау дене мүшелеріне түсетін əртүрлі рухани қысымдарды жеңілдетіп, ауру-сырқауларға қарсылық қуатты арттырып, физиологиялық жəне биологиялық кінəраттарға жолығудан сақтайды. Өзіндік дара үлгідегі ойлы да орамды өлең жолдары арқылы өлген кісінің тірлігіндегі тамаша қасиеттерін туған халқы алдына жайып салып, артта қалғандар одан үлгі-өнеге алып, адамдық асыл қасиеттерін ұрпақтан-ұрпаққа жалғастыруға дағдыландырады.





Тоқтау айту




	Қайырымды да мейірімді қазақ халқы жылағандарды уатып, мұңайғандардың көңілін көтеріп, сергітіп, оларды қайғы-қасіреттен айықтыруды өздерінің адамдық жəне азаматтық парызы санайтындықтан, жылап-сықтап, қайғы-қасірет шеккендерді көргенде жандары ашып, оларға қолдарынан келгенше көмек көрсетеді. Əсіресе, өлім-жітім жағдайында қабырғалары сөгіле жылағандарға əлсін-əлсін «тоқтау қылыңдар, қайрат қылыңдар» деп, жылауларын тоқтатып жұбатып отырады. Міне, бұл «тоқтау айту» деп аталады.

	Қаралы жиындарда жылап-сықтағандарға тоқтау айтпауды – көргенсіз, тəрбиесіз, білімсіз, тіпті, өлімімізге сүйінді деп қатты сөккен.

	Басы қаралы, жүрегі жаралы адамдарға тоқтау айтып жұбатып, қайрат берер қанатты сөз ұйқастарымен айтылатын тоқтау – марқұмның артында қалған бала-шағалары мен жанашыр жақындарына үлкен медеу, зор қайрат болады əрі қайғы-қасіретін жеңілдетеді. Өмірге деген сенімдерін арттырып, жігерлендіреді. Адамдар арасында достық сүйіспеншілікті тереңдетіп, қоғамдық қарым-қатынастарын кеңейтеді.





Арулау (сүйекке түсу)




	Қаралы хабар ел-жұртқа түгел жеткізіліп, алыс-жақындағы адамдардың бас-аяғы жиналып, марқұмның туыс-туған, жанашыр жақындары түгел келіп болған соң, марқұмның сүйегін арулап жерлеуге дайындалады. Сүйекке түсетін (жуатын) адамдар рулық, құда-жегжаттық байланыс пен марқұмның көз жұмар алдындағы өсиеті бойынша іріктеледі. Жуған кезде өліктің денесіне жалаңаш қол тимеуі шарт. Ол үшін жуатын адамдар қолға қолғап кию немесе ақ дəке орап алу керек. Қазақ салтында, кейбір көкірегі ояу, көзі ашық, білімді адамдар дүние салар алдында өз сүйегін кімдерге ұстату (жудыру) жəне оларға не беріп, не қою ісіне дейін айтып, орналастырып кетеді. Тіпті, кейбір дос-жаран, құрдас адамдар «бұрын өлгеніміздің сүйегін артта қалғанымыз арулап, өз қолымызбен жерлеп, қалған бала-шаға мен мал-мүлікке бас-көз боламыз» деп серттесіп қояды. Егер, жоғарыдағыдай өсиет пен уəде-серт болмаса, қалыптасқан дағды бойынша марқұмды арулауға 5–7 адам түседі. Кейде əйгілі адамдар қайтыс болғанда, сүйекке түсеміз деп таласушылар көп болады. Ондай жағдайда 9, 11, 13 адамға дейін жол (кəде) беріп, сүйек жуушыларды 7 адамнан асырмайды.

	Əдетте, ерлердің сүйегін ер адамдар, əйелдердің сүйегін əйел адамдар жуады əрі сүйек жуу алдында түгел дəрет алып тазаланып, дін жəне сүйек жуудың жөнін білетін бір адамның жөн сілтеуінде, жуған кезде астына су жайылып, жайылған судың аяққа басылмауы үшін, марқұм болған кісіні көтеріңкі үстел немесе сүйек жууға арнайы жасалған сөре үстіне шалқасынан жатқызып, ресми жууға кіріседі. Жаз күндері салқын сумен жуылады. Бұл дененің босамай ширауына əрі қалпын бұзбай сақталуына пайдалы. Ал, қыста сүйек жууға арнайы бір қазанмен су жылытылады. Оны арнаулы бір адам сүйек жуушыларға тасып беріп тұрады. Сүйекті арулағанда (жуғанда) ақ кездемеден əзірленген пердешенің бір жағын марқұмның мойнына іліп немесе байлап, екінші жағын бір адам, оның тұтас денесі мен абыройын (жыныс мүшелерін) жуушыларға көрсетпей, көлегейлеп тұрады да, марқұмның туыстарының бірі сүйекке су құйып беріп тұрады. Тағы бір адам сүйекті аударысуға көмектеседі. Бір адам құйылған судың астына сабын ұстап, езіп беріп тұрады. Кейде оны жуушылар өздері орындайды. Сүйекті көлегейлемей, ашық-шашық жуу əдепсіздік, дəстүр өлшеміне қайшы қылық есептеледі. Əсіресе, абыройын ашпайды.

	«Абыройын жапқыш» деп марқұмның жыныс мүшесіне бір шаршы ақ кездеме жауып қояды.

	Қалыптасқан салт бойынша, сүйек жуушылар, бірі сүйектің басына, бірі кеудесіне, бірі аяғына деген сияқты, əрқайсысы өзіне тəуелді жерлерді жуады, біресе басына, біресе аяғына жүгіріп сабылмайды. Сүйекті жуып болған соң, жуған адамдарға бас киім, шапан, ішік, етік сияқты заттар береді.

	Сүйек жуудың да өзіндік тəртібі болады. Онда, ең алдымен, марқұмның асты дəретін алдырып болып, екі қолын шынтағына дейін үш реттен жуады. Одан соң, бетін құлағымен қоса жуып, басына мəсих (маңдайынан желкесіне қарай бір рет су салу) тартады. Онан кейін, аяғының басынан тобығына дейін үш рет жуған соң, сол жақ қырынан жатқызып, басынан бастап, алдымен, оң жақ денесін аяғының басына дейін тазарғанша, таза болса, үш рет жуады, одан соң, оң жақ қырынан жатқызып, басынан аяғына дейін кем дегенде үш рет жуып шығады да, шалқасынан жатқызып, қуық үсті, қарнын ақырын-ақырын басып, бастан-аяқ тазарғанша жуып, одан соң, сол қырынан жəне оң қырынан жатқызып, бастан-аяқ таза сумен жуып-шайып шығады да, құрғақ орамалмен сүртіп, денені құрғатып, қалампыр талқанын жəне иіс су сеуіп, кебіннің бас-аяғы жəне ортасынан дəкеден жыртып алып (кебіндік кездеме) буады. Сонымен арулау (мүрде жуу) аяқталады. Марқұмды арулап болған соң, мүрде жууға су жылытқан қазанды өртеп, төңкеріп тастайды да, оны жұлдыз шыққанша пайдаланбайды. Сондай-ақ, марқұмды арулаған жерді адам мен малдың басуынан қорғап, ол жерге артта қалған ұрпақтары көгеріп-көктесін деген ниетпен арпа-бидай секілді дақылдар шашып, көгертіп қояды.

	Егер ел жоқ, су жоқ жерде адам қайтыс болса, онда сүйекті таза жер жынысымен, яғни, таза құрғақ топырақ немесе таза құммен арулайды. Марқұмды арулап болған соң, жерлеуге апарып қояды.

	Мүрде (сүйек) арулаудың үлкен ғылыми негізі жəне тамаша тəлім-тəрбиелік мəні бар. Ол əртүрлі жұқпалы аурулардың таралып кетуінің алдын алып, халықтың сау-сəлемет өмір сүруіне мүмкіндік жасайды. Туыс-туған, құда-жегжаттар арасында əрқандай ауыртпалықты бөліп көтерудей тамаша қасиет қалыптастыруға тəрбиелейді. Адамдар арасындағы достық сүйіспеншілік пен береке-бірлікті нығайтып, қоғамдық қарым-қатынасты жақсартады. Досты көбейтіп, өрісті кеңейтеді.





Кебін шашу




	Өлген адамды орап жерлейтін ақ кездеме ақырет киімін «кебін» деп атайды. Қазақ салтында, жасы келіп немесе айықпас ауруға шалдыққан сұңғыла, дəстүршіл адамдар «ақ жол тілеп жатады» деп, көздері тірі кездерінде кебіндері мен қалампырларын (қазір əтір істетеді) күні бұрын алдыртып, сандықтарына салып сақтап қояды. Тіпті, кейбір кісілер өлгенде өзін көметін қабірлерін де қаздырып қойған. Егер, жоғарыдағыдай дайындық жасап үлгермеген кісілер қайтыс болса, онда марқұмның əл-ауқатына қарай, ақ дабы, ақ мата, ақ дəке сияқты кездемелердің бірінен кебіндік жəне əтір мен əтір сабын алдырып, арулаудан бұрын кебінін пішіп дайындайды, яғни, ер адамдарға үш қабат, əйел адамдарға бес қабат, нəресте балаларға екі қабат кебін пішеді.

	Кебіндікке əдетте ер адамдарға 18–20 метр, əйел адамдарға 20–25 метр кездеме кетеді. Кебінді киім үлгісінде емес, кездеменің бой-бойы күйінде кесіп-кесіп алады. Онда алдымен «сыртқы киім» деп, өлген адамның бас-аяғынан бір қарыстан артық асып тұратын мөлшерде бір кесіп алады. Онан соң «ішкі киім» деп, марқұмның бас-аяғынан еркін асып, қаусындыруға еркін жететіндей етіп тағы бір кесіп алады. Онан кейін «көйлегі» деп, артқы жағы марқұмның белуарынан төмен, алдыңғы жағы тізесінен сəл төмен түсетіндей етіп, екі шаршы кесіп алады. Егер, қайтыс болған адам əйел болса, онда, жоғарыдағы үш қабат кебіннен тыс, «бүркеншек» деп, үлкен бір шаршы кездеме немесе «шалғыш» деп, тамағынан тізесіне дейін, «кеудеше» жауып тұратын тағы бір кездеме жыртып алады. Ал, сəби баланы ішкі жəне сыртқы кебінімен ғана орап жерлейді.

	Қазақ салтында өлікті киіммен жерлемейді. Тіпті, кебіндік табылмаған жағдайда, кірсіз таза шүберекпен болса да орап жерлеу қажет, ал, жумай (аруламай) жəне жаназасын шығармай тұрып жерлеуге мүлде болмайды.

	Қайтыс болған адамдарды кебіндеу жəне кебін пішу орынсыз бəсекенің алдын алып, адамдарды ұқыптылыққа, үнемшілдікке баулиды. Туылу, өлу ісінің табиғи заңдылық екендігін ұғындырып, адамдарды сабырлы, қажырлы, үміткер болуға жетелейді.





«Телім» жəне «тəбəрік» алу




	Қазақ салтында, көп жасап, немере-шөбере көрген қадірлі, инабатты кісілер қайтыс болса, қабір басында түрлі кездемелерден жыртыс жыртып, жерлеуге барған адамдарға үлестіреді. Міне, бұл «тəбəрік беру» делінеді. (Бұл салт кей жерде «өңір тарату», кей жерде «бедян тарату» деп аталады).

	Жоғарыдағылардан тыс, сыйлы, қадірлі қарт адамдардың қабірі басына жауып барған киіз, кілем тектес заттарын «жасына келеміз, қасиеті дариды» деп, жерлеуге барған адамдар кесіп-кесіп, паршалап бөліп, талап алады. Бұл «телім алу» деп аталады. Егер мұндай жағдайда, белгілі себеппен қабір басына бара алмай қалған адамдар марқұмның үйіндегі киім-кешегінен «телім» жəне «тəбəрік» сұрап алады.





Ине-жіп үлестіру




	Қалыптасқан дəстүр бойынша, көп жасаған, немере-шөбере сүйген əжелер қайтыс болса, жерлеуге қатысқан жұрт одан «телім» жəне «тəбəрік» алудан сырт, жаназасын шығармай тұрып, əйелдер қауымына ине, жіп, түйреуіш, оймақ, т.б. заттар үлестіреді. Міне, бұл «ине-жіп үлестіру» деп аталады. Ине-жіп үлестіру, «тəбəрік» жəне «телім» алудың өзіндік мəн-мағынасы мен ғылыми негізі бар. Мысалы, ине-жіп үлестіру марқұм болған кісінің тірлігінде көрші-қолаң, туыс-туғандарынан ине-жіп қарыз алып, оның кейбіреуін ұмытып қайтара алмай қалған болуы мүмкін, марқұм о дүниеге қарыз арқалап кетпесін деген сақтық шарасы мен игі тілегін білдіреді. Ал, «телім алу» жəне «тəбəрік» үлестіру болса, ол адамдарды үміткерлікке, ізгілікке баулиды. Ұрпақтарды осы адам сияқты ұзақ өмір көрсек, үлгі-өнегелі болсақ дейтін ұлы арман-тілекке жетелейді.





Жаназа




	Өлген адамға жерлеу алдында оқитын намазды «жаназа намазы» деп атайды. Оның мəні: қайтыс болған адамның мұсылман əулеті екендігіне куə болу жəне оның жаны жаннатта болуына тілектестік білдіру.

	Жаназа намазын оқудың да өзіндік тəртібі бар. Мұнда, жаназа намазы оқылар алдында жиналған жұрттан марқұм болған кісіде алашақ-берешек, қарыз-парызының бар-жоқтығын сұрайды. Егер қарызы болса, оның туыс-туғандары «оны мен қайтарамын» деп мойынына алады. Алашағы болса, алған адамдар туыс-туғандарына «пəлен уақытта қайтарамын» деп уəде береді. Одан соң, марқұмның тірлікте істеген пенделік іс-қимылдары болса, жамағаттың кешіруін сұрайды. Көпшілік бір ауыздан: «кештік» деп ризашылықтарын білдірген соң, жаназа оқуға дайындалады.

	Жаназа намазының өтелу тəртібі мынадай болады: арулап жуып, кебінге ораған марқұмды табыт сөресіне салып, бас жағын құбылаға қаратып, мешіттің алдына апарып қояды. Мешіт жоқ жерде ауыл маңындағы таза жерге қояды. Дəрет алып, жуынып-тазаланып келген қауым сап түзеп қатар-қатар тізіліп тұрады. Жаназа намазы бар екенін білмей қалғандар болса, мəзіннің «əссəлəтү жаназа!» деген дауысын естіген соң, дереу жаназа намазына келеді.

	Қалыптасқан салт бойынша, марқұм болған кісінің жаназасын, оқи білсе, оның ең жақын туысы шығару керек.

	Яғни, əкесі өлсе – баласы, баласы өлсе – əкесі, ағасы өлсе – інісі, інісі өлсе – ағасы немесе марқұмның өсиетінде айтқан адамы шығарады. Егер, жоғарыдағы адамдардың жаназа шығару мүмкіндігі болмаса, онда ауылдың немесе мешіттің имамы шығарады.

	Жаназа намазы тік тұрып оқылады. Оған сол маңдағы кəмелетке толған мұсылмандардың барлығы қатысуы шарт жəне олар мынадай екі шартты толық орындап баруы қажет:

	1. Жыныстық қатынас өткізсе немесе түрлі себептермен бойынан шауһат кеткен, сондай-ақ, бой тазалығы жоқ адамдар міндетті түрде суға түсіп тазаланып бару.

	2. Міндетті түрде дəрет алып бару. Егер су жоқ немесе намазға үлгере алмайтындай болса, «тəйем» соғып қатынасу керек. Жаназа намазына ғұсыл-дəретсіз қатысу – жаназа намазына қатыспаған болып есептеледі.





Жаназа оқу тəртібі




	Ең алдымен, имам-молда немесе марқұмның жаназа шығаратын туысы өлген адамның кеуде тұсына барып, бетін марқұмның мүрдесіне қаратып тұрады. Оның артында жаназаға жиналған қауым аз-көптігіне қарай 3, 5, 7, 9, 11, 13 (тақ сан) болып сап түзеп тұрады да: «ниет еттім осы мəйіт намазын 4 тəгбірімен өтемекке! Санасы – Алла Тағалаға, дуреті – Мұхаммет Мұстафа салаллаһұу уəлəйһй уəссəлəмғə, сауабы – осы мəйітке! (Өлген адамның атын білсе, «пəлен ұлы пəленге немесе пəлен қызы пəленге») Жүзімді қараттым құбылаға, құбылам – қағбаға, еріп оқыдым осы имамға, нағыз Алла үшін, аллаһұакбар!» деп, екі бармақпен екі құлақтың қауіметін (жұмсағын) қағады да, қолды қусырып тыныш тұрады. Молда дұға оқуға кіріседі.





Тірі адамдарға жаназа шығару




	Қазақ халқы қайтыс болған адамдарды жуып (арулап) жаназа оқып, онан соң барып жерлейді. Ешқашан жаназасыз жерлемейді. Алайда, ерекше жағдайларда, яғни, нəубəт, зұлмат кездерінде жəне соғысқа шығатын сарбаздары мен жорыққа аттанатын батырларына тірідей жаназа оқып, киімдерінің ішінен ақ кеудеше кидіріп жібереді. Тірі адамдарға шығарылған жаназа бір реткі жорықпен ғана шектелсе, онда, сол жорыққа қатынасқан адамдардың жаназасы – ол соғыстан аман-есен оралып, бір ұрттам су ішкенге дейін ғана күшіне ие болады. Ал, ұзақ соғысқа қатысатын адамдарға шығарылған жаназа сол соғыс аяқтағанша күшіне ие болады. Соғыс аяқтаған соң қайтыс болса, жеке өзіне қайта жаназа оқып жерлейді.

	Жоғарыдағылардан тыс, шала туылғанмен, жерге жылап түскен немесе ай-күні толып туылғанмен, шетінеп кеткен сəбилерге де азан шақырып ат қойып, жаназа намазын оқып жерлейді.





Підия беру




	«Підия» – қайтыс болған адамның тірлігінде өтей алмаған борышы, қайтара алмаған қарызы немесе қылған күнəсына берілетін төлемақы. Қалыптасқан салт бойынша, «підия» жетім-жесір, жоқ-жітік, ауру-сырқау, күн көрісі нашар адамдарға беріледі. «Підияға» марқұм болған кісінің əл-ауқатына қарай ірі қара немесе қой-қозы, оған қоса міндетті түрде «сансыз дəн» деп 15–20 келі мөлшеріндегі арпа-бидай, тары секілді дақыл беріледі.

	Ерте заманда көп жасап, көпті көрген білікті қариялар «өлер шағым жақындады-ау, Құдайдың осынша жас, бала-шаға, мал-дəулет бергеніне шүкір! Енді бала-шағаның алдында кетсем арманым жоқ» деп, көзі тірісінде өзінің «підиясына» арнаған малдарын қой болса қоралап, жылқы болса иіріп тастап, елдегі жетім-жесір, аш-арық, ғаріп-міскіндерге таратып берген. Ондай адамдарға өлген соң, «підия» берілмеген.

	Əдетте, «підия» марқұмның жаназасы шықпай тұрып беріледі. Егер ауылда «підия» аларлық əл-ауқаты нашар адам болмаса, онда «підияға» атаған малды байлап апарған жібімен, астықты салып апарған ыдысымен мешітке апарып береді. Салт бойынша, «підия» алған адам марқұмға арнап ауық-ауық Құран оқып тұруы шарт.

	«Підия беру» адамдарды адамгершілікке, мейірімділікке, қайырымдылыққа, жомарттыққа баулып, дүниеқорлықтан, сараңдықтан, нысапсыздықтан, тойымсыздықтан бойларын аулақ ұстап, ақкөңіл, ашық-жарқын, жомарт болуға дағдыландырады. Сондай-ақ, адамдарды кісі ақысын жемеуге, өзгелерге қылдай қиянат жасамауға тəрбиелейді. Барлық адамды тең, бай-бақытты өмір сүруге, тыныш, орнықты қоғамдық орта құруға құлшындырады.





Дəрет алу




	«Дəрет алу» – қазақ халқының күнделікті тазалық сақтау шарттарының бірі. Алайда, оның өзіндік тəртібі жəне белгілі жөн-жосығы бар, яғни, алдымен шəугімге (құманға) таза су құйып алып, ел көзінен аулақ оңаша бір жерге барып оңтүстік немесе солтүстікке бетті беріп жүрелеп отырады да, онан соң, «біссміллə» деп қолды үш рет жуып, онан кейін, сол қолмен алдыңғы жəне артқы жыныс мүшелерін кем дегенде үш реттен жоғары жуады да, орнынан тұрып, шалбардың бауын байлаған соң, басқа таза жерге жөткеліп барып, бетті құбылаға қаратып отырып, екі қолды кем дегенде үш рет жуып, онан кейін, оң қолмен ауызға үш рет су ұрттап, басты қайқайтып, суды көмекейге жіберіп қырылдатып шайқап, ауызды үш рет шаяды. Одан соң, мұрынға су жіберіп, сол қолмен сіңбіріп, бетті маңдайдан тартып иектің асты, екі құлақтың қауіметімен қосып үш рет жуып, сақалды кісілер болса, сақал арасын сулы саусақпен тарап жуу керек. Одан кейін, екі білекті шынтаққа дейін үш рет жуып, қолдың суымен маңдайдан желкеге қарай мəсих (сулы қолмен сипау) тартылады. Одан кейін, екі сұқ саусақпен құлақтардың іші, бармақпен сырты тазаланып, мойынның екі жағына алақанның сыртымен мəсих тартылады. Одан кейін аяқ киімді шешіп, алдымен оң аяқты, онан соң сол аяқты тобыққа дейін кем дегенде үш рет жуып, аяқты құрғатып, аяқ киімді қайта киіп алады. Сонымен, дəрет алу толық аяқталған болады. Алайда, дəрет алып болған соң, мынадай істердің біріне жолықса, дəрет бұзылады да, дəретті бастан қайта алады.

	1. Жыныс мүшелерінен шауһат, үлкен-кіші дəрет немесе жел (осырық) шықса.

	2. Ауыз толарлықтай құсық шығарса.

	3. Қалғып, көзі ілініп кетсе.

	4. Денесінен ірің, сарысу, құстардың саңғырығы, қан, үлкен-кіші дəрет шықса.

	5. Темекі тартып, арақ-шарап ішсе.





Тəйем соғу




	«Тəйем соғу» сусыз жерде жер жынысымен дəрет алу жəне жуыну деген мағынаны білдіреді. Бұл, сусыз шөл далада немесе жаназа, айт жəне жұма намаздарын жамағатпен бірге өтейтін болған, бірақ, жуынып, дəрет алуға үлгермейтін өте асығыс жағдайларда ғана істетілетін дəрет алу мен ғұсыл жасаудың (шомылудың) жеңілдетілген түрі, яғни, бұл дəрет пен ғұсылға су таба алмаған лажсыз жағдайлар мен дəрет алып, ғұсыл жасаса көппен бірге өтейтін намаз уақыттары өтіп кететін шұғыл жағдайларда ғана істетіледі. Шарт-жағдайы толық бола тұрып, «тəйем» соғуға мүлде болмайды.

	Əдетте, тəйемүм былай соғылады: Екі алақанды таза жер жынысына, яғни, топырақ, құм, тіпті, тамға, шаң-топырақ қонған үстел жəне киімнің тозаңы сияқтыларға ұрып (аптап), алақанды бір-біріне соғып қағып тастаған соң, бетті алақанмен маңдайдан бастап бір рет сипап, одан кейін екі алақанды тағы да жер жынысына бір соғып, оң қолдың шынашақ, аты жоқ саусақ жəне ортаңғы саусақ қатарлы осы үш саусағымен білекті жəне шынтақты айналдыра білектің үстімен, бас бармақ, сұқ қол арасын сипап тоқтайды. Міне, бұл «тəйем соғу» деп аталады.





Ғұсыл жасау (шомылу)




	Қазақ салтында ақыл-есі дұрыс, өзін-өзі еркін меңгере алатын əрбір азамат аптасына бір рет міндетті түрде шомылып тұруы қажет. Одан тыс, мынадай жағдайлардың біріне кездескендер міндетті түрде ғұсыл жасау (шомылу) қажет:

	1. Ұйықтап жатып бойлары бұзылса.

	2. Əйелдер мен қыздар етеккірлері тоқтаған соң.

	3. Босанған əйелдер, əбден сауыққан соң.

	4. Түрлі себептермен бойларынан шауһат кетсе.

	5. Жыныстық қатынастан соң «ғұсыл жасаудың» да өзіндік тəртібі мен жөн-жосығы бар. Мұнда, ең алдымен, «бісміллə» деп ниет етіп, екі қолды таза жуып, ауызды үш рет шайқап, мұрынға үш рет су жіберіп сіңбіріп, одан соң бастан бастап бүкіл денені таза жуып шығады да, ең соңында екі аяқты үш рет шаяды. Сонымен, ғұсыл (шомылу) толық орындалған болады.

	Дəрет алу, тəйем соғу жəне ғұсыл жасау адамдарды тазалыққа мəн беріп, əртүрлі жұқпалы аурулардан сақтап, сау-сəлемет өмір сүрулеріне мүмкіндік жасайды. Сапалы ұрпақ көруге, адамдардың денсаулығын жақсартуға тамаша шарт-жағдай жаратып береді. Жаратылыс заңдылықтарына, сондай-ақ, марқұм болған адамдарға деген құрмет сезімдерін арттырып, адамдарды пəк-таза, адал, арлы, ізгі ниетті болуға дағдыландырады.





Қабір қазу




	Қазақ халқының қабір қазу, жерлеу салттары басқа мұсылман халықтарымен негізінен ұқсас болады.

	Десе де, оларға ұқсаңқырамайтын, өзіндік ұлттық түс алатын азды-көпті ерекшеліктері де бар. Тіпті, жер аумағы Еуропа мен Азияға ұласып жатқан қазақтың өз ішінде де қабір қазу, жерлеу жақтарында бірталай өзгешеліктері бар. Алайда, қай ру, қай тайпа, қай ауыл болсын, барлығы да қабір қазуға өз атамекендеріндегі, қыстауларындағы құбылаға беті ашық дөңестеу жерлер мен топырақ қабаты қалың жерлерді таңдаған, əрі марқұмды қоюға ақым қазған, яғни, солтүстіктен оңтүстікке қарай ұзындығы 2 метр, ені 1,5 метр, тереңдігі 2 метр құдық қазып түскен соң, құдықтың батыс жақ бүйірінен адам сыярлықтай ойып, онан соң, солтүстіктен оңтүстікке қарай ұзындығы 2–2,5 метр, биіктігі 1,5 метр мөлшерінде əдемілеп үңгіп ақым (лахыд) жасап, оған марқұм болған кісіні қояды да, ойып түскен ауызды (лахыд аузын) кірпіш, тас секілді заттармен мықтап бекітіп, онан кейін, сыртқы үлкен құдықты өз топырағымен толтырып, төмпешік қылып үйіп қояды. Бұл «құдықты ақым» делінеді.

	Ал, кейбір аймақтарда қабірдің құдығын тік қазып түсіріп, батыс жақ бүйірінен ақым (лахд) қазбай, адам жататындай етіп үңгіп жарма жасайды да, құдықтың бетін бөрене, сырғауыл, тақтай, т.б. заттармен жауып, қабірден шыққан топырақты үстіне үйіп тастайды. Бұл «жарма ақым» немесе «жарма көр» деп аталады.





Жерлеу салты




	Адам қайтыс болған соң, өлімді жөнелтуге жауапты кісілер қайтыс болған кісіні қай жерге, қашан жерлеу жөнінде марқұмның туыстарының талап-тілегі бойынша қабірді көрсеткен жерлерінен, ауыл азаматтарын жіберіп, күн бұрын қаздырып қояды.

	Əдетте, сүйекті қабір басына жаяу көтеріп апарады.

	Алайда, жерлейтін жер алыс болса, ат-көлікпен апарады. Сүйекті қабір басына апарған соң, марқұмның жақын туыстарының бірі қазылған қабірдің ішіне түсіп тексеріп көріп, мақұлдық білдірсе, онда сүйекті дереу жерлейді. Ал қазылған қабір көңіліне толмаса, көңіліне толмаған жерлерін жөндетіп барып жерлейді. Мұнда, алдымен, қабір ішіне 4 адам түсіп, сырттағы адамдар сүйекті көтеріп, қабір ішіндегілерге мүрдені қабір құдығына еппен түсіріп береді. Одан қабір ішіндегі адамдардан екеуі аяқ киімдерін шешіп ақымға түсіп, марқұмның басын солтүстікке, бетін құбылаға қаратып (басын көтергенде, беті құбылаға қарайтындай етіп) жатқызады. Одан соң, қабірді алғаш қазған кездегі бір күрек топырақты жəне қабір басына барған адамдар дұға оқып дем салып берген, бірнеше түйір топырақтарын марқұмның бас жағына төгеді жəне кірпішке дұға жаздырып қояды. Одан соң, марқұмның жағын, қолын, аяғын байлаған жіптерді шешіп, марқұмның бетін жартылай ашып қояды да, ақымнан шығып, ақымның аузын тас, кірпіш, ағаш сияқты заттармен мұқият бекітіп, сүйек қоюшылар қабірдің сыртына шығады (кей жерде ақымның аузы бекітілмей, кей жерде бекітілген соң, молда қабір құдығына түсіп, марқұмның сұрақшы періштелерге қайыратын жауаптарын айтып беріп, топырақ салмай тұрып Құран оқуды бастаса, кей жерде марқұмға түгел топырақ салынып, топырақ сұрыпталып болған соң барып Құран оқиды).

	Қайтыс болған адам көп жасаған, немере-шөбере көрген адам болса, марқұмды жерлеп болған соң, қабір басында жыртыс жыртылып, тəбəрік, телім үлестіріледі. Қабір қазған адамдарға ақша беріледі. Қабір басынан ел қайта бергенде марқұмның туыс-туған, бала-шағалары дауыс шығарып жылайды. Сүйек жерлеушілер ауылға келгенде əйелдер жоқтау айтады. Туыс-туғандары «бауырымдап» жылап келеді, марқұмды жерлеп келген кісілер беті-қолдарын жуып Құран оқып, марқұмға арнап пісірілген тағамдардан дəм татқан соң, үйді-үйіне қайтады. Тек марқұмның тіке туыстары ғана қалады. Марқұмды жерлеуге (бейіт басына) күйеу балалар бармайды. Олар қабірге кеткендер марқұмды жерлеп келгенше мал сойып, ет асып, артқы жұмыстарды істейді.

	Қазақ салтында қайтыс болған кісінің жаназасы шығып болған соң, оның бетін ашуға, жерлеп болған соң, қабірін ашуға қатаң тыйым салады. Өлген адамның беті мен қабірді ашу сұмдықтың белгісі есептеледі. Қабірді тек, алыс жерде қайтыс болып, сүйекті белгіленген жерге уағында жеткізе алмай, сүйек «аманатқа қойылған» болса немесе түрлі қысым, жаугершілік, нəубет, зұлмат, т.б. себептерден салт бойынша жерленбей, жай көме салынған болса, жүкті əйел іштегі баласымен жерленсе, дене мүшелері толық жерленбеген болса, қабірге түрлі қауіп-қатер төнсе, мұсылмандық ғұрыптар негізінде қабірді қайта ашып жерлейді.





Сүйек сақтау




	Адамгершілігі асқақ, уəде-сертке берік қазақ халқы қайтыс болған адамның тірлігіндегі өтініші мен өсиеті бойынша, оның сүйегін айлық, тіпті жылдық жерден болса да, өзі айтқан атамекеніне немесе əулиелер мазарына апарып жерлейді. Ондайда, сонша алыс жерден марқұмның мүрдесін айтқан жеріне аман-есен сасытпай-шірітпей апарып жерлеу үшін, мүрдені «былғары табытқа салу», «бал қою», «аршамен қаптау» жəне түбегейлі жерлемей, «аманат қою» тəсілдері арқылы сақтаған. Бұл «сүйек сақтау» деп аталады.





Аманат қою




	«Аманат қою» – уақытша жерлеу, уақытша сақтау деген сөз, онда түрлі кедергілер мен жолдың алыстығы салдарынан, сүйекті өз жеріне апарып жерлеу мүмкіндігі болмағанда, марқұм қай жерде көз жұмса, сол жерге «аманат қойған». Міне, бұл «аманат қою» деп аталған.

	Аманат қойылған адамның сүйегін кейін шарт-жағдай пісіп-жетілген кезде туыс-туған, дос-жарандары басына барып Құран оқып, қабірін ашады да, өз жеріне апарып, жаназа шығарып, қайта жерлейді. Жоқтау айтып, нəзір-құзыр беріп Құран аудартады.





Топырақ салу




	Қ азақ салтында қайтыс болған адамның жаназасына қатысып, марқұмға өз қолдарымен бір күрек топырақ салудың өзі өте үлкен игілікті, сауапты іс саналады. Тіпті, қартайған кісілер «бала-шағаның алдында кетіп, ұрпақтарымнан бір күрек топырақ бұйырса арманым жоқ» деп тілесе, ал ата-аналары мен жанашыр жақындарының жерлеуіне қатысып, бір күрек топырақ сала алмағандар «ең болмағанда бір күрек топырақ сала алмай қалғаным-ай!» деп қатты өкінген.

	Адам жерлегенде, топырақ салған саймандарды адамдар бір-бірінің қолына бермей, жерге тастай салады. Оны екінші біреу алып топырақ салып болған соң, ол да жерге тастай салады. Топырақ салу солай жалғаса береді. Қазақ халқының топырақ салған сайманды қолға бермеуі – олардың қаралы қайғы осымен бітсін деген игі тілегі мен марқұмға деген сүйіспеншілігі, яғни, өлім осымен тынсын, ешқашан жалғасын таппасын дегені.

	Қазақ халқының «қабір қазу», «жерлеу», «аманат қою» жəне «топырақ салу» салттары адамдарға өмірдің мəні мен жаратылыс заңдылықтарынан іс жүзінде шынайы сабақ жəне терең тəрбие береді. Тірлікте əрбір адам өлместей боп алқып-шалқып жүргенімен, қаншама мал-дүние, байлық жиғанымен, тіпті, хан-патша болса да, о дүниеге 15–20 метр ақ кездемеден артық еш нəрсе алып кете алмайтындығын, қанша мықты болғанымен, қара жер қойнына қашанда кіретіндігін ұғындырып, адамдарды тірлігінде ізгі ниетті, адал, қайырымды, мейірімді болып, ел үшін пайдалы істерді көп істеп, қолы ашық жомарт болуға баулиды. Адамдарға бай болсын, кедей болсын, хан болсын, қара болсын, өмірге алғаш келгенде қандай тең болса, жер қойнына кіргенде де сондай тең, 15–20 метр ақ кездемемен оралатындығы сынды ақиқатты ұғындырып, орынсыз бəсеке жəне дəреже, атақ-даңқ қуудай жаман пиғылдан аулақ болуға тəрбиелейді. Халықтың өлген адамдардың атақ-даңқы, шен-шекпеніне емес, елге сіңірген адал еңбегі мен рухани байлығына қарап баға берудей тамаша қасиет қалыптастыруына мүмкіндік жасайды.





Иман айту




	Қазақ дəстүрінде, хал үстінде жатқан адам тілі байланбай тұрғанда əлсін-əлсін тілін кəлимаға келтіріп, Жаратқан Иесінен тірлікте өткізген пенделік қиянаттары мен күнəларын кешіруді жалбарынып сұранады. Міне, бұл «иман айту» делінеді. Егер, хал үстінде жатқан адамның тілі кəлимаға келмей байланып қалса, онда қасында қарап отырған адамдар иман айтып, суға дем салып, қасықпен аузына ауық-ауық тамызып отырады.

	Əдетте, жер сілкінгенде, апатты жағдайға тап болғанда, қатты шошығанда, найзағай шартылдағанда, ауыр пəле-қазаға ұшырағанда иман айтып, Жаратқаннан жəрдем тіленеді.

	«Иман айту» адамдардың наным-сенімін бекемдейді, əртүрлі пенделік былық-шылықтардан тектейді. Сондай-ақ, жаман іс-пиғылдардан ар-ұжданын таза сақтауға, арлы-ұятты, адал, ибалы, мұратты болуға баулиды. Жан баласына жамандық жасамайтын ізгі ниетті, жанашыр, мейірімді, қайырымды болуға дағдыландырады.





ТІРІ АДАМДАРДЫҢ ӨЛГЕН АДАМДАР АЛДЫНДАҒЫ ҚАРЫЗ-ПАРЫЗДАРЫ




	Тірі адамдардың өлген адамдар алдындағы қарыз-парыздарға мыналар жатады:

	1. Бір адам қайтыс болған заман, марқұмның туыс-туғандарына кешіктірмей хабар жіберіп, өлімді көрші-қолаң, ел-жұртқа түгел хабарлау.

	2. Марқұмның туыс-туған, бала-шағаларына барып көңіл айтып, жұбатып, қайғы-қасіретін жеңілдету.

	3. Марқұмның қабірын қазып, жуып-шайып арулап, жаназасын оқып жəне жаназасына қатысып, жерлесіп, өз қолдарымен топырақ салысу.

	4. Марқұмға бағыштап Құран оқу, Құран аудару.

	5. Марқұмға көрші болса, марқұмның соңғы жұмыстарына көмектесіп, алыс-жақыннан келген туыстарына қол ұшын беріп, қаралы жандардың ас-суларын əзірлесу.

	6. Марқұмның нəзір-құзырын өткізуге жəрдемдесу, т.б.

	Бұл істерден бас тартқандар өз қарыз-парызын адалдықпен атқармаған адам болып есептеледі.

	Қазақ салтында өлім ерекше құрметтеледі. Өлім хабарын естіген барша адам марқұмның туыс-туғандарына көңіл айтып жұбатып, марқұмның жаназасына қатысып, өз қолдарымен жерлесіп, нəзір-құзырын өткізісуге жан сала көмектеседі. Өлім ісінде ағайын-туыс арасындағы өкпе-реніш, бақай есеп түгел қайырылып тасталып, өлімнің артын жақсы жөнелтуге күш салады.

	Бұл салт адамдарды адамгершілікке, адалдыққа, ізгілікке, бауырмалдыққа баулып, азаматтардың жауапкерлік жəне борыштылық сезімдерін күшейтеді. Əрқандай жерде өлім ісіне белсене атсалысып, қайғы-қасірет шеккендерге қол ұшын беріп отыруға дағдыландырады. Қайтыс болған адамдарды мүмкіндігінше тез жерлеп, түрлі ауру-сырқаулардың таралып кетуінің алдын алып, адамдардың сау-сəлемет өмір сүрулеріне шарт-жағдай жасайды. Адамдар арасындағы достық сүйіспеншілікті нығайтып, қоғамдық қарым-қатынастарын кеңейтеді. Досты көбейтіп, дұшпанды кемейтеді. Азаматтарға өмір жəне қоғамдық қарым-қатынастар заңдылығын ұғындырып, бір адам қайтыс болса, барша жұрт ырықтылық пен жауапкершілік арқалап, оны дер кезінде арулап, жуып, жерлеудей кісілік салт қалыптастыруға тəрбиелейді.





НƏЗІР-ҚҰЗЫР БЕРУ




	Қазақ салтында, ересек адамдар қайтыс болған соң, қайтыс болғанына 3 күн толғанда «үштік нəзірін», 7 күн толғанда (əдетте 7 күнге жеткізбей) «жеті нəзірін», қырық күн толғанда (əдетте 35, 37 күн мөлшерінде) «қырқы нəзірін», 100 күнге толғанда «жүздік нəзірін» беріп, марқұмға арнап Құран оқытып отырады.

	Əдетте, «үші», «жетісі», «қырқы», «жүзі» берілгенде арнаулы мал сойып, алыс-жақындағы ағайын-туыс, көрші-қолаңдарына сауын айтады. Нəзірге келгендер аруаққа арнап Құран оқиды. Нəзірге əркім өз шама-шарықтарынша көмек беріп, құда-жегжат, дос-жаран, бауыр-туыстары «батаоқырға» деп, ірлі-ұсақты мал əкеледі. Нəзір өткен сайын жоқтау айтылып, марқұмның өнегелі істері мен ізгі қасиеттері əңгімеге арқау болып, жиналған жұрт оны ерекше еске алады. Туыс-туғандарына жұбату айтылып, «марқұмның артында қалған бала-шағасы бақытты болып, марқұмның арты той болсын!» деген игі тілектер білдіріледі.





Үштік нəзір




	«Үштік нəзір» – марқұм болған кісінің жер қойнына кіргеніне 3 күн толғанда, марқұмның аруағына арнап ұсақ малдар сойып, майға нан пісіріп, жақын маңдағы ауылдастар мен көрші-қолаң, туыс-туғандарды шақырып өткізілетін шағын ас беру салты. Сондықтан, бұл «үштік нəзір» деп аталады. Кей жерлерде «үштік нəзір» берілмейді.





Жеті нəзірі




	«Жеті нəзір» – марқұм болған кісінің жер бесікке түскеніне 5–6 күн болған мөлшерде Құран оқытып мал сойып, шелпек пісіріп, жақын маңдағы ауылдастар мен көрші-қолаң, туыс-туғандарын шақырып өткізетін шағын ас беру салты. Бұл əдетте, марқұм қайтыс болғанына 5–6 күн мөлшерінде берілгенімен, «жеті нəзірі» деп аталады, сондай-ақ, бұл нəзір жалпы қазақ халқы ішінде дерлік беріледі.





Қырқы




	«Қырқы нəзірі» – қайтыс болған кісінің жер бесікке түскеніне 35, 37, 39 күн мөлшері болғанда марқұмға арнап Құран оқытып, мал сойып, келген елге жетерлік шелпек-бауырсақ пісіріп, алыс-жақындағы (марқұм қайтыс болған кезде келіп көңіл айтып, жерлесіп қайтқан) туыс-туған, дос-жаран, ел-жұрт, көрші-қолаңдарды түгел шақырып өткізетін ас беру салты. Бұл əдетте, марқұмның жер бесікке түскеніне 35, 37, 39 мөлшерінде берілгенімен, «қырқы нəзірі» деп аталады, əрі бұл нəзір ел ішінде міндетті түрде беріледі.





Жүздігін беру




	«Жүздігін беру» – марқұм болған кісінің жер бесікке кіріп жатқанына тұп-тура 100 күн толғанда, оны ерекше еске алып, аруағына арнап Құран оқытып, мал сойып, шелпек пісіріп, алыс-жақындағы (марқұм қайтыс болғанда келіп көңіл айтып, аруласып, жерлесіп қайтқан) туыс-туған, дос-жаран, құда-жегжат, көрші-қолаңдарды шақырып өткізетін еске түсіру жəне ас беру салты. Бұл салт кей жерлерде өткізілсе, кей жерлерде өткізілмейді.





Жұбату шайын беру




	«Жұбату шайы» – марқұм болған кісінің артында қалған тіке туыс-туған, бала-шағаларын жұбату, қайғы-қасіреттерін жеңілдетіп, көңілдерін көтеру үшін, оларға жақын адамдардың арнайы шақырып беретін шайы немесе сый тағамы. Онда, қолы қысқа адамдар ашық-жарқын отырып бір шəугім шайын берсе, ал ауқатты адамдар қойын сойып, етін асып күтеді. Бұл ғұрып кей жерде «еңсе көтертер», «жұбатар» делінсе, кей жерде «қаралы шай» деп аталады.

	Қазақ ғұрпында, отбасынан өлім шығып, басы қаралы, көңілі жаралы болған кісілерді ауық-ауық, кезек-кезек жұбатып, оларға қолдарынан келген көмектерін көрсетіп отыру сол қаралы отбасының көрші-қолаң, туыс-туған, дос-жарандарының бас тартуға болмайтын адамдық əрі азаматтық міндеттері есептелетіндіктен, қаралы отбасы адамдарына міндетті түрде «жұбату шайын» береді.

	«Жұбату шайын» əдетте, марқұмның қырқы өткен соң, ең алдымен, жақын отырған көрші-қолаң жəне күнбе-күн барып-келе алатын жақын маңдағы туыс-туған, дос-жарандары кезекпен шақырып бере бастайды. Марқұмның жыл нəзірі беріліп, тұл аударылған соң, алыстағы туыс-туған, дос-жарандары шақырып қонақ қылып, қаралы жандардың көңілін көтереді. Жағдайлары бола тұрып, олай істемегендер «бір шəугім шайға жарамаған, жанашырлығы, кісілігі жоқ» деген ауыр сөгіске қалады.

	Бұл ғұрыптың ғылыми жəне тəлім-тəрбиелік рөлі өте зор. Ол адамдардың бір-біріне деген достық сүйіспеншілігін арттырып, адамдарды береке-бірлікке, жанашыр-жақындыққа баулыса, адамдар арасындағы барыс-келіс, алыс-берісті жиілетіп, өрісті кеңейтіп, қоғамдық байланысты жақсартады. Рақым-шапағат, мейірімділік сияқты тамаша адамдық қасиеттерді нығайтады. Қаралы жандардың үйде бұйығып отырып қалуының алдын алып, туыс-туған, дос-жарандарымен қалаған уақытта араласып, қалаған мезгілінде алыс-беріс, барыс-келіс жасауына жол ашады. Қаралы жандардың басына түскен рухани қысымды жəне қайғы-қасіретті жеңілдетіп, олардың түрлі ауру-сырқауларға жолығу қатерін азайтады. Одан да маңыздысы – оларға өмірде жалғыз еместіктерін, жанашыр жақын адамдарының əлі де көп екендігін сезіндіріп, өмірге деген құштарлықтарын, арман-тілекке жетуге деген сенімдерін күшейтеді. Адамдардың бір-біріне деген өкпе-ренішін жояды.





Шек беру




	«Шек беру» – үйінен өлім шығып, қаралы болған отбасылардың құрбан айттан бірнеше күн бұрын марқұмға арнап Құран оқытып бір мал сойып, көрші-қолаң, туыс-туғандарын шақырып өткізетін шағын ас беру жоралғысы. Бұл жалғасты үш жыл өткізіледі.

	Əдетте, шек беруге ниет қылған қаралы отбасы мүшелері құрбан айттан бірнеше күн бұрын бейіт басына барып, марқұмға бағыштап Құран оқып келген соң, үйінде марқұмға арнап Құран оқып, мал сойып, шелпек пісіріп, оны көрші-қолаң, туыс-туғандарын шақырып, нəзір ретінде береді. Міне, бұл «шек беру» деп аталады.

	«Нəзір-құзыр» жəне «шек беру» тірі адамдардың, əсіресе, қайтыс болған кісінің туыс-туғандарының аруақтарға деген құрмет сезімін арттырып, Жаратушыдан оларға ауық-ауық медет тілеп отыруға, сондай-ақ, марқұмның игі қасиеттері мен өнегелі істерін ұрпақтары мен ел-жұртының есіне жиі-жиі түсіріп, адамдарды ізгі ниетті, халыққа пайдалы адам болып шығуға баулиды. Əсіресе, ел ішіндегі жетім-жесір, аш-арық адамдардың назардан тыс қалмауына ерекше көңіл бөлініп, олардың ризалығы мен ықыласын алуға барынша мəн беріледі, əрі адамдардың бір-біріне деген достық сүйіспеншіліктерін арттырып, өзара барыс-келістерін жақсартып, адамдарды қайырымды, мейірімді болуға дағдыландырады. Қоғамдық қарым-қатынастарын кеңейтіп, достарын көбейтеді.





МАРҚҰМНЫҢ АЛДЫНДА ӨТЕЛЕТІН СОҢҒЫ ПАРЫЗДАР





Тұлдау салты




	Ертеде күйеуі өлген əйелдердің самай шашын қырқып, шашын тарқатып, жайып, үстіне қара киім кигізген, басына қара салы салдырған. Қыздарының үстіне ақ киім, бастарына қызыл бөрік кигізіп, жүк жапқышты теріс жапқан. Сондай-ақ, марқұм болған кісінің киімдерін астарларын сыртына қаратып іліп, ер-тұрмандарын теріс қаратып жиып, тірлігінде ұстаған қару-жарақ, сауыт-саймандарын самсытып іліп тастап, мұны «тұлдау» деп атаған. Қазақ тіліндегі «шашын жайып жылады», «шашыңды жайма, жаман болады», «тұлданба», «тұлдай болды» деген сөз орамдары мен тыйымдары осыған байланысты айтылған.





Ат тұлдау




	Ертеде, қайтыс болған кісінің əйелін, киім-кешек, сауыт-сайман, қару-жарақ, ер-тұрманын тұлдаудан тыс, марқұм тірі кезінде жақсы көріп көп мінген атын да тұлдаған. Мұнда, қайтыс болған адамның «жеті нəзірі» өткен соң, марқұм тірі кезінде жақсы көріп көп мінген аттарының бірін ұстап жал-құйрығын кесіп, кекілін түйіп қоя береді. Міне, бұл «ат тұлдау» деп аталады. Тұлданған атты марқұмның асына сойғанша мінбейді. Тек көшкен сайын оған марқұмның ерін теріс ерттеп, ердің үстіне марқұмның шапандарының бірін жауып, ердің қасына (басына) бас киімін кигізіп, қамшысын іліп, сауыт-саймандарын бөктеріп, марқұмның қыздары бас киімдерін теріс киіп, тіккен қараны қолдарына алып, тұлданған атты жетелеп, көштің алдында жүреді. Қыздары болмаса, əйелдері жетелейді, əрі жол бойы ауыл кездессе немесе қонатын жерге түскен сайын дауыс салып жоқтау айтып отырады.

	Ал, оларға жолдағы ауылдардың əйелдері алдарынан шығып көңіл айтып жұбатып, сусын береді. Ерлері көш көлігін түзесіп, ауылдан бірталай жерге дейін ұзатып салады.





Қара тігу салты




	Марқұмның «жеті нəзірі» өткен соң, қара үйдің түндігі түріліп, марқұмның туыс-туғандары марқұмның тірлігінде ұстаған ұзын сапты найзасын отбасына шаншып, шаңырақтан шыққан сабына қаралы ту байлайды (найза болмаса, ұзын сырыққа байлайды). Үйдің ішіне марқұмның тірлігінде пайдаланған ер-тұрман, сауыт-сайман, киім-кешек, т.б. заттары самсытып іліп тасталады да, ол марқұмның асын беріп, тұл аударылғанша (жүк түзегенше) тұрады.

	Əдетте, «қараны» (азалы туды) марқұмның туыс-туған, құда-жегжат, дос-жарандары жиналып тұрғызады. Мұнда, қайтыс болған адам жас болса – қызыл, қарт болса – ақ, орта жастағы адам болса – жарымы қара, жарымы қызыл ту жасап тігеді. Алайда, хан-төрелерге, сұлтандарға тігетін ту қара халықтікінен өзгешелеу болады, яғни, қайтыс болған адам ақ тулы төре тұқымынан болса – ақ ту, көк тулы төре тұқымынан болса – көк ту, қызыл тулы төре тұқымынан болса – қызыл ту тігіледі. Бірақ, қайтыс болған адамдарға қандай ту тігілсе де, ол бəрібір «қара» деп аталады да, оны көрген кез келген адамның міндетті түрде ат басын бұрып, марқұмға арнап Құран оқып, сусын ішіп, тамақтанып, дамылдап, тіпті, қонып өту азаматтық міндеті саналады.

	Қазақ салтында, «қараны» еркектер тігіп берген соң, оның қалған жұмысы əйелдердің қолында болады. Олар адам келген сайын жоқтау айтып, оларға ас-су беріп күтіп отырады. Марқұмның сүйегі жуылған үй түгел тазартылып, 40 күнге дейін ымырт үйіріле шырақ жағылады.

	Адамгершілігі асқақ, жаны таза, мейірімді де қайырымды қазақ халқы бастары қаралы, жүректері жаралы болған сондай қиын сəттерде де жетім-жесір, аш-арық адамдар мен жол азабын тартып келе жатқан жолаушыларға дейін қаралы үйден дəм татқызып, сусындатып, барша адам баласының ризалығы мен ықыласын алып отыруды ешқашан естен шығармаған, яғни, «қараны», біріншіден, халыққа үлкен ас беретіндігін білдіру үшін; екіншіден, бейтаныс, бейхабар адамдардың «қараны» көріп ат басын бұрып, марқұмға арнап Құран оқып, шөлдесе сусындап, қарны ашса тамақтанып, шаршап-шалдықса дамылдап, тынығып аттанулары үшін тіккен. Қазақ халқының «қарның ашса, қаралы үйге шап» деген мəтелі, міне, осы салтқа байланысты қалыптасқан.





Артына ұрпақ қалдырмағандарды тұлдау




	Қазақ халқы бас құрап үйленіп, өз алдына түтін түтеткенімен, артына ұрпақ қалдыра алмай, жастай көз жұмған ер-азаматтардың қазасын өте ауыр қаза деп қарап, оның жыл нəзірі өткен соң, туыс-туғандары жиылып, қабірі басында Құран оқып, қайтарларында оның тұл үйіне «ой, бауырым-ай!» деп ат қойып барып, үйдің түндік, туырлық, үзіктерін түгел сыпырып алып, уықтарын шашып, керегелерін сөгіп, шаңырағын ортасына түсіреді. Қазанын төңкеріп шағып, отын өшіріп, үйді түгел бүлдіріп тастайды да, «бүлінгеннен бүлдірге алма» деп, одан ешкім ине-сабақ жіп алмай, тастап кетеді. Одан соң, самай шашы қырқылып, қара жамылған оның жесір əйелінің өмірден өз жолын табуына ерік береді. Егер оны өз күйеуінің туыстарының бірі əмеңгерлікке алмақшы болса, онда оны алатын адам үйінің есігінен емес, шаңырағынан немесе іргесінен кіргізіп алады.





Батаоқыр




	Қайтыс болған адамның орнына (асы берілмей тұрған аралықта) арнаулы жол-жорамен барып Құран оқып, бата қылуды «бата-оқыр» дейді. Ал, жанкүйер жақындарынан айырылып қара жамылып, аза тұтып, келіп-кеткен адамдарды жыл уақытына дейін күтіп, жол-жосын бойынша аттандыруды «батаоқыр күту» деп атайды.

	Салт бойынша, кісісі қайтыс болып, «батаоқыр» күткен отбасы мен оның жақын туыс-туғандары өз үйі мен ауылынан ұзап шықпайды, ойын-сауыққа қатыспайды, той-томалақ өткізбейді, қайта, тіккен «қараны» марқұмның жылдық асын беріп, «тұл аударылғанша» (жүрек түзегенше) алмай, жықпай сақтап, алыс-жақыннан келген адамдарды барын салып күтіп, қайтыс болған адамның аруағын риза етуге тырысады. Сонда ғана «батаоқыр» жақсы күтілген есептеліп, дос-дұшпанның табасынан аулақ болады.

	Ерте заманда «батаоқыр күту» марқұмның артында қалған бала-шаға, туыс-туғандарына үлкен сын болған. Сол себепті, қазақ тілінде «өлім байдың малын шашады, кедейдің артын ашады» дейтін мəтел қалыптасқан.





Құран оқу




	Қазақ салтында, қайтыс болған адам жаназасы шығарылып, қабірге ресми жерленбесе немесе суға кетіп, құздан құлап, із-түзсіз жоғалып, сүйегі табылмаса, онда, оған Құран оқылмайды. Құран марқұмның жаназасы шығарылып, қабірге жерленген соң барып оқылады. Егер, марқұм болған кісі суға кетіп, құздан ұшып, сүйегі табылмаса, онда оның алғаш суға кеткен немесе құздан ұшқан орнына барып, жаназасын шығарып, Құранды онан соң оқиды.

	Халықтық қағида бойынша, марқұмды жерлеген соң, көңіл айта барған, «батаоқырға» келген жəне марқұмға арнап өткізген нəзір-құзырдан дəм татқан барлық адамның марқұмға арнап Құран оқуы шарт. Себебі, қазақ ұғымында, марқұмның туыс-туғандарына көңіл айта барып немесе нəзір-құзырынан дəм татып, Құран оқымаған адам аруақ алдында қарыздар адамға айналады деп қаралады. Сондықтан да, барша адам марқұмның аруағын ерекше қастерлеп, жиі-жиі еске алып, қабірінің басына барып та, бейсенбі, жұма сайын да Құран оқып отырады.





Ақтық салу жəне ат шаптыру салты




	«Аруағын сыйлаған ел азбайды», «өлі риза болмай, тірі байымайды» деген аталы сөзді ардақ тұтқан қазақ халқы, қайтыс болған адамдарын арулап-жуып, өз қолдарымен жерлеп, нəзір-құзырын беріп, аруақтарын риза етуге ерекше күш салған. Сонымен бірге, алыс-жақындағы құда-жегжаттары марқұмның «батаоқыр» күтіп отырған бала-шаға, туыс-туғандарының қайғысына ортақтасып, жиі-жиі барып хал-жағдайларын біліп, жұбатып, көңілдерін көтеріп отырады. Əсіресе, жасы келіп қайтыс болған адамның жыл нəзірі (асы) таяған сайын сарсүйек құдалары ат жетелеп, ақтық салып барады. Тіпті, дəулетті адамдар марқұмның ауылына барып ат шаптырып, марқұмның артында қалған бала-шаға, туыс-туғандарының көңілін көтереді.

	«Ақтық салу» жосынында (кей жерде «батаоқыр» делінеді) марқұмның құда-жегжаттары бір атын жетелеп, бір қойын өңгеріп, жаз күндері болса қымызын артып, «ақтық» деп 3 метрден артық ақ кездеме, «марқұмның жолы» деп бір киімдік асыл кездеме жəне бір шай, т.б. нəрселер алып барады. Міне, бұл «ақтық салу» деп аталады.

	Ал, егер ат шаптырып бермек болса, онда жоғарыдағы заттарды жəне жол-жоралғыларды толық апарудан тыс, бəйге жариялап, марқұмның ауылында ел-жұртты жиып ат шабысын өткізіп береді, əрі сайгүліктерге берілетін барлық сыйлықтарды түгел өз мойнына алады. Қалыптасқан салт бойынша, құда-жегжаттар қаралы үйге мейлі «ақтық» салып барсын, мейлі «ат шаптырсын», оларға қаралы ауыл киіт жəне түрлі жол-жоралғыларды толық беріп қайтарады.





Күмбез, кесене, сағана тұрғызу




	Қазақ халқы қайтыс болған кісілерін (ол туған жерден қаншалық алыс, қаншалық қиырда қайтыс болса да) өз атамекеніне əкеліп жерлейді. Ешқашан жат ел, жат жерге жерлемейді. Қайтыс болған əрбір адамның тірліктегі қоғамдық орны, халыққа сіңірген еңбегі, ақыл-білімі, өнер өрісіне қарай, оларға күмбез тұрғызып, кесене салдырып, құлпытас орнатып, қорған тұрғызып, тас үйдіріп, ата-бабаларының басы жатқан жерді қызғыштай қориды. Сондықтан да, біреу меншікті жерлеріне баса-көктеп кіріп кетсе, ең алдымен, оған «мұнда əкеңнің басы бар ма?!» деген зілді сұрақ тастайды, əрі жер-суына көз алартқандарға өзінің атамекені екендігін сол ата-бабаларының мүрдесі, яғни, басы жатқан қабірлар жəне күмбез, кесене, сағана, қорғандар арқылы дəлелдейді.

	Белгілері арқылы ұрпақтарына əлмисақтан тартып, туған жердің иесі өздері екендігін ұрпақтарының құлағына құйып, жүректеріне ұялатып отырған. Тіпті, қазақ халқының аруақтарды құрметтейтіні соншалық, кесене, күмбез, сағана, бейіт тұсынан ат-көліктен түсіп, жаяулап өтеді жəне міндетті түрде аруақтарға бағыштап Құран оқиды. Тіпті, асығыс болса, қабір тұсынан өткенде оң аяқтарын үзеңгілерінен шығарып, құрмет білдіріп өтеді.





Сауын айту




	Қазақ халқы қайтыс болған адамның ас-нəзіріне шақыруды «сауын айту» деп атайды, яғни, марқұм болған кісінің үші, жетісі, қырқы, жүздігі жəне жылдық ас-нəзірін беретін кезде ел-жұртқа түгел сауын айтады. Əсіресе, көпке əйгілі, атақ-даңқы бар адамдардың жылдық асын беретін кезде бірнеше ай, тіпті, жыл бұрын алыс-жақынға түгел сауын айтып, барша ел-жұртты хабарландырып қояды.

	Əйгілі адамдарға берілетін үлкен астарға «сауын айту» əдеттегі жай шақыру, жай сауын айтуларға ұқсамайды, яғни, ас беретін ауыл күнілгері ас беретін орын, ас өткізетін ай-күн, беретін бəйге мөлшері, т.б. істердің барлығын алдын ала жариялап, жалпақ елге сауын айтып қояды. Сонымен, алыс-жақындағы ел-жұрт алдын ала бəйгелерін баптап, балуандарын іріктеп, əнші-күйші, ақындарын сараптап, асқа барудың дайындығын көре бастайды.





Жерошағын майлау




	Салт бойынша, марқұм болған адамдардың ас-нəзірін берер алдында, оның туыс-туғандары жиналып, қызу дайындыққа кіріседі. Сондай-ақ, дəл ертең ас болады деген күннен бір күн бұрын ет асып, ас пісіретін жерошақтар қазылып, оған Құран оқып бір мал сойып, дайындық жұмысына қатысып жүрген адамдар түгел жеп алады.

	Міне, бұл «жерошағын майлау» деп аталады. Сол себепті, үлкен ас-нəзірге сауын айтқан кезде «пəлен күні жерошағы, пəлен күні ас-нəзірі» деп атақтап айтылады.

	«Жерошағын майлау» адамдардың бір-біріне деген достық пен борыштылық сезімдерін күшейтіп, береке-бірлікке баулиды. Адамдарды ақкөңіл, ашық-жарқын, жомарт болуға ынталандырады. Өзара барыс-келіс, алыс-берістерін қоюлатып, əрқашан бір ниет, бір тілекте болуға, бір-біріне үнемі көмек көрсетіп, қол ұштарын беріп отыруға дағдыландырады.





Ас беру




	Қазақ халқы үлкен асты атақ-даңқы бар, ел-жұртқа қадірлі адамдар мен қарттарға ғана береді. Арман-тілегіне жетпеген жас адамдарға арнап өткізбейді, яғни, 60 жастан төменгі кісілерге дабыралы, салтанатты ас берілмейді. Тек көп жасап, немере-шөбере сүйіп, артына мол дəулет қалдырған адамдардың асын ғана салтанатты той қылып өткізеді. Сөйтіп, олар перзенттік парыздарын өтеп, əрі руы мен ел-жұртының атақ-даңқын асырады. Олай болатыны, дабыралы үлкен ас марқұмның бала-шағасының ғана ісі емес, бүкіл ауыл-аймақтың атақ-абыройына саятын іс болатындықтан, астың бүкіл шығымы сол ас беретін рудың, тіпті жалпақ елдің мойнына түседі де, олар астың барша шығынын бөлісе көтеріп, ас өткізуге əзірлене бастайды. Үй, сойыс, күтушілерін дайындайды. Əдетте, асты марқұмның жыл уақытына туралап береді. Алайда, оны салтанатты жақсы өткізу үшін жыл уақытынан сəл бұрын немесе сəл кейін, көбінде жайлау мен күзеуде береді. Егер ас беруге мүмкіндігі бола тұрып, марқұмға ас бермесе, ат шаптырмаса, оның бала-шаға, туыс-туғандарына «жетесіз, қарау, сараң» деген кінə тағылады.

	Ертеде, ас өткізу мерзімі 3–4 күнге жалғасқан, əрі сол күндердің «үй тігу», «жерошақ қазу», «жерошақ майлау», «мал сою», «бата оқыту», «ас беру», «балуан салу», «ат шаптыру» сияқты жол-жосын, рет-тəртібі болған. Асқа марқұмның құда-жегжаттары жəне білікті кісілер сабаларын артып, биелерін айдап əкеліп байлап, ең алдымен, шаңырағына қара тігіліп, белдеуіне тұл ат байланған қаралы үйге беттеген. Оларды ауыл маңындағы дөңес үстінде отырған ауыл ақсақалдары мен ел ағалары жəне марқұмның жанкүйер жақындары қарсы алған. Құда-жегжат, дос-жарандары асқа қосар «азаларын» (мал, алтын-күміс, ақша, т.б. заттар) атаған. Ауылдың пысық, іскер жігіттері оларды қошеметтеп, қонақүйлерге (ауыл-ауыл, ру-ру бойынша ыңғайлап) орналастырып, күндіз-түні тік тұрып күтеді, əр үйге күнделікті қонақасы сойылып, дастарқан жайылып, ас ішкен сайын Құран оқылып отырады. Тұл ат сойылып, үлкен ас берген күні епті жігіттер тайпалған жорғалармен меймандарға табақ апарып тартады. Əр ауыл, əр ру қаралы үйге топ-тобымен барып Құран оқып, бата жасап қайтып отырады. Марқұмның жесірі мен қыздары, келіндері жоқтау айтады. Жиналған жұрт күндіз жамбы атысып, сал-серілер əртүрлі қызық-тамашалар көрсетеді.

	Асқа шақырылған адам санына қарай қыруар ірі қара жəне ұсақ малдар сойылады. Мұнда, ең алдымен, «көп адам Құран оқып, ауыз тисе сауабы тиеді» деп, марқұмның тұлданған атын сояды. Оны сояр алдында кекіліне ақтық байлап, ерін теріс ерттеп əкеліп Құран оқып, союға алып жүргенде, марқұмның əйелі мен қыздары атпен көрісіп, сай сүйекті сырқыратар жоқтаулар айтады жəне аттың шаужайына жармасып, сойғызбау райын көрсетеді. Оларға үлкен кісілер бұрынғы-соңғының жолын ұғындырып, аттан ажыратып алады.

	Астың соңғы күні ат шаптырып, жеңімпаздарға бəйге береді, яғни, озып келген бəйге аттарға «түйе бастаған тоғыз», «ат бастаған тоғыз» деген сияқты тоғыз-тоғыздан бəйге береді. Бəйге алған əр ру, əр ауыл бір бəйгенің жүлдесін «ырым» деп қаралы үйге тастайды. Егер, ас беріп отырған ауылдың аттары озып келсе, онда бəйгеге берілетін мал-дүние түгел өздерінде қалады.

	Ат бəйгесінен соң, ас салтанаты ақырласады. Алыс-жақыннан сабалап қымыз артып келгендердің сабаларының түбіне «ыдыстың қоры қайтпасын» деп, бір-бір жіліктен «салым» салып қайтарады. Ас өткенше жілік шағылмайды, сүйек тасталмай, бір жерге көміледі.

	Ас беріп, ат шаптырудағы мақсат – жыл бойы жоқтау айтып, «батаоқыр күтіп» отырған қаралы жандарды рухани жақтан серпілтіп, аза мерзімін ақырластыру.

	Сондай-ақ, дүйім жұрттың басын бір араға қосып, араздарды татуластырып, ағайынды жақындастырып, адамдардың бойына тамаша кісілік қасиет пен өнер-білім, үлгі-тағылым дарыту болғандықтан, асты барынша салтанатты, мағыналы өткізуге күш салады. Асқа жиналған сал-серілер, батыр-балуандар, ақын-жырау, əнші-күйшілер, шешендер мен шежірелер халықтық дəстүрдің озық үлгілерін көрсетіп, жалпақ жұртты өз өнерлеріне тəнті етеді. Билер мен білікті қариялар ел ішіндегі түрлі дау-дамай, ұрыс-керіс үстінен əділ билік жүргізіп, өштескендерді достастырып, адасқандарды тура жолға салып, ел бірлігін нығайтып, халықтың мерейін тасытады. Терме-толғаулар айтып, адам бойындағы кесір-кесапаттарды шенеп, дүниенің аумалы-төкпелі, баянсыз екендігін тыңдармандарға ұғындырып, бүкіл қауымды адамгершіліктің ақ жолынан таймауға насихаттайды. Сөйтіп, бұл бас қосуда айтылған қанатты сөздер кең далаға үлгі-өнеге болып таралып, ұрпақтар жүрегінен мəңгілік орын алады.





Тұл аудару




	Ас тарап, алыс-жақыннан келген меймандарды жолға салған соң, марқұмның туыс-туған, бала-шаға, құда-жегжаттары жəне ауыл ақсақалдары қаралы үйге жиналып «тұл аудару» («жүк түзеу» деп те аталады) салтын өткізуге дайындалады. Жиналған қауымға марқұмның асына сойылған «тұл аттың» піскен ұшасын, мойнын немесе басын бірнеше табаққа бөліп əкеліп қояды. Оған ең соңғы рет Құран оқылып, отырғандар одан түгел ауыз тиеді. Бұл «аза асы» деп аталады. Кей жерде марқұмның «аза асына» бір ұсақ мал сойылып, оны жеп болған соң, сүйегін түгел жинап алып өртеп тастайды. Міне, бұлар – «қаралы күндер осымен ақырлассын, алдағы күндеріміз қуанышты болсын!» дегені. Салт бойынша «аза асы» желініп болған соң, ауыл ақсақалдарының бірі сөз алып:

	– Уа, халайық! Жылағанның жұбанар, қайғырғанның қуанар кезі жетті. Марқұм көз жұмғаннан қазірге дейін бала-шаға, туыс-туғандары қаралы жоқтау айтып, жыл бойы «батаоқыр күтіп», бүгін, міне, асын беріп, аруағын риза етіп, ел-жұртының ықыласын алып отыр. Енді «қараны» жығып, тұл аударып, жүк түзесек деп отырмыз. Бұған сіздердің қандай ақыл-кеңестеріңіз бар? – деп, отырғандарға сөз тастайды.

	Отырған ақсақалдар мен құда-жегжаттар «батаоқыр» жақсы күтіліп, астың жақсы өткенін айтып, марқұмның бала-шағалары мен туыс-туғандарына ризашылықтарын білдіріседі, əрі көптің қалауы бойынша, жолы, жасы үлкен құда-құдағилардың бірі «тұл аудару» ырымын жасайды, яғни, қайтыс болған адам ер болса, онда құдалардың бірі орнынан тұрып барып, қаралы туды жығып, тудың сабын сындырып тастайды немесе ер-тұрманын оңап, қару-жарағын түсіріп қояды. Ал, қайтыс болған кісі əйел болса, онда құдағилардың бірі жүк жабуды оңап жауып, тұлданған киімдерін түсіріп тастайды. Міне, бұл «тұл аудару» деп аталады. Сонымен, марқұмға тіккен «қара» жығылып, жыл бойы күтілген «батаоқыр» аяқтап, марқұмның бала-шаға, туыс-туғандары қаралы күйден арылып, түрлі ойын-сауыққа қатысып, той-томалақ өткізулеріне жол ашылады. Соңында «тұл аударуға» қатысқан жұрт «марқұмның арты той болсын, енді тойға келетін болайық!» деген сияқты игі тілектер білдіріп, орындарынан тұрып, кетуге ыңғайланғанда, марқұмның туыс-туғандары дауыс салып, ұзақ жоқтау айтып жылайды. Сөйтіп, о баста шыр етіп жерге түскен əрбір перзентін əсем əн, тəтті жырмен қалай қарсы алса, жарық дүниемен қоштасып, фəниден бақиға аттанған барша азаматтарын да қаралы жоқтау жырымен дəл солай шығарып салады. Міне, осылайша қазақ халқының бар ғұмыры əнмен басталып, əнмен ақырласады.

	Қазақ халқының қайтыс болған адамдарға арнап нəзір-құзыр беруінің; марқұмның əйелін, кейбір мал-мүлкін «тұлдап», туыс-туғандарының қаралы үйге ақтық салып, ат шаптырып беруінің; əйгілі адамдарына күмбез, кесене, сағана, қорған тұрғызуының; сондай-ақ, ел-жұрты мен халқын жиып, ұлан-асыр ас беріп, түрлі спорт жəне көңіл ашу қимылын өткізіп, «тұл аударуының» үлкен тəрбиелік мəні жəне ғаламат ғылыми негізі бар. Ол адамдардың өмірдің сыры мен жаратылыстық дүниенің заңдылықтарын шынайы ұғынуына мүмкіндік жасап, олардың ойлау жəне талдау жасау қабілетін жоғарылатады. Адамдарды адамгершілікке, адалдыққа, ізгілікке, бауырмашылдыққа баулып, ұрпақтарды аруақтарын қадірлеп, ата-тегін ұмытпауға дағдыландырады. Іс жүзіндік қимыл, өлмес ескерткіштер тұрғызу арқылы перзенттерін халықтық дəстүр тəрбиесінің кəусарымен сусындатып, болашақ ізбасарларын адамгершілігі асқақ, мақсат-мұраты мен махаббат-кегі айқын, елім деп, жерім деп, халқым деп еміреніп тұратын азамат болып жетілуге жетелейді. Ата-анаға, туған жерге, Отанға деген сүйіспеншілігін тереңдетеді. Адамдардың бір-біріне деген құрметін арттырып, оларды татулыққа, береке-бірлікке шақырады. Қоғамдық қарым-қатынастарын нығайтып, тыныш, орнықты қоғам құруға мүмкіндік жасайды. Басы қаралы, көңілі жаралы жандардың көңіл күйлерін көтеріп, іштеріндегі қайғы-қасіреттерін жуып, олардың түрлі ауру-сырқауларға қарсылық қуаттарын арттырып, адамдардың рухани жəне дене жақтарынан сау-сəлемет өмір сүрулеріне зор мүмкіндік жасайды.





	https://t.me/kzkitap





