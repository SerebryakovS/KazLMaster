	Қайырбек Шағыр

	Тартылыс

	(Өлеңдер мен поэма)





Тұмадай тұнық, тұңғиықтай терең


	Өлеңдерін баспасөз бетінен аракідік болса да оқып жүрген бір жас ақыным Қайырбек Шағыр еді. Оқи қалған сәтімде-ақ маңымдағы өлең түсінер адамдарға: «Қарашы, ақын ғой!» деп, шаттанып, мақтанып қалатынмын. Мойындамағаны болған жоқ. Соның әсері болу керек, кездескен сайын: «Қайрош, кітабыңды дайындап жатырсың ба?» деп сұрауым әдетке айналған. Ол қашанда: «Дайындап жатырмын, аға» деп, жібектей жұмсақ үніне сәби күлкісін араластырып жауап беретін. Мен мұны әлдебір өткен шақтық леппен айтып отырмын. Оның себебі – сол мен күткен жыр жинағының қолжазбасы қолыма тиді. Оқып шықтым. Кейбір өлеңдерін өз достарыма телефонмен де оқып жібердім-ау деймін. Ең қатты қуанғаным – Қайрош мен күткен үддеден де биік шығып, өзінің талғампаз да тылсым талантының жаңа қырларын ашқандай болды. Кейбіреулер сияқты кеудемсоқтығы жоқ, өз арнасымен аптықпай ағатын терең өзен секілді екен бұл бауырым.

	Қолжазбаны оқып отырғанда ең бірінші ойыма келгені – Қайрош өзіне-өзі сын көзбен қарай алатын, нағыз талантқа тән дегдарлық иесі екен-ау деген ризашылығым болды. Көптеген жас ақындар ғана емес, жасамыс ақындар да ұрынып қала беретін ұшқалақ, ұрма-перме мінезден бұл ақын ада-күде аулақ тұрады екен. Әсіреқызылдан гөрі байсалдылыққа бейім.

	Ол өзінің туып-өскен Абыралысы мен Ақбұлағына арнаған жырларында болсын, бүгінгі қоғам, адам жайлы сырларында болсын ешқашан жасандылыққа, жағымпаздыққа бір сәт те ұрынбаған. Оның үстіне ақынның тарих тұңғиығына бойлауға деген талпынысы да қуантады. Ол өзі таңдап алған қай тақырыбын жырласа да, бір өзіне ғана тән биязы да нәзік дауысынан жаңылыспайды. Қай өлеңінде болсын Қайырбекке ғана тән қолтаңбаны айырып алуға болатын сияқты.

	Қайырбектің осы кітапқа енген «Ұлы тенор» деп аталатын көлемді поэмасы атақты әнші Әміре Қашаубаевтің өміріне арналған. Шын мойындау керек, өнер тақырыбына қазақ әдебиетінде мұндай дастан көптен бері келген жоқ. Поэманың көркемдігі ғана емес, тарихи тазалығы да жан сүйсіндіреді. Ақынның бұл дүниені жазу үшін ұзақ ізденгені бірден көрініп тұр. Оқырман осы поэманы оқи отырып, халқымыздың басынан кешкен қилы зұлматтарды ғана емес, сол кезеңдердегі өнер адамдарының өмірінен де мағлұмат алып отырады. Және ол мағлұматтар жай ғана долбар емес, нақты тарихи деректерге сүйену арқылы ақын қаламынан жыр болып төгілген. Сондықтан да «Ұлы тенор» поэмасы үшін Қайырбекті шын құттықтап, қолын қысуға әбден болады.

	Өз басым Қайырбектің ақындық жосығына таң қалуымның себебін қолжазбаның соңына қарай аштым-ау деймін. Өйткені бұл жігіт тамаша аудармашы да екен. Оның Сағдиден, Хафизден, Гейнеден, Пушкиннен, Киплингтен, И.С.Никитиннен және Фазу Әлиевадан аударған өлеңдері қандай сәтті шыққан!..

	Осы бір аз ғана алғысөзді оқып отырған кейбір адамдар «сыпыра мақтапты» деп менің көзқарасыма күдік те келтіруі мүмкін. Бірақ сол оқырман осы кітапты оқи бастаған кезден-ақ «рас екен» дейтініне шәгім жоқ. Егер Қайырбек азғана атаққұмарлау болғанда, өз биігіне баяғыда-ақ көтеріліп кетер еді! Бірақ әлі де еш кештігі жоқ.

	Қанатың талмасын, Қайырбек бауырым!

	Әбубәкір Қайран, ақын,

	Халықаралық Алаш сыйлығының лауреаты.





Жүректің құрылысының формуласы

	«Әуелі пайда болған сөз» деседі,

	Жансыздан жандыға сөз тез көшеді.

	«Өлең... өлі ең... өлі едің... тірілдің» деп,

	Аты да шұқып тұр ғой көзге сені.

	Өлеңді жібермесе қуып бойдан,

	Болмайды жер бетінде жуықта ойран.

	Әлемнің бар тілінде, барлық өлең

	О баста сөзбен бірге туып қойған.

	Өлеңмен құпиясын ақтаратын,

	Ақынның жүрегі де Хаққа жақын.

	Тіліне адамдардың көшіреді,

	Он сегіз мың ғаламның ақпаратын.

	Алмасқан періштелік, пенделігі,

	Көктегі құбылыстың жердегі үні.

	Өлеңді өміріне өзек еткен,

	Қазақтың ұлдарының мен де бірі.

	Абыралы, Абай деп елеңдегем,

	Киелі екі өлкені тел емген ем.

	Кітаптың беттерінде – жер үлесім,

	Жылжымайтын мүлкім бар өлең деген.

	Махаббат бәрінен де биікте екен,

	Сүйемін, өзімді де сүйікті етем.

	Тауларға сәлем берсем, тебіренем,

	Жусанның маңдайынан иіскесем.

	Жүректен шыққан сөзді қор қылмашы,

	Ақынның сол сырласы, сол мұңдасы.

	Жазғанымның барлығы – жүрегімнің

	Құрылысын айқындайтын формуласы.





Бірінші бөлім

	Дүние, бір сәт құлақ саласың ба?



	Жырларым-ай, жалға мені құрлықпен



	Африка сахарасын көргем жоқ,

	Өз жүрегім сахараның аптабы.

	Алға асықтым, шөлден бірақ өлгем жоқ,

	Төзім атты жанторсығым сақтады.

	Эверестей шыңға-дағы шықпадым,

	Өз арманым биігірек ол шыңнан.

	Көңілімнің төрт құбыла, пұшпағын,

	Менің мұхит – махаббатым толтырған.

	Жасын ойнап, дүркін-дүркін бұлт ауып,

	Аспандайын алабұртқан сезім бар.

	Бұлт – сезімнің бауырынан жыр сауып,

	Ой нөсерін кешіп жүрген кезім бар.

	Жан дүнием ол да жалғыз, сыр бүккен,

	Жағалаудан алыс қалған бір арал.

	Жырларым-ай, жалға мені құрлықпен,

	Желкені бар кеме болып тұра қал.





Тартылыс

	Ерназардың тоғызының біріндей,

	Ер Төстік – Жер айналады білінбей.

	Тамбасын деп Жер бір тамшы жас құсап,

	Кеңістіктің кірпігі тұр ілінбей.

	Күн құламай тұрғандығын төбемде,

	Тартылыстың қуатынан көрем де.

	Адам жаны – ол да тұрар биікте,

	Тартылса егер өмір, өнер, өлеңге.

	Тартылыстың бастамасы – талпыныс,

	Талпыныстан туындайды жарқын іс.

	Сүймегендер күн кешеді тартыспен,

	Сүйгендердің еншісінде - тартылыс.

	Ақиқатпен тілгілеген бетіңді,

	Жалғандыққа майдан ашқан не түрлі.

	Ұлы ақындар жүрегінің, түсінсең,

	Өз тартылыс өрісі бар секілді.

	Кіріптарлық олар үшін жат ұғым,

	Азаттық пен Муза деп ұқ ғашығын.

	Туған жерге махаббаты болмаса,

	Өз өсінен айналар ед ақырын.

	Жалғыз үнді жеңіп кетсе көп үні,

	Адамдардан қалып кетсе көңілі.

	Темірқазық тәрізденіп жарқырап,

	Аспан жақтан жалғасады өмірі.





Ауыл аты – «Ақбұлақ»

	«Ақбұлақта» тұрғандар, «Ақбұлақта» болғандар,

	Ыстығына күйгендер, аязына тоңғандар,

	Анда-санда ауылдың халін біліп қойыңдар,

	Жолыққанның бәрінен дұғай сәлем жолдаңдар.

	Келешегін құдайдың өзі ғана айқындар,

	Жүрген жерде осындай ауыл бар деп айтыңдар.

	Жасырыңдар кемдігін, кешіріңдер тентегін,

	Осынау бір ауылға өкпелеген қайсың бар?

	Қумаса да бізді ешкім, қиыр шетке ағылдық,

	Қалып қойды жабырқап, жайылым мен шабындық.

	Ауыл – менің алғашқы махаббатым сияқты,

	Қала деген – еріксіз айттырылған қалыңдық.

	Тағы келдім ауылға,көзкөргендер ұмытпас,

	Танымайды кішілер, көрінбейді сыныптас.

	Мынау ауыл, бұрынғы, ұқсамайды ауылға,

	Өзгермейтін тау мен тас, аспан ғана тым ұқсас.

	Бір- бір қара домалақ әр үйде жүр шапқылап,

	Ауыл үшін ол ертең көрер ме екен бақ сынап.

	Шағын ауыл – елеусіз жаншылған бір жасуша,

	Заман қолы алқымнан қысқан кезде қаттырақ.

	Үңірейген клубтың ішін көрген шақта бой

	Тітіркеніп, санаға келе қалды масқара ой:

	Бұзып алмай кірпішін, «Мынау үйде ауылдың

	Мәдениет, өнері жерленген» деп тақта қой.

	Ауыр айтсам, кешір, ел, ниетім оң әрқашан,

	«Ақбұлақтың» мен үшін әр гүлі – жыр, әр тасы - ән.

	Туған жерден барлығы тұтас көшіп кетсе де,

	Іздеп барып бір күні бұлағынан нәр татам.

	Орын алсам, мәселен, Айдан әлде Марстан,

	Қонақ келсе сол жерге Жер – Анадан, алыстан,

	Жерліктердің барлығын жақсы көріп тұрсам да,

	«Ақбұлақтан» кім бар?» деп, сұрар едім халықтан.

	Абай айтып өткендей, замана бір ескен жел,

	«Ақбұлақта» қалғандар, көркейіңдер тек сендер.

	Шағын ауыл ырысын тонағандар шаң қапсын,

	Адал ұлың боп қалсын, «Ақбұлақтан» кеткендер.





Бір ой мазалайды

	«Халқыңның жоғын жоқтаушысы бол!»

	(Сый кітаптағы қолтаңба)

	Халқым сенің бір ұлыңмын жас жүрек,

	Бірақ, бірақ, бола алам ба тас түлек.

	Саған қосар өз үлесім болар ма,

	Осы бір ой мазалайды басты көп.

	Тұрсың, халқым, мынау ұлы ғасырда,

	Небір қилы заман болды басыңда.

	Сан құбылған саясатқа алданып,

	Мәңгүрт бола жаздаппыз ғой, расында.

	Бүгінгі күн жаңа самал соққан күн,

	Келді, халқым, жоғыңды да жоқтар күн.

	Бұған дейін шындықты емес бұйрықты

	Құдай көріп, істің соңын тосты әркім.

	Менде жақсы бір қасиет болса егер,

	Туған халқым, сіңіргенім ол сенен.

	Тұрмасам да көгіңде мен күн болып

	Атыңа кір келтірмеспін мол сенем.





К ө ш

	Абыралы өңіріндегі «Ақбұлақ» ауылынан 18 шақырым жерде, Семей – Қайнар тасжолына қосылар бұрылыста Қаз дауысты Қазыбек бидің нағашы атасы, бір қауым елге би болған Байқошқар Сұлтангелдіұлының мазары тұр.

	Тағы да көш. Қайран ел көшіп жатыр біртіндеп,

	Ауылымның оттары өшіп жатыр біртіндеп.

	Қыр басында қарт отыр, көшті ұзатып көзімен

	Айтуға ол дәрменсіз: «Мұның қалай, жұртым?» деп.

	Қалың зират өрдегі – ол ауылдың өткені.

	Азаюды білмейді , байқалады өскені.

	Ескерткіш боп сол қалар , тірілердің дұрыс-ау,

	Мола жаққа көшкенше, қала жаққа көшкені.

	Жер ембейтін ауылдың белгілі енді оңбасы,

	Бастан ұшқан бақ құсы жуық маңда қонбасы.

	Бір үй көшсе орнында оба қалар үйілген,

	Бейбіт күнде түскендей әлдекімнің бомбасы.

	Жапан дала болады мал кеткен соң кімге өріс.

	Қалың елді қаңғыртқан сол баяғы күнкөріс.

	Орда бұзар отыз бен жиырма бестің жігерін

	Қажытты ма он салса оңға баспай жүрген іс.

	Жауапкер кім, заман ба, жаман ба әлде жұрт өзі?

	Тоздырды ма іргесін жемқоры мен қырт, езі.

	Ел бірлігін бекіткен билер қайда бұл күнде,

	Бір дастанға бергісіз байлау айтқан бір сөзі.

	Сондай бидің бірінің мазары әне, жол үсті.

	Қорып жатыр қаны мен тері тамған қонысты.

	Бүгін кеткен қадірі жалғыз қарыс жер үшін,

	Көшпеген де, көшкен де баба алдында борышты.

	«Ей, ұрпақтар, құлақ сал, көрмеп едік біз нені,

	Жортуылмен өтті ғой талай жылдар тізбегі.

	Жоңғарыңды желкелеп, жандаралмен арбастық,

	Туған жерге дұшпанның түспесін деп іздері.

	Жарылыстан шөккенде мынау кәрі Дегелең,

	Жан болды ма халықтың қасіретін елеген?

	Қырылсақ та қынадай, қиын шақта жыламай,

	Атажұртқа байланған көнбіс едік не деген.

	Енді бүгін елім-ай, ауа көшіп кеткенің.

	Осы болды-ау төзімнің шегіне бір жеткенің.

	Мазарымды ұрпағым күзетер деп жатып ем,

	Қонысымды өзіме күзеттірген неткенің?

	Топырағын даланың, қимаса да табаның,

	Бағыт алған қалаға құтты болсын қадамың.

	Маңдайына қазақтың жазған екен көшуді», -

	Деп мұңайып рухы тіл қатқандай бабаның.

	Көш иесі, тағат қыл, сөз астарын ұға біл,

	Шара бар ма, тағдырдың ісі шығар бұ да бір.

	Ауыл жаққа қайтадан оралмасқан бекінсең,

	«Ата-баба рухы, кеше гөр» деп дұға қыл.





«Невада – Семей», 1989 жыл

	Қарлығаштар қанатымен

	Өртке сепкен тамшыдай бір,

	Ізгі ниет, ар атымен

	Барша үмітті қамшылайды.

	Жер бетіне су боп жауар,

	Өз бұлты бар зеңгір көктің.

	Жерге түнек, у боп жауар

	Қара бұлтты төндірмек кім.

	Түршіктіріп жаныңды лаң,

	Шошытпасын дүмпу елді.

	Табиғаты тамылжыған

	Бейбіт, тыныш күн ту енді.





Семей және полигон

	«Қай жерденсің бауырым?», деп сұрайды ел менен

	Үн қатамын жымиып: «Семей жақтан келген ем».

	«Оу, онда сен шықтым де, полигонның маңынан»

	Табиғаты тозғындап, ауру-сырқау меңдеген».

	Көзімдегі ұшқыннан қалмады енді жұғын да,

	Семей және полигон айналды егіз ұғымға.

	«Абай өскен өлкеден», - деп тағы да қоспақ ем,

	Бірақ сөзбен аузыма, құя салды құмын да.

	О, бейтаныс, қоя тұр, жүрегіме дақ салмай,

	Қасиетті өлкенің қайғысы бар батпандай.

	43 жыл бір зұлмат қаруды емес бұл жерде

	Адамдардың төзімін бірге сынап жатқандай.

	Жеңбей қоймас, әділет, бастаса бір күресті

	Көтерейік еңсені, полигонның үні өшті

	Жайнар қайта туған жер, қалар жұрттың есінде

	Аждаһаның болғаны аңыздайын бір ескі.





«Сүлейменге» барғанда

	Тау арасы. Ескі қыстау – «Сүлеймен».

	Үйіндіде қырғи отыр сілейген.

	Біз қыстаған тамның орны сол еді,

	Тоқтай қалдым аттың басын тірей мен.

	«Сүлейменде» атамыздың басы бар,

	Бала күнгі ізім қалған тасы бар.

	Содан ба екен, ауылыма келгенде,

	Көңіл шіркін бұл қыстауға асығар.

	Баяғыда, «Сүлейменде» тұрғанда,

	Дәл осындай оба болған бұл маңда.

	Тұрдық дейтін әке-шешем сол үйде,

	Елуінші, алпысыншы жылдарда.

	Енді міне, мынау оба кейінгі,

	Орнын көріп сағынышым сейілді.

	Қайтем енді, «сексенінші жылдарда,

	Ұлым, мұнда біз тұрып ек» дейін бе?

	Баламды ертіп бір тауыңа шықтым кеп,

	Атамекен құдіретін ұқсын деп.

	Боз жусанды танауына тақадым,

	Туған жерді сүю дерті жұқсын деп.

	Жусан түгіл, ыстық маған көң иісің,

	Иістерден симфония төгілсін.

	Жел – дирижер жетегімен аңқиды,

	Жусан иісі – дара шыққан солисің.

	Табиғаттың сақтап қатаң жарғысын,

	Көктем сайын орала ма, әр құсың?

	Тобылғыдан шапан киіп, жартасты

	Тақия еткен ақсақал тау, армысың!

	Танығандай «Қосбұлақтың» алабы,

	Екі мөлдір бұлақ-көзбен қарады.

	Ал көкжиек түріп алып етегін,

	Жаңбыр суын жалдап кетіп барады.

	«Қосбұлақтың» қайыңдары-ай шоқталған,

	Өрт кезінде талай жерін от шалған.

	Қайыңдар да, адамдар да, үйлер де,

	Неге бұлай селдір-селдір боп қалған?

	Қойшы қайда өңін желге қақтырған,

	Сырттан қайда күзетінде сақ тұрған?

	Жалғыз-жарым адам қорқып, жүре алмас,

	Бұл даланың қожайыны қасқырдан.

	Айып етпе, атамекен, біз өстіп,

	Алыс кеттік, арқан емес, жыр естік.

	Киіз үйде өскендердің соңы едік,

	Өскен жерден көшкендерге ілестік.

	Тау арасы. Ескі қыстау. Тып-тыныш.

	Желден өзге естілмейді түк дыбыс.

	Енді қанша жатар екен құлазып,

	Табылғанша түлететін мықты күш.





Күзгі түн

	Айсыз аспан. Жұлдыз да жоқ жылт еткен,

	Ошақтағы от қол бұлғайды бір шеттен.

	Кең жайлауды тылсым түнге қалдырдың,

	Жарық сәуле, сен де осындай үркек пе ең?

	Болмағандай жаздың жарқын күндері,

	Ауадан да сезіледі күз демі.

	Иіскелейді туырлықты, үзікті,

	Мұздай суық тұмсығымен түн желі.

	Торы бестінің шылдыр қағып шідері,

	Дым татыған көде басын үзеді.

	Түн қойнынан не сезеді екен Тілеулес?

	Елең етіп құлақтарын тігеді.

	Су сіңірген жүн тәрізді ала бұлт

	Жасын төкті, тітіркенді дала күрт.

	Қайтқан құстар қайта айналып келгенше

	Жайлау төрін күзете тұр, қара жұрт.





Тағы да күз туралы

	Қоңыр күз. Қоңыр көңіл шалқымайды,

	Тек ағаштың бұтағы қалтырайды.

	Көрінбейді гүлдер де қызыл-жасыл,

	Жусан да бұрынғыдай аңқымайды.

	Сұр бұлттарды шақырған кім бұ жаққа?

	Қалды дала мұңайып, тұнжырап та.

	Жайсаң жазды сарғайған жапырақтай,

	Жел ұшырып кетті ме тым жыраққа?

	Қалың бұлт оңды-солды дүркірейді,

	Жаңбыры Сарыарқаның сіркірейді.

	Ауды ма маған әлде күз мінезі,

	Жүрегім жаңбырлатқан жыр тілейді.





Сәуір

	Қыс болды биыл боранды, өктем,

	Жұт болды мешін сарқар шаманы.

	Кешіксе-дағы оралды көктем,

	Сәуірдің сұлу салқар самалы.

	Салам деп қыспен көп күндік ұрыс,

	Ізденіп шатақ қоздатар ілік,

	Көк мұздан соғып көп сүңгі – қылыш,

	Шатырға қойды қаз-қатар іліп.

	Күтіп ек сені талмай үміт қып,

	Кел, көктем, бізге бай ырыс бергей.

	Қарт таулар жатыр маңдайы жіпсіп,

	Жас келін – көктем шайын ішкендей.

	Бой-бойы шыққан қардың астынан

	Жіпсік көз жылға сығалап ақты.

	Жеңімпаз көктем салды шаттық ән,

	Қыс байғұс үнсіз ызаға батты.

	Көк жаулығына аспанның анау,

	Өрнегін салып құстар барады.

	Жүрекке көктем жақты-ау бір алау,

	Жырлауға жаным құштар даланы.





Мейзек

	Балалық дәурен, тым ыстық болдың сен неден,

	Сағыныш па едің жүректі дәйім тербеген.

	Бір сезім алып-ұшып келіп сен жаққа,

	Естеліктердің құшағына еніп мен келем.

	Есімде сонау жайлаудың төрі жап-жасыл,

	Табиғатынан түйдік қой талай жанға сыр.

	Бар еді бір тау, сағымда жүзген кемедей

	Тарихтың үнсіз куәсі болған сан ғасыр.

	Биік тау емес, аласа да емес сондай тым

	Мұнартып тұрып, алыстығымен арбайтын.

	Сол тауға қарап армандауды біз үйрендік

	Бала көңілде даралығымен қалды айқын.

	Ымыртта, таңда қиялшыл көзбен телмірген,

	Осы бір таудың «Мейзек» еді аты мен білген.

	Қозы мен Баян дастанындағы Айбастың

	Мейізі түсіп қалған деп аңыз сендірген.

	Біраз жыл өтті, жақындап бардым қасына

	Алтынның кені орнаған бұл кез басына.

	Мейзектің жонын экскаваторлар қопарып,

	Темір шеңгелін салуда қызғылт тасына.

	Даралығында бар екен, рас, тылсым жай

	Байлығын терең жасырып келген құр тұрмай.

	Біртіндеп шөгіп, қазынасына халықтың

	Қосылып жатыр, тасылып жатыр бір тынбай.

	Тау сонда бізге тағы бір өсиет қалдырды,

	Күркіреп үні санамда қайта жаңғырды:

	«Бойыңда барды сарқып бер-дағы ғайып бол,

	Ел үшін құрбан бола біл, адам, тау құрлы».





Тас оба

	Үзілмейтін ызыңмен,

	Кезеді жел тынымсыз.

	Дөң басында тізілген

	Тас обалар тұр үнсіз.

	Қай заманның көзі едің?

	Кім бұл жерде қалды екен?

	Аштық буып өзегін,

	Құлаған бір жан ба екен?

	Батыр ма әлде ел қорып,

	Отқа салған жас жанын.

	Сұр жебеге жем болып,

	Құшып қалған ат жалын.

	Қылыш кезеп досына

	Өз мойыны қиылған,

	Құба қалмақ осы ма,

	Жат топырақ бұйырған?

	Осы қырды мәңгілік,

	Жастаныпты бір тағдыр.

	Ал артында жаңғырып,

	Тас қалыпты тұрған құр.

	Айтса біреу: «Обал-ай,

	Жер тозыпты өзі де».

	Жер – Ана сол обадай,

	Елестейді көзіме.





Дала

	Теңіздей желмен тербелген,

	Шалғынды дала – бұл дала.

	Сағымды сары белдерден,

	Асады жолдар ырғала.

	Мұнартып сонау алыстан,

	Көгілдір таулар көрінген.

	Қалықтай жүзіп жарысқан,

	Ақша бұлттар көгімнен.

	Еседі баяу жел ғана,

	Қос тырна көкте сырғиды.

	Осынау ғажап кең дала

	Жатқандай тартып бір күйді.





Жолдар

	Бұл жолдар...

	Жолдардан тау бұқты, шың да ықты,

	Асты олар көлдер мен шөлдерді

	Шарлайды құрлықтан құрлықты,

	Жалғайды елдер мен елдерді.

	Жолдарда шекара болмаған

	Бөліске, керіске бағынбай.

	Бұл жолдар жер бетін торлаған

	Планетаның тамырларындай.





Әкеме

	«Был честный фермер мой отец»

	Роберт Бернс

	Сонау жылдар...

	Елдің бағы тайғанда,

	Жарты әлемге соғыс өртін жайғанда

	Тектілерден қалған тұяқ – жалғыз ұл,

	Қатарыңмен кеттің бірге майданға.

	Қиыр Шығыс өткелдерін кештің де,

	Жеңіспенен туған жерге жеттің де

	Құла ат мініп, құрық ұстап қыр кездің,

	Жағынбастан, шағынбастан ешкімге.

	Малшы өмірі кем бе майдан, үрейден,

	Арпалысқан аптап, аяз дүлеймен.

	Оған куә жаз жайлаған, қыс қыстап,

	«Шоң», «Қаражал», «Таңат», «Садық», «Сүлеймен».

	Жалғыздықтың көре жүріп соққысын,

	Қиындықты жеңіп шыққан жоқпысың.

	«Бөрі жемес, - деп айтушы ең әрқашан, -

	Тәңірі өзі асыраған тоқтысын».

	«Арым таза» дедің тура жол таңдап,

	Кітап жидың қоржын-қоржын, том-томдап.

	Музыкалық аспапты да толтырдың,

	Ұға бердік жүрсек те біз томпаңдап.

	Таспен емес, аспен сыйлап күллі елді,

	«Бала - өмірдің гүлі» дедің, ұл берді.

	Бізді өсіріп жеткізумен жүргенде,

	Асқар басың қар жамылып үлгерді.

	Атақ іздеп, байлық қуған емессің,

	Ептілерде есем кетті демесcің.

	Алды-артыңды шолатұғын күнге жет,

	Биігінен бір ғасырлық белестің.





Анаға хат

	Түн баласы түсіме де жиі енген,

	Өзім туған шаңырақты сүйем мен.

	Жолға шықсам менің де анам бақ тілеп,

	Қараша үйдің жабығына сүйенген.

	Ұланыңды жетелесе жақсы арман,

	Ана, сенің тілеуің ғой ақталған.

	Қайда жүрсем жолаушымын, өмірге

	Сапарым да туған үйден басталған.

	Кетсем ұзап, уақыт заңы осы ғой,

	Оралармын жалғап үміт, қосып ой.

	Қайда жүрсем жылу беріп тұратын,

	Жапандағы жалғыз үйдің оты ғой.

	Хабарымды білдірмесем бір парақ,

	Қабағыңда мұң тұрардай тұмшалап.

	Ұлым жүдеп жүр ме екен деп жырақта,

	Шашыңа да түсетіндей бір тал ақ.

	Сағынышым жіберсін деп жыршы ғып,

	Жүрмін мынау зор қалада қырсығып.

	Ауыл жаққа салмай кетсем бір ізді

	Маңдайыңа саламын-ау бір сызық.

	Азап көріп бір басыңа жететін,

	Бізді өсірген қарапайым шешесің.

	Кенже ұлыңның жақын шығар бір тойы

	Соның бәрін жуып-шайып кететін.

	Хатымды, ана, аяқтауға тақалдым,

	Сан мыңдаған шамы жанды шаһардың.

	Бала кезім кірер ме екен түсіме

	Мен де қазір тәтті ұйқыға батармын.





Жаңа жыл түнінде

	Көшеге шық, тұр онда қар қылулап,

	Ақ күміс түнгі аспанды алды жаулап.

	Сол қардай таза да пәк келді бір жыл,

	Ал бір жыл тарих болып қалды да аулақ.

	Кел төрле, жаңа жылым, жаңа бағым,

	Қуантшы жұмыр жердің сан адамын.

	Сен келсең үміт отын жандыра кел,

	Ойда күдік қалмасын, санада мұң.

	Кел жаңа жыл, құлақ сал тілек үнге

	Бақыт болып қонақта, күле кір де.

	Ай маңдайлы арудың нұр жүзінде,

	Елім деген ер ұлдың жүрегінде.

	Жаңа жыл сыйлар бізге көп ғажайып,

	Тек ілгері басайық, тоқтамайық.

	Жасыл өңін бермейтін шыршалардай

	Мәңгілік шат-шадыман боп қалайық.





Домбыра

	Табылмаса төріңнен,

	Қазағымның қарапайым аспабы.

	Кемшілігің көрінген,

	Қонағыңның мысы сені басқаны.

	Дала деген алыптың,

	Дауысы бар күмбір-күмбір күй атты.

	Тоғыз перне – халықтың,

	Тоқсан томдық шежіресі сияқты.

	Көз алартып қас келсе,

	Бес қаруын асынатын бабалар.

	Төс қағысып дос келсе,

	Домбырасын ұсынатын бабалар.

	Сағынышы сар даланың,

	Шанағына толғандай-ау шүпілдеп,

	Сазды үніне таң қаламын,

	Қазақ болып туғаныма шүкір деп.

	Күй болмаса, ән болмаса,

	Қандай нәрсе жігеріңді жаныған,

	Домбыраға шаң қонбаса,

	Көңілдер де тазарады шаңынан.





1938 жыл

	Біз оқыған тарихтың

	Жазылмаған беттері -

	Әз ұлдары халықтың

	Жау атанып кеткені.

	Ойла, түс пе, өңің бе?

	Сәкен, Ілияс, Тұрарды.

	Өзі орнатқан өмірге

	Өзін жау қып шығарды.

	Талайдың таптап арманын,

	Шәкәрімді оққа байлаған.

	Жазықсыздардың жарларын,

	Сібірге тізіп айдаған.

	Кім үшін еді бұл зауал,

	Кімдердің ойлап тапқаны?

	Қойылар әлі мың сауал,

	Жаңашыл ойдың ақ таңы.





Абайды оқы

	(«Өлең кімге керек?» деген сұраққа жауап)

	Болды екі адам, кім оларды білмеген,

	Екеуі де ұзақ өмір сүрмеген.

	Бірі әлемді бағындырған найзамен,

	Екіншісі табындырған жырменен.

	Араларын бөлген талай ғасырың,

	Бар айыбы – ұқсастығы атының

	Македондық Александр – біреуі,

	Екіншісі ұлы Пушкин – ақының.

	Өтті бүгін сорлы өлеңнің күні деп,

	Күрсінбе ақын, уайымың тым үдеп.

	Сөз өнері - құдірет деп келдік біз,

	Ал құдірет - әрқашан да құдірет.

	Қилы заман шайқалтқанмен іргесін,

	Тоқтатпаған болашаққа жыр көшін.

	Абдолла боп отқа жанған, Жалил боп,

	Жарып шыққан Моабиттің түрмесін.

	Өлең дәуір жарасына соқтыққан,

	Ащы жырға тіс қайраған көп дұшпан.

	Жыр – Неруда, азаттығын іздеген,

	Мағжан болып, Сәкен болып оққа ұшқан.

	Жаратқанның шапағаты – жыр деген,

	Петрарка махаббаты – жыр деген.

	Қуарса өмір өлең-жырсыз қуарған,

	Гүлдесе өмір өлең-жырмен гүлдеген.

	Ол күн көріс құрал емес, тіпті аса,

	Қағаз қымбат, мейлі кітап шықпаса.

	Поэзия мәңгілікпен өлшенер,

	Ал қиындық бір дәуірмен, мықтаса.

	Омыраулап, өсек соғып шетінен,

	Жыр сүймейтін қазақ көрсем өкінем.

	Өлеңімді оқымасаң, оқыма,

	Абайды оқы, Абайды оқы, өтінем!





Махамбет

	Егеулі найза қолында,

	Басында болат дулыға.

	Бостандық, бақыт жолында

	Еңіреп ер боп туды ма.

	Жалынды жүрек, отты жыр

	Жебедей жауға қадаған.

	Ханнан да бұққан жоқ-ты бұл,

	Имеуге басын жаралған.

	Қас батырларға от кешкен

	Аңғалдық ырық бермейді.

	Екі жүзділер өштескен

	Ту сырттан қылыш сермейді.

	Қамы деп қалың қазақтың

	Жарақты жауға шапқан ер,

	Аңсаған едің азат күн,

	Келеді есте сақтап ел.

	Алаштың Ахметі – ғұламасы

	Кезде сол ғасыр беті жаңа ашылған,

	Бұл қазақ кемдік көрген жанашырдан.

	«Алашым, ұйқыңды аш» деп ұран салды,

	Бір арыс ел бағы үшін жаратылған.

	Жат пиғыл таптамасын, жасқамасын,

	Алаштың оқытсам деп жас баласын

	Қайрат қып қаруымен, қаламымен

	Қайыспай соқты тауға, тасқа басын.

	Ахаң боп түн түнегін жара көктеп,

	Сөйледі «Қазақ», «Айқап», «Жаңа мектеп»:

	«Қалдырмай өз көшіңнен, ей болашақ,

	Менің момын халқымды ала кет» деп.

	Көз жасы бодандықтан жиі ағатын,

	Күнді аңсап қазақ есін жыя алатын.

	Кетті әке ақ патшаның тепкісінде,

	Бұл көрді қызыл қоғам қиянатын.

	Ауыр сын тағдыры оған қылды несіп,

	Мұқалмас өр рухы бірге ілесіп.

	Қалды алыс қайран Аққұм, ару Ақкөл

	Мұз-қарын Ақ теңіздің жүрді кешіп.

	Осылай өтсе де Ахаң қам көңілмен,

	Күн жетті көкжиектен таң көрінген.

	Оқ тескен от жүректің бір ғұмыры

	Оралды ортамызға мәңгі өмірмен.

	Бұғауын сұм заманның үзіп қашып,

	Бұл күнмен әні астасып, жыры ұштасып,

	Алаштың Ахметі – ғұламасы

	Барады ғасырлармен иықтасып.





Ақырғы түн

	«Жан-жағың түбі жоқ тұңғиық болса, тұңғиықтан шығуға бір-ақ ауыз болса, ол ауыз – күнәсіз өлім болса, - адам тайынбай, өлімге тура қарамақ. Қайта өліммен тезірек айқасуға ұмтылмақ...

	(Сәкен Сейфуллин, «Тар жол, тайғақ кешу»)

	1918. Қиын күндер.

	Ақмола түрмесінің үйі бұл жер.

	Түн ортасы, тарсылдап ашылды есік,

	Тас қапас түкпірінде тыйылды үндер.

	Біразын алып шығып, көп айғайлап,

	Большевик болғандығы дерек – айғақ.

	Жирен мұрт казак-орыс аттылары

	Қаланың сырт жағына келеді айдап.

	Ата ма, не қылмақшы? Тұман алды.

	Бәрі де сау қалудан шүбәланды.

	Біреулер күтті ажалды өр қалпында,

	Ал біреу жүнжіп, сағы сына қалды.

	Қылыштар жарқ-жұрқ етіп, ат пысқырды,

	Өмірдің мәнін бұл түн қатты ұқтырды.

	Келеді ақын Сәкен тұтқын болып,

	Көзімен қимай шолып ақтық түнді.

	Оралды қиялына бала шағы,

	Жусанның исі аңқыған дала таңы.

	Жолына төңкерістің түскен күндер,

	Іздеумен езілгенге арашаны.

	Жоқ, ақын өкінбеген өлемін деп,

	Қайыспай шын күрескер өле білмек.

	Асықты ол байтақ елде бостандықтың

	Мәңгіге орныққанын көремін деп.

	... Бұл жолы таусылмапты татар дәмі,

	Ақ казак ату үшін апармады.

	Тұтқыннан қашып шықты жыршыл жүрек,

	Күреске өз өмірін тағы арнады.

	Білмеді-ау сол күндерде қайран дарын,

	Заманның өңі жылдам айналмағын.

	Жиырма жыл өткен соң түн жамылып,

	Тағы да тұтқын болып айдалмағын.

	«Жау жағадан алғанда бөрі етектен»,

	Бұл неткен озбыр үкім кері кеткен.

	Анненков салса да азап вагонына,

	НКВД езгісі одан да өткен.

	Бұл түн де қараңғы еді сол бір түндей,

	Өр Сәкен алға басты көлгірсімей.

	Қиянат, жала неткен түпсіз едің?

	Деп іштей, тұра алмады ол күрсінбей.

	Бітті бәрі. Шаңқ етті мылтық та енді.

	«Лағнет!». Қара түн де түршіккен-ді.

	Тағы да, тағы да бір ақын ғұмыр,

	«Сендім – деп, - болашаққа», тыншып, сөнді.





Ақын туралы ой

	Ақын жыры әсер берді маған да,

	Ақынға арнап жаздым мен де өлеңді.

	(Қасым Аманжолов)

	Жыр деген шыңның басында,

	Лермонтов, Мағжан қасында.

	Қасым ба тұрған қасқайып,

	Дауыл ма, өрт пе, жасын ба?

	Қарқаралыдай қарт ана,

	Қаққандай ұлын арқаға.

	Қара өлеңіне қазақтың

	Кигіз деп жырдан қарқара.

	Естілмей кейде қалса аты,

	«Қайда – деп сұрар Алматы –

	Көшемде жүрген кешегі,

	Сындарлы сөздің солдаты?»

	Астана бермей баспана,

	Қоғамы қинап бақса да.

	Өлеңдегі орны – Ақ сарай

	Қызығып қайтсін басқаға.

	Заманмен теңдес зор ақын,

	Жүз жылда бір-ақ қонатын.

	Өзінің жайын өзге емес,

	Өзі айтып кеткен болатын.

	Ол жаққа да ақын құр бармай,

	Өлеңнен хандық құрғандай.

	Жолатпай оған отсыз жыр,

	Күзетте мәңгі тұрғандай.





Тәуелсіздік таңы

	Көшпендінің ұрпағымыз,

	Арын жаннан жоғары ұстар.

	Атты бүгін нұр таңымыз

	Арман еткен көп арыстар.

	Қайран батыр бабалар-ай,

	«Абылайлап» жау қашырған.

	Дара туған даналар-ай,

	Араласса дау басылған.

	Тәуелсіздік таңы жасасын,

	Өлкемде менің.

	Жерұйық болсын тау мен тасың,

	Өркенде елім, өркенде!

	Отаршылдық қысса-дағы,

	Жоғалтпаған салтымыз бар.

	Сенімі зор, нық қадамы,

	Қайта туған халқымыз бар.

	Жалғастырар бар мұрагер,

	Ән шарықта, жыр басылма.

	Жасара бер, жаңғыра бер,

	Бір ғасырдан – бір ғасырға.

	(Әнін жазған Болат Шағыров)





Ұстаздықтың бұлақ көзі

	Көтеріп кердеңін де, наданын да,

	Сан ғасыр келген батып дала мұңға,

	Өзіңдей ұстаздықтың бұлақ көзі

	Шоқанның жетпей тұрды заманында.

	Отарлық езгісінде жатқан шыдап,

	Халқымның санасына жақсам шырақ

	Деп өткен кешегі ұстаз Ыбырай да

	Армандап кетті-ау сені хақтан сұрап.

	Зымырап жылдар көші,күндер легі,

	Туды Абай-даналықтың үлгі-өрнегі.

	«Ескермей ғылым бар деп» қапаланған

	Қолға ұстап ол да сені үлгермеді.

	Қалың ел көзін ашып кетсек деген,

	Арманы арыстардың тек кетпеген.

	Ұйқыдан оянып жұрт ұран салды:

	«Еркіндік,оқу-білім, мектеп» деген.

	Біртуар,асқаралы тұлғасымен

	Ахмет-Ахаң салды тыңға түрен.

	Қауышты ұстаз қауым «Жаңа мектеп»-

	Ақылшы,мұңдасымен,сырласымен.

	Өмірге ұстаз деген ғашық халық

	Сенімен,сезе білсе,бақытты анық.

	Қарайды ашып қалып,мұқабаңа

	Отанның аты тұрған нақышталып.

	Тарихтың тасқа жазған хаты мәңгі,

	Бетіңде ұлылардың аты қалды.

	Солардың қайсарлығы қуат беріп,

	Білімнің өшпейтұғын оты жанды.





Ақ ордаға сіз қадаған уықтар

	«Қазақстан мектебі» журналының бас редакторы, «Құрмет» орденді педагог-журналист –

	Сайраш Әбішқызына

	Қандай еді бабалар, мыңғыртып мал айдаған,

	Сертке ұстайтын қылышын намысына қайраған.

	Қолайлысын қоныстың, шұрайлысын өрістің

	Жанын сала қорғаштап, жатқа бермей жайлаған.

	Етек-жеңі кең жатқан ертегідей Шығысты

	Арбаушылар көп болды саясатпен жымысқы.

	Көшіп-қонған қиырда, қыран текті қазақты

	Қаумаласып жан-жақтан, жоқ етуге тырысты.

	Талай асыл мұраны тартып та алды, кесіп те,

	Тұншықтырмақ болды ғой тіл мен ділді бесікте.

	Қилы-қилы заманда қайырсыздар сүйреді-ау,

	Қазағымның төрдегі алтын басын есікке.

	Көне ме оған бөрідей түз тағысы айбатты,

	Азаттыққа ұмтылды, жыққызбады байрақты.

	«Отаным-ай, елім-ай, ұлтым-ай» деп күрескен,

	Батыр туған қазақтан қыз да туған қайратты.

	Соның бірі Сіз дер ем, өмір өзі шыңдаған,

	Мейірбандық сәулесін түсіруден тынбаған.

	Өлеңменен өрілген осы жолдар бір емес,

	Алғысы деп ұғарсыз адамдардың мыңдаған.

	Қай қандастың бұл күнде ер-тұрманы сай, бүтін?

	Жұмыссыздық, үйсіздік қанатын кең жайды тым.

	Мақатаев, Сейфуллин, Саин – кілең ақындар

	Өзі өлсе де халықтың бөлісуде қайғысын.

	Әр қазақтың қазіргі бір арманы – баспана.

	Төрт қабырға мұң болды кәріге де, жасқа да.

	Баспанасыз отбасы – астанасыз мемлекет,

	Өз тізгінін жоғалтар, тәуелді боп басқаға.

	Күйсіз жанға бұлыңғыр, көкте қанша тұрса күн,

	Жалған ұран ас болмас, ұлып жатса құрсағың.

	Бір отбасын жарылқап, пана беру басына,

	Тәуелсіздік әперу – мемлекетке бір шағын.

	Ақ орданы осылай, болады екен тіктеуге,

	Бейбіт күнде зор ерлік, болады екен істеуге.

	Құбылмалы кезеңде кісілікті жоғалтпай,

	Ардың биік тағынан болады екен түспеуге.

	Ықыласты суытпай, мүлде кіршік жуытпай,

	«Апай» дейміз әрқашан, ағайындай, туыстай.

	Саяңыздан өрбіген ғалым, ақын, ұстаздар -

	Шаңырағына Отанның Сіз қадаған уықтай.





1999. Үйірімен үш тоғыз

	Көгінде күн көз ілмей, аспанында ай маңған,

	Жылжып уақыт, жаңа жыл тағы құшақ жайды алдан.

	Келер жаңа ғасырдың көрімдігі тәрізді –

	Үйірімен үш тоғыз бір қазыққа байланған.

	Замандасым, бұл жылдан бағыңды күт тек қана,

	Қадамыңды оң атта, табалдырық деп сана.

	Ұлы күні ұлыстың, қабыл болсын тілегі,

	Беріп жатса батасын қайсар ата, текті ана.

	Төзім керек, құдай да бермес бірден ие сап,

	Халық кейде қояндай үркек, бірақ ниеті ақ.

	Қоян жылы барыстың айбарынан айрылма,

	Қазір мынау ел азат, жер-суыңа ие шақ.

	Он сегіз мың ғаламда, Жер – бір нүкте шап-шағын,

	Жиырма ғасыр біз білген, ғарыш үшін қас-қағым.

	Қалма кейін, қазағым, адамзаттың көшімен

	Сапарыңды ертеңге енді түзей бастадың.

	Неше мың жыл өткерген, таразылап жолыңды,

	Ақыл-ойдың жемісін молайтқаның орынды.

	Тек сұраймын, махаббат, парасаттың қайнары –

	Имандылық тілей гөр, жайып тұрып қолыңды.





Әжелер

	Сәлима, Нұрша, Сұлушаш әжелеріме арнаймын

	Айналған түрі менен түсі елеске,

	Менің де әжелерім түседі еске.

	Жетектеп немерені жолға салу,

	Ежелден әжелердің ісі емес пе.

	Бір әжем ақ патшаның тұсын көрген,

	Тоқсанға ақыл-есі бүтін келген.

	Кезінде сұрап алмай, ұға қалмай,

	Көп тарих сол әжемнің ішінде өлген.

	Өткерген қиындықты бастан талай,

	Деуші еді: «Нанның бекер тапталғаны-ай,

	Баяғы аш-арықтан алған сабақ,

	Біз өттік өмір бойы ас талғамай!».

	Айтса да ол бар екенін Хақтың жалғыз,

	Мектепте дінді бойға жат қылған біз

	«Ленин» деп, «октябрь» деп өлең жазып,

	Сан рет «құдай жоқ» деп састырғанбыз.

	Бір әжем, оралса деп амандықпен,

	Қырық жыл жауынгерден хабар күткен.

	Көз жасын қорғасындай атып жауға,

	Еңбекпен ұйқы көрмей жанар біткен.

	Бір әжем ол да солай өтіп еді ,

	Болса да көп арманы, өкінері ,

	Жүзінен нұрлы шуақ тарамады,

	Көзі жоқ, ояу еді көкірегі.

	Қимылы өзгелерден өнімдірек,

	Күлкісі көзділерден көңілдірек

	Демесең, аштық, соғыс, қару сынау –

	Тартты ғой зардабының көбін жүрек.

	Әкені бір соғысқа аттандырып,

	Бір соғыс жар мен ұлға қақпан құрып,

	Күтумен ғұмыры өткен әжелер бар,

	Сандыққа үш тал құртын сақтап жүріп.

	Көтерген иығымен ғасыр жүгін,

	Әжелер дөң басында жатыр бүгін.

	Кейінгі ұрпақтарға берер ме екен,

	Солардың сүйегінің асылдығын.

	Жылытқан дүниені күллі мына,

	Жақын ғой Ана – жүрек күн нұрына.

	Бейнесін әжелердің ұқсатамын,

	Жиырмасыншы ғасырдың символына.





Жиырмасыншы ғасырмен қоштасу

	Апыр-ай...

	Дауылдатқан, дүбірлеткен ғасыр-ай,

	Сан ғасырдан айбыныңды асырып,

	Өтіп бара жатырмысың осылай.

	Бәрімізге ана ғасыр болсаң да,

	Батқан күндей көкжиекке қонсаң да,

	Лықсыған бір толғаныс тұр тілімде,

	Булыққан бір өкпе жатыр қолқамда.

	Тозаң жұтып, түтінменен тыныстап,

	Адамдарды жүздеп, мыңдап қырып сап.

	От оранған, оқ бүріккен ғасыр-ай,

	Кетіп бара жатырмысың жылыстап.

	Боздақ үшін, жала көріп атылған,

	Сүйек үшін, аштық жылы шашылған.

	Енді бүгін тұрғаным жоқ құн даулап,

	Өз айыбын жуып кеткен ғасырдан.

	Қайсар елге, қайыспаған қатерден

	Сен болдың ғой азаттығын әперген.

	Қазақ сенің бір құлының сияқты,

	Тепкеніңді ауырсынбай көтерген.

	Бар әлемді өлшеп-пішіп, санақтап,

	Таңғажайып құралдармен жарақтап.

	Ғарышпен де тілдестірген ғасыр-ай,

	Барасың-ау босағадан әрі аттап.

	Сенде қалды бала күннің елесі,

	Он сегіз бен жиырма бестің белесі.

	Кетер ғасыр, мойныңды бұр, ал өзің

	Не қалдырдың күндер үшін келесі?

	Сол баяғы мың қасірет, мың қызық,

	Ұят қалды бет пердесін түргізіп.

	Бақша қалды жапырағы жұтаған,

	Ақша қалды өз әмірін жүргізіп.

	Бір-біріне дұшпандығын ірікпей,

	Адамдар жүр бастары әлі бірікпей.

	Заман әлі арманшыл да бұзықтау

	Жиырма бірге жаңа шыққан жігіттей.

	Жаңа ғасыр шығар биік шыңдарға

	Айналмас ол кері кеткен мұндарға

	Қайда барсын, артында оның ақылгөй,

	Ақ сақалды жиырма ғасыр тұрғанда.





Бала шақтың куәсі еді

	Ербол Садықұлына

	Балалық өлмейді екен бір-ақ күнде,

	Ол – бақша, саясында гүл аттым де.

	Көз жұмса бала күннің бір куәсі,

	Бақшаның бір терегін құлаттым де.

	Тағдырдың тартқан оны қай тереңі,

	Азырақ жүре тұрса қайтер еді.

	Көп болды, көрінбейді қатар өскен

	Балалық тоғайының бәйтерегі.

	Бірге ойнап, өмір сырын ұғынғанбыз,

	Бүлдірсек, үлкендерден тығылғанбыз.

	Жайлауда сүрінгенбіз тасқа бірге,

	Қыстауда аттан бірге жығылғанбыз.

	Бірігіп әлділермен тірескенбіз,

	Өзара күш сынасып, күрескенбіз.

	Білмеймін, аз алдық па, көп алдық па,

	Балалық сыйға тартқан үлестен біз.

	Ішеміз грузиннің қара шайын,

	Тұрмыста ол да, мен де қарапайым.

	Жанымыз жүдеп кейде қалушы еді,

	Біреулер мазақ етсе жазатайым.

	Әлі де балалықтың көп куәсі,

	Ол шақтың бітелмейді көк тұмасы.

	Дәл бұлай бірге жүріп, тұрмаған соң,

	Көбінің ауызының жоқ дуасы.

	Кітабын естеліктің оқ тескен бе,

	Құлазып қарай берем жоқ беттерге.

	Балалық өлмейді екен бір-ақ күнде,

	Ортайып қалады екен дос кеткенде.





Мектеп тойы

	Саяңда білімнің таңы атқан,

	«Талаптан, деп едің, қанаттан».

	Мектебім, толқыған дариям,

	Далама мың бұлақ таратқан.

	Қарыздар ғой саған әркім,

	Сен өмірдің көктемі.

	Абзал жанды адамдардың,

	Ардақ тұтқан мектебі.

	Қаншама жыл мен ай, күн өтті,

	Ұшырдың сен талай түлекті.

	Балауса дәуреннің куәсі,

	Ән болып тербейсің жүректі.

	Қиырдан қол бұлғап ұл-қызың,

	Тойыңа жинауда қыр гүлін.

	Шәкірттің сағынған саз ойнап,

	Ұстаздар тебіренген күн бүгін.

	Асудан-асуға жеткенің,

	Мерейлі мерекең тек сенің.

	Шаттықтың, пәктіктің мекені,

	Жасай бер, аяулы мектебім.

	Әнін жазған – Қабділрашид Қайым.





Кеңсайда

	Өткінші ғой көрген бақыт, кешкен мұң, Жыр көгінде жарқ-жұрқ етіп өткен кім? Өрнегіне өрнек қоссам деп едім, Қара өлеңге Мұқаң жапқан шекпеннің. Жатыр қырда жыр тұлпары кешегі, Ал төменде тірілердің мекені, Ақын аға, жырға құмар халқыңды, Рухыңмен қолдап жүрсең жетеді.





Тамшы – ғұмыр

	О, армысың дүние,

	Тамшылармен тазарған!

	(Артығали Ыбыраев)

	Құшақ жайып анау жақтан, аспаннан,

	Жерге қарай «армысың» деп жас тамған.

	Тамшы жолы түзу еді, қысқа еді,

	Тұнып тұрған пәк махаббат, жақсы арман.

	Түсті тамып... Үн шығарып бір нәзік,

	Кетті сіңіп, болып әсем гүлге азық.

	Дыбыс қатпай құламайтын тамшыдай,

	Ақын да өлді дем біткенше жыр жазып.

	Жаңбырдан соң жан сергітер озондай,

	Жыры жұпар шашқан ақын аз ондай.

	Бәрі сондай арлы болса ақынның,

	Қара өлеңге қалар еді жаз орнай.

	Мөлдір бар ма сол тамшыдан дір еткен,

	Таза бар ма жыр сүйген жас жүректен.

	Екеуіне ортақ мұрат – тазарту,

	Тасты тесу, жарып шығу түнектен.

	Мейлі, жұрты жоқтамай ма, жоқтай ма,

	Тамғанымен тамшы – ғұмыр тоқтай ма.

	Көк жүзінен әлсін-әлсін оралып,

	Дүние кірін жуу үшін соқпай ма.

	Мәңгілік су жүр айналып әлемді,

	Мәңгілік жыр жүр айналып әлемді.

	Ақ нөсерге арқа тосып қал енді,

	«Армысың» деп ақынға бер сәлемді

	Жанарыңды жаспен шылап жыр оқып,

	Ей, адамдар, тазарып қал, ал енді.





Жасай бер, сері Семей!

	Ертістің бір қала бар жағасында,

	Алтындай Сарыарқаның даласында.

	Шоқан мен Мұхтар, Қаныш ізі қалған,

	Бұл Семей пана болған бар асылға.

	Жасай бер, сері Семей,

	Сүйеміз сені, Семей.

	Сенде өскен Әміредей ән атасы,

	Абайдай алты алаштың бас данасы.

	Бір өзің бар қаланың тамашасы,

	Рухани қазағымның астанасы.

	Ежелден Жеті шатыр – жол торабы,

	Қашаннан арылмаған мол қонағы.

	Осынау өзгеше бір өлкемізге

	Таңданып әлем әлі қол соғады.

	Тереңнен тарихы бар сыр ақтарған,

	Сау қалған қыспақтардан, сынақтардан.

	Семейді өнер, білім ордасы деп,

	Ойдағы ел, қырдағы ел де құлақ салған.

	Семейдің әркім ғашық аспанына,

	Көп әлі жазылатын дастаны да.

	Дәстүрін бабалардың жалғастырар

	Жамырап келеді өсіп жастары да.





Самарқант

	Ұзақ-сонар ғасырлар бар артында,

	Әмірлерге мекен болған бір кездер.

	Қарсы алады ойға шомған қалпында...

	Аспан түстес күмбездер.

	Әлдеқандай шебер қолдан жаралған

	Ғимараттар куәсіндей көненің.

	Жұмбақ сырлы жұлдыздарға қадалған,

	Ұлықбекті көремін.

	Қаншама адам келіп, көріп жатады

	Регистанның алаңы да тұр асқақ

	Күмбезіне күн сәулесін шашады,

	Көркемдігін растап.

	Өткен күннің көрінсе де бәрі аңыз,

	Кейінгіге мұрасы көп қалдырған.

	Тіллә Қари, Шир-Дорды бабамыз

	Ер Жалаңтөс салдырған.

	Жарты әлемді жалпағынан басып кеп,

	Гүр-Әмірде жатыр тыныш Темір де

	Жаратушы тәңірінен асып па ед,

	Пенделері тегінде.

	Тарих – керуен, тоқтататын күш кімде,

	Тұрмайды әсте іркіліп.

	Зеравшанның жоталары үстінде

	Қайнаған бір тіршілік.





Оқтың жыры немесе бумеранг

	Бір заманда жебе болдым, жалған-ай,

	Қатал мезгіл қай қияға салмады-ай!

	Адырнадан арқыратып ұшырса,

	Жер құштырдым тірі жанды талғамай.

	Ыза-кектің уытына бір малып,

	Бекежандар қолына алса ұрланып,

	Арқасына бейбақ Төлегендердің

	Амалсыздан қадалушы ем зыр қағып.

	Азаттықтан үміті бар халықтың,

	Күш-қуатын дұшпанына таныттым.

	О, қасірет, кей адамның еркімен,

	Аққудың да обалына қалыппын.

	Бертін келе от қаруға айналдым,

	Қиырларға құлашымды жайғанмын.

	Неге маған үйір екен зұлымдар,

	Әділетке қарсы жиі сайландым.

	Сонау көне ғасырлардай күрделі,

	Мына ғасыр тыныштықты білмеді.

	Мұражайда тұрар едім, тек әттең,

	Мені адамдар тастай алмай жүргені.

	Кекірігі азған арсыз «аңшының»

	Қалаулысы болып жүрмін, бар шыным.

	Қатып қалды-ау қарғыс таңба тәрізді,

	Киіктердің көздерінде тамшы-мұң.

	Бір айуан қолға алғанда тағы кеп,

	Болса менде кері ұшатын қабілет

	Қайта оралып көктей өтіп жауызды,

	Тәубесіне келтірер ем нағылет.

	О, тәңірім, осынымды қабыл ет!





Бос шөлмек

	Бұл не дыбыс уілдеп мазаны алған?

	Қарап едім, көрдім мен аз-ақ алдан.

	Жатыр бұлақ маңында, жел өтінде

	Қуыс шөлмек «жынынан» тазаланған.

	Әлде бір жаны ашуға тұнған адам,

	Ішті ме мезі болып мұң-наладан.

	Қосты ма тағы бір дерт дүниеге

	Онсыз да ауырсынған мың жарадан.

	Оң-солын үлгермеген дұрыс танып,

	Бір желөкпе кетті ме «ұрып салып»?

	Қуыс шөлмек тәрізді қалмаса екен,

	Кеудесі пенделердің қуыстанып.

	Қырын қарап жаратқан тәңіріне,

	Бағынған қу құлқынның әміріне.

	Бір сәт құлақ түріңдер, О, Адамдар,

	Жиырмасыншы ғасырдың жазығы не?

	Бұл ғасырдың ғаламат қадамдары,

	Ұлылық, ұлағаты тәмам бәрі.

	Арақтың ғасыры деп атаса егер,

	Болашақ замандардың адамдары.

	Жатқан бұл қуыс шөлмек жел үріп құр,

	Тіл бітіп сөйлеп кетсе төгіліп бір.

	Табалап тарғыл үнмен күлер ме еді,

	Жоқ, әлде жылар ма еді егіліп бір?

	Кеше гөр бізді туған дана ғасыр,

	Қолдан жасай жаздадық заманақыр.

	Бос шөлмектің боздауы артқан сайын,

	Жанымды мұздай қарып бара жатыр.





Таңдану

	Алғырлығы алабөтен,

	Тұлғасы бар дара, бекем.

	Күйінгенде, сүйінгенде

	Көзінен от жанады екен.

	Ақын шығар деп едім,

	Адам екен.

	Кергімейді «аға» десең,

	Кемшін-міннен аман-есен.

	Сыпайы да іскер, пысық,

	Жұрт көңілін табады екен.

	Адам шығар деп едім,

	Надан екен.

	Әуресі көп пақыр екен,

	Ішімдікке жақын екен.

	Бірде тұйық, бірде сұйық

	Аңғырттығы басым екен.

	Надан шығар деп едім,

	Ақын екен.





Жетім күшік

	Тастап кеткен әлдекім

	Терезенің түбіне

	Жатыр күшік «әндетіп»,

	Аянышты үні де.

	Ешкімге де керексіз

	Болғаннан соң белгілі,

	Көше кезген дерексіз

	Бұралқы итсің сен міне.

	Сенің кейбір қандасың

	Иесіне бағалы.

	Мүжіп қойдың жамбасын,

	Есік аузын бағады.

	Шайпау бикеш шалағай,

	Өз баласын қарамай,

	Салпаң құлақ қанденді

	Көтереді баладай.

	Саған, сорлы, бұл бақыт

	Енді, сірә, жоқ тіпті.

	Күн кешерсің түн қатып,

	Тіміскілеп қоқсықты.

	Қыңсылама, ей, жетті-ақ,

	Күтпе адамның көмегін.

	Күшік түгіл кей бетпақ

	Тастауда өз бөбегін.





Не дерсің ?

	Сіңіре алмай жаңбыр нәрін, күн нұрын, Көлеңкеде әрең өскен қыр гүлін Әркім келіп иіскесе, таптаса, Үзіп алса мезгілінен тым бұрын. Гүл байғұсқа не дерсің? Әуел баста тәрбие мен тектілік, Көрмеген соң ақылы да кеш кіріп, Өнегелі жол таба алмай өзі де, Маңайына жүрсе уайым шектіріп. Қыз байғұсқа не дерсің?





Дос қабірі басында

	(Сыныптасымыз Талғаттың рухына)

	Кеше ғана емес пе еді біздің де,

	Қайығына мінгеніміз өмірдің.

	Сапарыңды тым ертерек үздің де,

	Дос көзінің жасы болып төгілдің.

	Махаббатың кетті ме әлде мұңайтып,

	Жас жүрегің тез тұтанып жанды рас.

	Қабіріңде сыртқы әлемге сыр айтып,

	Үнсіз бейнең үңіледі мәңгі жас.

	«Мезгілінсіз күн қызарып батпасын,

	Аруларың қара тұтып жүрмесін,

	Аналардың көз жасынан сақтасын»

	Деп айтқысы келетіндей суретің.

	Қиялың көп, зияның жоқ ерен ең,

	Болдың ба әлде қаскөйліктің құрбаны?

	Дүниенің жұмбағы мол не деген,

	Шешуіне миым жетпей тұрғаны.

	Достарыңның өзің жайлы айтары:

	«Толып жүр ғой көркөкірек, керенау,

	Ақ пейілдер неге бұрын қайтады?

	Олар сірә құдайға да керек ау».

	Ауыр алып әлдекімнің мазағын

	Бәлкім жаның содан өшпес қайғы алды.

	Тәрк етті де пәни ғұмыр базарын,

	Бақи дүние мазарына айналды.

	Жер бетіне нұрын төгіп тұрса күн,

	Келер әлі, кетер әлі сан көктем.

	Рухыңа жыр арнадым бір шағын,

	Осы менің ескерткішім әл жеткен.





Қыл арқанның мұңы

	Ширатылған қыл арқанмын қашаннан,

	«Ер мойнында шірімейтін» атанған.

	Түкті білек сілтегенде шиырып,

	Шу асудың дүлей жынын баса алған.

	Құлындарын тізбектейін желіге

	Буылатын киіз үйі, теңі де,

	Пайдам ғана тисе деп ем көшпелі,

	Дала төсін емген еліме.

	Қыл арқан боп бір қаталдық бастадым,

	Қанды үкімнің іске асуы – қас-қағым.

	Ералының жазығында сүйреттім,

	Қос ғашықтың асыл махаббатарын.

	Одан бері өтті ғасыр бірнеше,

	Күнәһарлар өсіп жатыр күнде есе.

	О, Жасаған, мен сұрайын кешірім,

	Адам заты сұрауды оны білмесе.

	Тоғышарлар пасықтықты бақ көрер,

	Бір ғаламат ұзын арқан тапса егер

	Кеңістікке бұрынырақ аттанып,

	Алып Жерді матау үшін тап берер.

	Замананың тар шеңбері құрсаулап,

	Жұмбақ сырқат, жұмбақ өлім тұр қаулап.

	Жеті түнде қыл арқанмен асты өзін,

	Жазықсыз жан, жанарынан мұң саулап.

	Зардабы бар мұнда зұлмат сынақтың,

	Арқан емес, бұл күнде мен тұзақпын.

	Қу тіршілік сыйғызбаған пендені

	Мәңгіліктің мекеніне ұзаттым.

	Жылап тұрдым ұзақ түн...





Уақыт

	Көңіл тасып, бас айналса бақыттан,

	Қуанышың бір орында тұрғызбай.

	Онда сірә, жүйрік жоқ қой уақыттан,

	Әрбір күнің ағып түскен жұлдыздай.

	Жалғызсырап, жүрегіңді құрсаған,

	Жатса сенде бір аяулы сағыныш.

	Онда әрине, уақыт та тым шабан,

	Әрбір күнің әурешілік, сабылыс.

	Дейсің кейде ұзағырақ тұрса екен,

	Өмірдегі ұмытылмас ғажап сәт.

	Дейсің кейде жылдамырақ құрыса екен,

	Уайым бұлты тұрған сені азаптап.

	Уақыт - әділ, жан жарасын жазатын,

	Уақыт – қатал, бақытыңды ұрлайтын.

	Уақытыңды мазақ етсең азасың,

	Қадірлесен ерте өрлейсің, бұл да айқын.

	Уақыттың дегеніне жүгінбей,

	Одан бөлек өмір сүре алмайсың.

	Құдірет ол – кешегіні бүгінге,

	Бүгінгіні болашаққа жалғайтын.





Алматы көктемі

	Маужыраған, тым балғын,

	Қала тұман бүркенді.

	Омырауын шыңдардың,

	Бұйра-бұйра бұлт емді.

	Тұрды да сәл тамшылап,

	Бүркіп-бүркіп жіберді.

	Қалды Алатау жарқырап,

	Тазартқандай кілемді.

	Жауыннан соң жанарын

	Күн төңкеріп қарады.

	Жусанындай даланың,

	Бір хош иіс тарады.

	Алматының аспанын,

	Көрмей кетсең ай талай.

	Көктемде кел, жастарым,

	Жеткенде кел майса май.

	Ұғар сезім сырларын

	Ақын болсаң сен егер,

	Фонтан болып жырларың

	Атқылайды сене бер.

	Көшелерді көңілді,

	Күлкісімен көмкерген.

	Көркем қыздар көбіңді,

	Тайынбайды өртеуден.

	Ғашықтық дерт сені шын

	Шарпымаса, шошынба.

	Бір махаббат сен үшін,

	Жүр дей бергін осында.





Сұлулық туралы ой

	О, Сұлулық, табиғаттың перзенті,

	Сыр дайын тұр, жырлайын бір бері келші.

	Сені көрдім қыз жүзінен бүгін мен

	Кірпіктері – күн шапағы түрілген.

	Қарашығы – күннің өзі нұр шашқан.

	Көзқарасы аспани бір сырды ашқан.

	Өңі де оның қызаруға тым бейім,

	Батарында өртенетін күндейін,

	Шығыс болып, Батыс болып алмасқан,

	Жүрегіңде мың сезім бар арбасқан.

	Оның жанын жат ниеттер жатса алдап,

	Қияларға үркіп ұшар қасқалдақ.

	Ол жыласа жаңбыр болып жылайды,

	Ал күлгені ашылған гүл шырайлы.

	Құштарлығы табиғатқа құлайды,

	Өзі және табиғатты құрайды...

	О, Сұлулық, көрдім тағы бір қызды,

	Алғашқысы тәрізді ол да күн жүзді.

	Ойлан, бірақ, берер болсаң батаңды,

	Өңіндегі бояуы оның жасанды.

	Қалыптасқан сұлулықтың қашанғы

	«Озық туған», жаңа түрі бас алды.

	Сезімдер көп, «әз үндер» көп жасанды.

	Еліктірер тек ойсыз бен масаңды.

	Қызыл бояу, жасыл бояу, көк бояу,

	Шын табиғи түрге жетер жоқ бояу.

	Ұнамай тұр табиғаттың түрі деп,

	Пенделерге ерік берсе құдірет

	Таң нұрына сары бояу жағар ма ек,

	Күнді кешке тым қызартып бағар ма ек,

	Болашаққа қолды сілтей салар ма ек,

	Ұрпағымыз қайта жуып алар деп?





Тамыздағы тағдыр

	Ыстық леп демді өртейді, аңызақ,

	Жердің әбден кеуіп жатыр аңқасы.

	Жасыл қырды ақжон қылған күн ұзақ,

	Қол тигізсең күйдірердей әр тасы.

	Бұлдыр-бұлдыр сағым буған бұл алқап,

	Жан бітірер бір жаңбырды тұр аңсап.

	Жаусын жаңбыр, дала шөлін қандырсын,

	Сел боп ағып кетпесін тек ылаң сап.

	Өмір - тірлік түсін, мейлі, түсінбе,

	Мұнарланған ол да сағым ішінде.

	Сол мұнарға қысқа жаусын мұң – нөсер,

	Кемпірқосақ – қуаныштар үшін де.





Жапырақ пен тамшы

	Жас жапырақ қылтиып,

	Бүршігін атып, күн сүйіп,

	Жайқалып өсті жаз бойы,

	Төнгенше көктен бұлт ұйып.

	Бұл келген күздің алды деп,

	Тоңдырып кетті таңғы леп.

	Жапыраққа сонау биіктен,

	Бір мөлдір тамшы тамды кеп.

	Оянды сонда махаббат,

	Куә болды оған бақ абат.

	Жапырақ бейбақ тіл қатты,

	Дірілдеп, кенет қаталап:

	«Барымды күзге алғыздым,

	Баяғы дәурен, әнді үздім.

	Айналам толы жапырақ,

	Сағағым бөлек, жалғызбын.

	Баса алмай жүр ем шөлді мен,

	Жаным-ау неткен мөлдір ең

	Сырғыма, түспе үзіліп,

	Қызығым соңғы сен білем».

	Тамшы айтты сонда бар шынын:

	«Жел айдап келген жалқымын,

	Мөлдірліктің де ғұмыры

	Қысқа ғой, кеттім, ал тыным».

	Жапырақ қайтсін, мұң құшқан,

	Тәмам боп қалды тым қысқа ән.

	Тамшыны тасқа соқтырмай,

	Төсеніш болып бірге ұшқан.





Алғашқы сапар

	Жүректің алып-ұшқан жетегімен,

	Жол шектік Тарбағатай етегімен.

	Ғасырдың соңғы жазы көзді арбайды,

	Жайғандай өрнек салып неше кілем.

	Көне тау даңқы биік дара жатқан,

	Қол бұлғап, тілейтіндей саған ақ таң.

	Сен де бір бұлақсың ғой бұрымдым-ау,

	Баурынан Барқытбелдің тарап аққан.

	Ұзартып ағысыңды, арнаң кеңіп,

	Алысқа аттанарда арманға еріп.

	Мөлт еткен бала күнің жасқа айналып,

	Еріксіз жанарыңнан тамды-ау келіп.

	Құрғатып сол жасыңды таң самалы,

	Ғайыптан сыңсыған бір ән салады.

	Далаңның бір киесі шығарып сап,

	Мұңайма, бір киесі қарсы алады.

	Ол кие – Абыралы – іргелі елім,

	Жүрегім сол өлкемен бірге менің.

	Күтумен Шаған жатыр өз ұлының

	Жар тауып жағасына бір келерін.

	Бұрылысы «он сегіздің» мына тұрған,

	Ақбұлақ көрінді әне, қыратынан.

	Бұл жолмен он сегіздер келін боп кеп,

	Алысқа он сегіздер ұзатылған.

	Есімде сонау бала кездегі күз,

	Жеңгемді қарсы алуға келгеніміз.

	Ал бүгін сол жеңгемнің балалары

	Мұнда жүр «көреміз, - деп, - жеңгені біз».

	Білмеймін, қалай, қайтіп ұқтыра алам,

	Мінезі туған жердің жұқты маған.

	Мені сүйсең, осынау жерді де сүй,

	Болады сонда біздің құтты қадам.





Ұлымның дүниеге келуі

	Наурыздың бір ақ таңы еді, жатқан еді еріп қар,

	Сезімдерде серпіліс бар, көңілдерде желік бар.

	Мен отыр ем алаңдаумен хабар күтіп сол таңда,

	Телефоннан тіл қатты әрең, көздің жасын төгіп жар:

	«Тез жеткейсің, алдын ала ескертпестен мыналар,

	Пышақтамақ, одан өзге қалмаған ба бір амал.

	Дәрігерлер шұғыл шешті, сөз сыңайын байқасам,

	Перзент түгіл осы қазір өз тағдырым дүдәмал».

	«Қазір барам» деуге ғана келді менің бар шамам,

	Жан қысылды жеткізгенше қала шеті – Қалқаман.

	Ештеңені естімей де, көрмей келем таксиде,

	Санамдағы бір ғана ой: «Құдай қолдап, қалса аман».

	Үлгермедім. Сүйретпемен кетіпті алып аулаққа,

	Ендігісі күту ғана, даулас мейлі, дауласпа.

	Тілей бердім: құр киімін алып үйге бармасқа,

	Жаңа ғана бет түзеген көшім ауып қалмасқа.

	«Әрбір секунд бойға жүгін артқан шығар көп күннің,

	Әр тал шашым тез ағарып жатқан шығар» деп тұрдым.

	Аппақ халат киінгендер алып шықты арбамен,

	Біз шегіндік, екпінінен ығысқандай көшкіннің.

	Жүре сөйлеп біреу өтті: «тірі – деді, - ер бала»,

	Жеңілдеген тұла бойдың хабаршысы тер ғана.

	Өзгеше бір өмір жолы басталғаны деп ұқтым,

	Дәрігер айтты: «үш-төрт сағат есін жисын енді ана».

	Бала халі сәл ауырлау, ауа жетпей тұншыққан,

	Шарананы жарғанында кешеуілдеп үн шыққан.

	Жиі бардым сол маңайға, көрем бе деп ұлымды,

	Естімекке бір жылы сөз, көңілімді тыншытқан.

	Жан дүние орманының бар бұлбұлын жырлатқан,

	Әкеліктің ғажабын да, салмағын да зіл батпан.

	Сезіндім мен, «жасаңыз – деп – қолдан келген көмекті»,

	Сол бір сәтте дәрігерге жалынышты үн қатқан.

	Бүгін міне, үшке толдың, күн артынан зырлап күн,

	Ата-анаға болады екен перзентінен қымбат кім?!

	Қос ішекті домбыра едік анаңменен екеуіміз,

	Тиек болып тағылдың да, бақыт күйін тыңдаттың.





Жол тосқанда

	Күре жолдың үстіндеміз. Кешқұрым,

	Қызыл-жасыл автокөлік зырлайды.

	«Ала кет» деп қол көтеру тек шығын,

	Адам-ау деп мойындарын бұрмайды.

	Танымасын сыйламасқа салардай,

	Қиын болды-ау деп-ақ тұрмыз, қап, мынау.

	Тапшы қазір жалғыз тамшы жанармай,

	Ал мейірім одан гөрі тапшылау.

	Біреуге бар, біреулерге қат мүлдем,

	Бұл баянсыз жетістіктен безіндік.

	Қара жолда арба жегіп ат мінген

	Бабаларды бақыттырақ сезіндік.

	Өте шықты тағы бірі, бос о да,

	Айдалада қалып қойсақ оңдық па.

	Жылқы мінез қазақ едік, о, тоба,

	Темір мініп темір мінез болдық па?





Қансонар – көңіл

	Өлеңім менің өмірімде,

	Сөзіме құлақ сал, айнам.

	Қансонар менің көңілімде

	Қалдырған ізін талай жан.

	Кіршіксіз аппақ аймаққа

	Өкініш – бәрі салды ізін.

	Тұмсығын созып ай жаққа,

	Ұлиды шағып зар-мұңын.

	Тұяғы тасты құлатып,

	Тұйыққа бірде тіреліп.

	Орғитын қырдан қыр асып,

	Үмітім – үркек бір елік.

	Махаббатым да жапанда,

	Адасып жүрген аттыдай.

	Болса екен жолы қашан да

	Бере гөр оған бақ, құдай.

	Қиядан жемін аңдыған,

	Шабыттың құсын ұшырдым.

	Қандана қалса қанжығам,

	Олжамды жұртқа ұсындым.

	Қансонар – көңіл төрінде,

	Күнәһар ізден көп қашам.

	Бір түскен іздер көңілге

	Өшер ме қайтып ешқашан.





Үміт

	Үмітім оянды тағы да,

	Асығып жүр едім бағыма.

	Түнгі айдың нұрындай төгілді

	Көңілдің көмескі шағына.

	Ай – үміт сенімге жол ашпай,

	Жұқарып қалады орақтай.

	Тұрады кейде бір толысып,

	Жаныма күдікті жолатпай.

	Үмітім жүректің бұлқынған,

	Дірілі болып та сезілер.

	Арманның асау бір жұлқынған,

	Тұлпары болып та кезігер.

	Кірпігін құрбының жарасқан,

	Бір тамшы жас болып шылар ол.

	Шөлдегі пақырдың адасқан,

	Алдынан бұлақ боп шығар ол.

	Үмітпен жақсы бір жыр күттім,

	Отына жылындым, күш алдым.

	Үміттен тұратын тірліктің,

	Өзім кеп торына тұсалдым.

	Таусылмас үміттің шуағы,

	Кездері болса да кеміген.

	Иесін тастап ол шығады

	Пенденің ең соңғы демімен.





Баға қайда барасың?

	(Бұхар жырау ізімен әзіл өлең)

	Баға, қайда барасың?

	Ырық бермей аспандап.

	Сен қашсаң да мен қойман,

	Қатарласып, қапталдап.

	Енді пайда табайын,

	Мысқал емес, батпандап.

	Құнсыз қылдың ақшаны,

	Өзің өстің шапшаңдап.

	Уа, сен танымай кетіп барасың,

	Мен саудагер деген сабазбын,

	Адал іспен аразбын,

	Қағазға жазған цифр – сен.

	Қырық құбылған сиқыр – мен.

	Нарық алдында сен бітсең,

	Алып-сатуды қоямын,

	Нарық алдында бітпесең,

	Оңай олжаға тоямын.

	Ұлым тұрар бір жерде,

	Қызым тұрар бір жерде,

	Шаңымызда қаларсың,

	Тең келмессің біздерге.

	Жұрт үнемдер айлығын,

	Әзер табар шайлығын.

	Дастарханнан ас кетер,

	Өсуіңді қоймасаң,

	Мынау халық басынан бақ кетер.





Өмірдің мәні

	Мұң деген не? Ол – жүректің жарасы,

	Ақ көңілдің аяқ асты наласы.

	Жетпеу менен жете алмаудың еншісі,

	Ұқпау менен ұға алмаудың арасы.

	Махаббат ше? Ол – жүректің лүпілі,

	Сезімдердің сыңары емес, бүтіні.

	Ол – ер жігіт, дулығасы жығалы,

	Ол – ару қыз, сәукелесі үкілі.

	Өкіну не? Ол – оралмас өткен күн,

	Қиялдағы құр елесі көктемнің.

	Басын төмен салған күні ол жігіттің,

	Бұрымдылар көзден жасын төккен күн.

	Ал сағыныш – терезеге телміру,

	Сезіміңді төзіміңе жеңдіру.

	Қиялыңның арғымағын арқандап,

	Уақыттың дегеніне көндіру.

	Достық деген – ол сананың еркінде,

	Шын досың аз, досым көп деп желпінбе.

	Өзге түгіл өз-өзіңе достығың,

	Аздау болса, өкпелейсің сен кімге?

	Бақыт деген – ол бір жұтым ауа ғой,

	Әр минуттан бақытыңды сауа ғой.

	Өткен емес, ертең де емес, дертіңе –

	Осы сәттен табылады дауалы ғой.

	Тағдыр деген – сенің бүкіл ғұмырың,

	Тыныс-демің, қасиетің, қылығың.

	Ол бір өзен, өз арнасын табатын,

	Сол арнада шайқалмасын тұнығың.





Ой - моншақтың үзіктері

	Х Х Х Сары жұлдыз сиқырлы көк төсінде, Сағынышпен түстес екен. Белгісіздеу жетерім, жетпесім де, Жерге тамып түспесе екен.

	Х Х Х Сен менің теңізім бе едің, Сенсіз мен... Қайраңда қалған балықтай, Желбезегім дір қағып, Шоршимын-дағы тыншимын.

	Сондықтан сенсіз тұра алман, Тұз бенен судан құралған Теңізім, саған ыршимын. Х Х Х Араша күтіп адамзатынан, Аңқасы кепкен жатыр Аралы, Арға – абақты, жанарға тұман -Арақтың теңізі тасып ағады. Тасып ағады арнасын бұзып, Талайды терең батырар әлі. Х Х Х Армандарымды өкшелеп,

	Үміттерімді арқалап.

	Қосылып едім көшке кеп, Шақырып алыс шартарап.

	Х Х Х Есігіңді келді қағып бір бақыт, Қарсы алғайсың жылы-жылы үн қатып. Бір-ақ рет... Енді келмес,шарқ ұрып. Іздесең де, күтсең-дағы құр жатып.

	Х Х Х Көп болса үйде кітабың, Малым бар дей бер бір табын. Кітап та жина, мал құрлы Қызығын көрер ұрпағың. Х Х Х Темірқазық, Үркер ме, жымыңдайды жұлдыздар, Бір мазасыз ойларға жетелейді түнгі ызғар. О, кеңістік, о, мәңгілік қозғалыс, Шексізсің ғой сен деген! Сенің алып құшағыңда Жер деген Бір бесік бар, сол жұмыр Жер әлдилеп, Жұмыр басты пенделерді тербеген. Ал пенделер кеудесіне нан пісіп, Соғысумен келе жатыр тартысып. Адам деген ең ардақты атына , Қалды қанша дақ түсіп? Х Х Х Бәрі ұйқыда. Ақын ғана мазасыз, Ояулардың күні сол ма, тәңір-ау. Ол тілі бар мылқаудайын шарасыз, Жұрты мынау, құлағы бар саңырау. Алау – жырдың шоғын көсеп, Жақпадың не, жақтың не, Ақын – сона, тобыр – есек, Шақпадың не, шақтың не!

	Х Х Х

	О, туған тіл, мұрасы бабалардың,

	Өрісің тар деп кінә таға алар кім?

	Көзімнің қарашығы, киелім деп,

	Аялай қараса ғой саған әркім.

	О, туған тіл, кестелі, өрнектісің,

	Қымбат бізге айбынды келбет-күшің.

	Өз тілін, өз ұлты мен бар тарихын

	Тәрк еткен жаннан зәбір көрмекпісің.

	О, туған тіл, кепілі келешектің,

	Келешекті келмесін демес ешкім.

	Ғасырлар керуенінен сыртқа қағар

	Қасірет өз халқыңнан неге шектің.

	Халқымның туған тілмен жаны бірге,

	Қаны бірге, жыры мен әні бірге.

	Сен өшпесең елің де өшпек емес,

	Жасай бер, жасара бер алғы күнге.

	Х Х Х

	Гүл тұнып тұр-ау қырларда,

	Құлпырып тұр-ау мамырың.

	Тыныштық өмір бұл маңда

	Алды екен қайдан тамырын?

	Есіңе ал бір сәт, тұра тұр,

	Ерлікті біз ғой бағалар,

	Соғыстың өртін сұрапыл

	Өшірген әке, ағалар.

	Мәңгіге кетіп жатыпты,

	Сан ерлер бізден алыстап.

	Жеңіспен келген бақытты,

	Ұрпақтарына табыстап.

	Х Х Х

	Қара бұрым, қара көз бен қара қас,

	Сұлулыққа өзге теңеу жарамас.

	Қара шаңырақ, қара қазан, қара жол –

	Қара өлеңде барлығы жүр аралас.

	Дей көрмеңіз: «бұл сөзіңіз тосын-ақ».

	Аруларды өлең-жырға қосып ап,

	Әйел деген гүл дейміз ғой, гүлдің де,

	Өсуі үшін керек қара топырақ.

	Х Х Х

	Бір ғана Күн!

	Тіршілікке нәр берген.

	Бір ғана Күн!

	Көрінетін бар жерден.

	Тоқ күйінде жүйтки берсін құлын – Жер,

	Кеңістікте Күн – енесін арда емген.

	Х Х Х

	Келіңдер, о, адамдар, жұбатыңдар.

	Жүрегі тілім-тілім бір ақын бар.

	Тағы да жалғыз қалған жанын оның,

	Бармысың мына әлемде ұғатындар.

	Х Х Х

	Анау алыс көкжиекке қара сен,

	Маусым айы, табиғаттың бәрі әсем.

	Көкжиекке көз қадауды сүйетін,

	Мен де сонау кең даланың баласы ем.





Екінші бөлім

	Он бес пен жиырма бестің арасында



	Х Х Х

	«Махаббат жоқ, - дейді біреу , - атымен»,

	Асыл сезім атаулыдан түңіліп.

	«Ақымақтар – біреуге көз жасымен, -

	Ғашық болып жүретіндер бүлініп».

	Мына сөзбен батар күнәң тым кесек,

	Дәлелі жоқ пікіріңе қарсымын.

	Махаббаттың жоқ екені шын десек,

	Өлең-жыр да болмас еді, жарқыным.

	Поэзия бар ғой бірақ өмірде,

	Қуат берген таза көңіл жандарға

	Қырандардың көз алдынан көрінбе,

	Қаһарына ұшырарсың, паң қарға.

	Ғашық жанның сезімі ғой алғаусыз,

	Бейне балғын оқырманның талғамы.

	Жеңілтек жыр көбейді рас, ол даусыз,

	Махаббатты жеңілдетіп алғалы.

	Заман мынау, асыл сезім еленбей,

	Құны да оның арзандауға тақалды-ақ.

	Оқырманын таба алмаған өлеңдей,

	Кейбіреуге қона алмайды махаббат.

	Сөйте тұра махаббат бар, бар мәңгі,

	Дүниенің ұстап тұрған тұтқасын.

	Жаны нәзік, көкірегі арманды

	Адам ұғар, надан мейлі ұқпасын.





Сен маған…

	Адамдарға деген ақтығым

	Жалау боп жүрген күндерде,

	Сыйлауға өмір шаттығын

	Қарау боп жүрген күндерде

	Сен маған –

	Жұбаныш болып жолықтың,

	Сөзіңнен сенің соны ұқтым.

	Тағдырдан үкім бір қатал

	Есіттім бе деп тұрғанда,

	Баянды бақтан бұл сапар

	Кешіктім бе деп тұрғанда,

	Сен маған –

	Тазалық болып жолықтың,

	Көзіңнен сенің соны ұқтым.

	Үзілген қанша үмітім

	Жалғанып жүрген шағында,

	Ақиқат іздеп күні-түн

	Алданып жүрген шағымда

	Сен маған –

	Махаббат болып жолықтың,

	Өзіңнен сенің соны ұқтым.

	Көкірегімдегі жыр-бұлақ,

	Арнасын таппай жүргенде,

	Түңілген көңіл тұнжырап,

	Жанға сыр шашпай жүргенде

	Сен маған –

	Шабытым болып жолықтың,

	Сезімнен мынау соны ұқтым.

	Күн аңсап, сені түн аңсап,

	Дегбірім қалмай көргенше,

	Мың өлең жазып, жүз ән сап,

	Аялар ма едім өлгенше.

	Сен менің –

	Бағыма туған жандайсың,

	Мендік боп мәңгі қалғайсың!





Мен маңымды түсінбеймін...

	Құрбылардың әңгімесін тыңдап жай,

	Мен де, сен де келеміз ау үн қатпай.

	Үнсіздіктің тасасында ой жатыр,

	Ой түбінде не жатушы ед мұң жатпай?

	Сенде бір мұң, менде бір мұң, мұң деген,

	Иектесе, қонбайды екен бірден ем.

	Айыптасаң жүрегімді айыпта,

	Мұңаймасам тумайды ғой құнды өлең.

	Өмір жалған, өкін, сағын, арман ет,

	Мың үзілген үмітіңді жалғап өт.

	Ішіп кеткен деседі ғой талайлар

	Арманына жеткен адам бар ма деп.

	«Илеймін» деп өкшелейді тағдыр да,

	«Билеймін» деп пенделік жүр алдымда.

	О, махаббат, қондыра көр көліңе,

	Анталаған от ішінде жандырма.

	Мен маңымды түсінбеймін, маң мені,

	Тек ертеңге шақырады таң лебі.

	Іңір болса баянымды қолға алам,

	Сол баяғы Шәмші ағаның әндері.

	Енді қанша жүрем бұлай қыстығып,

	«Серпіл» десең, серпілейін тік тұрып.

	Жарылмаған менің де бір жанымда

	Жанартауым бар екенін ұқтырып.

	Х Х Х

	Жолықтырғанда өзіңмен

	Жиырмасыншы көктемім,

	Сөзіммен және көзіммен

	Жеткізер сырым көп менің.

	Жылуын жанға бере алмас,

	Жүрегім еді тым жалғыз.

	Сен болдың мені ең алғаш

	Осынша құмар қылған қыз.

	Алдыңа келсем жасып тым,

	Тіл қата алмадым, бәрі шын.

	Сонда да саған асықтым,

	Қамшылай берді намысым.

	Қызғалдақ гүлдей қыз-ғұмыр

	Басыңда тұр ғой құлпырып,

	Аңқаулықпенен тізгінін

	Үзбесін сезім жұлқынып.

	Ойға алып сені келем мен,

	Алматы әсем кешінде.

	Төгілген ойлар өлеңмен

	Қағаздың қалды бетінде.

	Х Х Х

	Сыпайы жымиясың, сәл қымсына,

	Қолыңды ұсынасың алға ұмсына.

	Қызға тән қасиеттер таптым сенен,

	Сондықтан ғашық болып қалдым, сірә.

	Кездесіп кеткеніңде өзгеменен,

	Шықпады «тоқта» деген сөз де менен.

	Өкініп көрмеген ем осыншама,

	Азапқа мұншалықты төзбеген ем.

	Мерейі әлдекімнің үстем шығып,

	Осы ғой арамызға түскен сызық.

	Ұяңдау бойға біткен мінезіммен,

	Қоштасып қала бердім іштен тынып.

	Жөн еді одан астамсып қарағаның,

	Мені өзіңнен төменге санағаның.

	Сонда менің оянып өрлігім де,

	Сонда мен өз жөнімді таба аламын.

	Неге нәзік сезімдер құр жылыстап,

	Сенің бейнең көзімнен бұл-бұл ұшпақ.

	Ештеңені байқамай, құламасқа,

	Үмітімнің жібінен жүрмін ұстап.

	Х Х Х

	Кездестік, кездеспеген дұрыс еді,

	Үзілді домбырамның бір ішегі.

	Өзгенің , кешігіппін, жүрегінің,

	Билеп алған екен-ау сыры сені.

	Маған мөлдір махаббат ала келдің,

	Ал артынша сыйладың нала мен мұң.

	Жолыға ма деп едім бағым болып,

	Сағым болып алыста қала бердің.

	Сен аңсаған биікке мен шықпадым,

	Менің көл-көңілімді сен де ұқпадың.

	Бірімізден біріміз алыс жүріп,

	Өткізейік өмірдің дерлік шағын.

	Х Х Х

	Қоштасамыз біз ертең,

	Ұстатпады жалын бақ.

	Тұтандырып жіберсең,

	Жанбақ едім жалындап.

	Шоғын ешкім қозғамас

	Қоламта боп тоқтадым,

	Бөлек болды көзқарас,

	Бөлек екен соқпағым.

	Бір жүректің сезімі

	Бесігіңде тұншығар,

	Бір жүректің сезімі

	Ояна алмай құр тынар.

	Жырларымның шумағы ең,

	Қырдың қызыл гүлі едің.

	Көбелек боп тумап ем,

	Қона алмадым білемін.

	Өтсе-дағы сан жылдар,

	Туғызады ән-жырлар.

	Табыспаған жүректер,

	Тоғыспаған тағдырлар.

	Алып атан теңселер

	Ауыр жүгін қосса өмір,

	Езілмесін еңселер,

	Кемімесін дос көңіл.

	Х Х Х

	Ал енді, ауылыма аттанайын,

	Бақ тапсам туған жерден бақ табайын.

	Шығарып салғаның да жетіп жатыр,

	Жоғалған аспанымнан аппақ айым.

	Алып кет, жүрдек поезд, астанадан.

	Сабама түсіретін жаққа барам.

	Бұлдырап, қала берші көз ұшында

	Айналған арманыма ақ шағалам.

	Көрсең де өзің күткен үміт таңын,

	Жүрсең де қай қиырда, ұмытпағын.

	Сені іздейтін, басқаға қия алмайтын,

	Тыя алмайтын сезімін жігіт барын.

	Құлағыңды рельстің түрші үніне,

	Үн қосты жүрегімнің дүрсіліне.

	Уақыттың өлшеміндей дүрсілдердің

	Барлығын көшірейін жыр тіліне.

	Жаңа бір белестерге жетелер күн,

	Қайтадан гүлденермін, жетер еркім.

	Тек осы бір көктемнің күндеріне

	Сағынышым өзіммен кете берсін.





Перронда

	Құрбым менің, орындықта отырып,

	Қиялыңмен шартарапты кездің бе?

	Қолыңдағы балмұздақтай, осыны ұқ,

	Қоштасар сәт еріп жатыр тез мүлде.

	Сыртқа шықтық, бұзып-жарып бүгінгі

	Ығы-жығы вокзалдың дүрмегін,

	Көтерісіп келе жатып жүгімді,

	Не ойладың, білмедім.

	Енді мәңгі кездеспеспіз, тегінде,

	Өзі еді бұл мазалаған сұрақтың.

	«Олай болмас, кездесерміз» дедің де,

	Жылы сөзбен жұбаттың.

	Қимастығым көздерімде тұнса да,

	«Ал қайта ғой, бақытты бол» деп күлгем.

	Ерініңнен сүйгім келіп тұрса да,

	Тек бетіңнен өптім мен.

	Әлденені айта беріп басылдың.

	«Хат жазармын» деумен ғана шектелдің.

	Мен де бәрін өз ішімде жасырдым

	Уақыт жоғын ескердім.

	Күн кешермін сенен жырақ, түк етпес,

	Өзгеше бір өмір көшін түзермін.

	Менің таудай талабыма тілектес

	Өзің бар деп жүрермін.

	Х Х Х

	Жас жанымның желегін,

	Желпіп, самал, еспедің.

	Көкжиегім кең едің,

	Тарылғаның неткенің?

	Қуаныш жоқ бұрынғы,

	Көңіл күйкі бір түрлі.

	Ұқпағандар сырымды,

	Тереңіме бір сүңгі.

	Сағым тұнған тауларға

	Сағым сынып қараймын.

	Бұл жалғыздық, дау бар ма,

	Қинар мені талай күн.

	Езуімнен күлкімнің

	Иірімі қашады.

	Жиі-жиі күрсіндім,

	Ішім жалын шашады.

	Асқар асу басында

	Батқалы тұр сері – Күн.

	Қалды бірақ қасымда

	Жырым – жалғыз серігім.

	Арманыма жалғасқан

	Алып ұшты бір ағын.

	Талпынамын талмастан,

	Таңды – таңға ұрамын.

	Х Х Х

	Білемін мен...

	Тұңғыш жырды жазғанда жүрегімнен

	Өзің едің мен үшін бақыт деген,

	Сен үшін көп ғашықтың бірі едім мен.

	Қылығы оңды

	Қыз едің, жанарыңның сыры мол-ды.

	Алғаш рет қызға арнап гүл ұсындым

	Сен үшін көп гүлдердің бірі болды.

	Нұрлы өңіңнен

	Дәме қылып қарайтын кім көрінген.

	Менің нағыз өмірім бастау алды,

	Өзіңмен бірге өткізген күндерімнен.

	Қасымда сен...

	Төмен салған кірпігің, қасың да әсем.

	Күреңітіп отырдың, осы сәттің

	Жалқы екенін білгенде, жасырмас ем...

	Жасырмас ем...

	Жалынымды төгер ем жасынға тең,

	Басылмас ем бар сырым ақтарылмай,

	Үнсіз қалдым, алайда, осым қатем.

	Бақ іші еді.

	Кезіктірдім кейіннен тағы сені,

	Ұғыспадық. Дер кезін өткізбеуден

	Тұрады екен өмірдің мәні, тегі.

	Х Х Х

	Өзімісің жырға айналған Тоғжанның,

	Мен Абай боп жаралмағам, кешір сен.

	Көзімісің арман болған Қорланның,

	Естай болып ән арнаман, кешір сен.

	Балқадиша, Ақтоқты да бола қой,

	Бірақ әнім – Ақан сері әні емес.

	Көкірегіме өзің жайлы толады ой,

	Бәлкім менің қуғанымның бәрі елес.

	Ұнатқанмын ұяң, бала сезіммен,

	Күлімсіреп қарап жүріп әр таңға.

	Мәжнүн емен дүниеден безінген,

	Ақыл-санам артты сенің арқаңда.

	Бұдан артық иіп қайтем басымды,

	Тек жырымда қалды есімің, кешір сен.

	Лүпіл қаққан жүрегіңнен атымды

	Өшір мейлің, өшірсең...

	Х Х Х

	Мұқағали, Фариза, Жұмекен мен Төлеген.

	Жырларымен сырласам, аламын да сөреден.

	Отырамын оңаша, адам ұқпас пішінде,

	Сені іздеймін жүр ме деп, сол жырлардың ішінде.

	Таба алмасам жоқ амал, өзім жазам бір өлең.

	Әрбір жолы – тамыры сен деп соққан тірі өлең.

	Аяулым-ау, нұр болып жүрмесең де қасымда,

	Дәптеріме жыр болып, еніп кеттің расында.

	Сағынышты хаттарым, айналсын да кептерге,

	Саған қарай самғасын, бөгелмесін еш жерде.

	Көңілімнен кетпедің, көз алдымнан кетсең де,

	Өмірімсің сен деймін, кешпесең де, кешсең де.

	Саған ұқсас, сен аттас қыздар көрсем бір түрлі,

	Ұмытамын күлкімді, бұлт бүркіген күн сынды.

	Сүйер ме екен дәл мендей, сені сүйер басқа жан,

	Маған біткен бұл жүрек жұбанар ма басқадан.

	Өмір оны көрсетер, жаным жасыл бір шыбық,

	Жапырағым жаярмын, жасқаса да тіршілік.

	Ал әзірше жалықпай, жыр жазайын түрленген,

	Бір тазарсын жүрегім, өзің салған іздерден.

	Х Х Х

	Неліктен, жаным, түске кірмедің,

	Мен жайлы мүлде ойламадың ба.

	Қиялда тербеп күткенім менің,

	Сезімге терең бойламадың ба?

	Сонау бір күні, жоғалдың ұзап,

	Ағылған жұрттың ішіне сіңіп.

	Соңыңнан үнсіз қадалдым ұзақ,

	Айрылғанымды түсіне тұрып.

	Амал не бірақ, он сегізде едің,

	Қиялың содан асқақ-ау сірә.

	Күн-түні сені көксеп іздедім,

	Сезімімді адал сақтамау күнә.

	Құлазып көңіл, мұң ерікті алып,

	Бір өзім сыймай алып қалаға.

	Бұлттарға еріп, түнеріп барып,

	Селдеткім келді жазық далама.

	Х Х Х

	Өзің жақтан жетпеді ғой бір хабар,

	Өзім жақтан кетпеді ғой бір хабар.

	Сағынғанда сазды әуендер тыңдалар,

	Ой - зынданға тұтқын көңіл мұңданар.

	Қырға бардым сен есіме түскенде,

	Мен есіңе түсіп кетсем қырға бар.

	Мен түсіңе, сен түсіме – енбедік,

	Жасыл бақта жолығуға келмедік,

	Сөз алысып, сөз де және бермедік,

	Белден асып бүлдірген де термедік.

	Екі жолға түсіп алып жөнелдік,

	Махаббаттың жүгін ғана өңгеріп.

	Табыстырып, шарықтатты бізді өлең,

	Қоштастырып, алыстатты бізді өлең.

	Менің мөлдір айдынымсың жүзбеген.

	Сендей жанды тапқанша көп іздегем,

	Тауып алып, жоғалтқанмын ізінше,

	Жоғалтқан соң және күдер үзбегем.

	Тереңінде тұнған арман, тұнған ар,

	Маған қайта қадалар ма бір жанар.

	Жастық өмір мәңгі десе кім нанар,

	Сенен, менен, күндері оның ұрланар.

	Күрсінтетін, сүйсінтетін, өшпейтін,

	Өткен күннің естелігі – жыр қалар.

	Х Х Х

	Сен кешірім сұрапсың,

	Кінәң бар ма, бұ қалай?

	Өлеңімді ұнаттың,

	Өзім қалдым ұнамай.

	Жыр-бұлақтың көзімен,

	Қымбаттым-ау қымсынба.

	Таусылғанда төзімің,

	Тұнығымнан сусында.

	Көбі уайым, көбі мұң,

	Күндер кешсем түңілмен.

	Өліп қалған көңілім,

	Өлең болып тірілген.

	Ұға алмасаң бар ма дау?

	Сақта мұны сен есте.

	Өлеңдерім, қарғам-ау,

	Менің өзім емес пе?

	Х Х Х

	Қалқам-ау, тұрағың қайда,

	Алатау бауырында ма.

	Жел өпкен құрағын майда,

	Қаратау сауырында ма.

	Жаңаша бастадың ба әнді,

	Бал сезім тым алыс қалып.

	Перроннан басқа бір жанды,

	Қарсы алып, шығарып салып.

	Назданып, дірілдеп сырғаң,

	Жігіттің мәрті сұқтанып.

	Жанарың күлімдеп тұрған,

	Жанармен шарпысып қалып.

	Сыландап, сыңғырлап үнің,

	Жастықта көп қызған жалын.

	Жайлауда жұлдың ба, күнім,

	Далаңның өрт қызғалдағын.

	Оранып жатқан сағымға,

	Түстіктің мақта алқабында.

	Бір мұңға батқан шағында

	Көктемді қатты аңсадың ба.

	Миыңды сан сұрақ құрсап,

	Әйнектен сыртқа қадалып.

	Тұрдың ба қалтырап бір сәт,

	Нұрлы әлем бұлттана қалып.

	Түсінем көпке жетпесін

	Өткеннің өшкен елесі.

	Сені ешкім өкпелетпесін,

	Ешкімге өкпелемеші.

	Біреуді түлетерсің сен,

	Біреуді жүдетерсің сен.

	Қай жерде жүр екенсің сен,

	Қай жерде жүр екенсің сен?

	Х Х Х

	Көшпенді күз тіккен-ау қосын бері,

	Ауыссын жыл мезгілі, тосын ба еді?

	Кезіктірген көктемде көгілдірім,

	Күзде міне, мұңайтып отыр мені.

	Кеткен ұшып басыма қонбай бағым,

	Сен қайдасың бұл күнде, мен қайдамын?

	Күмбір-күмбір күйіммен, жырымменен

	Жалғыздықтың жайлауын ен жайладым.

	Құштармын, қызуы мол отты шармын,

	Жалын қысып, жарылып көкке ұшармын.

	Шашырап, қадалармын көк төсіне,

	Айналып жұлдыздарға кешкі сан мың.

	Аспаннан, тым алыстан сені көріп,

	Бұрымыңды жел болып теріп өріп,

	Жүрсем ғана болғаны айлы түнде

	Түндіктен сәуле болып еніп өбіп.

	Қашықтасың, сезбейсің жылуымды,

	Жылытқым кеп өзіңді тұруымды.

	Төбеңнен жұлдыз төнсе мен деп ойла,

	Есітуге ынтыққан сұлу үнді.

	Көп айта бердің деме мұңым жайлы,

	Жұлдыздар күлмейді, тек жымыңдайды.

	Жазмыш осы – жер мен көк арасындай,

	Жүректер бірін-бірі ұғынбайды.

	Қоңыр кеште, арналып соған әнің,

	Бақта жүрсең басқамен, көп алаңым.

	Аспаннан да безініп, байыз таппай,

	Көкжиекке зымырап жоғаламын.





Көз жасы

	Жылап келе жатыр жігіт,

	Троллейбуста кемсеңдейді.

	Терезеге басын бұрып,

	Күйінішін жеңсем дейді.

	Осы еді ғой міз бақпасың,

	Дүрелесін, қамшыласын.

	Отқа салып жүз қақтасын,

	Көрсетпейтін тамшы жасын.

	Сонда қалай, бұл неліктен,

	Өзін бақсыз сезінгені?

	Айрылғандай мүлде еріктен,

	Бордай кенет езілгені?

	«Мұның не» деп түңілдім мен,

	Шынын айтты ол өңі жүдеп.

	Бәйтеректі бүгілдірген

	Махаббат қой, о құдірет!

	Ол үздіккен бір ақмаңдай

	Басқа жанға көзін сүзіп,

	Шын сезімге тұрақтанбай,

	Кете барған сөзін бұзып.

	Тағдыр кейде ол да мазақ,

	Қосылмастан жол қалады.

	Махаббаттың қонғаны азап,

	Және қайғы қонбағаны.

	Айттым оған: «жасымағын,

	Өткеніңді бағалашы.

	Шақырады асыл әнің,

	Алға үмітсіз қарамашы.

	Мұң келтірген саған ащы

	Беймәлім қыз маған аты

	Көз жасыңның садағасы,

	Көз жасыңның садағасы!

	Х Х Х

	Жиырма бес, жүрмін міне көшеңде мен,

	Жастықтың оты барда өшем демен.

	Сыйғызып бар ғаламды құшағына,

	Аспаны көңілімнің нөсерлеген.

	Дүние, бесігіңде тербелемін,

	Есем бар алынбаған сенде менің.

	Тіршілік теңізінде ығып кетпей,

	Жел кернеп желкенімді мен келемін.

	Кетіп ең айдыныма қона алмай түк,

	Ақ құсы өлеңімнің орал қайтып,

	Өмірде адал жан көп, бұл пәнидің,

	Байқайын ақиқатын соларға айтып.





Әйел мұңы

	Көктем ғой мына келген, құлпырды маң.

	Таранып айна алдында тұр құрбы жан.

	Бұл көктем досым үшін үміт, сенім,

	Ал маған көңілсіздеу былтырғыдан.

	Балаң жігіт күттірмей жас ғашығын,

	Жатақхана есігін қақты ақырын.

	Құрбым кетті, бөлмеде қалдым жалғыз

	Көлеңкедей аңдып кеп басты ащы мұң.

	Мен ертең сағынышымды іркіп мүлде,

	Қайтпақпын әз ұяма, бір түкпірге.

	Қыр асып қашқан қоян – қыз дәуренім,

	Кеткендей елік – сезім үркіп бірге.

	Жарым бар қара жолға көз қадаған,

	Жан еді ол сезімімді қозғамаған.

	Алдаған, бағы жанып қолы жеткен,

	Өзімді сүйгендерден озған адам.

	Шіркін-ай, жастық шақтың көші қандай!

	Барады-ау мені қайта қосып алмай.

	Беймезгіл кезіктірген бір бейнені,

	Дал болдым ұмыта алмай, өшіре алмай.

	Сол еді-ау мен іздеген нағыз адам,

	Шын сырын қалай ғана танымағам.

	Дүние-ай, көктеректің түбіне кеп,

	Үн қатса не дер едім тағы маған?

	«Мәңгіге бас қосайық, биыл» деді,

	Көзге ілмедім, өр басым иілмеді.

	Жолықтыра білетін жазмышыңның,

	Қоштастыра салуы қиын ба еді?!





Әминаға

	Әлдилеп әсем ән-ырғақ,

	Мүлгиді күзгі қоңыр бақ.

	Иесіз көңіл көліне

	Нұр шашып күннің көзі де,

	Аққулар қонды мамырлап.





Жарға тілек

	Келді міне жаңа ғасыр - ғажап шақ,

	Көңіл таза, аспан ашық, қар аппақ.

	Жаңа ғасыр – оқылмаған бір кітап,

	Қолыңа ал да оқы бәрін парақтап.

	Жүз жылда бір бұйырады бұл бақыт,

	Жаңа ғасыр тарту етсін шын бақыт

	Әр ұрпақтың бар өзінің ғасыры

	Сол арқылы тұрады олар үн қатып.

	Сенсіз өткен әрбір сәтім – бір ғасыр,

	Тереңінде таусылмайтын жыр жатыр.

	Дәл осы жыл тоғысқандай қос ғасыр,

	Дәл осы жыл ұштасқандай сырға сыр.

	Онсыз қалай өмір - өмір аталмақ,

	Онсыз қалай жерде жұмақ жасалмақ:

	Мен тілеймін, оты мәңгі сөнбейтін –

	Ғасырлармен өлшенетін махаббат

	Бір қанағат ете білмей барға да,

	Басын ұрып жүргендер көп жарға да.

	Таразысы қисаймайды тірліктің,

	Жүрегіңді билеп тұрса ар ғана.

	Әр жалт еткен мезетіңнің құнын да,

	Бағалай біл, асылым деп ұғын да.

	Ару қалқа, айналасың сонда сен

	Ғасырлармен өлшенетін ғұмырға.

	Сәлем саған ХХІ - ші ғасырдан,

	Қақпасы әне, тұр айқара ашылған.

	Ұлы тойға ақ тілегін арнайды,

	Сен іздейтін, сені іздейтін жақын жан.

	Х Х Х

	«Қарағым-ай...

	Қырға шығып жолыңа қарадым-ай»

	Қазағым-ай, әніңнен айналайын,

	Қайран көңіл елжіреп барады жай.

	Тұрғандаймын түсінбей өзімді онша,

	Сабыр, сабыр, не болған сірә маған

	Ән дегенің сезім ғой, сезім болса,

	Көктем ғой қайта оралған, кінәламан.

	Сыр білдірмес кезім көп, тегі менің

	Үндемеуге керек қой берік шыдам.

	Барлығын да жаныммен сезінемін,

	Жүрегімнің көзімен көріп тұрам.

	Жүрем кейде жан құсап жаратпаған,

	Абайсызда от болып жанатындай.

	Кейде мойыл көздерге қарап қалам,

	Тереңінен өзімді табатындай.

	Қыз – мүсін табиғатпен ғажап үндес,

	Періште бейнесіндей бұлт ішінде.

	Музыка тәңірісі жаза білмес

	Нота бар қыздың сыңғыр күлкісінде.

	«Қарағым-ай...

	Қырға шығып жолыңа қарадым-ай»

	Қазағым-ай, әніңнен айналайын,

	Қайран көңіл елжіреп барады жай.

	Х Х Х

	Кешіктік пе, кім білген...

	Жаңбырлы күн есіңде ме, тең құрбым.

	Ақ сезіммен ақтарылып тұрдым мен,

	Ақ желеңің ағараңдап сен тұрдың.

	Маңдайыңның бағы болсам деп едім,

	Ал ол тұста жазулы екен жат есім.

	Жазып қойған Тәңір шығар, себебін

	Біз ұқпаймыз, түземейміз қатесін.

	Махаббат деп аталатын мың жылғы ән,

	Осы жерде кетті соның бірі өліп.

	Кәрі шыңдар бас шайқады қынжылған,

	Ағыл-тегіл жылады аспан түнеріп.

	Әр бағытқа аттанар сәт туды анық,

	Төбемізден шыр айналып ұшты бақ.

	Бара жаттың ақ желеңің суланып

	Менің де аппақ көңіліме түсті дақ.

	Тағдырыма жүрген жоқпын өкпелеп,

	Атар әлі шұғылалы мендік таң.

	Мен қазанның дауылы ұрған көктерек,

	Теңселсем де жер құшпан!

	Х Х Х

	Сан ғасыр аңыз қылып ел тербеген,

	Бір рет Қазығұртты көрсем деп ем.

	Мендегі махаббаттың кең құшағы

	Ешқандай қашықтықпен өлшенбеген.

	Түбінде жүрегімнің жебе қалған,

	Болмаса ол махаббат, неге қалған.

	Самғап кеп сұлу Эрот – бала «құдай»,

	Жаралы етті-ау садағын кезеп алдан.

	Қандай жол тұрған күтіп бізді алдағы,

	Бақытқа бастайтұғын із бар ма әлі.

	Қай күні, қай белесте гүл ашарсың,

	Бейкүнә Қазығұрттың қызғалдағы?

	Көңілің бір қиялға асыққандай,

	Жет онда, орта жолда жасып қалмай.

	Сезімге сенейікші, онсыз-дағы

	Барады жер бетінде ғашық қалмай.

	Х Х Х

	Мен сағынамын...

	Алыста қалған балалығымды,

	Өзгерген шығар дала бұрынғы.

	Қала бүгінгі – ол да ыстық маған,

	Бар еді бір қыз жанары мұңды.

	Сен сағынасың ба?

	Қиялыңдағы Қобыландыңды,

	Күтесің аңсап жолынан кімді?

	Қызылбас елін жеңіп оралса,

	Құртқасы болып жолығар күнді.

	Мен түсінемін...

	Жалғанның мынау алдамшылығын,

	Махаббат, рас, арманшыл ұғым.

	Қорғаймын бірақ адал сезімнің,

	Бүршігін жаңа жарған шыбығын.

	Сен түсінесің бе?

	Ақын жүректің шын берілгенін.

	Бақ сыйлар маған бір көрінгенің.

	Күндерім куә өзіңді іздеген,

	Куә - жыр жазған түндерім менің.

	Мен өкінбеймін,

	Айналсаң өзге жанның бағына,

	Бәрінде мұның бар бір мағына.

	Қозы мен Баян болуды жазбаған,

	Біздің буынның тағдырларына.

	Сен өкінбеші,

	Кінәлі бұған сенбісің айым,

	Жырымнан басқа немді ұсынайын.

	Өлең боп қалған өрім жылдардың,

	Еске алар болсаң белгісі дайын.

	Мен айтамын...

	Жеткізе алмасам жырым айтады,

	Мүмкіндік мұндай мың рет қонбас.

	Жүрегің тұрса жылымай тағы,

	Жылытар оны құдірет болмас.

	Сен не айтасың?





Жанымның нұры

	Жанымның нұры... Қалма сен бұған өкпелеп.

	Аңсаймын сол нұр мен жаққа шуақ төксе деп.

	Көңілдің дерті, жүректің еркі – бір өзің,

	Күзімді менің көктем ет.

	Жолыққан жерде жанарыңменен тік қарап,

	Жүзіңе кейде қызғылтым бояу лып тарап.

	Қылығың сенің күй толып тұрған кеудемді

	Күмбірлетті ғой мықтап-ақ.

	Көрінсе бейнең жасыл бақ, дулы даңғылдан,

	Естілсе күлкің залдардан шулы жаңғырған,

	Құлауды білмес ақ ниет туын көтеріп,

	Шығармын жиі алдыңнан.

	Ниеттес бізге,тілектес мынау нұрлы әлем,

	Жаныма мәңгі махаббат керек – бір ғана ем.

	Барлығын сонда сағынышыма сыйдырып,

	Ғашық жүрекпен жырлар ем.

	Сыйладым бір жыр, жаныңда сақта, ұнаса,

	Өмірдің өзі сынасын бізді сынаса.

	Алдыңда жатқан ақ парақ емес,ақ жүрек,

	Басып өт, дәтің шыдаса!

	Бір рет қана берілер,шіркін,жалған деп,

	Бақытын таппай, өкініп, өксіп қалған көп.

	Жаныңның нұрын нұрына қосып жанымның,

	Өртеніп кетсем арман жоқ.





Аялдамадағы қыз

	Сол бір күн бар ма есіңде?

	Қаңтардың қарлы кешінде

	Көрдім де сені келдім мен,

	Тіл қатсам деген шешімге.

	Көңілде жанып үміт көп,

	Жөн айттым саған күліп кеп.

	Таңырқап қалдың түсінбей,

	Бұл неткен қызық жігіт деп.

	Қызықпын, рас, жаны ақын

	Бір жанса от боп жанатын.

	Өмірім менің нұрлы әлем,

	Өлеңім – менің қанатым.

	Алдымнан шыққан күн бе едің,

	Ән бе едің әлде дір қаққан.

	Үніңді сенің іздедім,

	Пернелер төккен ырғақтан.

	Мөлдірей қарап жанары,

	Сезімді сел ғып барады.

	Шығыстан ұшқан бір аққу,

	Алтайдың сұлу маралы.

	Аялдамада тұрсың, қыз,

	Неге үркіп менен жүрсің, қыз?

	Аялдай тұршы бір сәтке,

	Мүмкін біз...





Қыркүйекте жауған қар

	Келсе-дағы бастан кешіп не күйді,

	Бұлтқа бөгет бола алмады тау заңғар.

	Мұз лебімен беттен сүйіп ериді,

	Қыркүйекте жауған қар.

	Тура жүрсем жылдамырақ жетем бе,

	Жел өтіне қарсы салдым қырсығып.

	Бүгін сенің туған күнің екен де,

	Кетті жүрек бұлқынып.

	Менің сенен қашықтығым екі мың

	Шақырымдай, ғашықтығым бір сыңар.

	Құттықтағым келіп-ақ тұр, несі мін,

	Даусым жетпей тұншығар.

	Өмір заңы меселіңді құртады-ақ,

	Қапы қалып, қатып жүр ғой басым көп.

	Ең болмаса хат арқылы бір парақ,

	Құттықтауға хақым жоқ.

	Саған ойша сапар шектім мен, міне,

	Аяқ астым отыз орман, алпыс тау.

	Көңіліммен үндескісі келді де,

	Қыркүйекте қар түсті-ау...

	Х Х Х

	Аяулы қарындас-ай, арманбысың,

	Көркің сенің мәрмәрдан салған мүсін.

	Күлкің қайда кешегі бала көңіл,

	Сен де өмірден сыбаға алғанбысың?

	Жат шаңырақ түндігін ашқаным-ау,

	Жан сырыңды жазыпсың хатқа мынау.

	Қолыма тиді конверт жұп-жұқалтаң,

	Ал сорымыз, керісінше, қап-қалың-ау.

	Тіршілік соқпағында құйын ойнап,

	Жүрміз-ау мұң өлкесін жиі бойлап.

	Өткенге қайта айналып бұрыла алмай,

	Беймәлім алғы күннің сыйын ойлап.

	Сыр аз ғой бұл заманда сиқыр басым,

	Мөлдір көз махаббаттар тыйсын жасын.

	Мен кештім, сен кешерсің, ең бастысы,

	«Кешір» деп тағдыр бізге исін басын.





Сәуірдің бір күні

	Арманым, тағы болдың кез,

	Ыстық жүз, көркем, таныс үн.

	Арылдым мұңнан сол бір кез,

	Аралап кеттік бақ ішін.

	Болып ем саған мұнша асық,

	Кім ұғар бастан кешірмей.

	Қасымда тұрдың нұр шашып,

	Көктемнің көшірмесіндей.

	Серуен құрған жас-кәрі

	Сынай бір қарап өткендей,

	Түйіскен анау бастары

	Бақытты жандар дескендей.

	Білмейді-ау олар, өткелсіз

	Өзендер бізді тұр бөліп,

	Көңілдер содан көктемсіз,

	Жатса да дүние түрленіп.

	Сен бір гүл – қыстың ызғарын

	Мезгілсіз кешіп күрсінген.

	Жылытпақ жырмен қыз жанын,

	Жүрегі шерлі жыршың – мен.

	Сәуірдің бұлты кемсеңдеп,

	Ырқымен желдің көшуде.

	Неге іздеп келдім мен сен деп,

	Жану ма әлде өшу ме?

	Жарқ ете қалып, жұмақтың,

	Жоқ болған жұмбақ құсындай.

	Өзім деп маған сыр аштың,

	Жаныңды бірақ ұсынбай.

	Үстінен бақтың әрі асып,

	Алыста бұлттар селдетті.

	Қиыла қарап қарашық,

	Қош айтар мезет кеп жетті.

	Қия алмай таудың шыңдарын,

	Жауа алмай кеткен жаңбырдай.

	Басыңнан ұшқан шын бағың

	Едім ғой, еркем, тағдырды-ай...

	Х Х Х

	Толы ғой өмір сұраққа кілең,

	Махаббат деген бар ма екен?

	Жалғанда жалғыз ұнатқаным ең,

	Жырлап та, жылап, әндетем.

	Елестеп бейнең алаң еткенде,

	Жүрсем де мейлі, қай маңда,

	Сен бе деп қалам самал ескенде,

	Аққайың шашын жайғанда.

	Қаққанда бұлттар мамық қанатын,

	Одан да сәлем сөз күттім.

	Шіркін-ай, саған алып баратын

	Шақырымдарға көз тіктім.

	Жусанның елтіп жұпар исімен,

	Сені аңсап жаттым әр белде.

	Ынтықтым рояль клавишінен

	Күрсінтіп шыққан әндерге.

	Саған да нұрын шашып тұр ғой деп,

	Айлы түндерге тамсандым.

	Қайдасың, қайда, асықпын ғой деп,

	Жаһанға келді жар салғым.

	Ақбозға мініп алысқа шаптым,

	Ақ жаңбырларға малшынып.

	Бәрінен соның жұбаныш таптым,

	Қалмадым мұңға жаншылып.

	Жанардың ойнап жиі жарқылы,

	Сезімнен балқып кетер бой.

	Махаббат – бірді сүю арқылы

	Бәрін де сүю екен ғой.

	Х Х Х

	Махаббатқа барар жол бар, қайтар жол жоқ деген бар,

	Бұл алдамшы дүниеде жаным сүйген сен ең жар.

	«Қоштасайық». Бір-ақ ауыз үкім айттың тым қатты,

	Құштарлығым қасіреттің тереңіне шым батты.

	Асық сен де, өз жүрегің қалап тұрған жаққа бар,

	Ол жақта да бір танысың қауышатын шаққа зар.

	Бар тілегім, түскен жолың адастырмас болғай- ды,

	Тұман – тірлік қарыс жерден өкіндірсе сол қайғы.

	Бізге тағы қоштасуға тура келді-ау, ал құрбым,

	Мені есіңе ала жүр деп жыр-естелік қалдырдым.

	Өлең, өлең, өлең құнсыз, өлең бірақ киелі,

	Желеп-жебеп жүрсе сені шапағаты тиеді.

	Әр өлеңім – жүрегімнің қаны еді ғой ұққанға,

	Тамып түсер кейде өмірдің берген уын жұтқанда.

	Мен тірліктің бақытынан, балынан ем дәмелі,

	Көңілімде кір жоқ еді, шырқағаным ән еді.

	Алғаш рет у ұсындың, ең ащысын запыран,

	Сенсіз қалай күн батырып, таңды қалай атырам.

	Десем-дағы мен о бастан қайғыға осал емеспін,

	Мүсіркеуге, тіпті аяуға тиісті емес мені ешкім.

	Қайта оралсаң көңілімнің біраз ғана назы бар,

	Кеудемдегі өзің салған жараңды өзің жазып ал.

	Жасыл-жасыл жапырағын самал желі шайқаған,

	Сырға, жырға тұнып тұрған көктем боп кел қайтадан.

	Қарлығаш боп ұя салсын маған деген сенімің,

	Жұпар шашсын қара шашың, қара көзің, ерінің,

	Сонда жаным, Хафиз шайыр жырлағандай сенің де,

	Самарқант пен Бұхараның құны жалғыз меңінде.

	«Жоқ, жоқ, сені қаламаймын, сүйе алмаймын мен тіптен»

	Дегің келсе, көп асықпа, деміңді бас ентіккен.

	Менің қайран жырларымды тауып алып, құрастыр,

	Ең соңғы рет оқып шық та жанған отқа лақтыр.

	Махаббаттың майданында қылышқа бас ұсынған,

	Шейіт болған сарбаздардай өлсін жырым, құшырлан.

	Көз алдыңда лапылдаса көк түтіні бұрқырап,

	Сол алауда мен де жанып жатыр дей бер шырқырап.





Ұлы сезімге араша

	Любовь всесильна: нет на земле

	ни горя – выше кары ее, ни счастья –

	выше наслаждения служить ей.

	В.Шекспир

	Айыптай көрмеңдер, адамдар...

	Жүрегінде махаббат тұтанғанды,

	Сол оттан бір ғаламат күш алғанды,

	Сол оттан арманына қанат бітіп,

	Дауылмен арпалысып ұша алғанды.

	Жолын бөгемеңдер...

	Сезімі сарқырама тасытқанда

	Бой бермес бұқтырғанға, жасытқанға.

	Қарсы ағып арна бұзған дариялар –

	Тоғысар бір-біріне асыққанда.

	Жұбатыңдар...

	Түңілгенде таусылып бар шамасы,

	Жанарынан мөлт етіп тамса жасы.

	Жылатпаған махаббат – махаббат па!

	Ол да бақыт, болғанмен қаншама ащы.

	Күле қарамаңдар...

	Күйіп-жанса ерен ұл, нәзік қыздар,

	Қабағыңды қарс жауып танытпа ызғар.

	Сүймегеннің барлығы күнәһарлар,

	Ғашықтардың бәрі де жазықсыздар.

	Кеше көріңдер,

	Күнәға жол берсе егер алқынысы,

	Ақылға сыймай тұрса талпынысы.

	Біреу боп соғып тұр ғой екі жүрек,

	Және ортақ болып тұр ғой бар тынысы.

	Сүйініңдер...

	Қарамай қу дүние, атақ-атқа,

	Бір сезім көңілдерде шапақ атса.

	Тек мүсіркеп жүрмеңдер, қажеті жоқ,

	Табыныңдар осындай махаббатқа.

	Х Х Х

	Көптен бері жазбап едім жырды мен,

	Кейде солай үнсіздікпен сыр бүгем.

	Жауқазын – жыр қар астынан қылтиып,

	Көктей алмай, көктем аңсап тұр білем.

	Басқа кештен айырмасы аз бұл кештің,

	Мұң кештім де, елесіңмен тілдестім.

	Жүрегімнен бермегенмен ет кесіп,

	Қаламыммен тіліп, түйреп жыр кестім.

	Жыламауға жаралғансың, қуатым

	Сені мәңгі жырлап өтпек бір ақын.

	Бар бақытын саған тілеп тірліктің,

	Содан өзі бақыт кешіп тұратын.

	Рас, рас, сен де көптің бірісің,

	Қалай ғана кінә тағам, құрысын.

	Бірге күліп атырмаған таң үшін,

	Бірге жүріп батырмаған күн үшін.

	Табыну мен сағыну да егіз бе ед?

	Бір-ақ рет жүзін көрсем дегізбек.

	Мен даламда құлан болып жортармын,

	Мағрибтан, машырықтан сені іздеп.

	Тағы қашан біз кезігер екенбіз?

	Жүйрік жылдар сынағына бекембіз.

	Тірлік болса жұмыр жердің үстінде,

	Қарттық деген бір асуға жетерміз.

	Сонда сенің ақ жаулығың желбіреп,

	Сонда менің ақ таяғым жер тіреп,

	Өткен жайлы, өмір жайлы сөзге есе

	Бермес едік, егіліп те елжіреп.

	Сезім қылын қозғай білер көзкөрген,

	Қарай қалып нұры тайған көздермен.

	Өң, үнімнен өмір ізін көрерсің,

	Көңілімнен не көрерсің өзгерген.

	Мен тұрмаспын, сен тұрмассың үлбіреп,

	Бір қуанып, қалар көңіл бір жүдеп.

	Жиырмадағы бала ғашық қалпында

	Жатар жылап жетпістегі бұл жүрек.

	Х Х Х

	Аңсатқан, бастан неше дүркін көшкен,

	Тағы да келеді сәуір, шіркін көктем.

	Беймезгіл көңілімнің бір түкпірін

	Боз құлын - қайран өлең бүлкілдеткен.

	Кей көктем құлпыртса да кең өлкені,

	Аспаны кей көктемнің көлеңкелі.

	Бір сәуір жарқ еткізіп жолықтырып,

	Бір сәуір кеткен алып менен сені.

	Көктемдер содан бері алмасуда,

	Әділет әбілетпен арбасуда.

	Бізді өмір бөлек-бөлек тіршіліктің

	Жалына мәжбүр етті жармасуға.

	Ұстазсың, мектебіңе келіп кірдің,

	Жол таптың ертеңіңе сеніп, құрбым.

	Ең үлкен шәкіртің – мен, білесің бе?

	Жырлауды махаббатты сен ұқтырдың.

	Сан айттың жырларымның ұнайтынын,

	Жадымда қалды назды бір айқын үн.

	Кім білген жаның салып қорғамасаң,

	Шыңға да тіккен туың құлайтынын.

	Жастық шақ, жан тербеген нұр шағым ең,

	Деуші едім бестік баға тұрса кілең.

	Сен мәңгі жойылмайтын екі қойдың,

	Өмірдің бақыт деген бір пәнінен.

	Х Х Х

	Сағынғанда бір келерсің,

	Сарғайғанда бір келерсің,

	Алатаудың баурына...

	(Қырғыз әні)

	Баурында Алатаудың қалған арман,

	Сағынтты, келдім тағы сар даламнан.

	Алатау сол Алатау қалпында тұр,

	Ал арман... қарсы алмады арман алдан.

	Сол қалпы таудың сұлу бөктері де,

	Сол қалпы көктерегі, көктемі де.

	Онда да дәл осылай аспан иіп,

	Ақ нөсер ақ маржанын төкпеді ме.

	Бәрі де, бәрі орнында, бірақ, бірақ...

	Қайдасың? Жан қинайды бірақ сұрақ.

	Маңдайы тасқа тиіп, табан асты,

	Тапталған сенім жатыр құрақ-құрақ.

	Х Х Х

	Таба алмай сені қанша іздегенмен,

	Бір сәт те күдерімді үзбеп ем мен.

	Бір күні кіріп келдің есік қағып,

	Көктемім сен шығарсың күзде келген.

	Санам сау, жырға құмар жаным масаң,

	Жүрегім осы менің, қабылдасаң.

	Жалғыз-ақ саған деген бос орынға

	Қонақтап мәңгілікке дамылдасаң.

	Х Х Х

	Қайтейін қинадың ғой...

	Қаншама қинасаң да қимадым ғой.

	Жырыма, жүрегіме сыйған сәулем,

	Тайқылау маңдайыма сыймадың ғой.

	Алладан тілеп ек қой мен де, сен де

	Көн-дағы бермесіне, бел бекемде.

	Салайын мен де Ақанша «Бидайыққа

	Лайық қарағым-ай, енді есенге».

	Шын бақыттың жолы ауыр, сынақ та мың,

	Тартынғаның – тауыңды құлатқаның.

	Неге, жаным, аттамай кете бардың,

	Осы жолдың ең соңғы бір аттамын.

	Жаралмаған жақсы еді жаралғанша,

	Надандық тұтқыны боп қамалғанша.

	Не шара бір тәуекел жетпеген соң,

	Құрбандық етпеген соң амал қанша.

	Кетсе де оралмасқа ғаламат шақ,

	Көңіл сол баяғыдай адал, аппақ.

	Таға бер айыбыңды, көтерейін,

	Бейкүнә махаббатымды аманаттап.

	Қиналдым түзу жолды таңдау үшін,

	Ой кештім өкінішке қалмау үшін.

	Ұшында қаламымның өлең емес,

	Ол менің шырылдаған жан дауысым.

	Тек бізге мұндай тағдыр тиесі ме,

	Аларсың мені мүмкін жиі есіңе.

	Келейік осы жерден тәубемізге,

	Соқтықпай махаббаттың киесіне.

	Х Х Х

	Бәрі өтер, жыл артынан жыл айналар,

	Жұтқан у, тамсаған бал былай қалар.

	Аңсаудан, айқасудан арылармын,

	Дүние жанарымда шыр айналар.

	Қарсы алар тозағы ма, пейіші ме,

	Кім сонда келер екен бейітіме.

	Риза болар ма екен арттағылар

	Тындырған тірліктегі кей ісіме.

	Бәрібір, қалғаннан соң жыр-ән бітіп,

	Жан шіркін кете барар шығанға ұшып.

	Мен бір түп тобылғы боп көктеймін де,

	Басыма сен келер деп тұрам күтіп.

	Сонда сен келер ме едің, кермиығым,

	Жарып шығып қаралы ел жиынын:

	«Кеше гөр - деп, - азапқа салғанымды

	Болғанымды ғұмырлық шер-күйігің.

	Сүріндік, аламыз деп адымды кең,

	Өткен күн бұлдыр елес, сағым кілең.

	Ақ адал сеніміңді жерлегенше,

	Баянды етсем етті бағыңды мен».

	Ғайыптан мен де сонда үн беремін:

	«Жырым қалса, менің де гүлдегенім,

	Жалғыз тамшы көз жасың жапырағыма,

	Тамса егер босқа ғұмыр сүрмегенім».





Т а б ы с у

	«Қалай ғана байқамағам кезінде,

	Ешбір жанға ұқсамайсың...» дедің де,

	Қарай қалдың кекіліңді бір сілкіп,

	Мөлдір көзің кетті тұнып сезімге.

	Жүрегіңнің осы сәтін дір еткен,

	О, қанша жыл күтіп ем ғой тілеп мен.

	Мұң қатырған көңіл мұзы кетті еріп,

	Еріндердің ұшыменен бір өпкен.

	Қандай ғажап, біз табысқан тәтті шақ,

	Сонша мезгіл қайтіп жүрдік жат құсап?

	Жылап қайтқан жүрегімді жырға орап,

	Шайыр болып қайта оралдым, аш құшақ.

	Тек өзімше сүйдім сені, аруым,

	Жалғыз іштім азабымның бар уын.

	Бәз біреуге ұқсай қалсам, оған да,

	Мүмкін ғой деп ғашық болып қалуың.

	Жүрегіңде мәңгі орнауға күш сап ем,

	Байқаймысың, шындық жеңіп шықты әрең.

	Басқаға емес, мен әуелден өзімнің,

	Саған деген махаббатыма ұқсап ем.





Есениннің өлеңі және екі қорап темекі

	Бетпақдала, Бетпақдала.

	Шеті қайда, бағыт қандай.

	Айнала қар, тек қар ғана,

	Аспан мен жер қабысқандай.

	Көкжиекке сүйеп иек,

	Сары ноқат – Күн тұрақтар.

	Сап түзейді ирек-ирек,

	Сап-сары ала бушлаттар.

	Командирдің қатал өңі,

	Қиналғанды білдірмейміз.

	Біз – құрылыс батальоны,

	Орнатамыз, бүлдірмейміз.

	Жүк ауырын артамыз да,

	Бізге сондай үлес тиген.

	Автомат жоқ арқамызда,

	Шошаяды күрек, сүймен.

	Бір шекіскен, бір бекіскен,

	Он бес елден жиналғандар.

	Сарыауыздар бірге түскен,

	Кешегі еркін күйді армандар.

	Казарманың сырын ұғын,

	Жарамайды басқа заңың.

	Жуан болсын жұдырығың,

	Мықты болсын асқазаның.

	Мұнда жақсы атанбайсың,

	Тышқан мұрнын қанатпасаң.

	Тыныш ұйықтап жата алмайсың,

	Таласпасаң, санаспасаң.

	Былғарымен буған белін,

	Қарапайым солдат едік.

	Полигонда туған мені

	Полигонға салды әкеліп.

	Жауынгерлер бөлімдегі,

	«Жастары» мен «қартаңдары»,

	Көтеріңкі көңілдері,

	Жаңа жылды қарсы алғалы.

	Үлкен залға жиналған-ды,

	Арасында жүрдім мен де.

	Азын-аулақ сый да арналды

	Өз өнерін білдіргенге.

	Басты дейсің биге мүлде,

	Кілең ерлер керзі етікті.

	Әйел заты бұл бөлімде

	Табылмайды емге тіпті.

	Аға сержант жұрт алдында,

	Кірдің тасын ойнатады.

	Сазды күйі гитардың да

	Ой түбіне бойлатады.

	Оқып едім мен де өзімше,

	Есениннің «Шаганэсін»,

	Қойды бәрі ел көзінше

	Шаганэ деп маған есім.

	Қуантпай бұл аты мені,

	Замполиттен темекі алдым.

	Тұтынбайтын затым еді,

	Жерлесіме бере салдым.

	Егер сонда екіленіп,

	Кетсем кейде қызып тіптен.

	Төбелеске де тіленіп,

	Атым шықса бұзықтықпен.

	Бір үстелге қарғып шығып,

	Темекіні будақтатып.

	Қарсы келген жанды ықтырып,

	Жыр оқысам шумақтатып.

	«Есенин» боп лақап атым,

	Кетер ме едім лезде мен.

	Бірақ оған аса жақын

	Болмай қалды мінез деген.

	Енді еске алып толғасам да,

	Айтты дей бер күлдірмекке.

	Мен Есенин болмасам да

	Кіріп кеттім жыр-дүрмекке.

	Жүрсем кейде көлеңкеде,

	Енді бірде алда жүргем.

	Өмірде де, өлеңде де

	Қайырбек боп қалғаным жөн.





Үшінші бөлім

	Ішінде адамзаттың дара тұлға

	(поэма және аудармалар)

	Ұлы тенор

	(поэма)

	Жазалы кім, жазасызды күйдірген кім?

	Тексерші өткендердің әрбір ізін.

	(Иса Байзақов)

	Үнашар

	Сырлы әлемге салатын зер,

	Айхай, шіркін, бала күндер…

	Құмартып біз өсіп ек қой,

	Қайда сол бір ғажап үндер.

	Ізгі арманның жетегінде,

	Құлақ түрдік нешеме үнге

	(Жетпісінші жылдар соңы,

	«Сұлушоқы» етегінде).

	Күйден шалқып, жырдан қызып,

	Қашпаған кез қырдан қызық.

	Байжанбаев1 дауысы боп,

	Балалық шақ тұр жаңғырып.

	Шыбық мініп, бұғалық сап,

	Кете де алмай тым алыстап.

	Құлдыраңдап қайтушы едік,

	Қойды өріске шығарып сап.

	Таудан есіп таң самалы,

	Аңқығанда аршалары

	Жота бойлай жел қуалап,

	Әлдебіреу ән салады.

	Таңданыстан тіл байланып,

	Қиял кештім тыңдай қалып:

	«Сонша жерден жетеді екен

	Ән әуені мұндай да анық?

	_______

	1 Қазақстанның халық әртісі, белгілі диктор

	Газет-журнал қарап жүрер,

	Сырын білсе, ағам білер?!»

	Ағам сонда сәл жымиып,

	Қарап қойды маған бірер:

	«Бұл заманның өнерінен

	Түсінігің көне, білем.

	Дауыс бізге жетіп тұр ғой,

	Күшейткіштің көмегімен.

	Тіпті өнерге осал адам

	Қу темірге қоса алар ән.

	Орталықтың радиосы ол,

	Он шақырым осы арадан.

	Бар деймісің онда маңыз,

	Әнші деген сол ма нағыз.

	Баяғыда осы ауылдың

	Бір адамы болған аңыз.

	Мынау тұрған «Таңатыңнан»

	Ұшқан бұлбұл – қанатында ән.

	Көмейінде қуыс қалта,

	Тек ән үшін жаратылған.

	Сағынғанда еліне кеп,

	Шырқайды екен беріле көп.

	Көрмегендер сене алмайды,

	Сері ме бұл, пері ме деп.

	Ол айғайға басқанында,

	Үн қосыпты аспаның да.

	Көшкен ауыл, соққан дауыл,

	Тына қапты қас-қағымда.

	Кең даланы кеткен жауып,

	Неғылған ән, неткен сауық?

	Жеті қырдан жылқышылар

	Жамырасып жеткен шауып.

	Солай дейді ел сөз еткен,

	Ертегі емес, ертеректен».

	Алты жасар сәби кезім,

	Аңқиямын ентелеп мен.

	Ағам үнсіз қалып сонда,

	Көзін тігіп алыс жолға,

	Ойнатып та бергені бар

	Күйтабақты алып қолға.

	Шеңбер бойлап сырғанайды ән,

	Тұрсын қалай тыңдамай жан.

	Тұңғыш рет сусындадым

	«Балқадиша», «Дударайдан».

	Келсе жырдың дәл реті,

	Бала күннің бар үлесі:

	Алғаш сонда білдім атын -

	Қашаубайдың Әміресі,

	Қашаубайдың Әміресі!





Ән басы

	Әміре, домбыраңды қолыңа алшы,

	Серпілтіп «Сегіз аяқ» әнге салшы…

	Ағалық ақылым сол саған берер.

	Үлгі алып, тәлім көрер жерге баршы. (Серік Тергеубайұлы)

	Көргенше ақын аңсар, әнші асығар,

	Қазақтың даласының Арқасы бар.

	Қашаннан сонда туған, өнер буған-

	Алаштың баласының арқасы бар.

	Арқада Абыралы дара, өктем,

	Атағын арқалылар бағалы еткен.

	Қорқыттай, Кетбұғадай күні кеше

	Қобызын күңірентіп Жанақ өткен.

	Бұл жердің түсі суық таулары бар,

	Жол таппай жықпылынан жау да аңырар.

	Жалғызтау – жеке жортқан жортуылшы

	Дегендей «шамаң жетсе аударып ал!».

	Дегелең бір қапталда мұнартады,

	Көрмесең, көрдім деме шын Арқаны.

	Жонындай жолбарыстың сұсты шыңын

	Ымыртта күн сәулесі қызартады.

	Көктемде сулы аңғары Босағаның,

	Алыстан Ақбұлаққа қосады әнін.

	Бір бұйрат бір бұйратқа құшақ жайған,

	Сағынып қарсы алғандай дос адамын.

	Беткейдің қыстан қалған теңбіл түгін

	Жұлмалап, алар емес жел бір тыным.

	Матайдың адырында ауыл отыр,

	Көшпеген ел жайлауға мезгіл - тұғын.

	Бұл да бір момын ауыл жатқан шағын,

	Жұрт жаңа түндік жауып, жаққан шамын.

	Бір шетте Қашаубайдың қараша үйі,

	Жан еді ол дәулеттінің баққан малын.

	Адал жеп, басатын-ды таза қадам,

	Құр емес өнер менен тамашадан.

	Мал-мүлік бітпегені – бір кемдігі,

	Бір кемдік – шыққандығы аз атадан.

	Бұл үйге қонақ келді тым алыстан,

	Қашекең ескі досқа құрақ ұшқан.

	Тойғанның құйған шайы бой жылытып,

	Алғаусыз алма кезек сыр ағытқан.

	Қонағы Жұмаш еді – қатарласы,

	Бірнеше қасында бар сапарласы.

	Естіген ағайын жүр сауық күтіп,

	Әр үйде әнші Жұмаш аталды аты.

	Жілігін әннің шағып, майын ішкен,

	Атағы кеткен елге жайылып кең.

	Баяғы жас күндегі дауыл үннің

	Әлі де жоқ секілді жайы біткен.

	Күткендей әңгіме сәл тынған кезін,

	Бастады Жұмаш енді тыңнан сөзін:

	«Қашаубай, осы келген сапарымда

	Қуандым бір нәрсеге шыннан өзім.

	Мыржықта бір ауылға қонып түнде,

	Түс ауа келе жаттық жол үстінде.

	Кенеттен ән шырқалды.

	Балғын дауыс.

	Тыңдадық көңіліміз толып мүлде.

	Еліте бермейтін-ді көп үн мені,

	Мынау үн шырқамалы, төгілмелі,

	Ауада қалықтаған бозторғайша

	Ән жетті, ән айтушы көрінбеді.

	Әншіні әннен өзге кім жетелер,

	Асығып астық тағы бірнеше бел.

	Бір сайда қозы баққан ұлың екен,

	Білер ме ек, әнге басып жүрмесе егер?!

	Байқаймын, бұл бір бөлек жаратылыс,

	Бәйгі аттай кеудесінде дара тыныс.

	Құрдасым, балаң әнші саған тартқан,

	Өнерін өшірмесін қара жұмыс».

	Мақтауға Қашаубай ма тамсанатын,

	Қысылып сипай берді арқа-басын:

	«Бұл күнде ән салатын шама қайда,

	Өтуде мал соңында қаншама күн.

	Ол рас, Әміреміз ән айтады.

	Көңілді берген бағаң тоғайтады.

	Баулыған Тергеубайдың Серігі ғой,

	Әнші еді бір атасы Жанай тағы.

	Әміре алты жасқа толғандағы,

	Есімде Жанай ата қолға алғаны.

	Кең ауыз, жуан мойын мына балаң

	Әнші боп шығады-ау деп толғанғаны.

	Сөзінің дұрыстығын аңдатқалы,

	Қалам мен домбыраны таңдатқаны.

	Сондағы Әміренің «ән айтам» деп,

	Есімде, домбыраға жармасқаны.

	Атаның батасымен ер өседі,

	Десек те, кедей кіммен теңеседі.

	Ұстазы Серіктің де тұрмысы ауыр,

	Не болар бұл баланың келешегі?».

	Қашаубай сөз аяғын мұңға тіреп,

	Бір ақыл қосар ма екен құрдасы деп,

	Бөгелді.

	Тойған енді тілге келді,

	Үнсіздік сейілуін бұл да тілеп:

	«Жөн айттың,аталары тамаша еді,

	Алайда, сол ғана ма бала тегі.

	Ішінде қалың жатқан Қаракесек

	Жанқұтты қажы емес пе нағашы елі».

	Жарының жайлап айтқан назды сөзін

	Құп көріп, отағасы салды көзін.

	Жұмаштың осы тұста бар айтқаны:

	«Қайда әлгі Әмірежан, алғыз өзін».

	Бұл кезде әнші бала үй маңында.

	Кимелеп өңшең өрім жиналуда.

	Қонақтың жайын сұрап,Әміренің

	Сөзіне әспеттеген илануда.

	Кез болған қолға түспес қымбат жанға,

	Көңілі Әміренің тұрды аспанда.

	Алдында әнші ағаның асқақ әнді

	Не жетсін тыңдағанға, тыңдатқанға.

	Жалпақбас сары бала ықшам келген,

	Лып етіп кіргенінде тыстан бермен

	Бас қонақ: «Шырқап көрші, қалқам, - деді-

	Біразын өзің сүйген мықты әндерден».

	Тізеге қойды бала шанақты оңдап,

	Келтірді құлақкүйін аз-ақ толғап.

	Күлімдеп бадырақ көз ән дегенде

	Желпініп шыға келді қанат қомдап.

	Жас жүйрік жаңа түскен топқа аламан,

	Өнерін көңіліне тоқ санаған.

	Сілтеді Серік ағам әні еді деп:

	«Басында Шұбартаудың қос барабан».

	Айғайы биік шықты ерекше анық,

	Қалақтай домбырасы безек қағып.

	Иіскеп жас талаптың маңдайынан,

	Көсілді Жұмаш енді кезекті алып.

	Сауығы серілердің әмбеге ұнап,

	Сол кеште қанды талай әнге құлақ.

	Міне, енді Жұмаш бастап осынау топ

	Ауылдан аттанбақшы әлденіп ап.

	Өнерге өз өмірін еркін арнап,

	Шықпаса не болады ер шығандап.

	Әкенің рұқсатымен Әмірені

	Әнші аға ел кезуге ертіп алмақ.

	Белгісіз қай қиырға жол бастады,

	Тәуекел, әннен болса қонбақ бағы.

	Қашаубай Тойғанменен тұрды қарап,

	Соңынан перзентінің он жастағы.

	Х Х Х

	«Жалған-ай, не сор бізге келді жуық?

	Есемді ала алмаспын енді қуып.

	Байменен ат құйрығын кесіп келдім.

	Жық үйді, сал арбаға теңді буып.

	Көрсетті қамшы жұмсап қара күшін,

	Маңдай тер, зая болды адал ісім.

	Алты айлық еңбегімді бермей отыр,

	Дау қылып қасқыр тартқан жабағысын.

	Жетеді шеккен зәбір осылардан

	Кетеміз, не тұрса да тосып алдан.

	Жүр едім қала жаққа көшуді ойлап,

	Бұл жерде көзтүрткі боп отыра алман»

	Ерінің сыртқа тепті күллі ызасы,

	Тойғанның көзден тамып тұрды жасы.

	Жиналып, қозғаларда қоштасуға

	Таяды көрші, туыс, тұрғыласы.

	-Қашекең жүреді екен алысқа жол,

	Мұндайға барып отыр намыстан ол.

	Тіл тауып, танысқа қол соза білсе,

	Қалада деседі ғой табыс та мол.

	Ел солай тілектестік байқатысты,

	«Ақ жол» деп азды-көпті дәм татысты.

	-Тоқтаңдар, Серік келді, - дегенді естіп,

	Қашаубай арбасынан қайта түсті.

	Тергеубай Қашаубайға туған аға,

	Күн кешкен мал соңында қу далада.

	Баласы Серік еді, оның өзін

	Көретін ойын-той мен дуда ғана.

	Өнері – түйреп айтар тілге шебер,

	Бірге ұнап, бірге ұнамай күн кешеді ер.

	Біледі Абыралы, Қарқаралы

	Тарақты ақын Серік кім десе егер.

	Әсеттен, Кемпірбайдан Қояндыда

	Үлгі алды түрлі өнерге бой алдыра.

	Абайдың өзін көріп, сөзін тыңдап,

	Серпілді таным көзі оянды да.

	Дарынын Әміренің ерте біліп,

	Үйреткен анда-мұнда ерте жүріп.

	Жан сырын білмегенге жұмбағы мол,

	Жеңгеге «Жаяу сері», «Ерке жігіт».

	Сол Серік мына келген қош айтысып,

	Құшақтап, көңілі сәл босай түсіп.

	Сөз күтті бір-біріне тыныштал деп,

	Тұрған жұрт саусақтарын шошайтысып.

	Ақылын көкейге дәл қондыратын,

	Өлеңмен төгіп-төгіп болды да ақын:

	-Әміре, мынау саған аманат, - деп,

	Мойнына іліп берді домбырасын.

	Ағаның қабыл алып ақ үмітін,

	Әміре кетті кезіп сағым ішін.

	Арқалап бара жатты ол домбыра емес,

	Елінің әнге көшкен сағынышын.

	Артында Жұмаш қалған, Серік қалған,

	Ауылды қимай жүрек ерікті алған.

	Серіктің сөзін іштей жаттап кетті,

	Әміре он үш жасқа келіп қалған:

	«Өмірдің көрдің ауырын,

	Кеттің-ау тағы бауырым.

	Жалмауыз бай жақының

	Бермеді ат сауырын

	Не жаздық біз құдайға?»2.

	Бірінші қайырма

	Бір ғасыр бітіп, бір ғасыр бетін жаңа ашқан.

	Семей шаһары. Қашаубай үйі – ағаштан.

	Қалалы жерге қиналып жеткен кезінде

	Жамағайыны Әренде біраз қарасқан.

	Сыр берді ме екен отпенен суға салған жан,

	Сырқаты меңдеп Қашаубай да өтті жалғаннан.

	Әміре жалғыз Ертіске барып жүкші боп,

	Арбакеш болып, қасапшы болып қарманған.

	-------------

	2С.Тергеубайұлының өлеңі.

	Саржалдан шыққан Қаражан деген мықты адам

	Жаңасемейде зауыт пен дүкен ұстаған.

	Әміре сонда теріні жүрді күзетіп,

	Жиғанша есін, кеткенше басып нық қадам.

	Жаралған мінсіз дарынның күші қалмас жай,

	Жарып та шықты тері қоймасын алмастай.

	Қала тұрмысын меңгеріп алды Әміре,

	Өнері барда өзегі енді талмастай.

	Жақсыны көрсе жақындай жүрді бір табан.

	Өнеге көрді Әлмағамбеттен, Нұртадан.

	Түнгі Семейді тербеткен оның дауысын

	Таныды бәрі: «Әміре ғой – деп, – шырқаған».

	Шақырту көп-ті, тұрмайтын болды тұрақтап,

	Табынғандарға танытпай мінез бір асқақ.

	Әміре жүрді қай жерде болса той, қымыз

	Он сегіз баспа қызыл гармонын құлаштап.

	Оң-солы бірдей жоқ еді сондай әнші, рас.

	Құйқылжытқанда бере алмай кетер жан шыдас.

	Орыстың шалы қосыла шырқап елжіреп,

	Татардың қызы көзінен үзіп тамшы жас.

	Болмады бірақ Әміре деген атқа мас,

	Ақкөңіл қалпы, досының сөзін тастамас.

	Дария тұрса, қасынан құдық қазбас деп,

	Ол отырғанда басқалар әнді бастамас.

	Ертістің ар жақ, бер жағы түгел біледі,

	Жарнамаларға алдымен атын іледі.

	Семейге жолы түскендер оны жүрді іздеп,

	Әміре әнін тыңдамай кету мін еді.

	Жәрмеңке барған сол кезде қолы жеткені,

	Қоянды деген әмбебап дала мектебі.

	Саудаға епті, өнерге шебер кім болса,

	Елу мың адам бағалап сонда екшеді.

	Қоянды жақтан олжалы қайтты Әміре

	Мәди мен Ғаббас, Қалидың елтіп әніне.

	Жақсы мен жайсаң жиналған жерден сәніне

	Сән қосып қайтты, мән қосып қайтты мәніне.

	Жаяу Мұса да батасын берген құп алып:

	«Үлкен бір даңқ алдыңда күтіп тұр анық,

	Екінші Біржан сен болармысың» деген-ді

	Мұсаның кәрі жанары жасқа шыланып.

	Мыңдаған адам естіген ақпар жата ма,

	Құрметтен енді алмайтын еді қаша да.

	Әміре солай еркесі болды халқының,

	Әншіні солай таныды бүкіл сахара.

	Ә у е л е у

	Көргенде Алашорда көсемдерін

	Танылған алты алашқа шешендерін.

	Алдында меймандардың төгейін бір

	Тасыған өлең сөздің нөсерлерін.

	(Әсет Найманбаев )

	Төңкеріс. Салды тағы заман сынға,

	Халықтың келді тағы жаны алқымға.

	Ордасы озық ойдың қайран Семей

	Тыныштық от ішінде таба алсын ба.

	Қақ бөліп «аттан» деген ұран елді,

	Қызылды – ақ, ақ – қызылды қыра берді.

	Ертістің сол жағына оң жағы жау,

	Бір Семей екеу болып шыға келді.

	Осындай тартыспенен,таласпенен,

	Ат алды Жаңасемей Алаш деген.

	Маңына Алашорда жиылды жұрт,

	Азат ел болсақ деген талаппенен.

	Алашта еңселі үй бар шатыры көк,

	Сол үйге келушілер жатыр үдеп.

	Бұрын да бас қосатын ой мен қырдың

	Балуан, әншісі мен ақыны кеп.

	Қаражан – үй иесі – Үкібаев,

	Беделді, сөзіне де ісі лайық.

	Болмаса, он бес жаста қалаға кеп,

	Аз жылда кетер ме еді кісі байып.

	Ақылмен жол табады қиын жерден,

	Көп адам Қаражанның сыйын көрген.

	Ақшасын ұлт ісінен аяп қалмай,

	«Алашқа» кеңсе қылып үйін берген.

	«Қазағым, күнің туды,күй теңелді,

	Өктемнің өңменінен итер енді!»

	Деп жүрген арыстарға іші бұрып,

	Шағаннан Әділұлы Ике келді.

	Өзім деп келгенді кім жатсынады,

	Жиналды елдің игі жақсылары.

	Ахмет, Міржақып пен Әлихан-ды,

	Үйдегі қонақтардың бастылары.

	Бәрінің көңілінде алаң да бар,

	Жан-жақтан жетіп жатыр жаман хабар.

	Әлихан өткір сөзбен ой тастады,

	Жөн сілтеп бұл қыспақтан аман қалар:

	«Алашым, бірікпесең бұзылды күн,

	Қарайды ақтар асқақ, қызыл қырын,

	Кетпесін қолдан ұшып бостандығың,

	Етпесін ұлыңды құл, қызыңды күң.

	Большевик бай-кедей деп тапқа бөлген,

	Жақсы ма туған жерді жатқа берген.

	Бөлініп, бөріге жем болмайықшы,

	Жөн болар елдігіңді сақтап өлген.

	Осындай басқа түскен құқайды аңдап,

	Елші боп Ахаң, Жақаң Қытай бармақ.

	Бүйірден екі алып ел жаншымаса,

	Қазаққа сол болады құтайған бақ.

	Демесін әлін білмей ісінді бос,

	Ірікпе қолдан келген ісіңді, дос.

	Қайрат қыл біліміңмен, өнеріңмен,

	Алаштың әскеріне күшіңді қос».

	Дөп тиді көсем сөзі көңіл тербеп,

	Семейдің ұлт рухы көгін кернеп.

	Отырды Қаныш, Мұхтар, Сұлтанмахмұт,

	Сол көктен жұлдыз болып көрінсем деп.

	Жанары ұлтым десе оттай жанар,

	Жүсіпбек, Халел, Мәннан, Көкбай да бар.

	Қажымұқан нар түйедей ортасында,

	Шолған көз бірден соған тоқтай қалар.

	Әміре осы топтың арасында,

	Сұңғыла сергектік бар қарасында.

	Сөздерін серкелердің сыр ғып түйіп,

	Ішінен беріп отыр бағасын да.

	Байлардан әкесі опа таппағаны,

	Қызылдың кедейлерді жақтағаны

	Ойында тұрса-дағы сезіп отыр,

	Көп екен алашшылдың жақсы адамы.

	Бар екен ғұлама да, зиялы да,

	Ақ екен армандаған қиялы да.

	Көз жасын езілгеннің, сеніп отыр,

	Бір тыйса, осындайлар тыярына.

	Әміре жақын жолдас көбіменен,

	Бәрінің досқа деген көңілі ерен.

	Өзіндей өнер сүйген осы топта,

	Мұның да әр күні ән, өмірі өлең.

	Арыстар талай жайтты талқылады,

	Қауымның жауап тапты сан сұрағы.

	Саясат саябырлап, көңіл қызып,

	Әуелі Әміреден ән сұрады.

	Өнерпаз айт дегенде іркілмейтін,

	Мақтану, баптануды бір білмейтін.

	Қолына қызыл гармон қона қалған

	Әншінің көрер ме едің шіркін кейпін!

	Саусақтар түйме бойлап жылжып өтті

	Суырып алатындай үн жүректі.

	Әуеде «әу» дегені қалды ілініп,

	Жез табақ қабырғада зың-зың етті.

	Аянбай асқақ әнді салды қанша

	Арман не жұрт құмарын қандыра алса.

	Басталып «Сұржекеймен» әннің басы,

	Жалғасты «Қанапия», «Жалғыз арша».

	Жүздері жайсаңдардын жайнап қалды,

	Қайта бір қанат бітіп,қайраттанды.

	Жымиып Ахаң бастап, Жақаң қостап,

	Қасына Әміренің жайлап барды.

	-Қарағым, болмасаң да хатқа жетік,

	Қалыпсың халқың сыйлар шаққа жетіп.

	Өнерің алашыңа алтын діңгек,

	Жүреміз қайда болсын мақтан етіп.

	Соны айтып,қақты келіп арқасынан,

	Қошемет сөз естілді баршасынан.

	Қажымұқан – күш атасы бір гүр етті,

	Аумаған таудың биік жартасынан.

	-Әміре, ағаңның бір бар сұрағы,

	Түр-түсің елестетер қаршығаны.

	Сілкінтіп жер мен көкті дүбірлеттің,

	Айтшы осы, қай жеріңнен ән шығады?

	-Теңеуің әзілдеген дәл келді аға,

	Емес пе жаратушы әбден дана.

	Аямай алып күшті сізге берген,

	Тұрады тұла бойым әннен ғана.

	Жас-кәрі тыныштықты жара күлді,

	Бәрі де болып тұрды жарасымды.

	Әміре қуат алды алыптардан,

	Тағдырдың жаңа беті тағы ашылды.

	Ш а л қ у

	«Ах, как любит Амре степь, как любит степь!»

	(Николай Анов)

	Аңызақ. Жел бір әнге салатындай.

	Ақша бұлт жерге қона қалатындай.

	Бет алған елге қарай үш аттыны

	Тартады қойнауына дала тынбай.

	Тұяқтар сүрлеу жолдың тасын түртіп,

	Шыбындап ат келеді басын сілкіп.

	Семей мен Семейтаудың екі арасы

	Сағымнан сары майдай жатыр кілкіп.

	Әміре – торы ат мінген ортадағы.

	Әнменен қысқаруда жол танабы.

	Мұқатай, Қажығожа – жас әншілер,

	Ағаның қасына ерген зор талабы.

	Аңсайды туған жерді жаны қатты,

	Көңілде көп күндердің табы қапты.

	Әміре айналаны көзбен шолып,

	Тәукенің «Ел қайдасын» аңыратты.

	Мұқырдың бойы мынау. Баяғыда,

	Әкесін қатігез бай аяды ма.

	Жетейік ең болмаса қалаға деп,

	Шешесі жығылса да аяғына.

	Доғарып жандайшабы атты алды кеп,

	«Сендерге көрсетеміз қашқанды» деп.

	Қалаға жаяу жеткен Қашаубайдың

	Намысы осы жерде тапталды көп…

	Ән тауып, аңыз тауып әр асудан,

	Өтті олар Қыземшектен, Қарасудан.

	Ащысу, Жанан өтіп, Шаған жетті,

	Күн батқан, ай аспанда жаңа туған.

	Кем емес Шаған маңы жерұйықтан,

	Келеді отырғанда шөбі иықтан.

	Бұл жердің Әміреге бөтені жоқ,

	Мұнда да әнші талай елді ұйытқан.

	Тынығып ертең жүрмек болып бұлар,

	Тез тапты таныс үйді қонып шығар.

	Елдегі жаңалықтың ең бастысы

	Мейзекке бармақшы екен тобықтылар.

	Аты озып, балуанның асса күші,

	Көшпелі қазақтың сол мақтанышы.

	Тарақты Сылдырбайдың ауылында

	Үлкен бір болады екен ат жарысы.

	Сол жерге жиналмақшы әлді, мықты,

	Бәйгі аттың бәрін баптап алдырыпты.

	Ауылдың той-думанын аңсап келген,

	Асығып Әмірелер таңды күтті.

	Х Х Х

	Па шіркін, қандай еді Арқа жазы!

	Самалы – сыбырлаған қалқа назы.

	Жаңбырша көл бетіне кетер жауып,

	Аспанның бар аққуы, барша қазы.

	Жағасы Борлықақтың жайлау еді,

	Жататын шалғынында қайнап елі.

	Үрген ит, шапқан тұяқ, аққан бұлақ

	Үнінде – тіршіліктің жайлы әуені.

	Жүрегін жусанына байлаулы еткен,

	Міне осы, сағындырған жайлау көптен.

	Туғаннан Әміреге артық жер жоқ.

	Мейзек, Көксеңгір мен Байдәулеттен.

	Бұл жерде өз ауылы, өз елі бар,

	Ұлына мейірімін төгеді бар.

	Бір жұтса қымызынан қаталап кеп,

	Тілемес одан өзге өзегі нәр.

	Дегендей әрбір тасы: «жүрдің қайда?»,

	Елесі өткен күннің бұлдырлай ма…

	Әміре аңқылдап кеп сәлем берді,

	Алдымен ел ағасы Сылдырбайға.

	-Бармысың, әнші бауыр, атың мәлім,

	Қаланың, жырақ кеттің татып дәмін.

	Асықпай аунап-қунап жатарсыңдар,

	Мұндағы бәрі өзіңнің жақындарың.

	Құрдасым Серік ағаң өткір еді,

	Маңдайын тасқа содан көп тіреді.

	Қайтесің заман солай кез болған соң,

	Даланың дауыл мінез өтті де ері.

	Жалғай бер өнерпаздың жақсы атағын,

	Шаша бер шұғылаңды, атса таңың.

	Елім деп келдің екен, еркіндеп қал,

	Қайтарда бізден болсын ат- шапаның.

	Бір сәтте жадырап та, мұңданып та,

	Сылдырбай басты бірден мырзалыққа.

	Сылдырлап, жібермейді сөзден есе,

	Тұрмайды сызданып та, ырғалып та.

	Жүйрігі алдына ат түсірмеді,

	Тамағы жылқы десе ішілмеді.

	Атанды Шимай аға, мырза Сылдыр,

	Мәрті еді, малдылардың ішіндегі.

	Қойғанда басқа өнерін былай тағы,

	Ұстайды қыран бүркіт, құмай тазы.

	Бір туған Сылдырбай, Сәт – қос арысты,

	Даланың көркі емес деп кім айтады.

	Жазира жамылғы етіп тұр сағымды,

	Басына бәйге сөре жұрт ағылды.

	Қызық деп, болғанынан боладысы,

	Қонақтар ат көруге ынта қылды.

	Жүйріктер келтірді екен бабын қалай,

	Сол жаққа жүрелік деп дамылдамай.

	Аққасқа тазы итінің Шимай аға

	Арқасын сипап қойды адырнадай.

	Бәйгеде келіп жүрген алда кілең,

	Көкдауыл, Ақбесті мен Ардакүрең,

	Көкқасқа, Жайдақкерлер жерді тарпып,

	Кермені тұрды керіп салмағымен.

	Бір шетте даңқы бөлек Шимайқара,

	Көз салар сұлу емес қимай ғана.

	Мақтаған қара аттары осы ма деп,

	Біреулер күліп жүрді үйді айнала.

	Сылдырбай атбегі ғой кәнігі шын,

	Жылқының сыртын емес, танып ішін.

	Осы атты бір кедейден сатып алып,

	Баптаған, көрсетер деп әлі күшін.

	Сайгүлік арба сүйреп зорға жүрген,

	Тапқанын шын иесін ол да білген.

	Алдынан жүз қырық ат жеке келіп,

	Бір жолы сексен сиыр олжа кірген.

	Жартысын мырза Сылдыр үлестірді,

	Ат жайы талай жерге бір естілді…

	Иесін көре сала оқыранып,

	Жарысты бұл жолы да тілеп тұрды.

	А, құдай, бұр жеңістің бетін бері!

	Аттардың мәре көздеп кекілдері

	Дүбірлеп жөнелгенде жүз сан тұяқ,

	Дүрсілі жүректердің секілді еді.

	Көңілді ат келгенше демдетуге,

	Шықты енді балуандар белдесуге.

	Аңдысқан бір-бірімен өңшең алып,

	«Кеудеңде жаның болса, кел» десуде.

	Түйедей бірі салмақ салып басқан,

	Біреуі сілеусіндей шалып қашқан.

	Шыдатпай ұстасқанды жер қаптырды,

	Бір жігіт Бөрлідегі жалықпастан3.

	--------------

	3 рудың аты

	Күшіне өнері сай Сымақ осы,

	Көзінде қайсарлықтың шырақ – оты.

	Арқада қуғын көрген абзал сері

	Мәдидің болған екен бұ да досы.

	Жайлауда халық солай сауық құрған,

	Жиын – той талай елді қауыштырған.

	Кей-кейде озғандарға – қалғандарды,

	Арлыға – арсыздарды жауықтырған.

	Батыстан бір мезгілде шаң келеді,

	Ішінен көру қиын әлденені.

	Біреулер: «қылаң жоқ» деп күрсінеді,

	Біреулер: «баран ғой» деп бәлденеді.

	Аршылды шаң ішінен дара қара,

	Үстінде шынашақтай қара бала.

	Сылдырбай қуаныштан жыламсырап,

	Ұмтылды қалың топты жара-мара.

	Қара атқа Қамбарата пейіл берді,

	Қалған ат ұбақ-шұбақ кейін келді.

	Ақтаған шөп пен суын құлыны үшін,

	Байдәулет, Бетсу, Мейзек мейірленді.

	Ел тұрды: еңсе биік, пішін жайнап,

	Қарсы жақ үнсіз қалды тісін қайрап.

	Қара аттың күн бермесін біліп кетті,

	Тындырмақ болып кетті ісін жайлап.

	Орындап Шимайқара ер мұратын,

	Тағы бір шығарған соң елдің атын.

	Құттықтап Сылдырбайды тұрған көпке,

	Әміре өз тобымен келді жақын.

	Орнынан Шимай аға тұрып барып:

	- Халайық ат жүйрігін қызықтадық.

	Іздесең таба алмайтын, ортамызға

	Келгенін ән жүйрігі, ұмытпалық.

	Айтулы Әміре мен Ағашаяқ

	Жұртынан көрген емес тамаша аяп.

	Шәкірттер соңына ерген ол бір шоғыр,

	Шын қызық келді, - деді – жаңа таяп.

	Ақшамнан салған әні таңға жетер,

	Көрген де, көрмеген де арман етер.

	Шынымен, мынау тұрған Әміре ғой,

	Ағайын, құлағың тос, қалма бекер.

	Әншіге осылай деп халқы ілесті,

	Әніне Ағашаяқ салшы десті.

	Әміре: «ән иесі өзі отыр» деп,

	Бұзбады әдептілік салтын ескі.

	Бір-бірін көруі емес бірінші рет,

	Берікбол – Ағашаяқ күлімсіреп,

	«Рұқсат, Әмірежан, шырқа – деді, -

	Тыңдаушың отыр екен бүгін тілеп.

	Осы әнмен ойға, қырға тарады атың,

	Сен ғана түрлендіріп сала аласың.

	Кестелеп, өрнектедің, ажар бердің,

	Өзіңе осынау ән - аманатым».

	Кіші ғой, бөтен ғой деп жасқамаған,

	Әміре сабақ алған жақсы ағадан.

	Үйреткен Ағашаяқ ән еді деп,

	Аузынан қайда жүрсе тастамаған.

	Ән қызды кең жайлаудың төсін керней,

	Демімен тауды-тасты көшіргендей.

	Әміре шырқар ма екен басқа жерде

	Дәл осы туған жерде көсілгендей.

	Жіберді-ау әлеуметті ән мас қылып,

	Әйтпесе қыбыр етпей қалмас тынып.

	Қолға алып үш ішекті домбырасын,

	Әкетті Ағашаяқ жалғастырып.

	Берікбол өнерпаздың дүлділі еді,

	Әр сөзі, әр қимылы күлдіреді.

	Бір сәтте шал-кемпірдің, аң мен құстың

	Дауысын кезек салып үлгіреді.

	Түсіріп таңданысқа талай жанды,

	Би билеп ат үстінде тағы айналды.

	Қайшылап құлақтарын, екі көзі

	Алайып екі жаққа қарай қалды.

	Бақанды аяғына мінді, кетті,

	Үстінен түйелердің ырғып өтті.

	Бір өзі Шыңғыстаудың шапитосы4

	Осылай жұрт көңілін бір түлетті.

	Жұлқынған әнші жастар тобы кілең,

	Үрледі ән көрігін орынымен.

	Мұқатай, Қажығожа, Сымақ, Мұса,

	Бірі нәзік, ал бірі зор үнімен.

	Бас қосты жастар елдің салтына тән,

	Ойналды ақсүйек пен алтыбақан.

	Кештері сол бір жаздың жылдам өтті,

	Жаңбырдай жаудырды әнші халқына ән.

	Анасы: «Сұра – дейтін, - тегі, түбін,

	Қыздары жақсы дейтін ел ішінің.

	Ауылдың бір аруын жаны сүйіп,

	Қашты алып, бергеннен соң келісімін.

	.

	Сұлу қыз, жүйрік жылқы, дана көсем,

	Бұл жаздан алған әсер алабөтен

	Артына аттанарда бір қараса,

	Жазықта қара ат шауып барады екен.

	Жұлдызды жаңа заман төксе де нұр,

	Бір қауіп сезетіндей өскен өңір.

	Қош енді, сайын дала сахнасы,

	Қош енді, қайта келмес көшпелі өмір.

	Екінші қайырма

	Қызыл билеуші ақ билеушіден тақты алып,

	Дүрбелең жылдар тарихқа кеткен аттанып.

	Кеңестік Семей уақытпен бірге ұлғайды,

	Ертістің суы баяғысындай жатты ағып.

	Қысқарып қолы,шығатын бетке қаймақтың,

	Азамат аяқ басатын болды жайлап тым.

	Аймақтың есін жиғызбақ болып өнермен,

	Үйірме құрды есті адамдары аймақтың.

	Тарихтың талай сынына төзген емендей,

	Ұлтының асыл рухы мен шері еленбей

	Қалмасын таса, даладан енді – сахнаға,

	Өмірден енді - өнерге көшсін дегендей.

	4 шапито – шатырмен жүретін көшпелі цирк.

	Драма жазды Жүсіпбек, Жұмат, Мұхтарлар,

	Заманның сырын көзімен көріп, ұққандар.

	Әмірені де қуана қосты тобына

	Әуесқой әртіс, өнерді мұрат тұтқандар.

	Клубқа шағын кеткендей сыйып кең әлем,

	Сауық кешінен тарайтын болды ел әрең.

	«Ес-Аймақ» деген қоғамда осы танысты,

	Мың жылда бір рет туатын екі феномен.

	Жазбаған жұбын, тұрғанда жан мен тән тірі,

	Олардың бірі Әміре десек - ән пірі,

	Тағы бір жампоз – жалындап келген Иса ақын,

	Телегей – теңіз жыр болып аққан жан сыры.

	Құлағында ойнар домбыра менен жылқының,

	Бойында барлық сипаты туған жұртының.

	Тәлкегін сайлап, итжеккен айдап қу тағдыр,

	Туғаннан оған бермеген екен бір тыным.

	Өміршең жүрек бәрінен соның өртенді,

	Өлеңмен ғана айығар болды дерті енді.

	Семейде сүйген құралай көзді бір сұлу,

	Исаның жанын арманда қылып ерте өлді.

	Дауылпаз Иса әділет, арды жақтаған,

	Жұбатқан оны Әміре - жүрек – аппақ ән.

	Мәдениеттің маңдайға біткен қос меңін

	Ертерек танып, Әуезов еді мақтаған.

	Кереку жақтан Майра да келді сыланған,

	Оны да өмір аяусыз шыңдап шығарған.

	Ер мінез ару еркелей, еркін жүрсе де,

	Көкірегінен ән болып ұшқан мұң – арман.

	Жұлдыздар жерге түскендей ғажап күй кешкен,

	Тыңдаушы қауым шығарар шаруа, үйді естен.

	Әміре, Майра қосыла шырқап кеткенде,

	Сырнайдың ақ пен қара тіліндей үйлескен.

	Көңілдің қылын жүректің әні шын басар,

	Жүректің өзін махаббат қана жырлатар.

	Өлең боп, ән боп өнері сыртқа шықанның

	Көкірегінде әлдебір жұмбақ сыр жатар.

	Әміренің де өн бойын билеп әкеткен

	Өкініш сезім көңілін кейде пәс еткен.

	Есінде қалды бірге өскен достың сөзі үшін,

	Өз еркіменен қоштасқан сәті Мәкетпен.

	Қымызшы сол қыз, қолында қымыз, күлімдеп,

	Тұратын тыңдап, әншінің әсем үнін кеп.

	Семейдің талай серісі жүрді сұлуға:

	«Жолында сәулем, арман жоқ өлсем бүгін» деп,

	Қыз үшін соның бәрінен артық Әміре,

	Әншінің аппақ жүрегі ме әлде әні ме,

	Шешесі қызын шығармай қойды шаптығып:

	«Қаңғыған неме қарамай ма, - деп,- әліне!»

	Меселі құрып, қысқа жіп келмей күрмеуге,

	Сезімнің отын баса алмай әнші жүргенде.

	Бірге өскен досы, оқыған жігіт – Сабыртай,

	Оңаша келіп, ақтарды сырын бір демде.

	Қымызшы қызды қалдың-ау, Әміре, сүйіп сен,

	Сүюші ем мен де, құр сүлде болдым күйіктен.

	Жолдасым келіп, жолымды кесер деп пе едім,

	Тағдырымыздың көрдің бе жерін түйіскен.

	Ата-анасына қалыңын төлеп қойғанбыз,

	Екеуің жайлы өсекке әбден тойғанбыз.

	Түйініңді айтшы, тірідей мені өлтірмей,

	Болар ем ырза, шығарса сені ойдан қыз.

	Әміре емес, Кебек бол, мейлі, Төлеген,

	Дәстүрден ауып, оңғандар бар ма көнеден.

	Мәкетсіз қалғым келмейді менің, досым-ай,

	Осыдан өзге мазаққа барлық көнер ем.

	Бүкшиді досы, амалы біткен пендеше,

	Әміре айтты: «барайық қызға ендеше».

	Осылай етпей Әміре - Әміре болар ма,

	Өзім дегенге қоң етін кесіп бермесе.

	Қыз байғұс қайтсін жүретін жолы жіңішке,

	Күрсіне жылап, көнді де, кетті, бұл іске.

	Әміре кейін жар сүйіп жақсы күн кешті,

	Сонау бір кезден белгі боп қалды мұң іште.

	Аһ ұрған әнмен көңілден өшті мың қаяу,

	Қаланың күңгірт көгінде көшті күн баяу.

	Асанқайғыдай жерұйық іздеп ел кезген,

	Күндерде бір күн Семейге келді бір жаяу.

	Темір етіктің теңгедей қылып тамтығын,

	Жерұйық емес, іздегені оның ән – тұғын.

	Жанкешті жаяу – Затаевичтің өзі еді,

	Әніне ғашық ғажайып қазақ халқының.

	Аштық пен аяз, қауіп-қатерден сақтанбай,

	Ән жинай берді інжудің қорын тапқандай.

	Қашаубаевтың дара дауысын паш етті,

	Ән мұхитынан үлкен бір арал ашқандай.

	Жазмышы солай Әміре жолын оңғарған,

	Даңғылға шықты бұралаң соқпақ жолдардан.

	Семейде шебер әншілер түсіп жарысқа,

	Байжанның ұлы Қалимен бірге топ жарған.

	Әміре даңқы Мәскеуге жетті кеңестік,

	Парижге енді шақырып жатыр деп естіп,

	Қаланың халқы әншісін жолға сайлады,

	Шетелге бармақ, көрмеген тіпті елес қып.

	Сонау бір жылы Жұмаштың көрген қасынан,

	Емес ол енді үйренсем деген жас ұлан.

	Қазақтың әнін ту етіп ұстап барады,

	Ең тұңғыш рет тұтас бір елдің атынан.

	Ш ы р қ а у

	Атанып Ағашаяқ жырақ кеттім,

	Көрінсе қыз-келіншек шырақ деппін.

	Әніммен» қыз қайдалап» қызық қуып,

	Парижге Шыңғыстаудан бір-ақ жеттім.

	( Берікбол Көпенұлы / Ағашаяқ)

	Әміре артқа тастап даланы кең,

	Жат жерді тұрды басып табанымен

	Мұнда да оң жағалау, сол жағалау,

	Ортада өзені бар аралымен.

	Адамзат қайталанбас туынды еткен,

	Әлемге дақпыртың мен шуың жеткен.

	Армысың Париж және париждіктер,

	Сенаның екі мың жыл суын кешкен!

	Әншіні қала көркі еліктірді,

	Ел-жұртын Еуропаның көріп-білді.

	Сәлемін Сарыарқаның жеткізбекке,

	Залына «Комедия» келіп кірді.

	Сүйеді-ау бұл қаланың өнерді елі,

	Талғампаз, маңғаз дейді көрермені.

	Бейне бір бүкіл әлем сахнасы,

	Әншінің шықпас оған өлермені.

	Әміре кезек күткен, тартынбаған,

	Жат тілден үш сөз ұқты саңқылдаған:

	«Домбыра», «қазақ» және «Қашаубаев»,

	Содан-ақ жігер оты жарқылдаған.

	Жүргендей Қояндыда сайран салып,

	Ортаға шыға келді жайраң қағып.

	Бөркі мен шапанына, аспабына

	Қарайды француздар қайран қалып.

	Дегендей «Ал, әлеумет, енді ыңғайлан,

	Сынап бақ, арқаланам мен мұндайдан».

	Соққылап екі ішекті, көкке кетті:

	«Қарағым айналайын, келдің қайдан».5

	Мол дыбыс кернегендей тамақты еркін,

	Алқымы алқым емес, шанақ дерсің.

	Бұл неткен үзілмейтін терең тыныс,

	Бұл неткен ғаламат үн , ғажап серпін.

	Күтпеген бастан кешіп қызық халді,

	Сілтідей тыңдаушылар тынып қалды.

	Кім мынау? Нөсер ме өзі, нажағай ма,

	Кенеттен тіліп өткен тымық таңды.

	Шалқыды айқай соңы әнге айналып,

	Халайық аңғарғанша мән-жайды анық

	« Бибай» деп, әнші жылап қоя берді,

	Айрылған ғашығынан жандай налып.

	Көз жасын уыс-уыс шашты дейсің,

	Бет-жүзін құбылтуға әккідей тым.

	Оп-оңай күлімсіреп, бойын тіктеп,

	Қайтадан шат-шадыман тапты кейпін.

	Әншінің тамсандырды зият үні,

	Халықтың байқалмады қиятыны.

	Бір әнге талай жанр сыйып кетті-ау,

	Мінеки, бір актердің театры.

	----------------

	5 «Ағашаяқ» әнінің бастапқы тармағы.

	Баяулап ән тоқтады. Жұрт аң-таң боп,

	Менмендік терезесі күл-талқан боп.

	Қол соқты алақандар қызарғанша,

	«Браво! Кэль вуа манифик! Киль шанкт анкоғ!» 6

	Мынау жұрт Мольерден, Шекспирден,

	Вольтерден бастап бәрін тегіс білген.

	Ал бүгін жалғыз қазақ жалғыз ән сап,

	Тымақпен ұрып алды-ау келіп бірден.

	Өнердің залда отырған тарландары,

	Білінді талантына таң қалғаны.

	Тілдескен ғасырлармен хас өнерге

	Париж де басын иді, арланбады.

	Х Х Х

	Халықты төрт миллион арқалаған

	Көшелер қозғалыстан шаршамаған.

	Шықты да көп ішіне сіңіп кетті,

	Екі адам Эйфельдегі дәмханадан.

	- Кім көрген мұнша биік мұнараны,

	Көбінен осы болды ұнағаны.

	-Париждің дулығасы секілденіп,

	Бұл биік талай заман тұрар әлі.

	- Жұрт көрер көк тіреген зорды ғана,

	Бір арман көкейіме қонды жаңа:

	Қазағым орнатса ғой ордасында

	Осындай бір ескерткіш домбыраға.

	Ойына оралды ма өткен ісі,

	Ел десе қан жылайтын көптен іші.

	Жалт етіп Әміреге қарай қалды,

	Тұранның қамын жеген көкбөрісі:

	-Бұл сөзің ұлт ісіне үн қосқандық,

	Демеңдер өркендеуден тым бос қалдық.

	Домбыра аспан тіреп тұру үшін.

	Алашым алу керек шын бостандық.

	Күмәнді кеңестердің бет алысы,

	Қор болды ұлтымыздың неше арысы.

	6 Жарайсың! Неткен керемет дауыс! Тағы да ән айтсын.

	Дін мен діл, тіл қыспаққа салынған соң,

	Ерлердің бола бермек еш әр ісі.

	Тарихта кедейлерге май асатқан

	Талайлар уәдеден тая сатқан.

	Абай бол, осы сөзді сақтап еске,

	Бауырым, мұның бәрі саясаттан.

	Ер түркі баласы үшін еңбектендім,

	Амалсыз туған жерден мен кеткенмін.

	Шошынып, Шоқай десе шоршып түсер,

	Торына түспеу үшін жендеттердің.

	Тарихи тағдырыңды ұқ та таны,

	Еліңнің сенімен бір шықты атағы.

	Жақсы атпен қалам десең жан адамға

	Көрдім деп айта көрме Мұстафаны.

	Жат жерде сені көріп, сырласып та,

	Ән тыңдап, кенелдім ғой бір бақытқа.

	Тек қана сәлем дегін елде жүрген

	Ахмет, Мұхаметжан, Міржақыпқа.

	Кенестің керегіне жарасаң да,

	Аз ұлтқа басады әлі қара таңба.

	Шекеңді шылқытпайды Шаляпиндей,

	Салмайды Карузодай алақанға.

	Әнші айтты: «Сөзің мені толғандырды,

	Алдымда екі түрлі жол қалдырды.

	Орыстың көп жақсысы шетелде жүр,

	Таңда деп отырмысың сол тағдырды ?»

	- Жоқ досым, мұнда қалу – мәңгі қалу,

	Сағыныш тозағына жанды қару.

	Шетелдің шеңберіне сыю үшін,

	Аз болмақ әдемілеп әнді салу.

	Қал демен, бар қазаққа сүйіктісің,

	Сезбесін біз сезінген күйікті ішің.

	Көмейден керуен тартқан ән байлығын

	Ұрпаққа табыстауға тиістісің.

	- Ол рас, кезбе қазақ атанбаймын,

	Дәм бітіп, кім біледі батам қай күн.

	Халқымның өзі берген қайран әнді

	Жыраққа алып қашып сата алмаймын.

	Лебізі жүректерге жаққан алау,

	Жаңағы Ромен Роллан жақсы адам-ау.

	Деді ғой: «Мұндай ғажап ел перзенті

	Болуды мүмкін емес бақ санамау.

	Әніңнің берері көп ұғушыға,

	Халқыңның жаны сондай сұлу, сірә.

	Тұрғанда «Ағашаяқ», «Қанапия»,

	Қазақтың нұқсан келмес рухына.

	Әндері өршіл екен Бетховендей,

	Жағымды-ақ мен сүйетін ескі өлеңдей.

	Бір кітап сіз туралы жазар едім,

	Уақыттың қысқалығы шектегендей.

	Қызығып сіз туралы дерек біліп,

	Жоқ ешбір сауатыңыз деп естідік.

	Париждің газеттері мақтап жатыр,

	Біртуар дүлділдерге теңестіріп.

	Осылай әлем сізді мойындады,

	Құт болсын күміс медаль мойындағы,

	Шынымен, бірақ тілде шырқайды екен,

	Бар халық мұң-шатттығын ойындағы».

	Сөздерін Ролланның терең ұқтым.

	Өнердің арқасында еленіп тым

	Жүргенім туған елдің киесі ғой,

	Дәл қазір ауылыма келеді ұшқым.

	- Десе де «сап көңілім, тоқта, шыда»,

	Әншінің ақ жүрегі соқты асыға...

	Жетті олар қала шетін мекен еткен

	Қонақжай Мұстафаның отбасына.

	Жүрегін жаулаған соң Сыр қазағы,

	Жар үшін кешкен талай күнді азалы,

	Мариям Жақыпқызы7 есік ашты,

	Қазақы, ибалы екен, бір ғажабы.

	Әміре жастық алып шынтақтады,

	Көңілі керім еді бұл шақтағы.

	Сыпайы жиған бұйым, қағаз, кітап,

	Ұқыпты тұрмысынан мін таппады.

	7 Мария Яковлевна – Мұстафаның зайыбы.

	- Мұсеке, ризамын құрметіңе,

	Қияннан айдап келді бір несібе.

	Сақтапсыз салтыңыз бен қалпыңызды,

	Париждің орын теуіп іргесіне.

	- Қайтесің, мен бе екенмін жұмаққа үйір,

	Наршоқы, Сұлутөбем тым-ақ қиыр

	Қалды ғой, мұның бәрін айырбастап,

	Тасына берер едім бір-ақ түйір.

	Болған соң көзден жерің, жұртың ғайып,

	Ішіңе келмейді екен сыртың лайық.

	Алаштың аңыратшы арқалы әнін,

	Жайғасып емін-еркі н бір тыңдайық.

	- Шырқайтын отырғам жоқ таппай әнді,

	Амал не, қоштасатын шақ таянды.

	Тыңдарсыз елді, мені еске алғанда

	Салайын арнап сізге «Ақбаянды».

	Сағыныш... Ән емес пе оның да емі,

	Мынау ән - іздеп жүрген жоғың ба еді,-

	Дегендей үзілдіріп әнші кетті:

	«Арқаның сен де есен бол, қоңыр желі».

	Кім айтты қаһармандар жыламас деп,

	Кім айтты жылатпайды қу ағаш деп.

	Ақ көңіл Әміренің, Мұстафаның

	Тамғаны-ай жанарларын жуа жас кеп.

	Осылай бірге дәурен кешіп аз-ақ,

	Қоштасты қимай-қимай екі қазақ.

	Деректі бұл туралы түртіп қойды

	Тыңшылар ізін аңдып, не сығалап.

	Үшінші қайырма

	Бір мың тоғыз жүз жиырма алтының қаңтары,

	Қазақта тұңғыш театр туған таң сәрі.

	Қазақстанға Қызылорда боп астана,

	Бойына Сырдың ауған-ды халық аңсары.

	Ұлттық өнердің болашағына шын сене,

	Тер төгіп жүрді Сымағұл8, Серке9, Дінше10 де.

	-----------------

	8 Смағұл Садуақасов – халком, мемлекеттік драма театрын алғашқы ұйымдастырушылардың бірі.

	9 Серке Қожамқұлов – театрдың алғашқы бас режиссері.

	10 Дінше Әділов – театрдың тұңғыш директоры

	Жас шаңыраққа жиырма жеті адам жер-жерден

	Шақырту алған, әрқайсысы құрыш бір шеге.

	Арасында жоқ дүмбілездер мен шорқақтар,

	Ой менен қырда шашылған лағыл моншақтар

	Бірыңғай жіпке тізіле қалып алқадай,

	Өнеріміздің шырайы кірген сол шақтар.

	Кәсіби әртіс, режиссер деген тапшы еді,

	Аймауытов пен Шаниннің өзі – бапкері,

	Әміре болды сол театрдың алғашқы

	Бұйрық бойынша нөмір бірінші актері.

	Екінші болып лапылдап кірді жас Иса,

	Жағымсыздарға жарқылдап тиді жасынша.

	Көрермендерді қаптата тартты клубқа,

	Әнші мен ақын есімін жазған афиша.

	Халықтың ән-жыр қазынасының жоғалмай,

	Сақталуына дәнекер болған солардай.

	Екі дәуірдің өліарасында бұл қазақ

	Біртуарларға бай болып еді, о қандай!

	Шабыты мен намысын қатар қамшылап,

	Тірілтті солар құлаған рухты қансырап.

	Керосин шамы жағылған суық бөлмеде

	Өмірге келді театр деген шамшырақ.

	«Еңлік – Кебек». Сахнада Серке – Еспембет,

	Қанына қатып, сазарып мүлде кеткен бет.

	Аңғалдар кейбір шын көріп қалып ұмтылды:

	«Уай, қой енді, қатігез мынау неткен!» деп.

	Елубай – Абыз алартып көзін, арбайды,

	Кеңгірбай болып қаталдығынан танбайды.

	Ойнақы күйде Әміре – Жапал шыққанда,

	Қабақтар жібіп, сейіліп кетті бар қайғы.

	Шулады халық: «Дауысы жетер сан қырдан,

	Әміре ғой бұл, мәжіліс отын жандырған.

	Парижге барып бәйге алып кепті сабазың,

	Қызылордаға Семейден оны алдырған.

	Қойылым бітті. Әсершіл қауым ән қалап,

	«Әміре» десіп, дуылдап кетті, анталап.

	Биязы әнші ортаға шығып бас иді,

	Тұрмады өзін айрықша туған жан санап.

	Айғайға басты. Делебесі енді қозғандай.

	«Бесқарагерді» тыңдады халық қозғалмай:

	«Мынадан кейін ән саламын деу бос әуре,

	Арғымақ екен бәйгеден озса озғандай».

	Сілтеді сосын «Сырғақты», «Смет», «Үш досты»,

	Шырқаған сайын күшіне жаңа күш қосты.

	Домбыра шегі үзіліп барып тоқтады,

	Отыз ән салу болған жоқ оған түк соққы...

	Ортада Иса, шап-шағын шымыр тұрқы бар,

	Қасқалау маңдай, тиектей ғана мұрты бар.

	Шабыт қысқанда от шашып екі жанары,

	Арыстанға да қаймықпай қарсы ұмтылар.

	Бөгелген де жоқ ойларын жұптап, бой баптап,

	«Желдірмесімен» қыздырды бірден той бастап.

	Ақын бір тұлпар, домбыра бейне шабандоз,

	Арқасында жүр, төбесінде жүр ойнақтап.

	Содан соң ашты өлеңнің түпсіз сандығын,

	Ақынның сондай кім көрген шапшаң, алғырын.

	Тақырып берсең жырлауға дайын құлпыртып,

	Жаралғандар мен жасалғандардың барлығын.

	Осындай болған алғашқылардың екпіні,

	Өнерін бұлдап, кергуді білмес ешбірі.

	«Бәйбіше-тоқал», «Қарагөзде» олар ойнады

	Күйіп-жанғанды, күңіренгенді, кектіні.

	Әйелдер әртіс болғанда тұр деп қораш не,

	Әншімен бірге қатысты жары Оразке.

	Әміренің де зеректігін ел мақтады,

	Рөлдің сөзін ұмытпайды екен ол әсте.

	Әртістер тобы аралап жерді қаншама,

	Сусаған елге концерттер қойды жан сала.

	Құшағын ашты Қарсақбай менен Түрксіб,

	Риддер, Кеген, Тарбағатай мен Қарқара.

	Дауылдан кейін дамылдап тұрған шақ-тын ол,

	Өнерлі қауым халқынан қолдау тапты мол.

	Әміре, Иса, Қанабек, Күләш, Құрманбек...

	«Айман – Шолпанмен» операға да ашты жол.

	Әншіні сонау Майнның жағасындағы

	Байырғы Герман жұрты да сүйіп тыңдады...

	«Әміре мынау қалайша дара туған» деп,

	Даңқына бәрі қызықты биік шыңдағы.

	Қалықтау

	Әміре бәрімізге ұстаз еді.

	(С.Қожамқұлов. )

	Қоңыр күз. Әлсін-әлсін бұлт төнеді,

	Жауса да, жаумаса да жұрт көнеді.

	Қыбырлап күн көруде қалың елдің,

	Аштықтың темір қолы түртпегені.

	Әміре Алматыда – бас қалада

	Азайды нағыз жолдас, жақсы аға да.

	Өнері жұғар ма екен кейінгіге,

	Өзімен бірге мәңгі жастана ма?

	Соны ойлап, ақ жүрегі аласұрды,

	Оны аңдып өсек пенен жала тұрды.

	Еліне еркелеумен көп күндерді

	Өткізіп алған жоқ па бала сынды?

	Аңдамай күнде көрген кісі қуын,

	Жүрді ғой құйып берген ішіп уын.

	Көңілге медет бірақ бұл күндерде

	Ағалап, жағалаған кіші буын.

	Маңынан көкбазардың үйді алғалы,

	Отбасы елден ерек қиналмады.

	Өнерлі шәкірттердің әдеткідей,

	Сол үйге бүгін еді жиналғаны.

	Манарбек – соның бірі, сары көсе,

	Күшті екен ән салғанда арыны өте.

	Көп көрген жетімдік пен қиындықтың,

	Жүзінен бастағандай табы да өше.

	Елден кеп, болмаған соң тұрмыста мән,

	Үйінде Әміренің бір қыстаған.

	Ілесіп інісіндей, талапты жас,

	Әншіден ән үйреніп, үлгі ұстаған.

	Манарбек шырқап отыр «Топайкөкті»,

	Дауысы дірілдетті қоса әйнекті.

	Тағы бір ән ғұмыры ұзарды ау деп,

	Көңілі Әміренің босай кетті.

	«Мінеки, құйма құлақ тума дарын,

	Жүрекке әнің жетіп тұр, қарағым.

	Осы әнді енді бір рет мен салайын,

	Ұштай түс, нақышы мен бұрмаларын».

	Сол сәтте еркелігін білгізіп-ақ,

	Кішкентай Күләш үйге кірді жылап.

	Әміре жантая сап шырқай берді,

	Баласын кеудесіне мінгізіп ап.

	Тынысы одан сайын ашылған ба,

	Әнші де шаршар емес жақын маңда.

	Қояды жас сәбиі бір секіріп,

	Зор кеуде көтеріліп басылғанда.

	Жүсіпбек әнші ағаның оң жағында,

	Жүретін жиі келіп ол да мұнда.

	Ағадан бір шапалақ жегені бар

	Семейде «Ес – Аймақта» болғанында.

	Ол кезде Елебеков тіпті бала,

	Алқалы топ алдына шықты жаңа.

	«Ырғағын бұзбай айт» деп Әміре тұр,

	Жүсіпбек жасымады: «Ұқтым, аға».

	Дегендей «бағаңды бер, халқым, маған»,

	Жас әнші барын сала саңқылдаған.

	Танытты ұстаздықта қаталдығын,

	Әміре жайшылықта аңқылдаған.

	Шапалақ тиді келіп дөп, не керек,

	«Мен саған айтып ем ғой көп шегелеп.

	Ұққаның қайда қалды, сары бала,

	Дәл бұлай басталмайды «Көк көбелек».

	Ағаның алақаны ем болғандай,

	Әнші боп қалыптасты енді ол қандай!

	Әміре күтеді үміт Жүсіпбектен,

	Ізбасар талабы да ең зор жандай.

	Рәбиға – ақ жүзінен нұр тараған,

	Сезімі сұлу әнге іңкәр адам.

	Ол айтты: «Әміре аға, мені сізге

	Жіберді ән үйрен деп Мұхтар ағам».

	Ойнайды театрда Рәбиға да,

	Салып жүр Еңліктің әнін жаңа.

	«Еңлікжан дәл осындай болған-ау» деп,

	Сүйсіне көреді жұрт, бәрі илана.

	Осында ақын Иса ағып тұрған,

	Кезі жоқ тыңдаушысын жалықтырған.

	Осында Қалибек те, Елубай да,

	Күлкіге қыран-топан қарық қылған.

	Әншімен әзілдері жарасатын,

	Сыйлайтын таланты мен парасатын.

	Осылай өңшең заңғар, кілең салдар,

	Разы боп үйді-үйіне тарасатын.

	Өзіндей өзгенің де ұққан жанын,

	Әміре шығарып сап тыстан бәрін:

	«Жолдарың болсын десең, дұрыс, - деді -

	Сапарға біздің үйден шыққандарың».

	Әміре ән біткеннің атасындай,

	Жарығы мәңгі сөнбес хас асылдай.

	Сол сөзі әнге сапар шеккендерге

	Әншінің беріп кеткен батасындай.

	Сорғалау

	Ән шырқап бой жаза алмай,

	шалқыта алмай,

	Қалықтап қайран дүние,

	қанат талды.

	(«Қанатталды» әнінен)

	Бар қазақ «Әміре» деп мақтанады,

	Сонда да қиын осы шақта халы.

	Байқалды өзі сенген ортасының

	Біртіндеп шеттетуді бастағаны.

	Даңқ шыңы болмайтындай құт-несібе,

	Күншілдер қоймайтындай түспесіне.

	Тыңдаған Франкфуртте Бетховеннің

	Бесінші симфониясы түсті есіне.

	Қараулар қара күйе жақпасын деп,

	Шашпаған секілді еді жатқа сыр көп.

	Мұның да, ұлы неміс айтатындай,

	Тағдыры қақты бір күн қақпасын кеп.

	Үш қара түнделетіп неге келді,

	ГПУ-дің тәлкегі ме керегі енді?

	«Бізбен жүр, Қашаубаев» дегеннен соң,

	Амалсыз соңдарынан ере берді.

	Сұр дәліз,темір есік, тас қабырға,

	Жаңғырды әрбір қадам басқанында.

	Күлімсі иіс қолқа қауып қоя берді,

	Алдынан бір есікті ашқанында.

	Жылмиған біреу отыр күтіп мұны,

	Барады шылымының бітіп түбі.

	Әншінің сайран салған қайран басы,

	Қалғаны-ай мыналарға түсіп күні.

	Бұрышта ұзынтұра бүкшиеді,

	Жанында төртбақ қара түксиеді.

	Жылмиған суыртпақтап сөз бастады,

	Жыбырлап майлы беті, түкті иегі:

	- Мұқият тыңда, жолдас, сөзімізді,

	Бір жайтқа жеткізейік көзімізді.

	Шарлаған Еуропаны сапарыңнан

	Отырмыз күмәнді бір сезіп ізді.

	Жайым жоқ малтаны көп езбек менің,

	Жөніңе дұрыс шығар тез көшкенің.

	Құртуға бір басыңды жетіп жатыр,

	Парижде Шоқаевпен кездескенің.

	Семейге қай сәлемін ала бардың,

	Келе ме көргеніңнен тана қалғың?

	Шетелден қайтқаныңда тойлапсыңдар,

	Үйінде Үкібаев Қаражанның.

	Демек, бұл – барлық шектен аттағаның,

	Қалдығын Алашорда жақтағаның.

	Барып ап «Қазақ тілі» газетіне,

	Бізге аян Шоқаевті мақтағаның.

	Дұшпанмен бірге түсіп суретке де,

	Қонақ боп , бөленіпсің құрметке де.

	Үніңді жазып алды капиталист,

	Бетіне түкірмедің «түу» деп неге?

	Бәрі бар бір басыңда жат істердің,

	Киініп бастан-аяқ қатып келдің.

	Кімдерге ашып келдің құпияны,

	Қаншаға дауысыңды сатып келдің?

	Кеңестің үкіметін өзім десең,

	Қасынан тап жауының көрінбес ең.

	Дулатов, Байтұрсынов,Аймауытов

	Үйінің шалжиыпсың төрінде сен.

	Сұрақтар жауып жатыр қорғасындай,

	Бір түссе біткені ғой торға мұндай.

	Әміре мойынға алмай көп нәрсені,

	Шыдады сын сағатта зорға сынбай.

	Бастаған ісін олар тастасын ба,

	Түндерде жиі қақты қақпасын да.

	Бүкшиген, түксигендер ұрып-соқты,

	Сан рет салып қойып қақпақылға.

	Басына түскен жайтты кімге айтады,

	Азабын онда бәлкім ұлғайтады.

	Соңынан аңду қойды, тінтіп үйін,

	Кім көрген айуанды мұндай тағы.

	Барады күннен-күнге күйі кетіп.

	Не жазды? Ұғар емес миы жетіп.

	Ыржиған анау әнші жолын тосып,

	Арақпен суарады жиілетіп.

	Сөйлейді танытқандай жанашырлық:

	«Әміре, өзіңді ойлап сан ашындық.

	Театрдан сені мүлде қудырмас ек,

	Жан бар ма біздің сөзді алатын құп.

	Үш әріп тыңшысы деп сені де атап,

	Достарың қаралайды тегі, нақақ.

	Әйтпесе, саған неге бұйырмайды,

	Басқалар алып жатқан тегін атақ?»

	Ыржиған айтқан сөздің жаны бардай,

	Өзегін ыстық темір қарығандай.

	Жан-жақтан қысқан құрсау мысын құртып,

	Әнші жүр күйініштен арыла алмай.

	Х Х Х

	Көңілсіз күндер өтті тізбектелген,

	Жүректен із кетпеді, мұз кеткенмен.

	Бір күні есік қағып, ескі достар,

	Иса мен Жұмат екен іздеп келген.

	- «Сарыауыз, тұрмадың ба әлі ұйқыдан,

	Тапсаңшы нысанаға даритын ән.

	Жаңадан бір опера жазылмақшы,

	«Қыз Жібек – Төлегеннің» тарихынан.

	Кім қалай қарайды оған, не қылайық,

	Қазаққа керек өнер деп ұғайық.

	Рөліне есіл ғашық Төлегеннің,

	Көреміз біразымыз сені лайық.

	Жасыңнан ән жолында аққан терің,

	Әуен ғой өне бойың жатқан сенің.

	Жақсы әнмен «Қыз Жібекке» үлесің қос,

	Елімнің тереңдегі ақтар кенін».

	Дос сөзі толқытқандай Әмірені:

	«Оның жөн, бар байлығым әнім еді.

	Соңымнан шырақ алып түссе-дағы,

	Әнімнен айыра алмас бәрі мені.

	Ән үшін керегі жоқ сыйақың да,

	Аталсын,аталмасын жиі атым да,

	Халықтан ән аяйтын мен емеспін!»,-

	Солай деп әнші келді театрға.

	Иса айтты: «Операға жалғасты аңыз,

	Авторы – мына отырған нар қасқаңыз!».

	Сыпайы Евгенгорш11 басын изеп,

	Отырды рояльға: «Ал, бастаңыз!».

	Әміре шырқап кетті салған жерден,

	Қозғайтын жан-жүйені зарлы әндерден.

	Аһ ұрған ішкі жалын бірге шықты,

	Адамға зияны жоқ арманды ерден.

	Қойғандай тор ішіне салып құсты,

	Әншіні ауыр сезім анық қысты.

	Байқаусыз шығып кеткен бір тамшы жас,

	Рояльдің пернесіне тамып түсті.

	Жыбырлап бірде ерні, бірде қасы,

	Ән жазған Евгенгорш мүлде разы.

	Әнімен Әміренің беки берді,

	Болашақ операның іргетасы.

	----------------

	11Евгений Григориевич Брусиловскийді осылай атаған.

	Х Х Х

	Кешқұрым. Шеткерілеу тыныш көше.

	Тарылтты ыстық ауа тынысты өте.

	Бұрыштан қараң еткен екі-үш сұлба

	Әншіге жақындады жүріп төте:

	- «Не жүріс? Театрға жай бармадың.

	Келе ме тағы сонда тайраңдағың?

	Ескерткен сияқты едік, Қашаубаев,

	Қалжуыр құйрығыңа байланғанын.

	Салмағын айыбыңның кім кемітер,

	Тыңдамай қиқаңдасаң түрме күтер.

	Күнің де өзің талай шырқап келген,

	Кертартпа ескі әндермен бірге бітер.

	Тек жүріп, тоқ жүруді қаласа жан,

	Дәметсең кешірім мен арашадан.

	Ән салма, дауысыңды естімейік,

	Сау жүрер сонда ғана бала-шағаң!».

	Аңдып жүр басқан ізін бұлар қайдан,

	Күн бар ма бұған қарсы тынар майдан?

	Түнеріп, тісін қайрап қала берді,

	Жоқ еді Әміреде қылар қайран.

	Х Х Х

	Алматы. Отыз төрттің қоңыр күзі.

	Үйінде Наркомпрос шоғыр кісі.

	Ішінде көп әншінің Әміре тұр,

	Бір түрлі жүдеу, сынық оның жүзі.

	«Өнердің бұрылыпты арбасы оңға, -

	Дегендей, - не тұрыс бар,жармас онда».

	Жақсы да, жасық та бар арман еткен,

	Дауысым жазылса деп граммофонға.

	Бұл жолы үздіктерді саралайды,

	Озғанның атты дей бер таңы арайлы.

	Дауысы күйтабаққа түсіріліп,

	О, ғажап, әрбір үйді аралайды.

	Қазақта әнші аз емес, аяулы ән көп,

	Бәрі де барын салды «аянбан» деп.

	Кеш біте, бір сәтке жұрт аңтарылды,

	Ортаға Әміре екен таянған кеп.

	Құлағы естіп тұрды сыбырды жай:

	«Әміре ән салмайды бұрынғыдай.

	Дауыстан айырылған, күйі нашар,

	Кенеуін кетіріпті мұның құдай».

	Әншінің көкірегіне намыс толды,

	Жауабы бұл сыбырдың дауыс болды.

	Қырандай тік самғаған ғаламат үн

	Шыңдардың ең биігін тауып қонды.

	«Ныспымыз Қанапия...» - асқақ айғай,

	Бейне бір жер қозғала бастағандай.

	Жаңғыртып Наркомпрос қабырғасын,

	Сәл болса, төңкеріп те тастағандай.

	Елімен қоштасты ма асыл жүрек,

	Бір әнін бір әнінен асырды кеп.

	Ешкім де білмей қалды, ұлы тенор,

	Ән айтып тұрғандығын ақырғы рет.

	«Жаса! – деп, - дәл өзіңдей дара кім бар!»

	Жас алды көздеріне жанашырлар.

	Тұншығып өз деміне қала берді,

	Табалап жүрген кейбір қарасұрлар.

	Ортаға ұсыныспен Серке шықты:

	«Граммофон Алматыға келсе, тіпті,

	Жазуды Әміреден бастау керек!»

	Амал не, оның сөзін ел кеш ұқты.

	Ел кешікті...

	Үзілу

	немесе Әміренің ақырғы монологі

	«Осы ма еді ел деген,

	Көріп пе едің аямасты, ағатай?»

	(Жапалдың сөзі,

	«Еңлік – Кебек» трагедиясынан)

	Жарандар!

	Жақсы көрген әншің едім,

	Мен неге орта жолда әлсіредім.

	Жаңа таң, жарық күндер қайда кетті?

	Ысыршы мына түннің сәл түнегін.

	Жас болдым, көріп-білдім, сүйіп, күлдім,

	Тым ащы дәмін таттым күйік-мұңның.

	Өзгеге барын берген ақ жүрекпен,

	Көп жерде пенделіктен биік тұрдым.

	Тек жаным туған жерді сағынады.

	Қош енді, алыс қалған Абыралы.

	Аштықтың нәубетінен есі кеткен,

	Қайран ел қайда барып шағынады?

	Қайда анау Сылдырбай, Сәт салтанаты,

	Сүліктей қара ат еді бар қанаты.

	Дұшпандар аяғына жем түсіріп,

	Көмбеге жетіп өлді, шаршап аты.

	Жүйрікті солай жеңді ғажап текті,

	Иесін бай болдың деп азапты етті.

	Мен көрген алғыр тазы – Аққасқаны,

	Далада бір топ қасқыр талап кетті.

	Қарсы алған кедей бала демей мені,

	Думанды жылдар қайда Семейдегі?

	Алаштың арыстарын аңсағанда,

	Кеудені қоймайды екен жемей жегі.

	Солардай ұлтын ойлап қайғырған кім?

	Ісі емес мұның бәрі жай бір жанның.

	Шәкәрім, Ахаң, Жақаң, Жүсіпбекті,

	Біртіндеп тұғырынан тайдырған кім?

	Ал ертең тағы кімге тіс батады,

	Жаламен тағы кімді ұстатады?

	Соңыма түскендердің ойы бөтен,

	Сылтау ғой, көрдің деуі Мұстафаны.

	Жендеттер, аш бетіңді кәне бері,

	Құрбан ғып шалғың келсе және мені.

	Мен емес қуғын көрген, басқа да емес,

	Ол – қазақ, оның тілі һәм өнері.

	Құрылған оңымда тор, солымда тор,

	«Жаусың» деп шошаяды соңымда қол.

	Ұлтымның әнін жайдым күллі әлемге,

	Білгенге бағым да сол, сорым да сол.

	Күн болды лай суға құлан батқан,

	Құрбақа құлағында ұрандатқан.

	Бейкүнә нәрестедей халық әні –

	Түбінде Ақшоқының жылап жатқан.

	Жазылып Жапал – тағдыр маңдайыма,

	Шырқырап қалмасын деп ән жайына.

	Тапсырып кеттім саған, халық – ана,

	Орап ап шапанымның шалғайына.

	Үш жендет, тұрмын бәрін жетік танып,

	Жоюды бүгін мені шешіпті анық.

	Қара аттай тұлпар құрлы қайратым бар,

	Өлейін өз көмбеме жетіп барып.

	Шапшыңдар, шибөрілер, шаршамаңдар,

	Дүрегей мен емеспін арсалаңдар.

	Аққасқа тазы құрлы азуым бар,

	Етіңде тісім кетсін, ал, талаңдар.

	Жазулы үнім қалды, тыншы жаным,

	Өнерім, өмірдің сен сүрші ұзағын.

	Шыққанда ел алдына білмеп едім,

	Ішінде тыңдаушы емес, тыңшы барын.

	Дүниеге келе берсін тек тарландар,

	Жарандар, аялаңдар, кеш қалмаңдар.

	Ал сендер, үнсіз жүріп құртушылар,

	Көлгірсіп, үнсіз мені еске алмаңдар.

	Ерлер бар шыңда туып, шыңда жанған,

	Ерлер бар толқын жуып, құмда қалған.

	Туғандар, тұлғалармен мақтаныңдар,

	Тұлғалар, сақтаныңдар сұлбалардан!

	Соңғы қайырма

	Сөнді барлық шырақ түнгі,

	Күзгі жаңбыр жылап тұрды.

	Күллі Алматы Әміреден

	Айрылғанын бір-ақ білді.

	Құсалы әнші жанға тірек,

	Таппауында – бар қасірет.

	Сол бір түні көрді халық,

	«Қыз Жібекті» алғаш рет.

	Тағдыр жолы жуықтас па,

	Қор болар күн туып басқа,

	Әнші жатты Төлегендей,

	Сахна емес, суық таста.

	Ер қазасын ел де ауырлап,

	Қойды достар ерді арулап.

	Өксіді Иса, Құрманбектер,

	Ақын Сәкен жер бауырлап.

	Өтті уақыт зырлап тағы,

	Жерді талай гүл қаптады.

	Билік бірақ әнші жайлы,

	Қырық жылдай үн қатпады.

	Жібігенмен шемен шеті,

	Тіктелгенмен ел еңсесі.

	Ой – санадан өткен күннің,

	Кетпей қойды көлеңкесі.

	Бір ақиқат анықталды:

	Дарындыны, данышпанды

	Жау тұтқандар қоймайды екен,

	Ол өлсе де алысқанды .

	Қазағымның асылын мың,

	Қолды қылды жасырын кім?

	Әншіміздің үні қайда?

	Басы қайда батырымның?

	Әншіден жоқ әлі белгі,

	Ел жүргенде налып енді.

	Мәскеу жақтан, иесі жоқ,

	Ақбоз аты - әні келді.

	Ер-тұрманы жатта кеткен,

	Кедергіні аттап өткен,

	Дара дауыс жойылмапты,

	Далалықтар мақтан еткен.

	Сонау нұрлы шақтағыдай,

	Атты өмірдің ақ таңы жай.

	Тыныштықтың бары жақсы,

	Үнсіздіктен сақта, құдай!





А У Д А Р М А Л А Р

	Муслихиддин Сағдиден

	Қабыландай бой түзеп, пілдей күшін молайтқан,

	Баласына бір кемпір мына сөзді дәл айтқан:

	«Ұлым, сонау құп-құйттай қолымдағы нәресте,

	Жаялыққа оралған күнің тұрса әлі есте.

	Аялаған анаңды өкпелетпес едің ғой,

	Қазір міне, сен күшті, мен дәрменсіз кезім ғой».

	Х Х Х

	Хафизден

	Арамзалық салтқа айналды. Жоқ елде

	Адалдық та, сертке сенім деген де.

	Қас талант тұр қолын жайып елеңдеп,

	Біреу-міреу бақыр тиын берер деп.

	Кедейлік пен қасіреттен жалыққан,

	Дүниені кезіп кетті данышпан.

	Надандардың түгел бірақ есебі,

	Тиіп кетсең – құлағыңды кеседі.

	Сылдыраған бұлақ суын, таң лебін,

	Елестетер өлең жазса әлдекім

	Санаидай1 меңгерсе де ол жыр тілін,

	Ақынға ешкім нан ұсынбас бір тілім.

	Даналық кеп құлағыма былай дер:

	«Аулақ жұрттан, тұйықтал да, шыдай бер.

	Сыбызғыдай үніңді үзбей ыңыран,

	Тақуадай көрін төзім шыңынан».

	Ал меніңше: «Қайта баста – жығылсаң!»,

	Ұстан, Хафиз, осы ақылды ұғынсаң!

	1Санаи – араб ақыны.

	Х Х Х

	Франциск Ассизскийден





Татулық тілеу дұғасы

	О, Жасаған, жарат мені татулыққа тірек қып!

	Қайда болса кек пен ыза – мен махаббат себейін,

	Қайда болса мазақ ету – кешіріммен жебейін,

	Қайда болса күмән-күдік – берік сенім берейін,

	Қайда болса үмітсіздік – үміт болып келейін,

	Қайда болса түн түнегі – жарығымды төгейін,

	Қайда болса қайғы-уайым – қуанышқа бөлейін.

	О, Тәңірім, жәрдем ет!

	Мен жұбату іздемейін, жұбатайын өзім-ақ,

	Сүй демейін, мен сүйейін азабына төзіп-ақ.

	Жанымды ұғар қайсың бар деп сұрамайын ешкімнен,

	Мен ұғайын, басқаларды түсінудің өзі бақ.

	Өйткені, біз бере тұрып, аламыз,

	Кешіреді, кешіре алсақ біз бұрын,

	Мәңгі ғұмыр иесі боп қаламыз,

	Өлген соң да қайта туып ізгі күн.

	Х Х Х

	Генрих Гейнеден

	Терімді олар сыпырды ғой тірідей,

	Аруақтай қуарғанша түс-кейпім.

	Бірі – мені сүйгендіктен піріндей,

	Тағы бірі – дұшпандықпен істейтін.

	Өзегімді өртесін деп білінбей,

	Ас-суыма у қосуы бітпейтін.

	Бірі – мені сүйгендіктен піріндей,

	Тағы бірі – дұшпандықпен істейтін.

	Бәрінен де кеткен мені алаң ғып,

	Бір арудан жаным әлі шын құса.

	Тым болмаса тілемеді ол жамандық,

	Маған ғашық болмады ғой тым құрса.

	Х Х Х

	А.С.Пушкиннен





Мойындау

	Сүйемін сізді мен ессіз,

	Болса да ұят, құр еңбек.

	Ақымақ бейбақ демессіз,

	Мойныма алсам тізерлеп.

	Жараспас, бұл түр, бұл жасқа,

	Ара түс, маған ақыл кеп.

	Жанымды, білем, тынбастан,

	Махаббат дерті жатыр жеп.

	Көрмесем сізді – құлазып,

	Азапқа төздім – кезіксем.

	Айта алмай жүрмін тым азып,

	Сүйем деп сізді, періштем.

	Төр үйден бір тіл қатсаңыз,

	Судырлап көйлек, пәк үнмен.

	Жайменен қадам бассаңыз,

	Ұмытам сол сәт бәрін мен.

	Сәл жымисаңыз – қуаныш,

	Бет бұрмасаңыз – сор маған.

	Күндік шеріме – жұбаныш,

	Қағаздай сіздің қол ғана.

	Аяңыз бір сәт, Алина,

	Сүй деп те талап қылмаспын.

	Періштем, менде бар күнә,

	Сүюге, бәлкім, тұрмаспын.

	Жалған да болса бір мезгіл,

	Жалт етіп маған көз қадап,

	Алдаңыз, алдау тым жеңіл,

	Алдану сізден – ол да бақ.

	Х Х Х

	Редьярд Киплингтен





Е г е р ...

	Ақыл-естен айрылғанда айнала,

	Сабыр сақтап қала берсең жай ғана.

	Өзіңе-өзің сене білсең, жан досың

	Кеткенде де сенен теріс айнала.

	Аптықпасаң, аңсап күткен кезде сен,

	Алдағанға алдап жауап бермесең.

	Әуре қылса, әулиемін демей-ақ,

	Ыза-кектің жетегіне ермесең.

	Құмарлыққа тізгін беріп қоймасаң,

	Сәтсіздікте жігеріңді жоймасаң.

	Ал табысқа мастанбасаң, бұлардың

	Түпкі мәні бір екенін ойласаң.

	Сөзіңді аңдып тор құрғанда аярлық,

	Мойымауға болса сенде даярлық.

	Еңбегіңнің күлі көкке ұшқанда,

	Күш таба алсаң қайта қанат жаярлық.

	Барыңды алып ең сүйікті қорыңнан,

	Бәске тігу келер болса қолыңнан.

	Ұтылсаң да, бәрін қайта бастасаң,

	Өкінбесең, тайынбасаң жолыңнан.

	Жан-жүйеңді ширықтырып қашанда,

	Билей алсаң асулардан асарда.

	Жылдар өте азайғанда хал-шамаң,

	Тек қайратың : «Шыда, - десе, - бас алға!».

	Хан қасында арнап көпке сөзіңді,

	Көп ішінде ұстай білсең өзіңді.

	Болсаң егер жат пікірін сыйлайтын,

	Қауесетке бас шұлғымас, төзімді.

	Сапар шексең жетер жердің арасын,

	Секундтармен өлшей білсең – данасың.

	Сонда, ұлым, бар игілік сенікі.

	Ең бастысы, шын Адам боп қаласың!

	Х Х Х

	И. С. Никитиннен

	Жасыл орман, шула сен бір, Таныс маған асқақ үнің. Асты күңгірт, үсті зеңгір, Бұйра ағаштың бастарының. Бала шақтан ұғып өскем, Мүлгуіңді мылқау, тыныш. Құпиялы тілің неткен, Әлдеқалай жақын, туыс.

	Х Х Х

	Фазу Әлиевадан





Әйел мен жолбарыс туралы баллада

	Тау халқында бір аңыз бар мынадай.

	Анасына қызы келіп шыдамай,

	Мұң шағыпты: «Ерім менің тұрақсыз,

	Өзге әйелге көп барады, бұл қалай?»

	Анасы айтты: «Уайым емес бұл жаман.

	Тауып әкел бір-екі тал қыл маған.

	Қыл болғанда, жолбарыстың тірідей,

	Мұртын барып өз қолыңмен жұл, балам...»

	Көздерінің тым үлкейіп шарасы,

	«Не деп тұрсыз?» деп шошынды баласы.

	«Сен әйелсің, келер бәрі қолыңнан,

	Байқап көр» деп міз бақпады анасы.

	Сан ойланып, толғанды қыз неше күн,

	Тапқандай боп бұл істің де есебін,

	Ну орманға сіңіп кетті бір күні,

	Қой етінің қолына алып кесегін.

	Таса жерден күткені оның жолбарыс.

	Көлбең етті, емес екен ол да алыс.

	Атылды кеп ызалана күркіреп,

	Етті беріп, аулақ қашты сонда қыз.

	Ертеңінде тосты тағы жолынан.

	Тағы ұмтылды тісі ақсиған долы аң.

	Берген етін жеп жатқанда жолбарыс,

	Тұрды қарап, қозғалмастан орнынан.

	Үшіншші рет көргенде әйел сыйлығын,

	Тарғыл неме бұлаңдатып құйрығын

	Күтіп тұрды жуасыған пішінде,

	Алақаннан ас беретін туды күн.

	Төртінші рет кездестірген аң мұны,

	Ашу емес, қуаныштан қарғыды.

	Қой етіне тойып алып, әйелдің

	Тізесіне басын қойып қалғыды.

	Ептілікпен осы сәтте қас-қағым

	Әйел оның мұртын жұла бастады.

	Үш-төрт тал қыл – ерлігінің жемісін,

	Анасының алдына әкеп тастады.

	Риза болған анасы айтты: «Ал, міне,

	Айлалыға алдырмайтын қалды не.

	Үйіңе бар, жұбайыңның тілін тап.

	Ол соншама жолбарыстан кәрлі ме?!

	Орныменен таба білсең қолданыс,

	Жылуың мен мейірімің – ол да күш .

	Дәл осындай отырғанын ұмытпа

	Әр еркектің ішінде бір жолбарыс...»





Жер ембеген жетімдер мұңы

	Қайырбек Шағыровтың «Көш» өлеңі хақында

	Сапабек ӘСІПҰЛЫ, Қазақстан Жазушылар одағы «Жер және қазақ тағдыры» комиссиясының төрағасы

	Жас ақын-жазушылардың Республикалық Кеңесінің алғашқы күні – проза және поэзия туралы баяндамалар талқыланғаннан кейін Кеңестегі жүргізуші Қазақстан Жазушылар одағы басқармасының төрағасы Нұрлан Оразалин жас ақындарды бір-бір өлеңін оқу үшін мінберге шақырды. Жас ақындар оқыған өлеңдерден бірде ұшқын от тұтанып, енді бірде жалын лапылдап тұрды. Оты сөніп қоламтасын зорға сақтап жүрген қарттар жас оттардың қызуына қуана қол соғып, мәз болып отырдық. Уыз таланттардың бірі тәтті, бірі ащы, бірі кермек өлеңдері әр құлаққа құйылып, ешкімді бей-жай қалдырмады.

	Жыр жарысының соңына таман мінберге көтерілген жас ақын Қайырбек Шағыровтың «Көш» өлеңі менің құлағыма күңірене естіліп, «Тантал азабын» тартқан қазақ жұртының қасірет күйін бір шертіп өтіп еді. Залдың арт жағындағы орнына барып отырған жігітті қасыма шақырып, өлеңін сұрап алдым. Енді осы өлең туралы пікірімді білдірсем деймін.

	Тағы да көш. Қайран ел.

	Көшіп жатыр біртіндеп.

	Ауылымның оттары

	өшіп жатыр біртіндеп.

	Қыр басында қарт отыр,

	көшті ұзатып көзімен.

	Айтуға ол да дәрменсіз:

	«Мұның қалай жұртым?» деп.

	Оқыдық. Ойланып көрейікші. «Тағы да көш». Осында бір үлкен қасіретті сыр жатыр. Көш бұдан сегіз жылдан астам бұрын, 1993 жылы басталған. Содан бері толассыз: «Қайран ел» жолдың шаңын шұбалтып көшіп жатыр. Адам өмірі арман қуалаумен өтіп жататыны белгілі. Көшкендер жайлы орын тауып, жақсы өмір сүріп кетуі мүмкін. Үмітсіз шайтан. Ал ауыл оттарының «біртіндеп өшіп жатқаны» жанға батады-ақ. Саны да белгілі. Осы жылдар ішінде қазақ елінің ауылдарынан (селолар туралы сөз басқа) 1,2 миллион қазақ үйлерін, қора-қопсысын тастап, аудан мен қаланы сағалап көшіп кетті.

	Бұл көштің себебін жергілікті билік орындары – ауыл, аудан басшылары «бұлар еріккеннен көшіп жатыр, туған жер топырағын сыйлауды білмейтін тоғышарлық, елін қадірлеуді білмейтін намыссыздық...» деп түсіндіргісі келеді. Ал республикалық үкімет ауылды тастап, қалаға көшу дүниежүзілік даму үрдісінде бар құбылыс, урбанизация деп дәлелдеуге күш салуда. «Бәрі бірдей қалаға көшіп жатқан жоқ, бұлардың көпшілігі селоларға барып жатыр ғой» деп бастасаң, «нарық талабы солай, әркім өз күнін өзі көруі үшін көшуі де керек» деп дес бермейді. Ал шын сыры, себебі қандай? Бұған Қайырбек төмендегіше жауап береді:

	Жер ембейтін ауылдың

	белгілі енді оңбасы,

	Бастан ұшқан бақ құсы

	жуық маңда қонбасы.

	Бір үй көшсе орнында

	оба қалар үйілген,

	Бейбіт күнде түскендей

	әлдекімнің бомбасы.

	Қасіретті қазақ тағдырын, оның басынан кешіріп келе жатқан «Тантал азабын» бар болмысы, бар жанымен түсінген ақын ғана осылай жаза алса керек. Жер емшегін емген ел ғана ел болып, мал емшегін емген ел қатарға қосыла алмай, адамзат көшінің шаң-тозаңына қақалып-шашалып соңында қалып қоятынын айтып тұр ғой бұл жолдар. «Жер ембейтін ауылдың» аспанынан кешегі коммунистік партия мен кеңес өкіметі орнатқан социалистік қоғамдағыдай «ақша жауып» тұрғанда ғана оттары өшпей, іргесі шайқалмай, үйлері құламай тұра алады екен: «Ақша жаңбыры» басылып, біржола тоқтауы мұң екен, «бақ құсы» бастарынан ұшты да кетті. Жуық маңда қонбасы да белгілі болып отыр.

	Бейбіт күн қазақ елінің үстіне шуағын төгіп-ақ тұр. Мылтық атылып, қылыш шабылып, қан төгіліп жатқан жоқ. Сырт көзге солай. Ұлтаралық татулығымызға, Қазақстан халықтарының бір жағадан бас, бір жеңнен қол шығарып жүргізген реформаларымызға алыс, жақын көршілеріміз қызыға қарайды. Бірақ...

	Бірақ, сол мамыражай өмірдің өзінде, шағын қалалар аса ірі күйзелістерге ұшырап, жұмыссыз қалған жұмысшылар мен қызметшілер босып кеткенін көре тұра, біле тұра тосқауыл қоя алмағанымыз жаман. Ауылдың жағдайы (тағы да айтам, село емес) бұлардан да сорақы. Құлаған үйлер, қора-қопсылар «әлдекімнің бомбасы түскендей-ақ» оба, оба, обалар болып үйіліп жатыр. Мұның бәрі жібімейтін тас емшек – шөлейт даланың қырсығы. Қайырбек мұны басында көзі барларға шұқып көрсетіп берген. Құлағындағы саңылауына құюдай-ақ құйған. «Жер ембейтін ауылдың» маңдайына жазылған қырсықты халқына жаны ашитын патриот қана осылай айта алса керек. Тағы да ақынға сөз берейік:

	Жапан дала болады

	мал кеткен соң кімге өріс.

	Қалың елді қаңғыртқан

	сол баяғы күнкөріс.

	Орда бұзар отыз бен жиырма

	бестің жігерін

	Қажытты ма, он салса,

	оңға баспай жүрген іс.

	Төскейі толған малынан айрылған дала ауыр күрсінеді. Кең жазық малды асырады, мал қазақты асырады дейтініміз қайда?

	Сезімтал ақын жанының күйзелісіне ортақтасып, сенің де еңсең түсіп кетеді. Қайырбек айтады:

	Жауапкер кім, заман ба,

	жаман ба әлде жұрт өзі?

	Тоздырды ма іргесін жемқоры мен

	қырт, езі.

	Ел бірлігін бекіткен билер қайда

	бұл күнде.

	Бір дастанға бергісіз байлау

	айтқан бір сөзі.

	Ақын өзінің тыңдаушылары мен оқырмандарына осындай ортақ сұрақ тастайды. Ауаның құрғақтығы мен топырақтың құнарлылығы, нәрлі судың тапшылығы мен жол мойнының қашықтығы қырсығынан «Тантал азабын» тартқан қазақты құнарлы аймақтарға қайта қоныстандырып, жер емшегін емудің орнына халін бұрынғыдан да ауырлатып жіберген кім екенін білгісі келеді.

	Ақын Қайырбек Шағыров айтқандай: «Жер ембеген» сормаңдайлардың мұң-зарын ескерген заң былай тұрсын, заңдық акт, қаулы дегендер де жоқ қой. Республика аймағының үштен екісін алып жатқан табиғат жағдайы адам күнкөрісіне қолайсыз, мейлінше қолайсыз екі аймақ – шөл дала, шөлейт дала жерлері сенаторлар Шәмша Беркімбаева мен Оңалбек Сапиевтің қатты талап етіп, төрт күн айтысқанынан кейін ғана «Жер туралы» Заңның бірінші бабына, яғни «Қазақстан Республикасы жерінің құрамына» енгізілді. Бірақ жер санаттарына қосылмай, тараулар қатарынан да тиісті орын алмай қалып қойды...

	Туған ауыл, ауданның, облысының, олардың басын қосқан жалпақ елінің қамын ойлап түн ұйқысын төрт бөлетін, көшкен елді бастап, сулы да нулы аймақтарға қоныстандыра алатын, көшіп жатқан қандастарына ауаның құрғақтығы, топырақтың құнарсыздығы, нәрлі су тапшылығы, жол мойнының қашықтығы есесін толтыру үшін өркениетті елдердегідей төлемақы бергізу мәселесін күн тәртібіне қойғыза алатын, Қайырбек айтқандай, «бір сөзі бір дастанға бергісіз» билер қайда? Байғұс халық осы үмітімді ақтар-ау деп сенім артып, талайдың қолына билік, аузына дуалы сөз берген. Ақын сол серкелеріміздің (яғни, депутаттарымыздың) өз биігінен көріне алмай отырғанына қынжылады.

	Мен ақын немереме сен «Жер ембеген ауыл» тақырыбына қайта орал, оның себептері мен салдарының қыр-сырын аша түс, оқушы -тыңдаушыларыңның көзін жеткізіп, санасына сәуле түсіре бер деп кеңес бергелі отырмын.

	«Қазақ әдебиеті» газеті,№ 50 (2732)14.12.2001 жыл.





	Оглавление

	Тұмадай тұнық, тұңғиықтай терең

	Жүректің құрылысының формуласы

	Бірінші бөлім

	Екінші бөлім

	Үшінші бөлім





