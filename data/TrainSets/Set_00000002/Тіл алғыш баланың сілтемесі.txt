	Уильям Тенн

	Тіл алғыш баланың сілтемесі





	Орыс тілінен аударған Абдул-Хамид Мархабаев



	– Есенсіз бе? Иә, Малькольм Блин мен боламын. Ертеңгілікте ауылдан телефон соққан едім... Кіруге рұқсат па? Мен сізге қолбайлар болған жоқпын ба?.. Рахмет. Егер елдің түкпір-түкпірін кезіп, іздестіріп жүрген адамым сіз болсаңыз, қазір бәрін айтам. Миллиондаған ақшаның көзі сығалап тұр... Жоқ-жоқ, мен сізге түк сатпаймын... Ешқандай алтын кен орны не іштен жанатын атом двигательдері және басқалар да емес. Жалпы, саудагер екенім рас. Өмір бойы сонымен айналысып келем. Сондықтан басымнан бақайыма дейін саудагерлігім аңғарылатын шығар. Бірақ, бүгін ештеңе сатпаймын. Бүгін тұтынушымын. Әрине, менің көкейімдегідей нәрсе сізде болса, Шабарман айтқандай нәрсе... Тыңдаңызшы, мен нақұрыс емеспін. Отырыңыз, бәрін айтуыма мұрсат беріңізші. Ол қарапайым «барып кел-алып кел» шабарман емес. Оның шабармандығы Эйнштейннің есепшілігі секілді. Оның бәріне қазір сіздің көзіңіз жетеді... Шылым ұстаңыз. Мынау – өзімнің визит карточкам. «Малькольм Блиннің Құрылыс Бояулары. Қалаған Жерге Керегінше Кез Келген Уақытта Жеткізілетін Таңдаулы Бояулар». Әрине, мұндағы «қалаған жер» делініп отырған тек еліміздің құрғақшылық аудандары ғой. Қатырып жазылған емес пе! Жарнама ғой! Көрдіңіз бе, өз шаруамды білетінімді байқадыңыз ба? Мен кез келген затты ұтымды сата аламын. Кәсіптік жаңа әдістер, қызмет көрсету, техникалық өнертабыстар... Жұрт төпіліп жатады. Мен кеңсеме тіпте Эмерсонның сөзін жаздырып, іліп қойғанмын. Естіген боларсыз. «Егер біреудің қолынан көршісінен артық кітап жазу, уағыз айту немесе тышқанға қақпан жасау келетін болса, ол орманда тұрса да, мейлі, жүре соның есігін тоздырады». Айна қатесіз ғой! Ал мен сол есікті тоздыруға қолғабыс жасар жігітпін. Оның қалай істелетінін мен білем. Сіз соны тез түсінсеңіз дер едім. Егер сізде маған қажетті бірдеңе-сірдеңелер табылса, шаруаны қатырар едік!.. Жоқ, жоқ, мені есім дін аман... Сіз, жалпы немен шұғылданасыз? Құс балапандарын өсіресіз бе? Мақұл. Енді құлақ асыңыз...

	Бұл бес апта бұрын, сәрсенбіде болған-ды. Бізге тез орындалуы тиіс тапсырыс түскен. Уақыт он бір кезі. Ал тал түсте үш жүз галлон ақ бояуды Нью-Джерсидегі бір ірі мердігерлік фирманың құрылысына жеткізу керек. Онымен баяғыдан бері берік байланыс жасамақ ойда едім. Мен, әрине, қоймада болғанмын. Менің жұмысшыларымның бастығы – Хеннессиді өз қол астындағыларын шапшаңдатсын деп, өзiн қамшыладым. Бояу толы канистрлер көз ілеспей тиеле берді. Қысқасы, алас-қапас жүгіріс. Кенет, табан астында Хеннесси:

	– Баласы түскір, тіл алғыш бала, жым-жылас қой. Сірә, көңілі қалған білем, – деді кекесінді үнмен.

	Он шақты кісі жұмысын доғарып, күлкіге басты. Бастық әзілдедi екен, демек, күлуге рұқсат шығар дегендері болса керек.

	– Бізде жаңа тіл алғыш бала қашаннан бері пайда болған? – деп сұрадым Хеннессиден. – Меніңше, бүгінге дейін ешкімді жұмысқа қабылдап не шығармаған секілді едім ғой. Жұмысқа кірген әркім тіркеуге тұруы керек емес пе? Әйтпесе, күн құрғатпай жаңадан адамдар... Сенің балалар еңбегі жөніндегі заң туралы естігенің бар ма? Әлде, менің артыма шала байланғаны қажет пе? Оның жасы қаншада?

	– Мен қайдан білейін, мистер Блин? – деп жауап қайырды Хеннесси, – Олардың жас мөлшерін бірінен екіншісіне қарап, ажырата алмайсың. Тоғыз ба, он ба, тіпте он бірден асып кеткен де шығар. Жұқалтаң, бірақ, арық емес, Киімі де жұтаң емес.

	– Оны үйір қылма. Әйтпесе Білім жөніндегі кеңес немесе кәсіподақтан сол үшін біреу-міреу талақтай жабысса... Пенсильванияның картасына қарап, жүкті Нью-Джерсиге апаратын екі нақұрыс жүргізушілер менің сорыма аздық қылғандай...

	Хеннесси ақтала бастады:

	– Мен оны жалдаған жоқпын, құдай ақы. Ол таң ата келіп, «төменнен бастағысы келетінін», «өзін көрсет алатынын», «ұзаққа шабатынын», «кісі қатарына қосылатынын сезетінін», «тек қана мүмкіндік беруді» сұрап қыңқылдап қоймады. Мен оған біздің хал-ахуалымыз ауыр екенін, керек десе, тіпте Александр Грейэм Беллдің өзін тап қазір телеграфистікке алмағанымызды айтқанмен тегін істеуге келісті. Оның көкейіндегі бар-жоғы – «табыс баспалдағының табалдырығын басу». Тағы сондайларды мыжиды...

	– Сосын?

	– Мен қалың ойға қалғандай, бір шама кідіріңкіреп: «Мақұл мүмкіндік берейін. Шабарман бол» дедім. Қолына бос банка ұстатып, дереу арасында қызғылт бұршақтай дақтары бар жасыл бояу әкел деп бұйырдым. Әзілдегенім еді. Ол банканы ала жөнелді. Жігіттер күлкіден қыран-топан. Ол енді қайтып оралмас.

	– Әрине, аса күлкілі екен. Өткенде Вейленді душ бөлмесіне қамап, ішіне сасық иіс тарататын бомба тастағаныңдай. Айтпақшы, егер фирма бояуды дер кезінде алмаса, сенің орныңды Вейленмен алмастырам. Күлкінің көкесін сонда көресің!

	Хеннесси қолын комбинезонына сүртіп, жауап қатуға оқталып, бірақ, ол ойынан тайып, жүк тасушыларға қарап айқайға басқанда, аналардың құлағы тұнды. Ол келеңсіз әзілді жөргегінен жақсы көретін. Бір мойындайтыным: оның көзінше жігіттер тер төккенде, жандары қалмайды.

	Әлгі жігіт тап осы кезде кіріп келген.

	– Әй, қараңдар, Эрнест қайта оралды! – деп айқайлады біреу.

	Жұмыс тағы тоқтады. Екі иығынан дем алған бала жүгірген бойы қасымызға келіп, бояу толы банканы Хеннессидің алдына қойды.

	Бала ақ көйлек, жамау салынған шибарқыт шалбар киген. Аяғында – қонышы биік, бауы байланған ботинка. Мұндай шибарқытты, көйлек тігілген матаны да бұрын көрмегенмін. Жұп-жұқа, шынында да қымбат заттан тігілген.

	– Сенің қайта оралғаныңа қуаныштымын, балақай, – деді Хеннесси. – Маған тез арада сол қолға оңтайлы бояужаққыш щетка қажет боп қалды. Шауып барып, соны тауып келші. Тек сол қолға ұстайтыны.

	Екі-үш жүк тасушылар тұншыға күлген болды. Бала босағаға жүгіріп жеткен бойда, тоқтаңқырып, біз жаққа қарады.

	– Мен тырысып көрейін, сэр, – деді. Маған оның даусынан сырнай үні есітілгендей көрініп кетті. – Бірақ, бояу... Мен жасыл бұршақты дақтары барын таба алмадым. Тек қызылы. Бұл да жарап қалар.

	Сосын жүгіре жөнелді.

	Зорға шыдап-ақ тұр екен: жиналғандар жарыла күліп жіберді. Қолдарына бояу толы банканы ұстаған жұмысшылар қарқыл күлкімен бірге Хеннессиге тиісуде:

	– Сені не істегенін білмейсің бе?...

	– Қызыл бұршақты!..

	– «Бұл да жарап қалар» дегенін айтсайшы!..

	– Бала қатырды-ау!..

	Ашу қысқан Хеннесси, жұдырығып тастай түйіп алған күйі, ұрынарға қара таппай тұр. Сосын көзіне түскен бояу толы банканы теуіп, тек аяғы оның жиегіне ғана тиді. Өзі жерге серейіп түсті. Күлкі онан сайын өршiп, ол жерден көтерілгенде, аналар су сепкендей басылып, тез машинаны тиеуге жұмылды. Осындай күйдегі Хеннессидің назарын ешкім өзіне аударғысы келмеді.

	Әлі де күлкі қысқан мен банкаға еңкейдім. Баланың оны немен толтырғанын көргім келді. Банканың іші қоңыр дақтары бар сұйыққа толы екен. Бояу емес екені ап-айқын. Осы сәтте банка қасындағы шашырап төгілген бірдеңеден демім бітіп қалды. Ол шынында да бояу болатын. Қызыл дақты жасыл бояу!..

	Мен күдіктеніп те үлгіре алмадым: банканың бүйіріне жұққан бояудың да түсі сондай көрінеді. Ана бала, шабарман Эрнест осындай бояуды қайдан тапқан?!.

	Мен қай нәрсені де тиімді сатуға келгенде, сезгішпін. Бұ жерде алдыма жан салмаймын. Иісшілмін! Қаланың екінші шетіндегі біреуге түннің бір жарысында саудадан пайда табу көзі түсіне енсе, соны сезем ғой! Мынандай бояуды қолды-аяққа тигізбейді! Өнеркәсіпшілер, дизайнерлер, әшекейлеушілер, бояу жағумен айналысатын кез келген әуейілер... Бұл деген – тұнған алтын ғой!

	Дегенмен, тез қимылдаған жөн!

	Банканы темір сым тұтқасынан көтеріп, сәті түскенде, шаңмен араласып үлгірген едендегі шашыранды бояуды табаныммен мұқият сүртіп, тысқа шықтым. Хеннесси жүк машинасының қасында жұмыс барысын бағып тұрған. Мен оған тақалып барып:

	– Баланың аты кім? Эрнест пе? – деп сұрадым.

	– Иə, – деп күңк ете түсті. – Басқа жөн-жосығын айтуды қажет деп таппаған болар. – Сіздің алдыңыздан өтіп алайын, егер сол данышпан енді көзіме түссе...

	– Жарар, жарар. Менің шаруаларым бар. Мына тиеу жұмысына бас-көз боларсың.

	Сосын бала жүгіріп кеткен жаққа қарай жүре бердім.

	Хеннессидің менің қолымдағы бояу құйылған банкаға көзі түскен шығар. «Ана бала бұның атасының басына керек пе екен?» деп те ойлар. Сонда: «Не десе – о десін Хеннессиді қызыққан күйінде қалдырайын. Ал кіріс өзімізде болады!» – дегенім есімде.

	Үш көше кесіп өткесін, саябаққа апаратын жол шетіндегі оны көзім шалып, жүгіріске бастым. Бала темір-терсек сататын лəпкенің жанына жанасқанда, сәл іркіліп тұрды да, сосын ішке кірді. Ол кері айналып шыққанға дейін мен де тақалып қалғанмын. Бірсыпыра уақыт қатарласып жүрдік. Жүзі күйзелген. Мені біразға дейін аңғармады.

	– Не? Таба алмадың ба? – деп сұрадым оған қамқорқып.

	Бала селк еткенмен, мені таныған тәрізді.

	– Жоқ, таппадым. Дүкенші тап қазір сол қолға ыңғайластырған бояғыш щетка жоқ екенін айтты. Бояу жөнінде де солай деген-ді. Сіздерде пайдаланатын заттарды тиімсіз тарататыны қалай?..

	Ол мұны соншама күйзеле айтқанын сездім. Бала деп осыны айт!

	Мен тоқтап қалып, желкемді қасыдым. Ол бояуды қайдан алғанын қазір сұрасам ба екен? Немесе көңіліндегісін айтып тауысса ма? Мұндай-мұндайлар көп кісілерде болатыны жөнінде өзі айтар ма?

	Ол кенет әуелі бозарып, сосын табан астында қызарып кетті. Мұндай нәуетектерді ұната бермеймін. Бойы да мендей сорайған. Ал даусы – құдды сопрано. Бұның өзі де жарар. Егер жігітті осыншама қызарақтағаны, оны мектепте дұрыстап мазақ етпегеннен шығар.

	– Тыңдашы, Эрнест, – дей бастап, әкесі секілденіп, қолымды иығына қоя бергенімде, мен бейне бір консерв ашатын пышақты тамағына тақағандай, ол кенет артқа шегініп кетті. Және тағы да қызарып шыға келді! Тұп-тура өмірінде көресіні көріп алып, түк болмағандай, қайын атасының көзінше қызарып кететін келін дерсің!

	– Олай жасауға болмайды! – дейді. Өзінің өне бойы дір-дір етеді.

	«Жақсы, – дедім ішімнен. – Әңгіменің райын өзгерту керек екен».

	– Костюмің әжептәуір көрінеді. Қайдан? – деп басқа салаға бұрып жібердім.

	Ол өзінің бойына ризашылықпен көз жүгіртіп шықты.

	– Ә... Мектепте қойған пьесамыздан ғой. Рас, қазіргі заманға сәйкестеу емес... – Бір құпияны ашып қойғандай, шамалы кібіртіктеп қалды. Осы жерде бірдеңе қиылыспайтын секілді. Мен жалма-жан:

	– Сен қайда тұрасың? – деп сұрай қойдым. Ол да шалттап:

	– Бруксте, – деп жауап берді.

	Шынында да бір кәкір бар. Сосын амалсыз:

	– Қайда-қайда? – деп қайталадым.

	– Әлгі... білесіз ғой, Бруксте... нақтысы – Бруклинде...

	Мен иегімді сипалап, тұрып қалдым. Осы сәтте бала қайтадан қалшылдап қоя берді.

	– Тәңір жарылқасын, – деді ол әлгі жіңішке даусымен, – сіз неге өне бойы скинглей бересіз?

	– Нені? Не істеп?

	– Скинглейсіз. Денеме қол тигізе бересіз. Тіпті жұрттың көзінше. Түкіру де, ықылық ату да – жаман әдет. Сіздердің көпшілігіңіз өйтпейді. Бірақ, барлықтарыңыз, барлығыңыз түгел үнемі скинглейсіздер.

	Демім алқымыма тығылған мен «бұдан былай скингілемеймін» деп уәде бердім. Дегенмен, басқаның қолындағы картаны білу үшін әуелі өзің жүруің керек қой...

	– Берi қарашы, Эрнест. Мен сенімен сөйлескім келеді... Қысқасы, мені Малькольм Блин атайды. Және мен...

	Оның көзi aлaрып кетті.

	– О-о-о! Нувориш-тонаушы ма! Қоймалар қожасы...

	– Ненің? – деп қайта сұрадым.

	– Сіз «Қалаған Жерге Керегіне Кез Келген Уақытта Жеткізетін Таңдаулы Бояулар» иесісіз ғой. Сіздің аты-жөніңізді маңдайша тақтадан оқығанмын. – Ол өзiне-өзі бас изеп қойды. – Мен қым-қиғаш, ұрлық-қарлық оқиғалы кітаптарды түгелдей оқып шыққанмын. Дюма. Жоқ. Дюма емес... Элджер, Синклер, Капон. Капонның «Он алты саудагері» – міне, кітап деп соны айт. Бес рет қайтара оқыдым. Бірақ, сіздер әзірше Капонды біле бермейсіздер. Оны жариялау сәті тек қана...

	– Қашан?

	– Тек қана... Жарайды, сізге бәрін түгел айтайын. Сіз осындағы басты қойма иелерінің бірісіз. Мәселе менің мүлде осыдан еместігімде.

	– Шынымен бе? Онда қайдансың?

	Ол жөнінде менің жорамалым басқа болатын. Сабақтан жерінген бай балаларының бірі шығар дегенмін. Немесе, мына арықтығы мен сөзді бұзып сөйлеуіне қарағанда, бөтен жақтан қашып келгенге жорығанмын.

	– Келешектенмін. Жалпы, маған әзірше мұнда келуге болмайтын. Осы үшін мені түгелдей бір жауапкершілік сатысына төмен түсіріп тастауы мүмкін. Ал мен нувориш-тонаушыларды өз көзіммен көруім керек еді. Бұл соншама қызық қой... Мен компанияларды қалай құратындарыңызды, бәсекелестеріңізді қалайша қайыршылық күйге түсіретіндеріңізді, жалпы тентіретіп жіберетін амалдарыңызды көрсем деп едім...

	– Тоқта, тоқта. «Келешектен» дейсің ғой?

	– Иә. Сіздердің жылтiзбелеріңіз бойынша... Қазір ойланайын... Планетаның осы бетінде ол уақыт... 6130 жылдай... Ой, жоқ: бұл басқа жылтізбе. Сіздерде қазір біздің эрамыздың 2369 жылы болады. Әлде 2370 пе екен? Жоқ, дегенмен, 2369 жыл шығар деп ойлаймын.

	Мен оның ақыр-соңында бұл шаруаны нақтылағанына куандым. Сол ойымды оған табанда білдіргенімде, рақметін айтты. Осы уақыт бойы менің есімнен шықпай қойған сұрақ: егер бала өтірікті соғып тұрса немесе миы ауысқан болса, бұршақ дақтары бар бояуды қайдан тапқан? Мына киім-кешегі ше? Бізде осындайларды жасап шығарды дегенді ести қойғаным жоқ. Өзінен сұрау керек еді...

	– Мына бояу... бұл да келешектен бе? «Бұл да сенің заманыңнан ба?» дегім келгені ғой...

	– Әрине. Дүкендеріңде мұндай дым да жоқ. Ал мен өзімді танытқым келді. Әлгі Хеннесси де «алаяқ» па? Мен өзімізге қайтып барып, спилликспен қарастырып, таптым.

	– Спилликс? Бұл не тағы?

	– Ол мынандай дөңгелек зат... Мынандай... Сіздер білесіздер ғой... Сіздің америкалық ғалым Венцеслаус оны шамамен осы кездерде жасап шығарған. Және тура осы уақыттарда. Менің әлі есімде: ол сол тұстары қаржыдан қысылған көрінеді... Әлде басқа ғасырда ма екен? Жоқ, сіздердің кез! Немесе...

	Ол тағы да ойға шомып, өзімен-өзі болып кетті.

	– Жарар, – деп тоқтаттым оны. – Жүз жылдың әрі-берісі не? Сен онан да маған мынандай бояуды қалай жасайтынын айтшы. Неден?

	– Қалай жасайды? – Ол бәтеңкесінің ұшымен жерге кішігірім шеңбер сызып, соған телміріп қалды. – Плавик қышқылынан... Үшқайтара бласталған. Қаптамасында қанша екені көрсетілмеген. Бірақ, менің ойымша, оны үш мәрте бластағаннан соң...

	– Жақсы. Тоқта. «Бластау» деген не және неге үш мәрте?

	Балақай аппақ маржандай тістерін көрсете, күлкіге кенеліп қалды.

	– О-о-о, мен оны әзірше біле бермеймін. Бұл Шмутцтың дежектор үдерісінің әдісіне қатысты. Ал мен оны жауапкершіліктің екі дәрежесінен кейін өтем. Егер өзімді сәтті көрсетсем, мүмкін, өтпеспін де. Оқығанға қарағанда, өзімді танытып, мойындату көбірек ұнайды... Менің әлі екі сағатым бар. Бірақ...

	Ол өзін көрсетуге жағдай туғызуға рұқсат жасау үшін біреуді көндіру керектігі жөнінде бірдеңелерді айта берді. Мен болсам – есіл-дертім басқада, Әзірше миыма ештеңе кіріп жатқан жоқ. Мұндай бояуды қолға мол түсіре алмайсың. Жалғыз үміт – өзімде бар үлгінің анализін жасау. Бірақ, мына шайтан алғыр плавик қышқылы мен қайдағы-жайдағы үш мәрте бластау... Қара түнек тірлік...

	Өздерің зерделеп көріңдерші. Жұрт құрышпен баяғыдан таныс. Ал, мәселен, Гэри немесе Питтсбург зауыттарының бірінде жақсы шыныққан болаттың үлгісін алып, ортағасырлық алхимикке ұсыншы. Оған қазіргі зертхана беріп, құралды қалай қолдануды түсіндіргенмен, оның ұғып жарытуы екіталай. Ол мұның болат екенін айқындар, тіпте құрамында қанша мөлшерде көміртек, марганец, күкірт, фосфор мен кремний барын да анықтар. Әрине, біреу-міреу алдын ала қазіргі химия негіздерімен таныстырса. Бірақ, болаттың шымырлығы мен қаттылығы қайдан пайда болғанын әлгі байғұс айта алмас. Егер термоөңдеу не көміртекті жасыту жөнінде әңгімелесең, ол, базардағы балықтай, ауызы аңқияр да қалар еді...

	Қысқасы, менің қолымда бары – тек бояу. Бас-аяғы, мен сым темір тұтқасынан тершіген қолыммен ұстап тұрған жалғыз банка. Бұл маған ештеңе беріп жарытпайтыны белгілі. Осыдан бірдеңе өндірмесем, мен мен болмай кетейін!

	Сенің алдыңда – шабарман-бала. Ал шындап келгенде, баюдың кереметтей ғажап мүмкіндігі. Ешбір есі бар кәсіпқой мұндай мүмкіндіктен бас тартпаса керек.

	Мен де қомағай екенімді мойындаймын. Бірақ, тек ақшаға қатысты ғана. «Осы бір құдай айдап келген мүмкіндікті қалайша артына қыруар нөлдері тізілген жасыл қағаздар үйіндісіне айналдырсам екен?» деген ой туды.

	Өзін пайдалануға бел байлағанымды бала сезбесін де аңғармасын. Мен саудагермін бе, жоқ па? Мұнан қулығымды асырып, өзіме бар қуатын сарқа жұмыс істеуге мәжбүр етуім керек.

	Эрнест бет алған бағытпен бейғам кейіппен мен де жүре бердім. Ол мені қуып жетті. Екеуміз қатар жүріп келеміз.

	– Сенің уақыт машинаң қайда, Эрнест?

	– Уақыт машинасы? – Оның ашаң жүзі таңданыс білдірді. – Менде ешқандай... А... түсіндім... хронодромды айтып отыр екенсіз ғой. Қызық екен! Уақыт машинасы!.. Мен өзіме мүлде кішкентай хронодром орнатып алғанмын. Әкем экспедицияларға пайдаланылатын басты хронодромда жұмыс істейді. Бұ жолы мен жалғыз, бақылаусыз жүргім келді. Барлық нәрсені өз көзіммен көргім келді.

	– Әлгі хронодромыңды қайда қойдың?

	«Қайда?» емес, «қашан?» Бірден мектептен соң. Мен бәрібір қазір өзімді көрсетумен айналысуға тиіспін. Демек, үлкен алшақтық жоқ. Бірақ, мен уақытымда үлгіруім қажет. Цензор-Жебеушіге дейін...

	– Әрине, үлгіресің. Мазасызданба. Сенің хронодромыңды мен пайдалана алам ба?

	Мен нақұрыс сөз айтқандай, бала қарқылдап күліп жіберді.

	– Сіздің қолыңыздан келмейді. Шыныққан жоқсыз. Тіпті екінші дәрежелі жауапкершілігіңіз жоқ. Тұрақтану да қолыңыздан келмейді. Мұндағылар маған қанша ұнағанмен, кетер кезім таялғанына қуаныштымын. Не дегенмен керемет қой! Нағыз нувориш-тонаушыны ұшрастырдым!

	Мен қалтамды қарманып, «Нувориш-тонаушы» сигаретін тауып алып, тұтаттым.

	– Сен сол қолға сай щетканы да өздеріңнен оп-оңай табатын шығарсың?

	– Қайдам, Таппауым да ғажап емес. Ондайдың барын ешқашан ести қойған жоқпын.

	– Онда, өздеріңде келешекті көрсете алатын құралдарың бар ма? – деп сұрадым, жол-жөнекей темекі күлін түсіріп келе жатып.

	– Айналмалы дистингулятор ма? Бар. Бас хронодромда. Бірақ, оның қалай жұмыс істейтінін мен әзір білмеймін. Ол үшін алтыншы не жетінші жауапкершілікті иемденуім міндет. Төртіншімен оның маңайына жолатпайды.

	Бұ жерде де тоқырау. Мен балаға тағы бірлі-жарым банка бояу әкелдіре алар едім. Алайда, анализ түк нәтиже бермесе және қазіргі әдістермен оны жасау мүмкін болмаса, оның пайдасы не? Мүлде өзгеше, оғаш қалыптағы аспап болса – сөз басқа. Оны қыруар ақшаға сату былай тұрсын, өзіміз де қолдана алсақ. Мысалға, болашақты көрсете алатын әлгі мүлік. Мен одан миллиондаған пайда түсірер едім: сайлау болмай тұрып, оның барлық қорытындылары қолымда тұрса немесе атшабыста бірінші келетін шабандозды біліп отырсам... Сондай затты қолға түсірсе, жаман болмас еді. Сол әлгі айналмалы, дистингуляторды. Амал не, оған баланың қолы қысқа! Жақсы емес!

	– Ал кітаптар қалай? Химия? Физика? Өнеркәсіп әдістері? Сенің үйінде сондайлар бар ма?

	– Мен үйде тұрмаймын. Және сабақты кітаппен оқымаймын. Әсіресе химия мен физиканы. Ол үшін бізде гипноз әдісі бар. Тап кеше алты сағат бойы гипноздан тап баспадым. Емтихандар тақау ғой...

	Менің бірте-бірте қаным қайнай бастады. Тұтастай миллиондаған доллар уыстай сусып барады. Менің ештеңеге дәрменім жоқ. Бала ауылына бет алған. Керек нәрсесінің бәрін көрген. Тіпті көзі тірі нувориш-тонаушыны да. Енді үйіне – өзін көрсету үшін! Бір амалы табылу керек қой!..

	– Сенің хронодромың қайда? «Бізде, осында қайдан ұшады?» дегенім ғой.

	– Орталық саябақта. Үлкен тастың ар жағында.

	– «Орталық саябақта» дейсің бе? Қалайша кері қайтар сапарыңды көрсем, оған қарсы емессің бе?

	Ол қарсылық білдірген жоқ. Біз саябақтың батыс жағын бетке алдық. Сосын соқпаққа бұрылдық. Мен ағаштың кепкен бұтағын сындырып алып, аяғымды жаймен сабалаған боп келем. Ол еліне кетіп қалмас бұрын бірдеңе ойлап табу керек. Бояу толы банка зығырданымды қайнатып бітті. Ауыр болмағанмен, мына шаруадан тапқан пайдам осы-ақ па? Оның үстіне анализден түк шықпаса ше?..

	Баланың тынымсыз сөйлей бергені абзал... Мүмкін, кәдеге жарар бірдеңе ілінер.

	– Сендердің өкіметтерің қандай? Демократия ма? Монархия ма?

	Бала күлкіге көмілді де қалды. Оның сазайын беруден әзер тежелдім. Бұ жерде, мүмкін, мен күллі байлығымнан айырылғалы тұрған шығармын. Ал мына жетпегір мені сайқымазақ санайтындай,

	– Демократия! Сіз осы сөздің саяси астарын айтып тұрсыз ба, иә? Сау емес біреулер, саяси топтар сіздерде ғой... Біз мұндай сатыдан мен туғанға дейін өтіп кеткенбіз. Ал, соңғы президент – оны таяуда ғана құрастырған – меніңше, реверсибилші болған. Демек, біз реверсибилизм заманында өмір сүрудеміз. Әлі толық қалыптаса қоймаған.

	Өте бағалы нәрсе! Бәрі де бірден айқындалды... Мен кез келген идеяға тастай қатып жабыса қалатындай күйге жеткенмін. Ал Эрнест қайдағы-жайдағы, адам тілі келе бермейтін, түсініксіз заттар жасалып жатқаны жөнінде оттай берді. Мен оны ішімнен дымын қалдырмай сыбаудамын.

	– ...Бесінші дәрежелі жауапкершілікті алам. Сосын – емтихандар, өте қиындары. Тіпті тенденсордың да көмектесуге мұршасы келе бермейді.

	Мен сергіп кеттім:

	– Неткен тенденсор? Ол не істеп жүр?

	– Тенденцияларды талдайды. Даму үстіндегі тенденциялар мен жағдайларды. Шынтуайтына келгенде, ол – статистикалық анализатор. Ықшам да өте ыңғайлы. Бірақ, дөрекілеу. Емтиханда келетін сұрақтарды мен содан білем. Сіздерде ондай жоқ... Жеттік!

	Қасымызда, кішігірім төбенің басында ағаштар арасынан шыңдардың сұр қиқы-жиқы сынықтары сығалайды. Қаншама қашықта тұрса да, ең үлкен қойтастың арғы жағындағы көмескілеу көгілдір жарықты көрдім.

	Соқпақтан шыққан Эрнест төбеге өрмелей бастады. Мен артынан тура жүгірдім. Уақыт мүлде тығыз. Мына тенденсор... Бәлкім, маған керегі сол шығар!

	– Тыңдашы, Эрнест, – дедім, үлкен қойтас жанында қуып жетіп, – Сені тенденсорың қалай жұмыс істейді?

	– Ой, түк те емес. Оған мәліметтеріңді енгізесің. Оның клавиатурасы кәдімгідей. Сонда ол талдау жасап, ең дәл деген шешімін шығарып береді немесе алдағы күтіп тұрған жағдайдан хабардар етеді. Және оның ішіне ұялатқан қуат көзі бар... Ал жақсы, мистер Блин, қош болыңыз!

	Сосын ол көгiлдiр тұманның қалыңдау жеріне қарай беттеген. Мен оның қолына тарпа бас салып, жұлқып өзіме тарттым:

	– Тағы скингирледіңіз ғой! – деп, бала «шар» ете қалды.

	– Кешір, балақай. Соңғы рет, Нағыз жойқын алаяқтықты көрсетсем, не дер едің? Кетер алдыңда мен қолыма халықаралық корпорацияны жиып алғанымды көруге зауқың соға ма? Қулықты баяғыдан бері қарастырып жүргенмін. Ірі қымбатшылық болады. Уолл-Стрит бейқам. Өйткені: Чикаго банкісінде өз жансызым бар. Мен бұл істі жүзеге асырам. Нувориш-тонағыштың шынтуайттап қалай жұмыс жасайтына сенің көзіңді арнайы жеткізу үшін бүгіннен бастап сол шараға кірісем. Тек сенің тенденсорыңмен мұны тездетер едім. Міне, қызықтың көкаманы сонда болар еді. Жүздеген банктер сазға отырады, каучук өндірісін «тірілей көрге тығам», алтын стандартының құны «көк тиынға» айналады, ұсақ салымшылар тентіреп кетеді! Осының барлығын өзің көресің. Өз көзiңмен! Егер тенденсорды әкеп берсең, байлықты өзімізге жинаудың билігін саған ұстатар едім.

	Баланың көзі, жаңа жүз тындықтай, жайнап сала берді.

	– Қойшы, әй! Міне, қызық! Мұндай кімнің есіне келген! Осындай қаржы қырғынына өзің араласқанға не жетсін! Бірақ, қауіпті ғой... Егер Цензор-Жебеушi еcептеп шығарып, менің осыншама ұзап кеткенімді анықтаса... Немесе менің тәрбиешім хронодромды заңсыз пайдаланған үстімнен түссе...

	«Мен өз шаруамды білем» дедім ғой сізге. Басқасы – басқа, ал жұртты нандыра білем.

	– Мейлің. Өзің біл, – деп, теріс бұрылып, темекімді табаныммен таптадым, – Мен саған мүмкіндік бергім келген-ді. Өйткені: тамаша жігітсің, есің бар. Сені ұзаққа барады деп ойлаймын. Алайда, біздерде, нувориш-тонаушыларда да тәкәппарлық бар. Қаржы жинау секілді маңызды мәселені мен кез келген шабарманға сеніп тапсырады деймісің?

	Мен қайтып кететіндей қимыл жасадым.

	– Ой, мистер Блин! – Бала менің алдымды орап алды. – Мен сіздің ұсынысыңызды өте бағалаймын. Тек қауіптілеу. Дегенмен... «Қауіп – сіздің тыныс-деміңіз» деген емес пе? Жарайды, мен тенденсорды әкелем. Сосын екеуіміз сауда-саттықтың быт-шытын шығарайық. Менсіз сіз ештеңе бастамаңыз.

	– Жақсы. Бірақ, сен тездет. Қас қарайғанша қыруар нәрсені үлгіртуге болады ғой. Қайқай. – Мен банканы шөпке қойып, қолымды көтердім. Сосын қолымдағы шыбықпен, әлгі пе еді?.. Корольдердің ұстап жүретіндері? Аса таяқтары... Сөйтіп сермедім...

	Ол бас изеп, кері бұрылып, тастар арасындағы көгілдір тұманға жүгіре жөнелді. Оған жанасқан бойда әуелі толайым көгілдірленіп, сосын көзден ғайып болды. Алда қандай мүмкіндіктер ашылмақ! Неге мезгеп тұрғанымды түсінетін шығарсыз? Ол – тенденсор... Егер баланың айтқанының бәрі түгелдей рас болса, оны шынында да Эрнестке уәде қылғанымдай кәдеге жаратуым сөзсіз. Биржаның бағытын алдын ала дәл тауып отыру!.. Қаржы циклдерін, өнеркәсіп салаларының дамуын көре білу!.. Соғыс, бейбітшілік, акциялар шығарылымын болжалдау!.. Енді оңды-солды шайқауға мүмкіндік жетеді!..

	Мен басымды көкке көтеріп, ағаштың ұшар басындағы жапырақтарға көз қыстым.

	Құдай ақы, мен өзімді мас адамдай сезіндім. Сірә, көз алдымдағы табыстан шынында да мастанған шығармын. Мен әл-дәрменнен айырылдым. Ойлаудан қалдым. Бірақ, бір сәт те өйтуге болмайды! Ешқашан!

	Kөгiлдiр бұлтқа тақалып барып, қолыммен түртіп байқасам: тас қабырға дерсің. Бала алдамаған, айт-айтпаса да, дайындықсыз оған ену мүмкін емес екен...

	«Мейлі, деп ойладым. – Hе дегенмен Эрнест – жақсы жігіт қой. Есімі де келісіп түр. Эрнест. Жалпы, бәрі де тамаша!»

	Тұман сейіліп, ар жағынан Эрнест шыға келді. Қолына ұстаған сопақ сұр жәшігі бар. Оның беті, есеп машинасындағыдай, быжынаған ақ басқыштарға толы. Мен оның қолынан жәшікті жұлып алдым.

	– Бұл қалай жұмыс істейді?

	– Менің тәрбиешім... Ол мені байқап қалды, – деді жүгірістен алқынған бала. – Мені шақырған... Мүмкін... Ол... менің хронодромға кеткенімді... көрмей қалған шығар... Оны тұңғыш тыңдамауым... Хронодромды заңсыз пайдалану...

	– Жақсы. Ентігіңді бас, – деп оның айтпағын үзіп тастадым. – Әрине, онша жақсы емес. Ал мынау, қалай жұмыс істейді?

	– Клавиштер. Мәліметтерді басу керек. Ежелгі, қазіргі сіздердегі жазу машинкасындай. Ал нәтижесі мына жерден, кішкентай экраннан көрінеді.

	– Иə, экран кішкентайлау екен. Екі бет қаржы ақпараттарын басу қыруар уақыт алса керек. Оның үстіне биржа бағдарлары. Сендерде не, бұдан оңдырағы жоқ па?

	Бір бетті көрсеткен бойда машина барлық жауабын бірден беретін?

	Эрнест ойланып қалды.

	– Сіз ашық тенденсорды айтып тұрсыз ба? Мені Тәрбиешімде ондай бар. Бірақ, ол тек ересектерге арналған. Жетінші дәрежелі жауапкершілікті алмайынша маған оны ұстатпайды. Онда да өзiмдi көрсетуім жақсы болса...

	Тағы да өзін көрсетуін тыққыштауын!

	– Ал бізге қажеті тап сол ғой, Эрнест. Кәнекей, ұшып барып, тәрбиешіңнің тенденсорын алып кел.

	Бала үрейден сілейіп тұрып қалды. Оның өңіне қарап, құдды бір мен оған «президентті атып өлтір» деп бұйрық бергендеймін. Таяуда ғана өздері жасап шығарған президентті.

	– Мен айттым ғой. Тенденсор менікі емес. Тәрбиешімдікі...

	– Сен қаржы жинақтауды басқарғың келе ме, жоқ па? Бұрын-соңды жасалмаған нағыз керемет Уолл-Стрит операциясын көргің келмей ме? Банктер күйіп кетеді... Ұсақ салымшылар... Тағы-тағылар... Көргің келе ме? Онда тәрбиешіңе тарт...

	– Сіз маған айтып тұрсыз ба? – деді жіңішке таза дауыс. Эрнест кілт бұрылды.

	– Менің тәрбиешім! – деп тағы «шыр» ете қалды «флейта».

	Көгілдір бұлт алдында жұпыны жасыл киімді кішкентай кемпір тұр еді. Ол Эрнестке басын шайқап, құлази жымиып, сосын нағыз ұнамсыз назарын аударды.

	– «Ерекше таңғажайыптардың» осы кезеңі нағыз сұмырай екенін, Эрнест, сен түсінген шығарсың деп үміттенем. Мұны келеңсіз адамдар жайлаған... Дегенмен, біз көп бөгеліп қалдық. Сен мұнда ұзағырақ бөгелдің. Қайтатын кез келді.

	– Сіздің айтпағыңыз... Сонда Цензор-Жебеушілер мендегі заңсыз хронодромымды о бастан біліп отырғаны ма? Сонда да еркіме жібергендері ме?

	– Әрине, солай. Өзіңді көрсетудегі сенің жетістіктеріне біз риза болғандықтан саған ерекше жағдай жасадық. Тап осы заман жөніндегі сенің қате, тым асқақ ұғымыңа түзету енгізу қажет еді. Сондықтан да кейде заманның қатыгез, әділетсіз болатынына өз көзiң жетсін деп, осындай жағдай туғыздық. Мұнсыз сен бесінші дәрежелі жауапкершілікті ала алмас едің. Енді кеттік.

	Осы сәтте әңгімеге менің де килігуім орынды деп білдім. Екеуі сөйлескенде, құдды флейташылар дуэті дерсің. Дауыстарын айтсаңшы!

	– Тоқтай тұрыңыздар! Мен не істеймін? Кемпір жақтырмаған кейіппен көк көзін маған қадады.

	– Қайдан білейін? Заңсыз иеленген біздің заманымыздың мүліктерін өзімізбен ала кетеміз. Эрнест, шынында да соншама тереңдемеу керек еді.

	– Мен олай демес едім, – деп, Эрнесттің иығынан шап бердім. Ол жұлқынып көрді. Мен тас қып ұстап, босата қоймадым. – Егер сіз менің берер бұйрығымды орындамасаңыз, балаға қиын болады. Мен мұны толайым скинглейім!

	Менің делебем онан сайын қозып кетіп:

	– Мен мұның жұлым-жұлымын шығарам! Мен мұны жіліктеймін! – деп бөстім.

	– Сізге сонда не қажет? – Кемпірдің сабырлы сұрағы сыңғырлап еcтілді!

	– Сіздердің тенденсорыңыз. Басқыштары жоғы.

	– Мен ұзамай оралам, – Жасыл киімі сусылдаған кемпір теріс бұрылып, хронодромның көгілдір тұманына сіңіп кетті.

	Бәрі де қарапайым-ақ жасалады екен-ау! Өмір бойы осындай сәтті шаруа тындырмаған шығармын. Еш тер төкпей-ақ. Бала қалш-қалш етіп, бұлқынғанмен, мен босата қоймадым. Одан айырылып қалуға құқым жоқ еді. Солай, сэр. Ол – ақша толы қапты басқа біреудің қолына ұстатып қоя берумен пара-пар ғой.

	Сәлден кейін тұман дір-дір етіп, ішінен кемпір шыға келді. Қолына ортасында тұтқасы бар дөңгелек қара зат ұстаған.

	– Міне, осылай істеген жөн... – деп бастай бергенім сол еді, мына мыстан тұтқаны бұрап жібергені.

	Бітті. Мен қақшиып тұрып қалдым. Өз моламның басына қойылған құлпытас секілді. Бала қолдан тайып кетті. Қолымнан түсіп қалған кішкентай тенденсорды алып, кемпірге қарай жүгірді. Ол қолын көтеріп, Эрнестке:

	– Нағыз үйреншікті мінез-құлықты көріп тұрсың, Эрнест. Менмендік, қаныпезерлік, мейірімсіздік. Ешқандай кісілікке жатпайтын aшкөздік...

	Кемпір қолып сермеп қалғанда, екеуі де көгілдір тұманға сіңіп, жоғалды. Іле-шала сол төңіректегі шұғыла да сөнді. Мен солай қарай ұмтылғанмен, тастардың арт жағы тып-типыл екен. Бәрі бітті... Жоқ, әлі де олай емес!

	Бояу толы банка өзім тастап кеткен ағаш түбінде жатыр. Мен «мырс» етіп, оған қол создым. Кенет көгілдір сәуле «жарқ» етіп, жіңішке дауыс: «Кешіріңіз. Әп!» – деді. Қарасам: банка жоқ. Артыма жалт бұрылсам – ешкімнің қарасы көрінбейді.

	Одан кейінгі жарты сағат бойы естен ес жоқ. Қаншама байлықты иеленер едім! Қаншама сұрақ қояр едім: ол да құрыды! Қаншама, мәлімет алар едім! Миллиондар құйылатын мәліметтер!

	Мәліметтер! Осы сәтте ойыма «сап» ете түсті. «Венцеслаус деген біреу шамамен біздің заманымызда спирилликс жасап шығарды» деп еді-ау бала. Ол қаржыдан қиналған көрінеді. Оның не дүние екені менің кәперімде жоқ. Мүмкін дауыс беретін жәшікке карточкалар тастайтын шығар. Мүмкін, сол қолыңмен сол иығыңды қасуға көмектесер. Сонда да ол не нәрсе болса да, оны ойлап шығарған адамды тауып алып, бар байлығымды, соңғы центiне дейiн, соның кәсібіне салуға бел байладым. Менің бар білетінім – әлгi спириллкс әйтеуір бірдеңе-сірдеңе жасайды. Және ойдағыдай жасайды.

	Мен кеңсеме келіп, жеке детективтер жалдадым. Менің Венцеслаусымды телефон анықтамалықтары арқылы таппайтыным айдан анық. Оның телефоны мүлде жоқ та шығар. Ол тіпті өз аспабын спирилликс атамаған болар. Бұл атауды кейінірек біреу-міреу жапсырды ма екен? Әрине, детективтерге бүге-шігелей тіс жарған емеспін. Тек бүкіл ел ішінен Венцеслаус фамилиялы не соған ұқсас адамдарды табуды жүктегенмін. Өзім де жұрттан қарастырудамын. Әрине, әр кезде де осы оқиғаны қайталауға мәжбүрмін. Кенет менің хикаям бойынша спирилликсті жасаған адам өзін мойындар. Міне, сол себепті сізге келіп тұрмын, мистер Венцилотс. Сізге ұқсас фамилия иелерін сұрастыруға тура келеді. Мүмкін, мен жаңсақ естідім бе, әлде ол кейінірек өзгертті ме екен?..

	Енді сіз бәрін білесіз. Ойланыңызшы, мистер Венцилотс. Сіз балапан бағудан басқа кәсiппен шұғылданасыз ба?... Мүмкін, сізді бір өнертабысыңыз бар шығар? Жоқ, менің ойымша, қолдан жасалған тышқан қақпаны – шамалы келіңкіремейді. Мүмкін, сіз кітап жаздыңыз ба?.. Жоқ? Ондай нәрсе жөнінде ойланбағансыз ғой?.. Әлде, жаңа әлеуметтік және экономикалық қисындарды зерттеп жүрген шығарсыз? Ол спирилликс кез келген аспап болуы ғажап емес... Ондаймен айналыспайсыз ба?.. Мақұл, мен кетейін. Сіздің аспаптармен айналысатын ағайындарыңыз жоқ па? Жоқ?.. Мен әлі көп аралауым керек. Елімізде Венцеслаус атаулы толып жатқанын сіз білесіз бе? Оған ұқсастары ше?.. Айтпақшы, тоқтай тұрыңызшы... «Жаңа тышқан қақпанын жасадым» дейсіз бе? Тағы бір сигара ұстаңыз. Келіңіз, тізе бүгейікші. Мына сіздің қақпаныңыздың мақсаты не? Тышқан аулау... Бұл түсінікті ғой. Ол оны қалай жүзеге асырады?..





